<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="54. Taşın İçinde">54<br />
    Taşın İçinde</h1>

    <p>Tear çatıları aklı başında birinin geceleri bulunacağı yer değil, diye karar verdi Mat ay ışığında gölgeleri süzerek. Mat’in üzerinde durduğu, yerden üç kat yüksekteki kiremit döşeli çatıyla Taş arasında elli adımlık geniş bir cadde ya da belki dar bir meydan vardı. <em>Ama ben ne zaman aklı başında biri oldum ki? Karşılaştığım, her zaman aklı başında davranan insanlar o kadar sıkıcıydı ki onları izlemek bile beni uyutmaya yetiyordu.</em> O şey cadde de olsa meydan da, gece çökene kadar onu takip ederek Taş’ı çepeçevre dolaşmıştı; cadde ya da meydan yalnızca ırmağın oraya, Erinin’in kalenin dibine kadar uzandığı yere gitmiyordu ve şehir duvarı dışında önünü kapatan hiçbir şey yoktu. O duvar sağında, yalnızca iki ev ötedeydi. Şimdiye dek duvarın tepesi Taş’a giden en iyi yol gibi görünmüştü, ama seçmekten memnun olacağı bir yol değildi.</p>

    <p>Değneğini ve küçük, tel saplı bir teneke kutuyu alarak dikkatle duvarın yakınındaki tuğla bacaya yaklaştı. Havai fişek rulosu –ya da odasında üzerinde çalışana dek havai fişek rulosu olan şey– sırtında kaydı. Artık daha çok bir bohçaydı, Mat’in becerebildiğince sıkıştırılmıştı, ama yine de karanlıkta, çatılarda taşımak için çok iriydi. Daha önce o şey yüzünden bir kez ayağı kaymış, bir kiremitin kenardan aşağı düşmesine, aşağıdaki odada uyuyan adamın, “Hırsız!” diye bağırmasına ve Mat’in kaçmak zorunda kalmasına sebep olmuştu. Düşünmeden bohçayı yerine kaydırdı ve bacanın gölgesinde çöktü. Bir süre sonra teneke kutuyu yere koydu; tel sap rahatsız edici ölçüde ısınmaya başlamıştı.</p>

    <p>Taş’ı gölgelerden incelemek Mat’e daha güvenli geliyordu, ama daha cesaret verici değildi. Şehir duvarı başka yerlerde, Caemlyn’de ve Tar Valon’da gördükleri kadar kalın değildi, en fazla bir adım genişliğindeydi ve şimdi karanlığa gömülmüş olan büyük taş ayaklar üzerinde yükseliyordu. Bir adım, üzerinde yürümek için yeterli genişlikti elbette, ancak her iki yanda zemin, on kulaç aşağıdaydı. Karanlığın içinde, sert kaldırım taşlarına. <em>Ama bu lanet evlerin bazıları duvara yaslanıyor, üstüne kolayca tırmanabilirim, oradan da yol doğruca lanet Taş’a uzanıyor!</em></p>

    <p>Uzanıyordu gerçekten, ama bu teselli vermiyordu. Taş’ın yanları sarp yamaçlara benziyordu. Yüksekliği süzerek tırmanabileceğini söyledi kendine. <em>Elbette tırmanabilirim. Tıpkı Puslu Dağlar’daki yamaçlar gibi.</em> Dümdüz önünde, yüz adım ötede bir mazgallı siper vardı. Daha aşağıda ok delikleri olmalıydı. <em>Yüz lanet adım. Belki yüz yirmi. Yak beni, Rand bile oraya tırmanmaya kalkışmazdı.</em> Ama bulduğu tek yol buydu. Gördüğü her kapı sıkı sıkı kapalıydı ve bir boğa sürüsünü durdurabilecek kadar sağlam görünüyordu. Üstüne üstlük, her birinin başında bir düzine kadar, miğferli, zırhlı, kılıçlı asker nöbet bekliyordu.</p>

    <p>Aniden gözlerini kırpıştırdı ve gözlerini kısarak Taş’ın yan tarafına baktı. Oraya tırmanan bir aptal vardı, ay ışığında hareket eden bir gölge gibi görünüyordu ve yolun yarısını tırmanmıştı bile, aşağıdaki döşeme taşlarıyla arasında yetmiş adımlık bir düşme mesafesi vardı. <em>Aptal mı? Eh, ben de onun kadar aptalım, çünkü ben de tırmanacağım. Yak beni, muhtemelen içeride alarm verdirecek ve beni de yakalatacak.</em> Tırmananı artık göremiyordu. <em>Işık aşkına, kim o? Kim olduğunun ne önemi var? Yak beni, iddia kazanmak için ne lanet bir yol bu böyle. Her birinden birer öpücük isteyeceğim, Nynaeve’den bile!</em></p>

    <p>Dönüp, tırmanacağı noktayı seçmeye çalışarak duvara baktı ve aniden boğazında çeliğin temasını hissetti. Düşünmeden onu ittirdi ve değneğiyle adamın ayaklarını yerden kesti. Başka biri de onun ayaklarını yerden kesti ve Mat, yere düşürdüğü adamın üzerine düştü. Kiremitlerin üzerinde yuvarlanırken, havai fişek bohçasını gevşetti <em>–eğer bu bohça yere düşecek olursa, boyunlarını kıracağım!–</em> bir taraftan da değneğini hızla çeviriyordu; değneğin bir kez, sonra bir kez daha ete çarptığını hissetti ve homurtular duydu. Sonra boğazına iki hançer dayandı.</p>

    <p>Kolları yana açılmış halde, yerinde dondu. Ayın solgun ışığını yansıtmayacak kadar donuk kısa mızrak uçları, derisine kan çıkaracak kadar bastırılmıştı. Mat’in gözleri mızrakları takip ederek onları tutan kişilerin yüzlerine ulaşmaya çalıştı, ama başları örtülmüştü, gözleri dışında bütün yüzleri bir peçeyle kaplıydı ve ona bakıyorlardı. <em>Yak beni, gerçek hırsızlara rastlamam şarttı sanki! Şansıma ne oldu?</em></p>

    <p>Ay ışığında görmelerine yetecek kadar çok diş sergileyerek sırıttı. “İşinizi engellemek istemiyorum. Kendi yoluma gitmeme izin verirseniz ben de sizin kendi yolunuza gitmenize izin veririm ve hiçbir şey söylemem.” Peçeli adamlar kıpırdamadı. Mızrakları da öyle. “Ben de sizin gibi velvele kopmasını istemiyorum. Size ihanet etmem.” Öylece heykel gibi durup, ona bakıyorlardı. <em>Yak beni, bunun için vaktim yok. Zarları atma zamanı.</em> Ürpertici bir an boyunca kafasında duyduğu sözcüklerin tuhaf olduğunu düşündü. Bir yanında duran değneğini daha sıkı kavradı... ve biri bileğine hızla bastı. Az daha bağırıyordu.</p>

    <p>Kimin bastığını görmek için gözlerini yuvarladı. <em>Yaksınlar benim gibi aptalı, üzerine düştüğüm adamı unuttum.</em> Ama bileğinin üzerinde duran adamın arkasında bir başka şeklin hareket ettiğini gördü ve değneği kullanmayı başaramamasının belki de daha iyi olduğuna karar verdi.</p>

    <p>Koluna basan yumuşak, dize kadar bağcıklı bir çizmeydi: anılarını harekete geçiriyordu. Dağlarda karşılaştığı bir adam. Geceye bürünmüş şekli baştan aşağı süzdü, giysilerinin kesimini ve rengini çıkartmaya çalıştı –tamamen gölgelerden yapılmış gibiydiler, renkler karanlıkla öyle iyi karışıyordu ki, açık seçik göremiyordu– adamın belindeki uzun bıçağa ve yüzünü kaplayan peçeye baktı. Kara peçeli bir yüz. Kara peçeli.</p>

    <p><em>Aiel! Yak beni, lanet Aieller burada ne arıyor!</em> Aiellerin adam öldürürken peçe taktıklarını hatırlayınca midesinde bir boşluk hissi duydu.</p>

    <p>“Evet,” dedi bir erkek sesi, “biz Aiel’iz.” Mat irkildi, yüksek sesle konuştuğunu fark etmemişti.</p>

    <p>“Hazırlıksız yakalanmış biri için iyi dans ediyorsun,” dedi genç bir kadın sesi. Mat sesin bileğinde duran kişiden geldiğini düşündü. “Belki bir gün seninle doğru düzgün dans edecek vaktim olur.”</p>

    <p>Mat gülümseyecek oldu <em>–Dans etmek istiyorsa, en azından beni öldürmeyeceklerdir!–</em> sonra kaşlarını çattı. Aiellerin bazen söyledikleri şeylerden farklı şeyler kastettiklerini hatırlar gibiydi.</p>

    <p>Mızraklar geri çekildi ve eller onu ayağa kaldırdı. Ellerden kurtularak, dört Aielle geceye bürünmüş bir çatıda değil de bir hanın salonunda duruyormuş gibi üstünü başını silkeledi. Sinirlerinin sağlam olduğunu göstermek daima işe yarardı. Aiellerin bellerinde sadaklar ve hançerler vardı ve o kısa mızraklar sırtlarında kutularındaki yaylarla birlikte asılı duruyordu. Uzun mızrak uçları omuzlarının üzerinden görülüyordu. Mat kendi kendine, “Kuyunun Dibindeyim” şarkısını mırıldandığını fark etti ve sustu.</p>

    <p>“Burada ne yapıyorsun?” diye sordu erkek sesi. Peçeler varken Mat hangisinin konuştuğundan emin olamıyordu; ses daha yaşlı, kendinden emin, emretmeye alışık birine ait gibiydi. En azından kadını seçebileceğini düşündü; Mat’ten kısa olan tek kişi oydu, ama o kadar da kısa değildi. Diğerleri ondan en az bir baş uzundu. <em>Lanet Aieller,</em> diye düşündü. “Seni bir süredir izliyoruz,” dedi daha yaşlı adam, “Taş’ı izlemeni izledik. Onu her taraftan inceledin. Neden?”</p>

    <p>“Ben de aynısını size sorabilirim,” dedi bir başka ses. Gölgelerden bol pantolonlu bir adam çıkarken irkilen tek kişi Mat oldu. Adam, kiremitler üzerinde daha rahat yürümek için ayakkabısız dolaşıyordu. “Hırsız bulmayı beklemiştim, Aiel değil,” diye devam etti adam, “ama sayınızın beni korkuttuğunu düşünmeyin.” Başından daha yüksek olmayan ince bir değnek vızıldayarak hızla döndü. “Adım Juilin Sandar. Bir hırsız avcısıyım ve neden çatılarda durmuş Taş’a baktığınızı bilmek istiyorum.”</p>

    <p>Mat başını iki yana salladı. <em>Bu gece çatılarda kaç kişi var</em>? Thom’un arpını çalarak belirmesi ya da birinin gelip han sorması eksikti bir tek. <em>Lanet bir hırsız avcısı!</em> Aiellerin neden orada durup beklediklerini merak etti.</p>

    <p>“Bir şehirli için iyi iz sürüyorsun,” dedi yaşlı adamın sesi. “Ama neden bizi takip ediyorsun? Biz hiçbir şey çalmadık. Neden sen de bu gece Taş’a o kadar çok baktın?”</p>

    <p>Ay ışığı altında bile Sandar’ın şaşkınlığı açıktı. İrkildi, ağzını açtı –ve arkasındaki loşluktan dört Aiel daha doğrulurken tekrar kapattı. İçini çekerek ince değneğine yaslandı. “Ben de yakalandım anlaşılan,” diye mırıldandı. “Öyle görünüyor ki asıl ben sizin sorularınızı yanıtlayacağım.” Taş’a doğru baktı, sonra başını iki yana salladı. “Ben... bugün... beni rahatsız eden bir şey yaptım.” Sesi, bir şeyi çözmeye çalışarak kendi kendine konuşuyormuş gibi çıkmıştı. “Bir yanım, yaptığım şeyin doğru olduğunu, itaat etmek zorunda olduğumu söylüyor. Yaparken doğru görünmüştü. Ama küçük bir ses... bir şeylere ihanet ettiğimi söylüyor. Bu sesin yanıldığından eminim, üstelik çok küçük, ama bir türlü kesilmiyor.” Sustu, kafasını yine iki yana salladı.</p>

    <p>Aiellerden biri başını salladı ve yaşlı adamın sesiyle konuştu. “Ben Rhuarc, Taardad Aiellerinin Dokuz Vadi boyundan. Bir zamanlar <em>Aethan Dor,</em> yani Kızıl Kalkan’dım. Bazen Kızıl Kalkanlar siz hırsız avcılarının yaptığını yapar. Bunu, senin yaptığın işi, ne tür bir adam olduğunu anladığımı anlaman için söylüyorum. Sana zarar vermeyeceğiz, hırsız avcılarından Juilin Sandar, şehrindeki insanlara da, ama silahçağrısı vermene müsaade edemem. Sessiz kalırsan yaşarsın; aksi halde ölürsün.”</p>

    <p>“Şehre zarar vermeyi düşünmüyorsunuz,” dedi Sandar yavaşça. “O zaman neden buradasınız?”</p>

    <p>“Taş.” Rhuarc’ın ses tonundan, bundan başka bir şey söylemeyeceği belliydi.</p>

    <p>Sandar bir süre sonra başını salladı ve mırıldandı, “Keşke Taş’a zarar verecek gücünüz olsaydı diyeceğim neredeyse, Rhuarc. Dilimi tutacağım.”</p>

    <p>Rhuarc peçeli yüzünü Mat’e çevirdi. “Ya sen, isimsiz delikanlı? Taş’ı neden bu kadar yakından izlediğini bana söyleyecek misin?”</p>

    <p>“Yalnızca ay ışığı altında yürümek istedim,” dedi Mat kayıtsızca. Genç kadın mızrağının ucunu yine boğazına dayadı; Mat yutkunmamaya çalıştı. <em>Eh, belki onlara birazım anlatabilirim.</em> Sarsıldığını belli etmemeliydi; karşınızdakine bunu belli ederseniz sahip olduğunuz avantajı kaybedersiniz. Çok dikkatli bir şekilde, iki parmağıyla, çeliği iterek kendinden uzaklaştırdı. Mat’e kız yumuşak bir sesle gülmüş gibi geldi. “Taş’ın içinde arkadaşlarım var,” dedi sesinin kayıtsız çıkması için uğraşarak. “Tutsaklar. Onları dışarı çıkarmayı düşünüyorum.”</p>

    <p>“Yalnız başına mı, isimsiz adam?” dedi Rhuarc.</p>

    <p>“Eh, başka kimsem yok gibi,” dedi Mat hafif bir alayla. “Belki siz yardım ederdiniz, ha? Siz de Taş’la ilgileniyor gibisiniz. İçeri girmeyi düşünüyorsanız belki beraber yaparız bunu. Ne taraftan bakarsan bak zorlu bir zar atışı, ama şansım iyi gidiyor.” <em>En azından şimdiye dek iyi gitti. Kara peçeli Aiellerle karşılaşmışsam ve gırtlağımı kesmemişlerse, şansım bundan iyi olamaz. Yak beni, içeriye girerken yanımda birkaç Aiel olması fena olmazdı.</em> “Benim şansıma güvenip iddiaya girmek pek de kötü olmaz sizin için.”</p>

    <p>“Biz tutsaklar için gelmedik buraya, kumarbaz,” dedi Rhuarc.</p>

    <p>“Vakit geldi, Rhuarc.” Mat bunun hangi Aiel’den geldiğini seçemedi, ama Rhuarc başını salladı.</p>

    <p>“Evet, Gaul.” Bakışlarını Mat’ten Sandar’a, sonra yine Mat’e çevirdi. “Silahçağrısı vermeyin.” Sırtını döndü ve iki adımda geceye karıştı.</p>

    <p>Mat irkildi. Diğer Aieller de kaybolmuş, onu hırsız avcısı ile yalnız bırakmıştı. <em>Bize göz kulak olacak birini bırakmadılarsa tabii. Yak beni, bırakmış olsalar nereden anlayacağım ki?</em> “Umarım sen de beni durdurmayı düşünmüyorsundur,” dedi Sandar’a, havai fişek rulosunu sırtına asıp değneğini alırken. “İçeri girmeyi düşünüyorum, seninle ya da seni ezip geçerek, öyle ya da böyle.” Teneke kutuyu almak için bacaya gitti; tel sap şimdi epey ısınmıştı.</p>

    <p>“Şu arkadaşların,” dedi Sandar. “Üç kadın mı?”</p>

    <p>Mat kaşlarını çatarak baktı, adamın yüzünü görecek kadar ışık olsaydı keşke, diye düşündü. Adamın sesi tuhaf çıkıyordu. “Onlar hakkında ne biliyorsun?”</p>

    <p>“Taş’ın içinde olduklarını biliyorum. Ve ırmağın yanında, bir hırsız avcısının tutsağını hücrelere götürebilmesi için o tutsakla birlikte girebileceği küçük bir kapı biliyorum. Onlar hücrelerde olmalı. Bana güvenirsen, kumarbaz, oraya kadar gitmemizi sağlayabilirim. Bundan sonra olacaklar şansa bağlı. Belki şansın canlı çıkmamıza yardım eder.”</p>

    <p>“Ben hep şanslı olmuşumdur,” dedi Mat yavaşça. <em>Ona güvenecek kadar şanslı hissediyor muyum kendimi?</em> Tutsak rolü yapma fikri hoşuna gitmemişti; rol kolaylıkla gerçek olabilirdi. Ama karanlıkta üç yüz ayaklık düz duvara tırmanmaktan daha büyük bir riskmiş gibi görünmüyordu.</p>

    <p>Şehir duvarına bir bakış fırlattı ve bakakaldı. Üzerinde gölgeler akıyordu; koşturan loş şekiller. Aiel olduklarından emindi. Yüzden fazla olmalıydılar. Ortadan kayboldular, ama Mat şimdi de Tear Taşı’nın dik kenarı olan yamaçta hareket eden gölgeler seçebiliyordu. O duvarı tırmanma fikri buraya kadardı. Daha önceki o adam alarm verilmesine –Rhuarc’ın silahçağrısına– sebep olmadan içeri girmiş olabilirdi, ama yüzden fazla Aiel çan çalmaya eş olacaktı. Öte yandan, şaşırtmaca sağlayabilirlerdi. Yukarıda bir yerde, Taş’ın içinde kargaşa çıkarırlarsa, hücreleri koruyanlar hırsız getiren bir hırsız avcısına fazla dikkat etmeyebilirdi.</p>

    <p><em>Kargaşaya ben de biraz katkıda bulunabilirim. Ne de olsa üzerinde çok çalıştım.</em> “Pekâlâ, hırsız avcısı. Ama son dakikada gerçek bir tutsak olduğuma karar verme. Ben karınca yuvasını biraz karıştırır karıştırmaz kapıya gidebiliriz.”</p>

    <p>Sandar çatılarda onu takip etti, daha yüksek katlara kolaylıkla tırmandı. Son çatı duvarın tepesinden biraz alçaktı ve tam oraya uzanıyordu, tırmanmaktan çok kendini yukarı çekmeyi gerektiriyordu.</p>

    <p>“Ne yapıyorsun?” diye fısıldadı Sandar.</p>

    <p>“Burada beni bekle.”</p>

    <p>Tel sapından tuttuğu teneke kutu bir elinde sallanan ve değneğini önünde yatay tutan Mat derin bir nefes aldı ve Taş’a doğru yürümeye başladı. Aşağıdaki kaldırım taşlarının ne kadar uzak olduğunu düşünmemeye çalışıyordu. <em>Işık, lanet şey doksan santim genişliğinde! Gözüm kapalı, uykumda yürüyebilirim!</em> Karanlıkta doksan santim, kaldırım taşlarına ise en az on beş metre. Geri döndüğünde Sandar’ın orada olmayabileceğini de düşünmemeye çalıştı. Adamın yakaladığı bir hırsız rolü yapmak gibi aptalca bir fikri uygulamaya karar vermişti, ama çatıya döndüğünde Sandar’ın ortadan kaybolduğunu, onu gerçekten tutsak almak için daha fazla adam getirdiğini görmek çok olası geliyordu. <em>Düşünme. Eldeki işi yap, yeter. En azından sonunda nasıl bir şey olduğunu göreceğim.</em></p>

    <p>Tahmin ettiği gibi, Taş’ın duvarında, duvarın en ucunda bir ok deliği vardı; taşa oyulmuş, bir okçunun içinden atış yapabileceği, yüksek, dar bir açıklık. Taş saldırıya uğrarsa içerideki askerler bu yoldan gelecek herhangi bir şeyi durdurmak isteyecekti. Yarık şimdi karanlıktı. Nöbet tutan kimse yok gibiydi. Bu da düşünmemeye çalıştığı şeylerdendi.</p>

    <p>Teneke kutuyu çabucak ayaklarının dibine koydu, değneğini Taş’ın dibinde, duvarın üzerinde dengeledi ve sırtındaki bohçayı indirdi. Onu telaşla yarığa sokuşturdu ve elinden geldiğince ittirdi; gürültünün içeriden olabildiğince çok duyulmasını istiyordu. Yağlı kumaşın bir köşesini çekince düğüm yapılmış fitiller ortaya çıktı. Odasında biraz düşündükten sonra uzun fitilleri kesip kısaların boyuna getirmiş, kalan parçaları kullanarak bütün fitilleri birbirine bağlamıştı. Mat’e, hepsi bir arada patlamalıymış gibi geliyordu. Öyle bir patlama ve ışık çakması tamamen sağır olmayan herkesi çekmek için yeterli olmalıydı.</p>

    <p>Teneke kutunun kapağı o kadar ısınmıştı ki, çekip çıkaramadan önce iki kez parmaklarına üflemesi gerekti –Aludra’nın lambayı kolayca yakmak için kullandığı numarayı bilseydim keşke, diye düşündü. Kapağı çıkardıktan sonra, içeride, bir kum yatağı üzerinde yatan karanlık kömür parçası ortaya çıktı. Tel sapı çıkarıp maşa yaptı ve biraz üfleyince kömür yine kırmızı kırmızı parlamaya başladı. Sıcak kömürü düğüm yapılmış fitillere dokundurdu, fitiller tıslayarak alev alırken maşayı ve kömürü duvarın yanından aşağı bıraktı, değneğini kaptı ve duvarın üzerinde geriye koştu.</p>

    <p><em>Çılgınlık bu,</em> diye düşündü koşarken. <em>Ne kadar büyük bir patlama yaratacağı umurumda bile değil. Bunu yaparken aptal boynumu kırabi!..</em></p>

    <p>Arkasından gelen kükreme hayatı boyunca işittiği her şeyden daha gürültülüydü; sırtına dev bir yumruk indi ve yere düşmeden önce tüm nefesinin boşalmasına sebep oldu. Duvarın tepesine karın üstü düştü, kenardan savrulan değneğini zor yakaladı. Bir an orada yattı kaldı, ciğerlerini doldurmaya, duvardan düşmemekle şansını bu sefer tamamen tüketmiş olması gerektiğini düşünmemeye çalıştı. Kulakları Tar Valon’daki çanlar gibi çınlıyordu.</p>

    <p>Dikkatle doğrularak Taş’a baktı. Ok deliğinin çevresinde bir duman bulutu vardı. Dumanın arkasında, ok deliğinin gölgeli şekli farklı görünüyordu. Daha büyük. Nasıl ya da neden, anlamıyordu, ama daha büyük görünüyordu.</p>

    <p>Yalnızca bir an düşündü. Duvarın bir ucunda Sandar, onu tutsak rolünde Taş’a götürmek üzere bekliyor olabilirdi. Ya da askerlerle beraber koşarak geliyor olabilirdi. Duvarın diğer ucunda, Sandar’ın ona ihanet etmesi olasılığını taşımayan bir giriş yolu olabilirdi. Hızla az önce geldiği yöne doğru koşmaya başladı, artık karanlığa ve yere olan mesafeye aldırmıyordu.</p>

    <p>Ok deliği gerçekten de daha genişti, ortadaki daha ince taş tabakası yok olmuş, ardında biri saatlerce balyozla vurmuş gibi biçimsiz bir delik bırakmıştı. Bir adamın geçebileceği kadar büyük bir delik. <em>Işık aşkına, nasıl?</em> Merak edecek zaman yoktu.</p>

    <p>Geniz yakan dumandan dolayı öksürerek, çıkıntılı açıklıktan geçti, içeri atlayıp koşmaya başladı. Henüz bir düzine adım atmıştı ki, Taşın Savunucuları geldi. En az on kişiydiler ve hepsi şaşkın şaşkın bağrışıyordu. Çoğu gömlekliydi, hiçbiri miğfer ya da zırh giymemişti. Bazıları lamba taşıyordu. Bazılarının elinde ise kılıç vardı.</p>

    <p><em>Aptal!</em> diye bağırdı içinden. <em>Lanet şeyi patlatmanın sebebi buydu! Işık körü aptal!</em></p>

    <p>Duvara dönecek zamanı yoktu. Değneğini çevirerek, ancak onu fark etmeye fırsat bulabilmiş askerlerin arasına daldı, tek başına baş edemeyeceği kadar çok olduklarını, aptalca attığı zarın Egwene ve diğerlerinin sahip olduğu tek fırsata mal olduğunu bilerek kafalara, kılıçlara, dizlere, ulaşabildiği her şeye vurdu.</p>

    <p>Aniden, kılıçlarını çıkarmaya çalışan adamların ellerinden düşürdüğü lambaların ışığında, hemen yanında Sandar belirdi ve adamlara saldırdı. İnce değneği Mat’inkinden de hızlı dönüyordu. İki değnekli adam arasında kalan şaşkın askerler top yuvarlama oyunundaki lobutlar gibi devrildi.</p>

    <p>Sandar başını iki yana sallayarak yerdeki adamlara baktı. “Taşın Savunucuları. Savunuculara saldırdım! Bunun için kellemi uçuracaklar!.. O yaptığın neydi, kumarbaz? O ışık çakması, gök gürültüsü, taşın kırılması. Şimşek mi çağırdın?” Sesi fısıltıya dönüştü. “Yönlendirebilen bir adamla mı işbirliği yapıyorum?”</p>

    <p>“Havai fişek,” dedi Mat, kısaca. Kulakları hâlâ çınlıyordu, ama başka çizmelerin yaklaştığını, koşan çizmelerin taşa vuruşunu duyabiliyordu. “Hücreler, be adam! Başkaları gelmeden bana hücrelere giden yolu göster!”</p>

    <p>Sandar silkelendi. “Bu taraftan!” Bir yan koridora girip, yaklaşan çizmelerden uzağa doğru koşmaya başladı. “Acele etmeliyiz! Bizi bulurlarsa öldürürler!” Yukarıda bir yerde, gonglar alarm vermeye başladı ve Taş’ın içinde başkaları da gürleyerek yankılandı.</p>

    <p><em>Geliyorum,</em> diye düşündü Mat, hırsız avcısının peşinde koşarken. <em>Ya sizi dışarı çıkaracağım ya öleceğim! Buna yemin ediyorum!</em></p>

    <p class="paragraf">Alarm gongları Taş’ın içinde kulakları sağır edecek şekilde yankılanıyordu, ama Rand ne onlara, ne de daha önce aşağıdan bir yerden gelen, boğuk gök gürültüsü gibi kükremeye aldırdı. Yan tarafı ağrıyordu; eski yara yanıyordu, kalenin yanına tırmanırken neredeyse yırtılacak kadar gerilmişti. Acıya da aldırmadı. Yüzüne çarpık bir gülümseme yerleşmişti, istese bile silemeyeceği bir beklenti ve dehşet gülümsemesi. Artık yakındı. Düşünde gördüğü şey. <em>Callandor.</em></p>

    <p><em>Sonunda bitireceğim. Öyle ya da böyle, sona erecek. Düşler bitecek. Yemler, sataşmalar, avlamalar. Hepsini sona erdireceğim!</em></p>

    <p>Kendi kendine kahkaha atarak Tear Taşı’nın karanlık koridorlarında seğirtti.</p>

    <p class="paragraf">Egwene elini yüzüne götürdü ve irkildi. Ağzında acı bir tat vardı ve susamıştı. <em>Rand? Ne? Neden rüyamda yine Mat’i gördüm, Rand’la karışık bir şekilde ve neden bağırıyor, geldiğini söylüyordu? Neden?</em></p>

    <p>Gözlerini açtı, gri taşlara, etrafa titreşen gölgeler düşüren saz meşaleye baktı ve her şeyi hatırlayınca çığlık attı. “Hayır! Bir daha zincire vurulmayacağım! Bana tasma takamayacaklar! Hayır!”</p>

    <p>Nynaeve ve Elayne hemen yanına geldiler. Bereli yüzleri, çıkardıkları yatıştırıcı sesleri inanılır kılamayacak kadar endişe ve korku doluydu. Ama orada oldukları gerçeği Egwene’in çığlıklarını dindirdi. Yalnız değildi. Tutsaktı, ama yalnız değildi. Ve tasmalı değildi.</p>

    <p>Doğrulup oturmaya çalıştı, ona yardım ettiler. Yardım etmeleri gerekti de zaten; her kası ağrıyordu. Olanları fark ettiği zaman onu deliye döndüren çılgınlık hali sırasında aldığı görünmez darbelerin her birini hatırlıyordu... <em>Bu konuda düşünmeyeceğim. Nasıl kaçacağımızı düşünmek zorundayım.</em> Duvara yaslanana kadar arkaya doğru ittirdi kendini. Acıları bitkinlikle savaşıyordu; pes etmeyi reddettiğinde verdiği mücadele gücünü tüketmişti, bereler ise iyice tüketiyor gibiydi.</p>

    <p>Üçü ve meşale dışında hücre bomboştu. Zemin çıplak, soğuk ve sertti. Kaba kereste kapı, sayısız el tarafından nafile pençelenmiş gibi kıymık kıymıktı. Duvarlardaki tek açıklık da oydu. Taşa, çoğu titrek el yazılarıyla mesajlar kazınmıştı. Işık merhamet etsin ve ölmeme izin versin, diyordu biri. Egwene onu kafasından çıkardı.</p>

    <p>“Kalkan hâlâ duruyor mu?” diye mırıldandı. Konuşmak bile canını yakıyordu. Elayne başını sallarken sormasına gerek olmadığını fark etti. Kendi acıları yanıtlamamışsa bile, altın saçlı kadının şişmiş yanağı, yarılmış dudağı ve mor gözü yeterli yanıttı. Nynaeve Gerçek Kaynak’a ulaşmayı başarsaydı hepsi Şifa görmüş olurdu.</p>

    <p>“Denedim,” dedi Nynaeve ümitsizlik içinde. “Denedim, bir daha denedim, bir daha denedim.” Örgüsünü hızla çekti, sesindeki umutsuz korkuya rağmen aradan öfke sızıyordu. “İçlerinden biri dışarıda oturuyor. Biz buraya atıldıktan sonra değiştirmedilerse Amico, o süt suratlı bebek. Sanırım bir kez örüldükten sonra kalkanı yerinde tutmak için bir kişi yeterli.” Acı bir kahkaha attı. “Bizi ele geçirmek için çektikleri –ve verdikleri!– onca acıya rağmen, hiç önemimiz yokmuş gibi davranıyorlar. Kapıyı arkamızdan kapatmalarının üzerinden saatler geçti, kimse soru sormak, bakmak ya da bir damla su vermek için gelmedi. Belki susuzluktan ölene kadar burada kalmamıza karar vermişlerdir.”</p>

    <p>“Yem.” Elayne’in sesi titredi. Korkusunu saklamaya çalıştığı açıktı, ama bunda fena halde başarısız oluyordu. “Liandrin yem olduğumuzu söyledi.”</p>

    <p>“Ne için yem?” diye sordu Nynaeve titrek bir sesle. “Kimin için yem? Eğer yemsem kendimi gırtlaklarından aşağı öyle bir sokarım ki tıkanıp ölürler!”</p>

    <p>“Rand.” Egwene yutkunmak için durdu; bir damla su olsaydı! “Rüyamda Rand’ı ve <em>Callandor</em>’u gördüm. Sanırım buraya geliyor.” Ama Mat’i neden gördüm? Ve Perrin’i? Gelen kurttu, ama o olduğundan eminim. “O kadar korkmayın,” dedi, sesinin kendinden eminmiş gibi çıkması için çaba göstererek. “Bir şekilde onlardan kaçacağız. Seanchanları alt edebiliyorsak, Liandrin’i de alt ederiz.”</p>

    <p>Nynaeve ve Elayne onun başının üzerinden bakıştılar. “Liandrin on üç Myrddraal’in geleceğini söyledi, Egwene,” dedi Nynaeve.</p>

    <p>Egwene kendini yine duvara kazınmış mesaja bakarken buldu: Işık merhamet etsin ve ölmeme izin versin. Yumruklarını sıktı. Bağıra bağıra o sözcükleri söylememek için gösterdiği çabadan çeneleri kenetlendi. <em>Ölmek daha iyi. Gölge’ye dönmekten, Karanlık Varlık’a hizmet etmektense ölmek daha iyi!</em></p>

    <p>Ellerinden biriyle kemerindeki keseyi kavradığını fark etti. İçindeki iki yüzüğü hissedebiliyordu, daha ufak olan Büyük Yılan yüzüğü ve daha büyük olan burgulu taş yüzük.</p>

    <p>“<em>Ter’angreal</em>’i almamışlar,” dedi şaşkınlık içinde. Kesesinden çıkardı. Avcunun içinde ağırdı, renkli çizgiler ve beneklerle kaplı, yalnızca tek bir kenarı olan yüzük.</p>

    <p>“Üzerimizi arayacak kadar bile önemli değilmişiz,” diye içini çekti Elayne. “Egwene, Rand’ın geleceğinden emin misin? Onu beklemektense kendim kurtulmayı tercih ederim, ama Liandrin ile diğerlerini alt edebilecek bir kişi varsa, o olmalı. Yenidendoğan Ejder’in <em>Callandor</em>’u kullanacağı öngörülmüş. Onları o yenebilmeli.”</p>

    <p>“Onu peşimizden kafese çekersek yenemez,” diye mırıldandı Nynaeve. “Ona görmediği bir tuzak kurmuşlarsa yenemez. O yüzüğe neden bakıyorsun, Egwene? Şu anda <em>Tel’aran’rhiod</em>’un bize faydası olmaz. Buradan çıkmamızı sağlayacak bir yol düşlemezsen tabii.”</p>

    <p>“Belki düşlerim,” dedi Egwene yavaşça. “<em>Tel’aran’rhiod</em>’da yönlendirebiliyorum. Onların kalkanı oraya ulaşmamı engelleyemez. Tek gereken uyumam, yönlendirmem değil. Ve uyuyacak kadar bitkin olduğum kesin.”</p>

    <p>Elayne kaşlarını çattı ve bunun sonucunda bereleri acıyınca irkildi. “Her ihtimali zorlamaya hazırım, ama Gerçek Kaynak’tan kesilmişken düşünde nasıl yönlendirebilirsin? Hem yönlendirebilsen bile, bunun burada bize ne faydası olur?”</p>

    <p>“Bilmiyorum, Elayne. Burada Kaynak’la arama kalkan konulması Düşler Dünyası’nda da konulduğu anlamına gelmiyor. En azından bir denemeye değer.”</p>

    <p>“Belki,” dedi Nynaeve endişeyle. “Ben de her ihtimali zorlamaya hazırım, ama o yüzüğü son kullandığında Liandrin ile diğerlerini gördün. Ve onların da seni gördüklerini söyledin. Ya yine orada olurlarsa?”</p>

    <p>“Umarım olurlar,” dedi Egwene haşin bir ses tonuyla. “Umarım olurlar.”</p>

    <p><em>Ter’angreal</em>’i kavrayarak gözlerini kapattı. Elayne’in saçlarını okşadığını hissetti, yumuşak sesle mırıldandığını işitti. Nynaeve o çocukluğundan hatırladığı ninniyi mırıldanmaya başladı; bu sefer içinde öfke yoktu. Yumuşak sesler ve dokunuşlar onu yatıştırdı, bitkinliğe teslim olmasını sağladı ve uyku geldi.</p>

    <p class="paragraf">Bu sefer mavi ipek giymişti, ama bundan ötesini fark etmedi. Yumuşak esintiler beresiz yüzünü okşuyor, yabançiçeklerinin üzerindeki kelebeklerin döne döne uçuşmasına sebep oluyordu. Susuzluğu, ağrıları yok olmuştu. <em>Saidar</em>’ı kucaklamak için uzandı ve Tek Güç’le doldu. Bu başarının verdiği zafer duygusu bile, içinde kabaran Güç’ün yanında küçüktü.</p>

    <p>Gönülsüzce onu salıverdi, gözlerini kapattı ve boşluğu Taşın Yüreği’nin mükemmel bir imgesiyle doldurdu. Hücresi dışında hayal edebildiği tek yer orasıydı. Hem, hiçbir özelliği olmayan bir hücreyi bir diğerinden nasıl ayırt edecekti? Gözlerini açtığı zaman oradaydı. Ama yalnız değildi.</p>

    <p>Joiya Byir’in sureti <em>Callandor</em>’un önünde duruyordu, şekli o kadar hayaliydi ki, kılıçtan yayılan ışık içinden geçiyordu. Kristal kılıç artık kırılmış bir ışıkla parıldamıyordu. İçindeki ışığın üzerindeki örtü bir kalkıyor bir iniyormuşçasına, kalp gibi atarak parlıyordu. Kara kardeş şaşkınlıkla irkildi ve hızla Egwene’e döndü. “Nasıl? Sana kalkan kondu! Düşgörmen sona erdi!”</p>

    <p>Kadın daha ilk sözcükleri telaffuz etmeden Egwene yine <em>saidar</em>’a uzandı, ona karşı kullanılan karmaşık Ruh akışını ördü ve Joiya’ya kalkan koydu. Karanlıkdostunun gözleri irileşti; o zalim gözler o güzel, nazik yüzle öylesine uyumsuzdu ki. Ama Egwene Hava’yı çoktan örmeye başlamıştı. Diğer kadının şekli sis gibi olabilirdi, ama bağlar onu tuttu. Egwene’e, örülü iki akımı birden tutmak hiç çaba gerektirmiyormuş gibi geldi. O yaklaşırken Joiya Byir’in yüzünde ter vardı.</p>

    <p>“Bir <em>ter’angreal</em>’in var!” Kadının yüzündeki korku açıktı, ama sesi bu korkuyu saklamaya çalıştı. “Öyle olmalı. Bizim bulamadığımız ve yönlendirme gerektirmeyen bir <em>ter’angreal.</em> Sana faydası olacağını mı sanıyorsun, kızım? Burada ne yaparsan yap, gerçek dünyada olanları etkileyemez! Uyandığım zaman <em>ter’angreal</em>’ini senden bizzat alacağım. Ne yaptığına dikkat et ki hücrene geldiğimde öfkelenmek için sebebim olmasın.”</p>

    <p>Egwene ona gülümsedi. “Uyanabileceğinden emin misin, Karanlıkdostu? Senin <em>ter’angreal</em>’in yönlendirme gerektiriyorsa, neden sana kalkan koyduğum anda uyanmadın? Belki burada kalkan altında olduğun sürece uyanamazsın.” Gülümsemesi kayboldu; bu kadına gülümsemesi için gereken çaba dayanabileceğinden fazlaydı. “Bir zamanlar bir kadın bana <em>Tel’aran’rhiod</em>’da aldığı yaranın izini gösterdi, Karanlıkdostu. Burada olanlar, uyandığın zaman gerçekliğini koruyor.”</p>

    <p>Kara kardeşin pürüzsüz, yaşı belirsiz yüzünden şimdi terler akıyordu. Egwene onun ölmek üzere olduğunu mu düşündüğünü merak etti. Bunu yapabilecek kadar zalim olmayı dileyecekti neredeyse. Aldığı görünmeyen darbelerin çoğu bu kadından gelmişti, yalnızca emeklemeye çalıştığı için, yalnızca pes etmeyi reddettiği için.</p>

    <p>“Öyle dayak atabilen bir kadın,” dedi, “daha hafif bir dayağa itiraz etmez.” Çabucak bir başka Hava akışı ördü; ilk darbe kalçalarına indiğinde Joiya Byir’in kara gözleri inanmazlıkla yuvalarından fırladı. Egwene, örgüyü çaba göstermeden koruyabilmesi için nasıl ayarlaması gerektiğini gördü. “Uyandığın zaman bunu hatırlayacaksın ve hissedeceksin. Uyanmana izin verdiğim zaman. Şunu da hatırla. Bir daha beni dövmeye çalışırsan seni buraya geri getiririm ve hayatının geri kalanı boyunca burada bırakırım!” Kara kardeşin gözleri ona nefretle baktı, ama içlerinde gözyaşı belirtileri de vardı.</p>

    <p>Egwene bir an utandı. Joiya’ya yaptıkları yüzünden değil. Kadın, kendi attığı dayak yüzünden olmasa bile Kule’deki cinayetler yüzünden her darbeyi hak ediyordu. Sebep bu değildi, Nynaeve ve Elayne onun kendilerini kurtarabileceğini umarak bir hücrede otururken intikam almak için vakit harcamasıydı.</p>

    <p>Ne yaptığını bilmeden akışları bağladı ve durup yaptığı şeye baktı. Üç ayrı örgü. Hepsini birden tutmak hiç sorun olmamış, üstelik şimdi kendi kendilerini korumaları için de bir şey yapmıştı. Bunu nasıl yaptığını hatırlayabileceğini düşünüyordu. Faydalı olabilirdi.</p>

    <p>Bir an sonra örgülerden birini çözdü ve Karanlıkdostu acıyla ve rahatlamayla ağladı. “Ben senin gibi değilim,” dedi Egwene. “İkinci kez böyle bir şey yaptım ve hiç hoşlanmadım. Bunun yerine gırtlak kesmeyi öğrenmem gerekecek.” Kara kardeşin yüzü, Egwene’in öğrenmeye onunla başlayacağını düşündüğünü gösteriyordu.</p>

    <p>Egwene tiksinti dolu bir ses çıkararak kadını orada, kısılı kalmış, Kaynak’tan kalkanla koparılmış halde bıraktı ve cilalı kızıltaş sütunlara doğru seğirtti. Hücrelere giden bir yol olmalıydı.</p>

    <p class="paragraf">Genç Boğa’nın çeneleri iki bacaklıların gırtlaklarında kapanırken, onları ezerken, son ölüm çığlıkları kesildi ve taş koridor sessizliğe gömüldü. Dilindeki kan tadı acıydı.</p>

    <p>Burasının Tear Taşı olduğunu biliyordu, ama nereden bildiğini çıkartamıyordu. İki bacaklılar çevresinde yatıyordu, Çekirge’nin dişleri boğazına gömülürken biri son tekmesini attı. Savaşırken pis pis korku kokuyorlardı. Şaşkınlık kokuyorlardı. Perrin onların nerede olduklarını bildiğini sanmıyordu –kurt düşüne ait değillerdi– ama onu ilerideki, demir kilitli yüksek kapıdan uzak tutmak için konulmuş olmalıydılar. En azından onu korumak için. Kurtları görünce irkilmişlerdi. Perrin kendilerini orada bulmaktan dolayı da irkildiklerini düşündü.</p>

    <p>Ağzını sildi, sonra bir an anlamayarak eline baktı. Yine insan olmuştu. Perrin olmuştu. Kendi bedeninde, demirci yeleği içinde. Ve yanında ağır çekiç vardı.</p>

    <p><em>Acele etmeliyiz, Genç Boğa. Yakında uğursuz bir şey var.</em></p>

    <p>Perrin kapıya doğru yürürken çekici kemerinden çıkardı. “Faile burada olmalı.” Sert bir darbe kilidi parçaladı. Kapıyı tekmeleyerek açtı.</p>

    <p>Oda, ortadaki uzun taş blok dışında boştu. Faile uyuyormuş gibi o taşın üzerinde yatıyordu. Siyah saçları yelpaze gibi açılmıştı, bedeni o kadar çok zincirle sarılmıştı ki, Perrin’in onun çıplak olduğunu görmesi zaman aldı. Her zincir, taşa kalın bir halkayla tutturulmuştu.</p>

    <p>Perrin odayı aştığını fark etmedi bile, kızın yüzüne dokundu, parmağını elmacık kemiğinin üzerinde gezdirdi.</p>

    <p>Kız gözlerini açtı ve ona gülümsedi. “Geleceğini düşledim durdum, demirci.”</p>

    <p>“Birazdan seni kurtaracağım Faile.” Çekicini kaldırdı, halkalardan birini tahta gibi parçaladı.</p>

    <p>“Bundan emindim. Perrin.”</p>

    <p>Adı dilinde solarken, kız da kayboldu gitti. Zincirler tangırdayarak, biraz önce yattığı taşa düştü.</p>

    <p>“Hayır!” diye haykırdı Perrin. “Onu buldum!”</p>

    <p><em>Düşler et dünyası gibi değildir, Genç Boğa. Burada, aynı avın birçok sonu olabilir.</em></p>

    <p>Çekirge’ye bakmak için dönmedi. Dişlerini çıkarttığını biliyordu. Çekici yine kaldırdı, bütün gücüyle Faile’i tutan zincirlere indirdi. Taş blok darbesiyle ikiye yarıldı; Taş’ın kendisi çan gibi çınladı.</p>

    <p>“O zaman yine avlarım,” diye hırladı.</p>

    <p>Çekici elinde, Çekirge yanında, odadan çıktı. Taş insanlara ait bir yerdi. Ve insanların kurtlardan daha zalim avcılar olduğunu biliyordu.</p>

    <p class="paragraf">Bir yerlerde çalan alarm gongları, koridor boyunca güçlü yankılar yarattı, ama daha yakından gelen metale çarpan metal sesini, savaşan insanların bağırışlarını boğamadı. Mat bu seslerin Aieller ile Savunuculardan geldiğini tahmin etti. Her birinde dörder altın lamba olan yüksek altın şamdanlar, Mat’in bulunduğu koridor boyunca dizilmişti. Cilalı taş duvarlarda savaş sahnelerinin resmedildiği ipek halılar asılıydı. Yerde bile, lacivert üzerine koyu kırmızı, üzerine Tear labirenti işlenmiş ipek halılar vardı. Mat bu sefer herhangi bir şeye bedel biçemeyecek kadar meşguldü.</p>

    <p><em>Lanet adam iyi,</em> diye düşündü, ona doğru sallanan kılıcı savuşturmayı başararak. Değneğinin ucuyla adamın başına indirmeyi planladığı darbe, o kılıçla yapılan bir başka hamleyi savuşturmaya harcandı. <em>Acaba şu lanet Yüksek Lordlardan biri mi?</em> Adamın dizine sıkı bir darbe indirmek üzereyken rakibi geriye sıçradı ve düz kılıcını kaldırarak gard aldı.</p>

    <p>Mavi gözlü adam bol kollu, altın iplikli sarı şeritlerle işlenmiş bir ceket giymişti, ama düğmeleri açık, gömleği pantolonuna yarı yarıya tıkılmıştı ve ayakları çıplaktı. Kısa kesilmiş siyah saçları, uykudan telaşla kalkmış gibi dağınıktı, ama uykudan kalkmış gibi dövüşmüyordu. Beş dakika önce, koridor boyunca uzanan yüksek, oymalı kapıların birinden çıkmıştı ve Mat adamın arkasında değil önünde belirmesine minnet duymuştu. Mat’in karşılaştığı bu şekilde giyinmiş ilk adam değildi, ama kesinlikle en iyisiydi.</p>

    <p>“Yanımdan geçebilir misin, hırsız avcısı?” diye seslendi Mat, kılıcını saldırmak üzere hazır tutan adamdan bakışlarını ayırmamaya dikkat ederek. Sandar sinirle, “hırsız avcısı” değil “hırsız avcısı” olduğu üzerinde ısrar etmişti, ama Mat aralarında bir fark göremiyordu.</p>

    <p>“Geçemem,” diye seslendi Sandar arkadan. “Geçmeme izin vermek için yana kayarsan, senin değnek dediğin o küreği savuracak yerin kalmaz ve adam seni bir homur gibi şişler.</p>

    <p><em>Ne gibi, ne gibi?</em> “Eh, bir şey düşün, Tearlı. Bu dağınık çocuk sinirlerimi bozuyor.”</p>

    <p>Altın işlemeli ceket giyen adam küçümser bir ifadeyle sırıttı. “Yüksek Lord Darlin’in kılıcında ölmekten onur duyacaksın, köylü, eğer ölmene izin verirsem.” İlk defa konuşmaya tenezzül etmişti. “Ama ben onun yerine, ikinizi topuklarınızdan astıracağım ve derinizin yüzülmesini izleyeceğim.</p>

    <p>“Bundan hoşlanacağımı sanmıyorum,” dedi Mat.</p>

    <p>Sözü kesilince Yüksek Lord’un yüzü kızgınlıkla kızardı, ama Mat onun öfkeli bir yorum yapması için fırsat vermedi. Değneğini, uçlarının görüntüsü bulanıklaşacak kadar büyük bir hızla, dar bir çift halkalı desenle savurarak öne atıldı. Darlin’in elinden, hırlayarak değneği kendisinden uzak tutmaktan başka bir şey gelmiyordu. O an için. Mat bunu fazla sürdüremeyeceğini biliyordu; bu gidişle en sonunda, eğer şanslıysa, dövüş yeniden darbe-karşıdarbe temposuna dönecekti. Eğer şanslıysa. Ama Mat bu sefer şansına güvenmeyi düşünmüyordu. Yüksek Lord savunma pozisyonu aldığı anda, darbesinin ortasında saldırısını değiştirdi. Darlin’in kafasına beklediği değnek aşağı dalıp bacaklarına indi ve ayaklarını yerden kesti. Sonra, adam düşerken diğer uç kafasına indi ve sert bir çatırtı eşliğinde, gözleri arkaya devrildi.</p>

    <p>Mat nefes nefese, baygın Yüksek Lord’un tepesinde değneğine yaslandı. <em>Yaksınlar beni, bunun gibi bir iki kişiyle daha dövüşürsem, bitkinlikten yığılıp kalacağım! Hikâyeler kahraman olmanın bu kadar çalışma gerektirdiğinden hiç bahsetmiyordu! Nynaeve beni çalıştırmak için bir yol bulmayı hep başarmıştır zaten.</em></p>

    <p>Sandar gelip yanında durdu, yerdeki Yüksek Lord’a baktı. “Orada yatarken o kadar ihtişamlı görünmüyor,” dedi şaşkınlık içinde. “Benden daha iri görünmüyor.”</p>

    <p>Mat irkildi ve bir adamın koşarak bitişik koridorda kaybolduğu yere baktı. <em>Yak beni, bunun delilik olduğunu bilmesem, o adamın Rand olduğunu düşüneceğim!</em></p>

    <p>“Sandar, sen şu...” diye başladı, değneğini omzuna atarak –değnek bir şeye çarpınca sustu.</p>

    <p>Arkasına döndüğü zaman, kendini bir başka yarı giyinik Yüksek Lord’un kılıcını düşürmüş, elleri Mat’in kafasını yardığı yerde, dizlerinin çözülmesini izlerken buldu. Mat telaşla değneğin ucuyla adamın karnına vurarak ellerini indirmesini sağladı, sonra kafasına bir darbe daha indirince, adam kılıcının üzerine yığıldı.</p>

    <p>“Şans, Sandar,” diye mırıldandı. “Lanet şansı alt edemezsin. Şimdi, neden Yüksek Lordların hücrelere inmek için kullandığı özel yolu bulmuyorsun?” Sandar böyle bir merdiven olduğu, Taş’ı baştan başa katetmemek için o merdivenin kullanıldığı konusunda ısrar etmişti. Mat insanların sorgulanmasını izlemeyi, dairelerinden tutsaklara kısa bir yol isteyecek kadar çok seven kişilerden hoşlanacağını sanmıyordu.</p>

    <p>“Bu kadar şanslı olduğun için memnun ol,” dedi Sandar titrek bir sesle, “aksi halde bu sonuncusu biz onu göremeden bizi öldürürdü. Kapının burada bir yerde olduğunu biliyorum. Geliyor musun? Yoksa bir başka Yüksek Lord’un gelmesini mi bekleyeceksin?”</p>

    <p>“Yolu göster.” Mat baygın Yüksek Lord’un üzerinden atladı. “Ben lanet olası bir kahraman değilim.”</p>

    <p>Önünden geçtikleri yüksek kapılara bakıp burada bir yerde olduğunu mırıldanan hırsız avcısının peşinden koştu.</p>
  </div>
</body>
</html>
