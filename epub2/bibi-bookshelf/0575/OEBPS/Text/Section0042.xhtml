<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="33. Desenin İçinde">33<br />
    Desenin İçinde</h1>

    <p>Perrin eyerinden yol kenarında, otların arasında yarı gizlenmiş düz taşa bakarak kaşlarını çattı. Manetherendrelle Nehri’ne ve Lugard sınırına yaklaşınca Lugard Yolu adını alan ezilip sertleşmiş toprak yol bir zamanlar, çok uzun zaman önce taş döşeliydi, iki gün önce Moiraine öyle söylemişti ve zaman zaman taş parçaları yüzeye çıkıyordu. Bu taşların üzerinde tuhaf işaretler vardı.</p>

    <p>Köpekler taşta pençe izi bırakabiliyor olsaydı, Perrin bunun iri bir köpeğin izi olduğunu söylerdi. Görebildiği kadarıyla, çıplak toprağın daha yumuşak olduğu, iz tutabileceği kenarlara yakın kısımda, köpek izi de, köpek kokusu da yoktu. Yalnızca havada hafif bir yanık kokusu, havai fişekler ateşlendikten sonra geride kalan sülfür kokusuna benzer bir şey. İleride, yolun ırmağa kavuştuğu yerde bir kasaba vardı; belki bazı çocuklar bir Havai Fişekçinin malzemeleriyle buraya gelmişti.</p>

    <p><em>Çocukların gelmesi için çok uzak.</em> Ama çiftlikler görmüştü. Çiftlik çocukları olabilirdi. <em>Her ne ise, o işaretle hiç ilgisi yok. Atlar uçmaz ve köpekler taşın üzerinde iz bırakmaz. Doğru düzgün düşünemeyecek kadar yoruldum.</em></p>

    <p>Esneyerek topuklarını Çevik’in kaburgalarına vurdu ve boz at diğerlerinin peşinden dörtnala kalktı. Jarra’dan ayrıldıklarından beri Moiraine onları çok zorluyordu ve bir an bile duranı beklemiyordu. Aes Sedai, aklına bir şey koyduğunda soğuk dövülmüş demir kadar sert oluyordu. Loial altı gün önce, başını kaldırıp kendini bir buçuk kilometre arkada, başka herkesi bir sonraki tepenin ardında kaybolmak üzere bulduğundan beri okumayı bırakmıştı.</p>

    <p>Perrin Çevik’i Moiraine’in beyaz kısrağının arkasında, Ogier’in iri atının yanında yavaşlattı ve yine esnedi. Lan ileride bir yerde, keşif yapıyordu. Arkalarındaki güneş ağaç tepelerinde, bir saatlik yükseklikteydi, ama Muhafız karanlık basmadan Manetherendrelle üzerinde, Remen adlı bir kasabaya ulaşacaklarını söylemişti. Perrin orada onları ne beklediğini görmek istediğinden emin değildi. Ne olabileceğini bilmiyordu, Ama Jarra’dan sonraki günler onu ihtiyatlı kılmıştı.</p>

    <p>“Neden uyuyamıyorsun, anlamıyorum,” dedi Loial ona. “Ben o kadar yoruluyorum ki, Moiraine gece için durmamıza izin verdiği zaman, daha uzanmadan uyuyakalıyorum.”</p>

    <p>Perrin başını iki yana sallamakla yetindi. Loial’e derin uyumaya cesaret edemediğini, en hafif uykusunun bile rahatsız edici düşlerle dolu olduğunu anlatabilmesi imkânsızdı. İçinde Egwene ve Çekirge olan o tuhaf rüya gibi. <em>Eh, rüyamda Egwene’i görmeme şaşmamak gerek. Işık, acaba nasıldır? Şimdi Kule’de güvendedir ve Aes Sedai olmayı öğreniyordur. Verin ona göz kulak olur. Mat’e de.</em> Kimsenin Nynaeve’e göz kulak olmasının gerekeceğini sanmıyordu; Perrin’e göre, Nynaeve’in yanında başkalarının kendilerine göz kulak olacak birine ihtiyacı olurdu.</p>

    <p>Çekirge hakkında düşünmek istemiyordu. Kurtları aklından uzak tutmayı başarıyordu, ama kendini telaşlı bir el tarafından çekiçlenmiş ve iyice gerilmiş gibi hissetmesi pahasına; ölü bir kurdun onun beynine girebileceğini düşünmek istemiyordu. Silkelendi ve gözlerini iri iri açılmaya zorladı. O kurt çekirge olsa bile.</p>

    <p>İyi uyumamasının kötü düşler dışında da nedenleri vardı. Rand’ın buradan geçtiğine ilişkin başka işaretler bulmuşlardı. Jarra ile Eldar Irmağı arasında hiç iz görememişti, ama elli ayaklık bir yamaçtan diğerine uzanan kemerli, taş bir köprünün üzerinden Eldar’ı geçtikten sonra, küller içindeki Sidon kasabasını arkada bırakmışlardı. Her bina yanmıştı. Yıkıntıların arasında yalnızca birkaç taş duvar ve baca ayakta kalmıştı.</p>

    <p>Perişan durumdaki kasabalılar yangını ahırda yere düşen bir lambanın başlattığını, sonra yangının deliye döndüğünü ve hiçbir şeyin yolunda gitmediğini söylemişti. Bulunabilen kovaların yarısı delikti. Yanarak yıkılan her duvar içe değil dışa devrilmiş, yanındaki evleri ateşe vermişti. Hanın alevler içindeki kütükleri bir şekilde meydandaki ana kuyuya kadar yuvarlanmıştı ve bu yüzden kimse yangınları söndürmek üzere su çekememişti. Diğer üç kuyunun üzerine yanan evler yıkılmıştı. Rüzgâr bile sık sık yön değiştirmiş, alevleri her yöne dağıtmıştı.</p>

    <p>Buna Rand’ın varlığının sebep olup olmadığını Moiraine’e sormaya gerek bile yoktu; kadının demir kadar soğuk yüzü yeterli yanıttı zaten. Desen kendini Rand’ın çevresinde şekillendirmiş, olasılıklar çılgına dönmüştü.</p>

    <p>Sidon’un ötesindeki dört küçük kasabada, ancak Lan’in iz sürmedeki becerisi sayesinde Rand’ın hâlâ ileride olduğunu anlayabilmişlerdi. Rand artık yayaydı ve bir süredir yola böyle devam etmişti. Atını Jarra’da ölü bulmuşlardı, kurtlar ya da vahşi köpekler tarafından parçalanmış gibi görünüyordu. O sırada, Moiraine atının üzerinden kaşlarını çatarak bakarken, zihniyle kurtlara uzanması zor olmuştu. Neyse ki Lan, ölü atın yattığı yerden uzaklaşan, Rand’a ait çizme izleri bulmuştu. Bir çizmenin topuğuna taş sıkışmıştı ve üç köşeli taş izleri izlerinin açıkça ayırt edilebilmesini sağlamıştı. Ama yaya ya da atlı, önlerinde kalmayı başarıyordu.</p>

    <p>Sidon’dan sonraki dört köyde de, herkesin hatırlayabildiği en büyük heyecan Loial’in atla gelmesi ve onun gerçek bir Ogier olduğunu anlamaları olmuştu. Buna o kadar kendilerini kaptırmışlardı ki, Perrin’in gözlerini fark etmemişlerdi bile ve fark ettiklerinde... Eh, Ogierler bile gerçekse, insanların her renk gözleri olabilirdi.</p>

    <p>Ama daha sonra Willar adında küçük bir yere gelmişlerdi ve köylüler kutlama yapıyordu. Köy meydanındaki kaynak, kuyu kazma çabalarının tamamı başarısız olduktan ve halkın yarısı başka yere taşındıktan sonra, yıllarca bir buçuk kilometre ötede dereden su taşıdıktan sonra, aniden akmaya başlamıştı. Willar ölmeyecekti. Ardından aynı günde, birbirine yakın üç dokunulmamış köy görmüşlerdi. Samaha’da, evvelki gece tüm kuyular kuruyuvermişti ve herkes Karanlık Varlık hakkında homurdanıp duruyordu; sonra Tallan’da, köyde bilinen tüm eski anlaşmazlıklar, bir önceki sabah taşan lağım çukurları gibi aniden yüzeye çıkmıştı ve ancak üç cinayet işlendikten sonra herkes silkelenip kendine gelmişti. Ve son olarak Fyall’da, bu baharın ekinleri herkesin hatırlayabildiği en zayıf ekinlerken, evinin arkasında yeni bir tuvalet kazmakta olan Belediye Başkanı altınla dolu çürük çuvallar bulmuştu, yani kimse aç kalmayacaktı. Fyall’da kimse, bir yanında bir kadın yüzü, diğer yanında bir kartal olan şişman paraları tanımıyordu; Moiraine paraların Manetheren’de basıldığını söylemişti.</p>

    <p>Perrin sonunda, bir gece kamp ateşinin çevresinde otururlarken kadına bunu sormuştu. “Jarra’dan sonra sandım ki... Hepsi düğünler yüzünden çok mutluydu. Beyazpelerin bile aptal gibi görünüyordu. Fyall iyiydi... Rand’ın ekinlerle ilgisi olamaz; o gelmeden önce de mahsul yoktu zaten, ayrıca o altınlar iyi oldu, ihtiyaçları vardı. Ama diğerleri... yanan kasabalar, kuruyan kuyular ve... Bu kötü, Moiraine. Rand’ın kötü olduğuna inanamam. Desen onun çevresinde şekilleniyor olabilir, ama Desen nasıl bu kadar kötücül olabilir? Hiç mantıklı gelmiyor, oysa olayların bir mantığı olmalı. Mantıksız bir alet yaparsan, boşuna metal harcamış olursun. Desen hiçbir şeyi boşa harcamaz.”</p>

    <p>Lan ona alayla bakmış, kampın çevresini dolaşmak üzere karanlığın içinde kaybolmuştu. Battaniyelerine uzanmış olan Loial kulaklarını öne devirerek, dinlemek üzere başını kaldırmıştı.</p>

    <p>Moiraine bir süre ellerini ısıtarak sustu. Sonunda alevlere bakarak konuştu. “Yaratıcı iyidir, Perrin. Yalanların Babası kötüdür. Çağların Deseni, Çağ Danteli ne iyidir, ne kötü. Desenin olduğu gibidir. Zaman Çarkı tüm yaşamları, tüm eylemleri Desen’e dokur. Tek renk desen, desen değildir. Bir Çağın Deseni için, iyi ile kötü, atkı ile çözgüdür.”</p>

    <p>Üç gün sonra, akşamın geç saatlerinde, güneş ışığı altında at sürerken bile, Perrin o sözleri ilk işittiği anki ürpertiyi hissedebiliyordu. İnsanların kötü şeyler yaptıkları zaman Desen’e aykırı gittiklerini, onu çarpıttıklarını düşünmek hoşuna gidiyordu. Ona göre Desen usta bir demirci tarafından yapılmış ince, karmaşık bir yaratımdı. Hiç aldırmadan iyi çeliğe kötü metal ve daha da kötü şeyler katıyor olması soğuk bir düşünceydi.</p>

    <p>“Ben aldırıyorum,” diye mırıldandı yumuşak sesle. Işık, ben aldırıyorum.” Moiraine başını çevirip ona baktı ve Perrin sustu. Aes Sedai’nin, Rand dışında neye aldırdığını bilemiyordu.</p>

    <p>Birkaç dakika sonra Lan ileride belirdi ve Moiraine’in kısrağının yanına gelince siyah savaş atını çevirdi. “Remen bir sonraki tepenin ardında,” dedi. “Bir iki olay dolu gün yaşamışlar gibi.”</p>

    <p>Loial’in kulakları bir kez seyirdi. “Rand mı?”</p>

    <p>Muhafız başını iki yana salladı. “Bilmiyorum. Belki gördüğü zaman Moiraine anlayabilir.” Aes Sedai sorgularcasına ona baktı, sonra beyaz kısrağını topukladı.</p>

    <p>Tepeye tırmandılar ve Remen, ırmağın hemen bitişiğinde, önlerine serildi. Manetherendrelle burada sekiz yüz metreden daha genişti ve köprü yoktu. Bunun yerine kalabalık, mavna benzeri iki sal, uzun küreklerle itilerek karşıya geçiyor, neredeyse boş olan bir tanesiyse geri geliyordu. Üç sal daha, uzun taş rıhtımı yaklaşık bir düzine nehir ticaret gemisiyle paylaşıyordu. Gemilerin kimi tek direkli, kimi iki direkliydi. Birkaç büyük, gri taştan depo rıhtımı kasabadan ayırıyordu. Kasabadaki binaların çoğu da taştan yapılmıştı ve çatıları sarı, kırmızı, mor, her renk kiremitle örtülmüştü. Sokaklar merkezdeki meydandan her yöne dağılıyordu.</p>

    <p>Tepeden inerlerken Moiraine yüzünü gizlemek için büyükçe başlığını yüzüne indirdi.</p>

    <p>Her zamanki gibi, sokaklardaki insanlar Loial’e bakakaldılar, ama bu sefer Perrin huşu dolu “Ogier” mırıltıları duydu. Loial eyerinde, bir süredir olduğundan daha dik oturuyordu, kulakları dimdikti ve geniş dudaklarının kenarları bir gülümsemeyle kıvrılmıştı. Memnun olduğunu belli etmemeye çalıştığı açıktı, ama kulakları kaşınan bir kediye benziyordu.</p>

    <p>Remen Perrin’e herhangi bir kasaba gibi göründü. İnsan ve insanlardan kaynaklanan kokularla doluydu; elbette ırmağın güçlü kokusu da vardı... ve Lan’in ne demek istediğini düşünürken bir koku –yanlış bir şeyin kokusu– ensesindeki tüylerin diken diken olmasına sebep oldu. Koku, o hisseder hissetmez, közlerin üzerine düşmüş at kılı gibi yok oldu, ama Perrin onu hatırlıyordu. Aynı kokuyu Jarra’da da almıştı ve koku orada da hemen kaybolmuştu. Bu bir Çarpık Varlık ya da Hiçdoğmamış değildi <em>–Trolloc, yanasıca, Çarpık Varlık değil! Hiçdoğmamış değil! Myrddraal, Soluk, Yarı-insan; Hiçdoğmamış hariç herhangi bir şey!–</em> bir Trolloc ya da bir Soluk değildi, ama koku aynı ölçüde keskin, aynı ölçüde iğrençti. Ancak o kokuyu her ne bırakmışsa, kalıcı bir izi yok gibiydi.</p>

    <p>Kasaba meydanına at sürdüler. Meydanın ortasındaki iri döşeme taşlarından biri kaldırılmış, bir darağacı dikilmişti. Yerden kalın bir kütük yükseliyor, başka bir kütüğe çapraz bağlanıyordu. Bu kütüğe, dibi yerden dört adım yüksekte bir kafes asılmıştı. Kafesin içinde griler ve kahverengiler giyinmiş uzun boylu bir adam oturmuş, dizlerini çenesinin altına çekmişti. Başka şekilde duracak kadar yeri yoktu. Üç küçük oğlan adama taş atıyordu. Adam dümdüz önüne bakıyor, taşlardan biri parmaklıkların arasından geçtiği zaman hiç irkilmiyordu. Yüzünün birden fazla yeri kanıyordu. Gelip geçen kasabalılar da tıpkı adam gibi, çocukların ne yaptığına hiç ilgi göstermiyordu, ama her biri kafese bakıyordu, bazıları onayla, bazıları korkuyla.</p>

    <p>Moiraine, gırtlağından tiksinti olabilecek bir ses çıkardı.</p>

    <p>“Dahası var,” dedi Lan. “Gelin. Handa oda ayarladım bile. İlginç bulacağınızı düşünüyorum.”</p>

    <p>Arkalarından at sürerken Perrin omzunun üzerinden kafesteki adama baktı. Adamda tanıdık bir şey vardı, ama bir türlü çıkartamıyordu.</p>

    <p>“Bunu yapmamalılar.” Loial’in gürlemesi biraz hırlama gibi çıkmıştı. “Çocuklar, demek istiyorum. Yetişkinler onları durdurmalı.”</p>

    <p>“Öyle,” diye onayladı Perrin, dikkat etmeden. <em>Neden tanıdık geliyor?</em></p>

    <p>Lan’in onları götürdüğü, ırmağa yakın hanın kapısındaki tabelada Wayland’in Demirhanesi yazılıydı ve Perrin bunu iyi bir işaret kabul etti, ama mekânda, tabelaya resmedilmiş deri önlüklü, çekiçli adam dışında demirhaneyle ilgili hiçbir şey yoktu. Geniş, mor çatılı, üç katlı bir binaydı. Kare şeklinde, cilalanmış gri taşlardan yapılmıştı. Geniş pencereleri, oymalı kapıları ve zengin bir görüntüsü vardı. Ahır uşakları atları almak için koşa koşa geldi, Lan onlara para attığında yerlere kadar eğildiler.</p>

    <p>İçeride, Perrin insanlara bakakaldı. Masalardaki erkekler ve kadınlar bayram kıyafetlerini giymiş gibiydi, Perrin’e öyle geldi, uzun zamandır görmediği kadar çok işlemeli ceket, dantelli elbise, renkli kurdele, saçaklı şal gördü. Yalnızca bir masada oturan dört adamın sade ceketleri vardı ve Perrin ile diğerleri içeri girdiğinde beklentiyle bakmayan yalnızca onlardı. Dört adam alçak sesle konuşmaya devam etti. Perrin ne dediklerini biraz duyabiliyordu, kargo olarak buz biberinin kürke üstünlüğü, Saldaea’daki sorunların fiyatları ne hale getirdiği hakkında konuşuyorlardı. Ticaret gemilerinin kaptanları, diye karar verdi Perrin. Diğerleri yerel halka benziyordu. Hizmetkâr kadınlar bile en iyi elbiselerini giymişlerdi, uzun önlükleri işlemeli, dantel yakalı elbiselerini gizliyordu.</p>

    <p>Mutfak harıl harıl çalışıyordu; Perrin koyun, kuzu, tavuk eti, biftek ve değişik sebzelerin kokusunu alabiliyordu. Ve bir anlığına ona eti unutturan baharatlı kek kokusunu.</p>

    <p>Hancı onları içeride karşıladı. Tombul, kel kafalı bir adamdı, pürüzsüz, pembe yüzünde parlak kahverengi gözleri vardı ve durmaksızın eğiliyor, ellerini yıkıyormuş gibi ovuşturuyordu. Yanlarına gelmiş olmasa Perrin hancı olduğunu asla anlamazdı, çünkü beyaz önlük takmak yerine başka herkes gibi ceket giymişti, kalın, mavi yünden beyaz yeşil işlemeli, kalınlığıyla adamı terletmekte olan bir ceket.</p>

    <p><em>Neden hepsi bayram kıyafetleri giyiyor?</em> diye merak etti Perrin.</p>

    <p>“Ah, Andra Efendi,” dedi hancı, Lan’e hitaben. “Ve tıpkı dediğiniz gibi, bir Ogier. Şüphe ettiğimden değil, elbette. Olan biten bunca şeyden sonra, hele sizin sözünüzden, asla şüphe etmedim, efendim. Neden bir Ogier olmasın ki? Ah, Ogier dostum, evde sizin gibi birini misafir etmek bilemezsiniz ne kadar memnun ediyor beni. İyi bir şey bu, her şeye güzel bir son. Ah hanımefendi...” Gözleriyle elbisesinin koyu mavi ipeğini, pelerininin zengin, yolculuk yüzden tozlu, ama yine de iyi yününü süzdü. “Beni affedin, hanımefendi, lütfen.” Öyle bir eğildi ki at nalına benzedi. “Andra Efendi konumunuzu açıklamadı, leydim. Saygısızlık etmek istemedim. Dost Ogier’den daha da büyük şeref verdiniz, elbette, leydim. Lütfen, Gainor Furlan’ın beceriksiz dilinin kusuruna bakmayın.”</p>

    <p>“Bakmıyorum.” Moiraine’in sesi Furlan’ın ona verdiği unvanı sükûnetle kabul etti. Aes Sedai ilk kez başka isim kullanıyor ya da olmadığı biriymiş gibi davranıyor değildi. Perrin Lan’in kendine Andra dediğini de ilk kez duymuyordu. İri başlık Moiraine’in pürüzsüz Aes Sedai hatlarını hâlâ saklıyordu ve Moiraine üşüyormuş gibi pelerininin önünü bir eliyle kapalı tutuyordu, ama büyük Yılan yüzüğünü taktığı eliyle değil. “Kasabanızda tuhaf olaylar olmuş, hancı, öyle anlıyorum. Yolcuları rahatsız edecek türden değildir, umarım.”</p>

    <p>“Ah, leydim, gerçekten de tuhaf diyebilirsiniz. Sizin neşe veren varlığınız bu mütevazı evi onurlandırmak için fazla bile, üstelik yanınızda bir Ogier var, ama Remen’de Avcılar da var. Tam burada, Wayland’in Demirhanesi’nde. Valere Borusu avcıları, macera yaşamak için Illian’dan yola çıkmışlar. Ve burada, Remen’de macera buldular leydim ya da buradan ırmak yukarı iki üç kilometre uzakta, vahşi Aiellerle savaştılar. Altara’da kara peçeli Aiel vahşileri olduğunu hayal edebiliyor musunuz, leydim?”</p>

    <p>Aiel. Perrin artık kafesteki adamda neyin ona tanıdık geldiğini biliyordu. Daha önce bir kez Aiel görmüştü, Kıraç denilen zorlu toprakların efsanevi sakinlerinden biri. Adam Rand’a çok benziyordu, çoğu kişiden daha uzun, gri gözlü, kızıl saçlıydı ve kafesteki adam gibi, taşlar ve çalılar arasında kaybolacak kahverengiler ve griler, dizlere tırmanan bağcıkları olan yumuşak çizmeler giymişti. Perrin Min’in sesini duyar gibi oldu. <em>Kafeste bir Aiel. Yaşamında bir dönüm noktası ya da önemli bir şey olacak.</em></p>

    <p>“Neden bir?..” Sesinin boğuk çıkmaması için durup boğazını temizledi. “Nasıl oldu da kasaba meydanında kafeste bir Aiel var?”</p>

    <p>“Ah, genç efendi, bu oldukça uzun...” Furlan sustu, Perrin’i baştan aşağı süzdü, sade köylü giysilerini, ellerindeki uzun yayı taradı, sadağın karşısında, belindeki halkada asılı duran baltada durdu. Tombul adam, bakışları Perrin’in yüzüne ulaşınca irkildi. Bir leydi ve bir Ogier’in yanında, Perrin’in sarı gözlerini yeni fark etmiş gibiydi. “Hizmetkârınız herhalde, Andra Efendi?” dedi ihtiyatla.</p>

    <p>“Sorduğu soruya cevap ver,” dedi Lan yalnızca.</p>

    <p>“Ah. Ah, elbette, Andra Efendi. Ama burada benden daha iyi anlatacak biri var. Lord Orban. Biz de onu dinlemek için toplanmıştık.”</p>

    <p>Kırmızı ceketli, koyu renk saçlı, şakaklarına bir sargı dolanmış genççe bir adam salonun yan tarafındaki merdiveni, yastıklı koltuk değnekleri kullanarak iniyordu. Pantolonunun sol bacağı kesilmişti ve bacağı ayak bileğinden kalçasına kadar sargılarla kaplanmıştı. Kasabalılar harika bir şey görmüş gibi mırıldandı. Gemi kaptanları alçak sesle konuşmaya devam ettiler; kürklere gelmişlerdi.</p>

    <p>Furlan kırmızı ceketli adamın hikâyeyi daha iyi anlatacağını düşünüyor olabilirdi, ama kendisi anlatmaya girişti. “Lord Orban ve Lord Gann, yanlarında yalnızca on asker varken, yirmi vahşi Aielle karşılaşmışlar. Ah, çok şiddetli ve zorlu bir çarpışma olmuş, pek çok yara verilmiş ve alınmış. Altı iyi asker ölmüş ve herkes yaralanmış. En kötüsü de Lord Orban ve Lord Gann, kaçanlar dışında bütün Aielleri öldürmüşler ve bir tanesini de tutsak almışlar. Meydanda gördüğünüz o. Tıpkı ölenler gibi, artık yaban âdetleri ile köyleri rahatsız edemeyecek.”</p>

    <p>“Bu bölgede Aieller ile sorun mu yaşadınız?” diye sordu Moiraine.</p>

    <p>Perrin de büyük bir hayret içinde, aynı şeyi merak ediyordu. Bazı insanların hâlâ vahşi birini tanımlamak için zaman zaman “kara peçeli Aiel” deyimini kullanması, Aiel Savaşı’nın bıraktığı izlenimin ne kadar güçlü olduğunu gösteriyordu. Ama bu yirmi sene önce olmuştu ve Aieller savaştan önce ya da sonra Kıraç’tan hiç çıkmamıştı. <em>Ama ben Dünyanın Omurgası’nın bu tarafında bir tane görmüştüm, şimdi iki oldu.</em></p>

    <p>Hancı kel kafasını ovaladı. “Ah. Ah, hayır, leydim, tam olarak değil. Ama yirmi vahşi serbest dolaşıyor olsa yaşardık, bundan emin olabilirsiniz. Ne de olsa herkes Cairhien’i nasıl yağmaladıklarını, nasıl her yeri yaktıklarını hatırlıyor. Uluslar onları geri sürmek için birleştiği zaman bu köyden insanlar Parlak Duvarlar Savaşı’na katıldı. Ben o sırada bel tutulmasından mustariptim, bu yüzden gidemedim, ama çok iyi hatırlıyorum. Hepimiz hatırlıyoruz. Buraya, kendi topraklarından bunca uzağa nasıl ya da neden geldiklerini bilemiyorum, ama Lord Orban ve Lord Gann bizi onlardan kurtardı.” Bayram kıyafetlerine bürünmüş köylülerden genel bir onay mırıltısı yükseldi.</p>

    <p>Orban ayaklarını vura vura, hancı dışında kimseyi fark etmemiş gibi salonu aştı. Perrin, adam yaklaşmadan bayat şarap kokusunu aldı. “O yaşlı kadın bitkilerini alıp nereye gitti, Furlan?” diye sordu Orban kabaca. “Gann’ın yaraları acı veriyor, benim başım da yarılacakmış gibi ağrıyor.”</p>

    <p>Furlan yerlere kadar eğildi. “Ah, Leich Ana sabah dönecek, Lord Orban. Bir doğum var, Lordum. Ama sizin ve Lord Gann’ın yaralarınızı diktiğini ve merhemlediğini, bu yüzden endişelenecek bir şey olmadığını söyledi. Ah, Lord Orban, eminim yarın ilk iş olarak sizi görecektir.”</p>

    <p>Sargılı adam alçak sesle, bir çiftçi karısının “eniklerini doğurması” ile ilgili bir şey ve “un çuvalı gibi dikilmek” hakkında bir şey daha mırıldandı... Perrin’in kulakları dışındaki kulakların duyması için fazlaca alçak bir sesle. Adam kasvetli, kızgın bakışlarını kaydırdı ve ilk defa yeni gelenleri fark etmiş göründü. Anında Perrin’i görmezden gelmeye karar verdi ki bu Perrin’i hiç şaşırtmadı. Loial’i görünce gözleri birazcık irileşti –<em>daha önce Ogier görmüş,</em> diye düşündü Perrin, ama burada göreceğini hiç beklemiyordu– Lan’i görünce biraz kısıldı <em>–Savaşan birini görünce tanıyor ve hiç memnun olmadı–</em> ve Moiraine’in başlığının içini görmek için eğilirken keyfi yerine geldi, ama yüzünü görecek kadar yakın değildi.</p>

    <p>Perrin bu konuda, Aes Sedailer hakkında daha fazla düşünmemeye karar verdi ve Moiraine ile Lan’in de düşünmediğini umdu. Muhafız’ın gözlerindeki ışık, en azından bu konudaki umudunun boşa çıktığını gösteriyordu.</p>

    <p>“On kişi, yirmi Aielle mi savaştınız?” diye sordu Lan duygusuz bir sesle.</p>

    <p>Orban irkilerek sırtını dikleştirdi. Özenle kayıtsız tuttuğu bir sesle, “Evet, Valere Borusu’nu ararken bu tür şeyleri beklemelisiniz. Gann ve benim ilk çatışmamız değildi, Boru’yu bulana kadar son da olmayacak. Işık üzerimizde parlarsa.” Işık hayatta başka şey yapamazmış gibi konuşuyordu. “Elbette tüm çatışmalarımız Aiellerle olmadı, ellerinden gelse Avcıları durdurmak isteyecekler var. Gann ve ben o kadar kolay durdurulamayız.” Kasabalılardan bir başka onay mırıltısı yükseldi. Orban sırtını biraz daha dikleştirdi.</p>

    <p>“Altı adam kaybettiniz ve bir tutsak aldınız.” Lan’in sesinden, bunun iyi mi, yoksa kötü bir alışveriş mi olduğu anlaşılmıyordu.</p>

    <p>“Evet,” dedi Orban, “kalanını öldürdük. Kaçanlar dışında. Kuşkusuz şimdi ölülerini saklıyorlardır; bunu yaptıklarını duydum. Beyazpelerinler onları aramaya çıktı, ama asla bulamayacaklar.”</p>

    <p>“Burada Beyazpelerinler mi var?” diye sordu Perrin keskin bir sesle.</p>

    <p>Orban ona bir bakış fırlattı ve bir kez daha onu görmezden gelmeye karar verdi. Adam yine Lan’e hitap etti. “Beyazpelerinler hep burunlarını istenmeyen ya da ihtiyaç duyulmayan yerlere sokarlar. Hepsi beceriksiz hödükler. Evet, günlerce kırlarda at sürecekler, ama kendi gölgelerini bulabilirlerse şaşarım.”</p>

    <p>“Herhalde bulamazlar,” dedi Lan.</p>

    <p>Sargılı adam, Lan’in ne demek istediğinden emin değilmiş gibi kaşlarını çattı, sonra yine hancıya döndü. “O yaşlı kadını bul, duydun mu? Başım çatlıyor.” Lan’e son bir bakış fırlattı ve topallayarak uzaklaştı, Aiel öldüren Boru Avcısı hakkında arkasından yükselen hayranlık mırıltıları eşliğinde merdivenin basamaklarını teker teker tırmandı.</p>

    <p>“Bu olaylı bir kasabaymış.” Loial’in gür sesi tüm gözleri kendi üzerine çekti. Perrin’in çıkartabildiği kadarıyla halatları tartışan gemi kaptanlarınınki dışında. “Gittiğim her yerde, siz insanlar bir şeyler yapıyor, koşturuyor, telaş ediyorsunuz, başınıza bir şeyler geliyor. Bu kadar heyecana nasıl dayanıyorsunuz?”</p>

    <p>“Ah, Ogier dostum,” dedi Furlan, “heyecan aramak biz insanların özelliğidir. Parlak Duvarlar’a gidemediğim için nasıl üzülmüştüm. Neden, bak sana anlatayım...”</p>

    <p>“Odalarımız.” Moiraine sesini yükseltmemişti, ama sözleri hancının sözlerini keskin bir bıçak gibi kesti. “Andra oda ayarladı, değil mi?”</p>

    <p>“Ah, leydim, beni affedin. Evet, Andra Efendi gerçekten de oda tuttu. Beni affedin lütfen. Bunca heyecan kafamı bomboş yaptı. Lütfen beni affedin, leydim. Bu taraftan, dilerseniz. Beni takip edebilirseniz.” Adam eğilerek, yaltaklanarak, özürler dileyerek, durmaksızın gevezelenerek onları merdivenlerden çıkardı.</p>

    <p>Üst katta Perrin durup arkasına baktı. Aşağıdan “leydi” ve “Ogier” mırıltıları duyuyordu, onca bakışı hissedebiliyordu, ama özellikle bir çift göz Moiraine’e ya da Loial’e değil, kendisine bakıyor gibiydi.</p>

    <p>Onu hemen seçti. Bir kere, diğerlerinden ayrı duruyordu; ayrıca, kıyafetinde birazcık bile dantel olmayan tek kadın oydu. Koyu gri, neredeyse siyah elbisesi kaptanların giysileri kadar sadeydi, geniş kol yenleri ve dar eteği vardı, tek bir farbalası, tek bir işlemesi yoktu. Kadın hareket ettiği zaman Perrin elbisenin ata binmek üzere ikiye bölünmüş olduğunu gördü ve yumuşak çizmeler eteğin altından ona göz kırptı. Gençti –Perrin’den daha büyük değildi– ve bir kadın için uzun boyluydu. Siyah saçları omuzlarına geliyordu. Aşırı iri ve çarpıcı olmaktan kıl payı kurtulan bir burun ve geniş bir ağız, yüksek elmacık kemikleri, siyah, hafifçe çekik gözler. Perrin onun güzel olup olmadığına karar veremedi.</p>

    <p>Perrin bakışlarını aşağıya yöneltir yöneltmez, kadın dönüp hizmetkâr kadınlardan biriyle konuşmaya başladı ve bir daha merdivene bakmadı, ama Perrin haklı olduğundan emindi. Kadın ona bakıyordu.</p>
  </div>
</body>
</html>
