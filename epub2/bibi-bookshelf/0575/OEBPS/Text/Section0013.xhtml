<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="4. Uyuyan Gölgeler">4<br />
    Uyuyan Gölgeler</h1>

    <p>Uzun, taş şöminede yanan ateşe rağmen hanın salonunu soğuk kaplamıştı. Perrin alevlerin önünde ellerini ovuşturdu, ama ısıtamadı. Fakat soğukta tuhaf bir rahatlık vardı, sanki bir kalkanmış gibi. Neye karşı bir kalkan, düşünemiyordu. Bir şey zihninin arkalarında mırıldandı, yalnızca belirsizce işittiği, içeri girmek için tırmalayan, sönük bir ses.</p>

    <p>“Demek bırakacaksın. Senin için en iyisi. Gel. Otur, konuşalım.”</p>

    <p>Perrin konuşana bakmak için döndü. Odaya saçılmış yuvarlak masalar, bir köşede, gölgelerin içinde oturan tek bir adam dışında boştu. Odanın kalanı bir açıdan puslu gibiydi, sanki bir mekân değil de bir izlenimmiş gibi, özellikle de doğrudan bakmadığı zaman. Bakışlarını ateşe çevirdi; şimdi tuğladan bir şöminede yanıyordu ateş. Bir şekilde, bunların hiçbiri onu rahatsız etmedi. <em>Etmeli.</em> Ama neden, bilemiyordu.</p>

    <p>Adam çağırdı ve Perrin masaya yaklaştı. Kare bir masa. Kaşlarını çatarak elini masa tablasına uzattı, sonra geri çekti. Odanın o köşesinde lamba yoktu ve başka her yerdeki aydınlığa rağmen, adam ve masa neredeyse tamamen gizlenmişti, loşluğun içine karışmıştı.</p>

    <p>Perrin’in içinde adamı tanıdığına dair bir his vardı, ama göz ucuyla gördüğü şeyler kadar belirsizdi bu his. Adam orta yaşlarındaydı, yakışıklıydı ve bir köy hanı için fazla iyi giyimliydi. Giysileri koyu renkti, neredeyse siyah kadifelere bürünmüştü, yakasında ve kol ağızlarında beyaz danteller vardı. Dimdik oturuyor, bazen elini, hareket etmek acı veriyormuş gibi göğsüne bastırıyordu. Karanlık gözleri Perrin’in yüzüne dikilmişti; gölgelerin içinde parlak noktalar gibi görünüyorlardı.</p>

    <p>“Neyi bırakacağım?” diye sordu Perrin.</p>

    <p>“Onu, elbette.” Adam Perrin’in belindeki baltaya işaret etti. Sesi şaşkın çıkıyordu, sanki bu daha önce yaptıkları bir konuşmaymış, yeniden başladıkları bir tartışmaymış gibi.</p>

    <p>Perrin baltanın orada olduğunu fark etmemişti, kemerini aşağı çeken ağırlığını hissetmemişti. Yarımay şeklindeki çeliğin ve onun ağırlığını dengeleyen kalın kazığın üzerinde elini gezdirdi. Çelik eline... katı geliyordu. Başka her şeyden daha katı. Belki kendisinden bile daha katı. Gerçek bir şeylere tutunmak için, elini oradan ayırmadı.</p>

    <p>“Düşündüm,” dedi, “ama yapabileceğimi sanmıyorum. Henüz olmaz.” <em>Henüz olmaz?</em> Han titreşir gibi oldu ve mırıltıyı kafasında tekrar duydu. <em>Hayır!</em> Mırıltı soldu.</p>

    <p>“Hayır mı?” Adam gülümsedi, soğuk bir gülümseme. “Sen bir demircisin, evlat. Ve duyduklarıma bakılırsa iyi bir demircisin. Ellerin çekiç için yapılmış, balta için değil. Bir şeyler yapmak için yapılmış, öldürmek için değil. Çok geç olmadan ona geri dön.”</p>

    <p>Perrin kendini başını sallarken buldu. “Evet. Ama ben <em>ta’veren</em>’im.” Bunu daha önce hiç yüksek sesle söylememişti. <em>Ama o zaten biliyor.</em> Bundan emindi, ama nasıl, bilemiyordu.</p>

    <p>Bir an adamın gülümsemesi yüz buruşturmaya dönüştü, ama sonra öncekinden de güçlü, geri döndü. Soğuk bir güç. “Her şeyi değiştirmenin yolları vardır, evlat. Kaderden bile kaçınmanın yolları. Otur, onlardan bahsedelim.” Gölgeler, kayıp yoğunlaşır, uzanır gibi oldu.</p>

    <p>Perrin gerileyerek ışıkta kaldı. “Sanmıyorum.”</p>

    <p>“En azından benimle içki iç. Geçmiş yıllara, gelecek yıllara. Al, bundan sonra her şeyi daha berrak görebileceksin.” Adamın masanın üzerinde ittirdiği kadeh bir saniye önce orada değildi. Parlak gümüş rengi ışıldıyordu ve karanlık, kan kırmızı şarap, kadehi ağzına dek doldurmuştu.</p>

    <p>Perrin adamın yüzüne baktı. Onun keskin gözleri bile, adamın yüz hatlarını bir Muhafız’ın pelerini gibi saran gölgeleri delemiyordu. Karanlık, adamı bir okşama gibi sarmalıyordu. Adamın gözlerinde bir şey vardı, yeterince çabalarsa hatırlayabileceğini düşündüğü bir şey. Mırıltı geri döndü.</p>

    <p>“Hayır,” dedi. Kafasının içindeki yumuşak sese hitap etmişti, ama adamın ağzı anında bastırılan bir öfke çakmasıyla gerilince, aynı sözün şarap için de kullanılabileceğini düşündü. “Susamadım.”</p>

    <p>Döndü ve kapıya yöneldi. Şömine ırmak taşlarındandı; birkaç uzun masa ve yanlarında sıralar odayı doldurmuştu. Aniden dışarıda, bu adamdan uzakta olmak istedi.</p>

    <p>“Çok şansın olmayacak,” dedi adam arkasından, sert bir sesle. “Birlikte dokunmuş üç iplik birbirinin alınyazısını paylaşır. Biri kesildiği zaman, hepsi kesilir. Kader seni öldürebilir. Eğer daha kötüsünü yapmazsa.”</p>

    <p>Perrin aniden arkasında sıcaklık hissetti, dev bir kazanın kapağı açılıp kapanmış gibi, ısı önce yükseldi, sonra da aynı hızla düştü. İrkilerek odaya döndü. Boştu.</p>

    <p><em>Yalnızca bir düş,</em> diye düşündü, soğuktan titreyerek ve bununla beraber her şey değişti.</p>

    <p>Aynaya bakakaldı, bir parçası ne gördüğünü kavrayamıyor, bir parçası ise kabulleniyordu. Aslan başı şeklinde yapılmış yaldızlı bir miğfer, kafasında sanki oraya aitmiş gibi duruyordu. İşlemeli, dövme göğüs zırhı altın kaplamaydı. Kollarını ve bacaklarını saran plakalar ve zincir zırhlar altın işlemelerle süslenmişti. Yalnızca elindeki balta sadeydi. Bir ses –kendi sesi– onu her silaha tercih edeceğini, onu yüz savaşta, bin sefer taşıdığını fısıldıyordu kafasının içinde. <em>Hayır!</em> Onu çıkarmak, atmak istiyordu. <em>Yapamam!</em> Kafasının içinde bir ses vardı, bir mırıltıdan daha yüksek, neredeyse anlama sınırında.</p>

    <p>“Yazgısında ihtişam bulunan bir adam.”</p>

    <p>Aynadan hızla döndü ve kendini hayatında gördüğü en güzel kadına bakarken buldu. Oda hakkında başka hiçbir şey fark etmedi. Onun dışında hiçbir şey görmek istemedi. Gözleri gece yarısından göller gibiydi, cildi krema kadar açık renkti ve beyaz ipek elbisesinden kesinlikle daha yumuşak, daha pürüzsüzdü. Kadın ona doğru yürüdüğü zaman Perrin’in ağzı kurudu. Daha önce gördüğü diğer kadınların tümünün hantal ve şekilsiz olduğunu fark etti. Ürperdi ve neden üşüdüğünü merak etti.</p>

    <p>“Bir erkek kaderini iki elle kavramalı,” dedi kadın gülümseyerek. O gülümseme Perrin’i ısıtmaya yeterdi. Kadın uzun boyluydu, bir el daha uzun olsaydı Perrin’in gözlerine doğrudan bakabilecekti. Kuzgun kanadından daha siyah saçlarını gümüş taraklar tutuyordu. Perrin’in iki eliyle sarabileceği belinde, geniş, gümüş örgü bir kemer vardı.</p>

    <p>“Evet,” diye fısıldadı Perrin. İçinde, şaşkınlık kabullenmeyle mücadele etti. O ihtişam istemiyordu. Ama kadın söylediği zaman, başka bir şey arzu etmek gelmiyordu aklına. “Demek istediğim...” Mırıltı kafatasını kazıdı. “Hayır!” Mırıltı gitti ve bir an için kabullenme de gitti. Neredeyse. Perrin elini başına götürdü, altın miğfere dokundu, onu çıkardı. “Ben... bunu istediğimi sanmıyorum. Benim değil.”</p>

    <p>“Onu istemiyor musun?” Kadın kahkaha attı. “Damarlarında kan akan hangi adam ihtişam istemez ki? Valere Borusu’nu çalmışsın gibi, çok ihtişam.”</p>

    <p>“İstemiyorum,” dedi Perrin, ama bir parçası yalan söylediğini haykırıyordu. Valere Borusu. <em>Boru çalındı ve vahşi saldırı başladı. Ölüm omuzlarında geliyordu, ama ileride de kadın bekliyordu. Âşığı. Yok edicisi.</em> “Hayır! Ben bir demirciyim.”</p>

    <p>Kadının gülümsemesi acıma doluydu. “Ne küçük bir istek. Seni kaderinden döndürmeye çalışacakları dinlememelisin. Seni alçaltırlar, küçük düşürürler. Seni yok ederler. Kaderle mücadele etmek yalnızca acı getirir. Neden acıyı seçesin, ihtişam elde edebilecekken? İsmin efsanelerin bütün kahramanlarıyla birlikte anılabilecekken?”</p>

    <p>“Ben kahraman değilim.”</p>

    <p>“Ne olduğunun daha yarısını bile bilmiyorsun. Ne olabileceğinin. Gel, benimle bir kadeh paylaş, kadere ve ihtişama.” Elinde, kan kırmızı şarapla dolu, parlak, gümüş bir kadeh vardı. “İç.”</p>

    <p>Perrin kaşlarını çatarak kadehe baktı. Bir şey vardı... tanıdık bir şey. Bir hırlama beynini kemirdi. “Hayır!” Onunla mücadele etti, dinlemeyi reddetti. “Hayır!”</p>

    <p>Kadın altın kupayı ona uzattı. “İç.”</p>

    <p><em>Altın mı? Ama kadeh daha demin... demin...</em> Düşüncenin geri kalanı gelmedi. Ama kafa karışıklığının içinde ses yine geldi, içeri girdi, tırmaladı, dinlenmeyi talep etti. “Hayır,” dedi. “Hayır!” Ellerindeki altın miğfere baktı ve onu bir kenara fırlattı. “Ben bir demirciyim. Ben...” Kafasının içindeki ses onunla mücadele etti, işitilmeye çabaladı. Perrin onu dışarıda tutmak için kollarını kafasına sardı, ama ancak içeriye kapatabildi. “Ben...bir...insanım!” diye bağırdı.</p>

    <p>Karanlık onu sarmaladı, ama kadının sesi devam etti, fısıldadı. “Gece hep oradadır ve her insan düş görür. Özellikle de sen, benim genç vahşim. Ve ben hep düşlerinde olacağım.”</p>

    <p>Kıpırtısızlık.</p>

    <p>Perrin kollarını indirdi. Üzerinde yine kendi ceketi ve pantolonu vardı, sade ama sağlam ve iyi dikilmiş. Bir demirci ya da herhangi bir köylü için uygun giysiler. Ama onları fark etmedi bile.</p>

    <p>Taştan, alçak korkuluktu bir köprüde duruyordu. Köprü, düz tepeli bir taş kuleden diğerine yay çiziyordu, kuleler onun gözlerinin bile delemediği kadar uzak derinliklerden yükseliyordu. Başkasına loş gelebilecek bir ışıktı bu ve Perrin onun nereden geldiğini kestiremiyordu. Vardı işte. Baktığı her yerde, solda ve sağda, yukarıda ya da aşağıda, daha fazla köprü, daha fazla kule, daha fazla korkuluksuz rampa vardı. Sonları gelmiyor gibiydi, hiçbir düzen yoktu. Daha da kötüsü, o rampaların bazıları, çıktıkları rampaların tam üstündeki kule tepelerinde sona eriyor gibiydi. Su şıpırtıları yankılanıyordu, ses aynı anda her yerden geliyor gibiydi. Soğuktan titredi.</p>

    <p>Aniden, göz ucuyla, bir hareket yakaladı ve düşünmeden taş korkuluğun arkasına çöktü. Uzak bir rampada bir beyazlık göründü bir an. Bir kadın olduğuna emindi, ama tam olarak çıkartamıyordu. Bir yerlere seğirten, beyaz elbiseli bir kadın.</p>

    <p>Biraz aşağısındaki köprünün üstünde ve kadının olduğu rampadan çok daha yakında aniden uzun boylu, esmer ve ince bir adam belirdi. Siyah saçlarındaki gümüş teller ona seçkin bir görüntü veriyordu, koyu yeşil ceketi altın yaprak işlemeleriyle doluydu. Kemeri ve kesesi altın işlemeliydi ve hançer kınında mücevherler ışıldıyordu. Çizmelerinin tepesi altın kenarlıydı. Acaba nereden gelmişti?</p>

    <p>Köprünün diğer yanından başka bir adam yürümeye başladı. O da ilk adam gibi aniden belirmişti. Kırmızı ceketinin kabarık kol yenlerinde siyah çizgiler uzanıyordu. Yakası ve kol ağızları dantellerle doluydu. Çizmeleri gümüşle öyle yoğun işlenmişti ki, deriyi görmek güçtü. Karşılaşmak üzere yürüdüğü adamdan daha kısa, daha topluydu, kısa kesilmiş saçları da dantelleri kadar beyazdı. Ama yaş onu zayıf düşürmemişti. Diğer adamın gösterdiği aynı kibirli güçle yürüyordu.</p>

    <p>İkisi birbirlerine ihtiyatla yaklaştı. <em>Karşısındakinin satacak sakat bir kısrağı olduğunu bilen iki at tüccarı gibi,</em> diye düşündü Perrin.</p>

    <p>Adamlar konuşmaya başladı. Perrin kulaklarını zorladı, ama yankılanan şıpırtıların arasında bir mırıltıdan başka bir şey duyamadı. Kaşlar çatıldı, bakışlar dikleşti, vurma noktasındaymış gibi keskin hareketler yapıldı. Birbirlerine güvenmiyorlardı. Hatta Perrin birbirlerinden nefret ediyor olabileceklerini düşündü.</p>

    <p>Bakışlarını kaldırıp kadını aradı, ama kadın kaybolmuştu. Yeniden aşağı baktığında ilk ikisine bir adam daha katılmıştı. Ve bir şekilde, bir yerden, Perrin eski bir anının belirsizliğiyle onu tanıdığını biliyordu. Orta yaşlarında, siyah kadife ve beyaz dantellere bürünmüş yakışıklı bir adam. <em>Bir han,</em> diye düşündü Perrin. <em>Ve ondan önce bir şey. Bir şey...</em> Uzun zaman önce olmuş gibi bir şey. Ama anı gelmedi.</p>

    <p>İlk iki adam şimdi yan yana duruyordu, yeni gelenin huzurunda huzursuz müttefikler. Adam onlara bağırdı ve yumruğunu salladı, diğerleri huzursuzca kıpırdandı, adamın dik bakışlarına karşılık vermekten kaçındı. İki adam birbirlerinden nefret ediyorlarsa, üçüncü adamdan daha da fazla korkuyorlardı.</p>

    <p><em>Gözleri,</em> diye düşündü Perrin. <em>Gözlerinde tuhaf olan ne?</em></p>

    <p>Uzun boylu, esmer adam karşılık verdi, başta yavaşça, sonra gittikçe artan bir hararetle. Beyaz saçlı adam da tartışmaya katıldı ve aniden geçici ittifakları bozuldu. Üçü aynı anda bağırmaya başladı, her biri sırayla diğer ikisine. Aniden siyah kadifeli adam, buna son verilmesini talep edermiş gibi kollarını açtı. Ve bir ateş topu onları sardı, sakladı, etrafa yayılmaya başladı.</p>

    <p>Perrin kollarını hızla başına doladı ve kendini taş korkuluğun arkasına attı, ateş kadar sıcak rüzgâr onu hırpalarken, giysilerini çekiştirirken orada büzüldü. Ateş olan bir rüzgâr. Gözleri kapalıyken bile onu görebiliyordu, her şeyi süpüren alevler, her şeyin içine işleyen alevler. Alev alev fırtına onun içinde de kükredi; Perrin onu hissedebiliyordu, yakıyor, çekiştiriyor, onu tüketmeye, külleri saçmaya çalışıyordu. Haykırdı, yeterli olmayacağını bilse de dağılmamaya çalıştı.</p>

    <p>Ve iki yürek atışının arasındaki sürede, rüzgâr kayboldu. Azalarak kaybolmamıştı. Bir an alevden fırtına onu dövüyordu, bir an sonraysa mutlak kıpırtısızlık vardı. Dökülen suyun yankıları işitilebilen tek sesti.</p>

    <p>Perrin ağır ağır doğrulup oturdu, kendini yokladı. Giysileri kavrulmamıştı ve bütün halindeydi, açıktaki derisi yanmamıştı. Olan bitenlere inanmasını sağlayan tek şey, sıcağa dair anıydı. Yalnızca zihinde olan bir anı; bedeninde ona ait anı yoktu.</p>

    <p>İhtiyatla korkuluğun üzerinden baktı. Adamların durduğu köprüden geriye yalnızca iki yanda, birkaç adımlık yarı erimiş köprü başı kalmıştı. Adamlardansa iz yoktu.</p>

    <p>Ensesindeki tüylerin diken diken olması, bakışlarını kaldırmasına sebep oldu. Tepesindeki bir rampada, sağında, uzun tüylü, gri bir kurt durmuş, ona bakıyordu.</p>

    <p>“Hayır!” Ayağa kalktı ve koşmaya başladı. “Bu bir düş! Bir kâbus! Uyanmak istiyorum!” Koştu ve görüş açısı bulandı. Bulanıklıklar değişti. Kulaklarını bir vızıltı doldurdu, sonra kayboldu ve o giderken gözlerindeki pırıltı istikrar kazandı.</p>

    <p>Soğuktan titredi ve bunun bir düş olduğunu anladı, kesin ve mutlak, ilk andan bu yana. Bundan önce gördüğü bazı düşlere dair puslu anıların hayal meyal farkındaydı, ama bu seferkini biliyordu. Daha önce de burada bulunmuştu, önceki gecelerde ve hiçbir şey anlamıyor olsa da, yine de düş olduğunu biliyordu. Bu sefer bilmek hiçbir şeyi değiştirmiyordu.</p>

    <p>Durduğu geniş açıklık, cilalanmış kızıltaştan dev sütunlarla çevriliydi. Tepesindeki kubbeli tavan elli adım kadar yükseliyordu. Kendisi kadar iri bir adam daha olsa, ikisi birlikte o sütunlardan birini kollarıyla saramazdı. Zemin büyük, solgun gri taşlarla döşenmişti, sert, ama sayısız nesillerce aşındırılmış.</p>

    <p>Ve kubbenin altında, ortada, onca neslin bu odaya girmesinin sebebi duruyordu. Kabzası aşağıda, havada asılı bir kılıç. Görünürde desteksiz, görünürde herkesin uzanıp alabileceği bir yerde gibi duran. Ağır ağır, sanki hafif bir esintiye kapılmış. Ama o gerçekte bir kılıç değildi. Hem ucu, hem kabzası, hem de aradaki el koruma parçası camdan ya da belki kristalden yapılmış gibi görünüyordu; ortamdaki ışığı yakalıyor, binlerce parıltıya ve ışıltıya bölüyordu.</p>

    <p>Perrin ona doğru yürüdü ve elini uzattı, tıpkı daha önceki her seferinde yaptığı gibi. Bunu yaptığını açıkça hatırlıyordu. Kabza orada, yüzünün önünde, rahatça ulaşabileceği bir yerde asılı duruyordu. Kılıçtan otuz santim uzakta, eli taşa yaslanmış gibi açıldı. Böyle olacağını biliyordu. Daha hızlı ittirdi, ama bir duvarı ittirmeye çalışıyordu sanki. Kılıç döndü ve parıldadı, bir ayak uzakta ve bir okyanusun karşı tarafındaymış gibi ulaşılamaz.</p>

    <p><em>Callandor.</em> Fısıltı kafasının içinden mi gelmişti, dışından mı, emin değildi; sütunların çevresinde, rüzgâr gibi yumuşak, yankılanıyor gibi oldu, her yerde aynı anda, ısrarlı. <em>Callandor. Beni kavrayan kaderi kontrol eder. Beni al ve son yolculuğa başla.</em></p>

    <p>Aniden korkarak bir adım geriledi. O fısıltı daha önce hiç gelmemişti. Daha önce bu düşü dört kez görmüştü –bunu şimdi bile hatırlayabiliyordu; birbiri ardına dön gece ve ilk kez düşte bir şey değişmişti.</p>

    <p><em>Çarpık Varlıklar geliyor.</em></p>

    <p>Bu farklı bir fısıltıydı, bildiği bir kaynaktan. Bir Myrddraal ona dokunmuş gibi sıçradı. Sütunların arasında bir kurt duruyordu, bir dağ kurdu, neredeyse bel yüksekliğinde ve uzun beyaz gri tüylü.</p>

    <p><em>Çarpık Varlıklar geliyor.</em></p>

    <p>“Hayır,” dedi Perrin hırıltılı bir sesle. “Hayır! Seni içeri bırakmayacağım! İzin vermeyeceğim!”</p>

    <p>Zorla uyandı ve korku, soğuk ve öfkeden titreyerek kulübesinin içinde doğrulup oturdu. “İzin vermeyeceğim,” diye fısıldadı boğuk bir sesle.</p>

    <p><em>Çarpık Varlıklar geliyor.</em></p>

    <p>Düşünce kafasında berraktı, ama ona ait değildi bu düşünce.</p>

    <p><em>Çarpık Varlıklar geliyor, kardeşim.</em></p>
  </div>
</body>
</html>
