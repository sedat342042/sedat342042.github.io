<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="41. Avcı Andı">41<br />
    Avcı Andı</h1>

    <p><em>Kar Kazı</em> yelkenleri katlanmış halde, kürek gücüyle Illian’ın uzun taş rıhtımlarına doğru ilerlerken Perrin kıç tarafında durmuş, uzun bacaklı kuş sürülerinin büyük limanı çevreleyen yüksek bataklık otları arasında yürümesini izliyordu. Küçük, beyaz turnaları tanıyordu, daha iri mavi kardeşleri konusunda ise tahmin yürütebilirdi, ama sorguçlu kuşların çoğunu –kırmızı ya da gül rengi tüylü, bazıları bir ördeğinkinden geniş gagalı– hiç tanımıyordu. Bir düzine değişik türde martı rıhtımın üzerinde süzülüyor, dalışa geçiyordu ve uzun, keskin gagalı siyah bir kuş suyun üzerinde, alt gagası suyu yararak yüzüyordu. <em>Kar Kazı</em>’ndan üç dört kat uzun gemiler limanın sularına demirlemiş, rıhtımlarda sıralarının gelmesini ya da suların uzun dalgakıranın ötesine yelken açmalarına yetecek kadar yükselmesini bekliyorlardı. Bataklık yakınlarında ve bataklığın içine uzanan derelerde küçük balıkçı tekneleri çalışıyorlardı. Her birinde teknenin iki yanından uzatılmış uzun sırıklarla ağ sürükleyen iki üç adam vardı.</p>

    <p>Keskin bir tuz kokusu taşıyan rüzgâr, sıcaklığı kıramıyordu. Güneş ufka yaklaşıyordu, ama sanki öğlen vaktiydi. Hava ıslak gibiydi; Perrin bunu ancak böyle ifade edebiliyordu kendine. Islak. Burnu teknelerden taze balık, bataklıktan bayat balık ve çamur kokusunu, bir de bataklık otlarının içinden, ağaçsız bir adadaki geniş tabakhaneden yükselen ekşi kokuyu alıyordu.</p>

    <p>Kaptan Adarra arkasında alçak sesle mırıldandı, dümen yekesi gıcırdadı ve <em>Kar Kazı</em> rotasını azıcık kaydırdı. Küreklerdeki çıplak ayaklı adamlar ses çıkarmak istemiyormuş gibi hareket ediyordu. Perrin şöyle bir göz atmak dışında bakmıyordu onlara.</p>

    <p>Bunun yerine tabakhaneye bakıyordu, birtakım adamların sıra sıra tahta çerçeveye gerilmiş hayvan derilerini sıyırmalarını, başka adamların uzun sopalarla kocaman, yere gömülmüş teknelerden derileri kaldırmasını izliyordu. Bazen derileri el arabalarına yüklüyor, avlunun kenarındaki uzun, alçak binaya götürüyorlardı; bazen deriler teknelere geri gidiyor ve iri taş kaplarla tekneye bazı sıvılar dökülüyordu. Muhtemelen bir günde, Emond Meydanı’nda yapılması aylar sürecek kadar çok işlenmiş deri yapıyorlardı ve Perrin ilkinin ötesindeki bir başka adada, bir tabakhane daha olduğunu görebiliyordu.</p>

    <p>Gemilere, balıkçı teknelerine, tabakhanelere, hatta kuşlara öyle ciddi bir ilgi duyduğu yoktu –gerçi o açık kırmızı kuşların geniş gagalarıyla ne avlıyor olabileceğini merak ediyordu ve bazıları kendisine hâkim olmazsa yenebilecek kadar güzel görünüyordu– ama başka herhangi bir uğraş, arkasındaki, <em>Kar Kazı</em>’nın güvertesindeki sahneyi izlemekten iyiydi. Kemerindeki balta buna karşı savunamazdı onu. Bir taş duvar bile işe yaramaz, diye düşündü.</p>

    <p>Moiraine Zarine’in <em>–O kendine ne derse desin ben ona Faile demeyeceğim! O atmaca falan değil!–</em> kendisinin Aes Sedai olduğunu bildiğini öğrenince ne hoşnut, ne de hoşnutsuz olmuştu, ama Perrin ona söylemediği için biraz kızmıştı belki. <em>Biraz kızmış. Bana aptal dedi, o kadar. O sırada.</em> Moiraine Zarine’in Boru Avcısı olup olmamasına aldırmıyor gibiydi. Ama kızın onların kendisini Valere Borusu’na götüreceğine inandığını, bunu Perrin’in bildiğini ve ona söylemediğini –Zarine her iki konuda Moiraine’e fazlasıyla açık davranmıştı Perrin’in fikrine göre– öğrendiğinde o soğuk, karanlık bakışları Perrin’in kendini kışın ortasında içi kar dolu bir fıçıya tıkılmış gibi hissetmesine sebep olmuştu. Aes Sedai hiçbir şey söylememişti, ama rahat vermeyecek ölçüde sık ve sert bakışlarla onu süzmüştü.</p>

    <p>Perrin omzunun üzerinden baktı ve hemen dönüp kıyıyı incelemeye başladı. Zarine bağdaş kurmuş, direklerin arasına bağlanmış olan atların yakınında oturuyordu. Bohçası ve siyah pelerini yanında, dar ve ikiye ayrılmış eteği güzelce düzeltilmiş, yaklaşan şehrin çatılarını ve kulelerini inceliyormuş gibi yapıyordu. Moiraine de kürek çeken adamların hemen önünde durmuş, Illian’ı inceliyordu, ama zaman zaman gri yün pelerininin derin başlığının altından kıza sert bakışlar fırlatıyordu. <em>Onu giymeye nasıl tahammül edebiliyor?</em> Perrin’in ceketinin düğmeleri çözülmüş, gömleğinin yakası açılmıştı.</p>

    <p>Zarine Aes Sedai’nin bakışlarına her seferinde gülümseyerek karşılık veriyordu, ama her seferinde Moiraine sırtını döndüğünde yutkunuyor, alnını siliyordu.</p>

    <p>Perrin Moiraine izlerken gülümsemeyi başarmasını hayranlıkla karşılıyordu. O bunu asla yapamazdı. Aes Sedai’nin kendini kaybettiğini hiç görmemişti, ama Perrin bile artık bağırmasını, öfkelenmesini, kendisine bakmak dışında herhangi bir şey yapmasını diler hale gelmişti. <em>Işık, belki de</em> herhangi bir şey <em>değil!</em> Belki o bakışlara tahammül edebilirdi.</p>

    <p>Lan pruvada, Moiraine’in ötesinde oturuyordu. Renk değiştiren pelerini hâlâ ayaklarının dibindeki heybedeydi. Kılıcının çeliğini inceliyormuş gibi görünüyordu, ama eğlendiğini saklamak için pek az çaba gösteriyordu. Bazen dudakları gülümseyecekmiş gibi kıvrılıyordu. Perrin emin değildi; bazen gördüğünün yalnızca gölge olduğunu düşünüyordu. Gölgeler bir çekici bile gülümsüyormuş gibi gösterebilirdi. İki kadının da o keyfin kaynağının kendisi olduğunu düşündüğü açıktı, ama Muhafız hiçbirinin dudaklarını sıkarak kaş çatmasına aldırmıyordu.</p>

    <p>Birkaç gün önce Perrin, Moiraine’in Lan’e, buz gibi bir sesle, gülecek bir şey mi gördüğünü sorduğunu duymuştu. “Sana asla gülmem, Moiraine Sedai,” diye yanıt verdi adam sakin sakin, “ama gerçekten de beni Myrelle’e göndermeye kararlıysan, gülümsemeye alışmalıyım. Myrelle’in Muhafızlarına hep fıkralar anlattığını duydum. Gaidinler bağlarını tutanların nüktelerine gülmek zorunda; sen de sık sık bana gülecek nükteler sundun, değil mi? Belki de seninle kalmamı tercih edersin.” Kadın ona, başka herhangi bir adamı direğe çivileyecek bir bakış fırlatmıştı, ama Muhafız gözünü bile kırpmamıştı. Soğuk çelik Lan’in yanında teneke gibi kalırdı.</p>

    <p>Moiraine ile Zarine güvertede birlikteyken mürettebat işlerini sessizlik içinde yapmaya başlamıştı. Kaptan Adarra başını eğmiş, duymak istemediği bir şeye kulak kesilmiş gibi görünüyordu. Emirlerini ilk başta yaptığı gibi bağıra çağıra değil, fısıltıyla veriyordu. Artık Moiraine’in Aes Sedai olduğunu herkes biliyordu ve herkes onun canının sıkıldığını anlamıştı. Perrin bir kez kendine hâkim olamayıp Zarine ile bağırma müsabakasına girişmişti; “Aes Sedai” sözcüklerini ilk kimin söylediğinden emin değildi, ama mürettebatın tamamı biliyordu. <em>Lanet kadın!</em> Moiraine’i mi, Zarine’i mi kastettiğinden emin değildi. <em>Eğer atmaca oysa, şahin kim? Ona benzer iki kadının arasında kısılı mı kalacağım? Işık! Hayır! O atmaca değil, o kadar!</em> Bütün bunların içinde bulabildiği tek iyi şey, ortalıkta endişelenilecek öfkeli bir Aes Sedai varken, mürettebattan kimsenin gözlerine ikinci kez bakmamasıydı.</p>

    <p>Loial o sırada görünürlerde yoktu. Ne zaman Moiraine ve Zarine yukarıda bir arada olsalar, Ogier kendini boğucu kamarasına kapatıyordu. Notları üzerinde çalıştığını söylüyordu. Güverteye yalnızca geceleri çıkıyor, piposunu içiyordu. Perrin o sıcaklığa nasıl dayanabildiğini anlamıyordu; Moiraine ve Zarine bile aşağıda olmaktan iyiydi.</p>

    <p>İçini çekti ve gözlerini Illian’dan ayırmadı. Geminin yaklaştığı şehir büyüktü. Cairhien ya da Caemlyn, yani Perrin’in gördüğü iki büyük şehir kadar büyük. Ve dalgalanan otlardan oluşan bir ova gibi kilometrelerce uzanan bataklığın içinde yükseliyordu. Illian’ın hiç duvarı yoktu, tamamen kulelerden ve saraylardan oluşmuş gibi görünüyordu. Binaların hepsi açık renk taştan yapılmış görünüyordu, ama bazıları beyaz, gri, kırmızımsı ve değişik yeşil tonlarında bir taştan yapılmış da üzerine beyaz badana çekilmiş gibiydi. Kiremit çatılar güneşin altında yüz değişik renkte parlıyordu. Uzun rıhtımlarda pek çok gemi vardı, çoğunun yanında <em>Kar Kazı</em> cüce kalıyordu ve kargo indirilip bindirilirken herkes koşuşturuyordu. Şehrin uzak ucunda tersaneler vardı; kalın, tahta kaburgalı iskeletlerden, limana kaydırılmasına az kalmış olanlara varıncaya kadar farklı farklı yapım aşamalarındaki kocaman gemiler görünüyordu.</p>

    <p>Belki de Illian kurtları uzak tutacak kadar büyüktü. O bataklıklarda avlanmayacakları kesindi. <em>Kar Kazı,</em> dağlardan beri Perrin’i takip eden kurtları arkada bırakmıştı. Perrin çekinerek zihniyle onlara doğru uzandı ve hiçbir şey hissetmedi. İstediğinin bu olduğu düşünülürse, tuhaf şekilde boş gelen bir his. O ilk geceden beri düşleri, genellikle kendine aitti. Moiraine soğuk bir sesle ona düşlerini sormuş ve Perrin gerçeği söylemişti. İki kez kendini tuhaf bir kurt düşünde bulmuştu ve ikisinde de Çekirge belirmiş, henüz çok genç, çok yeni olduğunu söyleyerek onu kovalamıştı. Moiraine’in bundan ne çıkardığına ilişkin en ufak bir fikri yoktu; ihtiyatlı olması gerektiği dışında hiçbir şey söylememişti.</p>

    <p>“Bu da bana uyar,” diye hırladı Perrin. Çekirge’nin ölmüş olup da düşlerinde ölü olmamasına alışmıştı en azından. Arkasında Kaptan Adarra’nın güvertenin üzerinde çizmelerini sürüdüğünü ve bir şeyler mırıldandığını duydu. Birinin yüksek sesle konuşmasına şaşırmış gibiydi.</p>

    <p>Gemiden kıyıya halatlar atıldı. Henüz gemi rıhtımdaki iskele babalarına bağlanırken zayıf kaptan harekete geçti, mürettebatına hırsla fısıldamaya başladı. İskele tahtası yerine sürülür sürülmez atları iskeleye taşıyacak donanımı hazırlattı. Lan’in siyah savaş atı tekmeler savurdu, neredeyse onu havaya kaldıran halatları koparacaktı. Loial’in dev, uzun tüylü atının iki kat fazla halata ihtiyacı oldu.</p>

    <p>“Bir onurdu,” diye fısıldadı Adarra eğilerek, Moiraine rıhtıma giden geniş tahtaya adım atarken. “Size hizmet etmek bir onurdu, Aes Sedai.” Moiraine adama bakmadan, yüzü derin başlığının içinde gizlenmiş halde, uzun adımlarla kıyıya yürüdü.</p>

    <p>Loial atlar ve yolcuların tamamı rıhtıma çıkmadan ortalıkta görünmedi. Bir kolunda iri heybeleri, çizgili battaniye rulosu ve pelerini, uzun ceketini giymeye çalışarak iskele tahtasından indi. “Geldiğimizi bilmiyordum,” diye gürledi nefes nefese. “Ben notlarımı yeniden...” Bakışları Moiraine’e takılınca sesi kesildi. Kadın Lan’in Aldieb’i eyerlemesini izlemeye dalmış gibiydi, ama Ogier’in kulakları sinirli bir kedininkiler gibi seyirdi.</p>

    <p><em>Notları,</em> diye düşündü Perrin. <em>Bir ara bütün bunlar hakkında ne yazdığını görmeliyim.</em> Bir şey ensesini gıdıkladı ve rıhtımlardaki baharat, katran ve balık kokularının içinden temiz bir bitki kokusu aldığını fark etmeden önce olduğu yerde sıçradı.</p>

    <p>Zarine oynattığı parmaklarına bakarak gülümsedi. “Sırf parmaklarımı sürerek bunu yapabiliyorsam, çiftçi çocuk, acaba daha fazla sıçraman için ne?..”</p>

    <p>Perrin o koyu renk, çekik gözlerin bakışlarından sıkılmaya başlıyordu. <em>Güzel olabilir, ama bana daha önce hiç görmediği bir aletmişim gibi bakıyor; nasıl yapıldığını, ne işe yaradığını anlamaya çalışırmış gibi.</em></p>

    <p>“Zarine.” Moiraine’in sesi soğuk, ama sakindi.</p>

    <p>“Benim adım Faile,” dedi Zarine kararlılıkla ve bir an belirgin burnuyla gerçekten de atmacaya benzedi.</p>

    <p>“Zarine,” dedi Moiraine sertçe, “Yollarımızı ayırmanın vakti geldi. Başka yerde daha iyi ve daha güvenli bir Av bekliyor seni.”</p>

    <p>“Sanmıyorum,” dedi Zarine, aynı ölçüde sert bir sesle. “Bir Avcı gördüğü izi takip etmeli ve hiçbir Avcı siz dördünüzün bıraktığı izi görmezden gelemez. Ve adım Faile.” Yutkunarak gösteriyi biraz bozdu, ama Moiraine’le göz göze gelirken gözlerini kırpmadı.</p>

    <p>“Emin misin?” dedi Moiraine yumuşak bir sesle. “Fikrini değiştirmeyeceğinden emin misin... Atmaca?”</p>

    <p>“Değiştirmeyeceğim. Senin ya da taş yüzlü Muhafızının beni durdurmak için yapabileceğiniz hiçbir şey yok.” Zarine tereddüt etti, sonra yavaşça, doğruyu söylemeye karar vermiş gibi ekledi, “En azından beni durdurmak için yapacağın hiçbir şey yok. Aes Sedailer hakkında biraz bilgim var; bütün o hikâyelere rağmen, asla yapmayacağınız bazı şeyler olduğunu biliyorum. Ve taş suratın da beni pes ettirmek için yapması gereken şeyi yapacağına inanmıyorum.”</p>

    <p>“Bu riske girecek kadar emin misin?” Lan sessizce konuşmuştu, yüzü değişmemişti, ama Zarine yine yutkundu.</p>

    <p>“Onu tehdit etmeye gerek yok, Lan,” dedi Perrin. Muhafız’a dik dik bakmakta olduğunu fark edince şaşırmıştı.</p>

    <p>Moiraine’in bakışı hem onu, hem de Muhafız’ı susturdu. “Bir Aes Sedai’nin neleri yapmayacağını bildiğine inanıyorsun, öyle mi?” dedi, öncekinden de yumuşak bir sesle. Gülümsemesi hoş değildi. “Bizimle gelmek istiyorsan yapman gereken şu.” Lan’in göz kapakları şaşkınlık içinde seyirdi; iki kadın bir atmaca ve bir fare gibi birbirlerine bakıyordu, ama şimdi atmaca olan Zarine değildi. “Dediklerimi yapacağına, beni dinleyeceğine ve yanımızdan ayrılmayacağına Avcı andın üzerine yemin edeceksin. Yaptıklarımız hakkında bilmen gerektiğinden fazlasını öğrendikten sonra, senin yanlış ellere düşmene izin vermem. Bunu bil, kızım. İçimizden biri gibi davranacağına ve amacımızı tehlikeye atacak hiçbir şey yapmayacağına yemin edeceksin. Nereye, neden gittiğimiz hakkında daha fazla soru sormayacaksın; benim sana anlatmayı seçtiklerimle tatmin olacaksın. Ya bunların hepsine yemin edersin ya da burada, Illian’da kalırsın. Ben geri dönüp seni serbest bırakana kadar bu bataklıklardan çıkamazsın, bu da hayatının geri kalanı demek olabilir. Ben buna yemin ederim.”</p>

    <p>Zarine huzursuzca başını çevirdi, ama göz ucuyla Moiraine’e bakıyordu. “Yemin edersem sizinle gelebilir miyim?” Aes Sedai başını salladı. “Sizden biri gibi olacağım, tıpkı Loial ve taş surat gibi. Ama soru soramayacağım. Onların soru sormasına izin var mı?” Moiraine’in yüzü sabrının bir kısmını kaybetti. Zarine sırtını dikleştirdi ve başını kaldırdı. “Pekâlâ o zaman. Avcı olarak içtiğim ant üzerine yemin ediyorum. Birini bozarsam, diğerini de bozmuş sayılacağım. Yemin ederim!”</p>

    <p>“Tamam,” dedi Moiraine, genç kadının alnına dokunarak; Zarine ürperdi. “Onu bize getirdiğine göre, Perrin, o senin sorumluluğun altında.”</p>

    <p>“Benim mi!” diye ciyakladı Perrin.</p>

    <p>“Ben kendimden başka kimsenin sorumluluğu altında değilim!” diye neredeyse bağırdı Zarine.</p>

    <p>Aes Sedai, ikisi ağızlarını hiç açmamış gibi sakin sakin devam etti. “Min’in atmacasını buldun galiba, <em>ta’veren.</em> Onun cesaretini kırmaya çalıştım, ama öyle görünüyor ki ben ne yaparsam yapayım omzuna tüneyecek. Desen senin için geleceği örüyor, anlaşılan. Ama şunu hatırla. Zorunlu kalırsam senin ipliğini Desen’den keserim. Ve kız olması gerekenleri tehlikeye sokarsa, sen de onun kaderini paylaşırsın.”</p>

    <p>“Onun gelmesini ben istemedim!” diye itiraz etti Perrin. Moiraine sakin sakin Aldieb’e bindi, pelerinini beyaz kısrağın üzerine yaydı. “Onu ben istemedim!” Loial ona bakarak omuzlarını silkti ve sessizce ağzını oynattı. Kuşkusuz Aes Sedai kızdırmanın tehlikeleri hakkında bir deyiş.</p>

    <p>“Sen <em>ta’veren</em> misin?” dedi Zarine inanamıyormuşçasına. Bakışları Perrin’in sağlam köylü kıyafetleri üzerinde dolaştı ve sarı gözlerinde durdu. “Eh, belki de öyle. Her neysen, kadın seni de benim kadar kolaylıkla tehdit ediyor. Min kim? Senin omzuna tüneyeceğimi söylerken ne kastetti?” Yüzü gerildi. “Beni kendi sorumluluğun haline getirmeye çalışırsan kulaklarını keserim. Beni duydun mu?”</p>

    <p>Perrin yüzünü buruşturarak ipi çözülmüş yayını Çevik’in böğrüne, kolanlarının altına kaydırdı ve eyere tırmandı. Gemide geçen günlerden sonra yerinde duramayan at, Perrin dizginleri sıkı sıkı tutana ve boynunu okşayana kadar isminin hakkını verdi.</p>

    <p>“Bunların hiçbiri yanıt hak etmiyor,” diye hırladı. <em>Min ona söylemiş! Kavrul e mi, Min! Sen de yan, Moiraine! Sen de Zarine!</em> Rand ya da Mat’in her yandan kadınlar tarafından sıkıştırıldığını hiç hatırlamıyordu. Emond Meydanı’ndan ayrılmadan önce kendisinin de. Yalnızca Nynaeve vardı. Ve elbette Luhhan Hanım; kadın demirhane dışında her yerde onu ve Luhhan Usta’yı yönetiyordu. Egwene’de de böyle bir yatkınlık vardı, ama daha çok Rand’la ilgileniyordu. Egwene’in annesi al’Vere Hanım hep gülümserdi, ama her zaman her şey sonunda onun istediği gibi yapılırdı. Ve Kadın Kurulu’nun gözü de herkesin üstündeydi.</p>

    <p>Perrin kendi kendine homurdanarak eğildi ve Zarine’in kolunu yakaladı; kız ciyakladı, Perrin onu eyerin üstüne, arkasına çekerken neredeyse bohçasını düşürecekti. O bölünmüş etekler Çevik’e bacaklarını ayırarak oturmasını kolaylaştırıyordu. “Moiraine sana bir at almalı,” diye mırıldandı Perrin. “Onca yolu yürüyemezsin.”</p>

    <p>“Güçlüsün, demirci,” dedi Zarine, kolunu ovalayarak, “ama ben bir demir parçası değilim.” Kıpırdandı, bohçasını ve pelerinini aralarına tıktı. “Gerekirse ben kendi atımı satın alabilirim. Nereye kadar onca yolu?”</p>

    <p>Lan rıhtımdan şehre yönelmişti bile. Moiraine ve Loial arkasındaydı. Ogier başını çevirip Perrin’e baktı.</p>

    <p>“Soru yok, unuttun mu? Ve adım Perrin, Zarine. ‘Koca adam’ ya da ‘demirci’ ya da başka bir şey değil. Perrin. Perrin Aybara.”</p>

    <p>“Benimki de Faile, kıvırcık kafa.”</p>

    <p>Perrin hırlayarak Çevik’i diğerlerinin ardından topukladı. Zarine atın sağrısından düşmemek için Perrin’in beline sarılmak zorunda kaldı. Perrin onun kahkaha attığını duyduğunu sandı.</p>
  </div>
</body>
</html>
