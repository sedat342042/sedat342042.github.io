<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="47. Gölge’yle Yarış">47<br />
    Gölge’yle Yarış</h1>

    <p>Tallanvor Mat’i balıklı havuzu olan avludan çabucak geçirip Saray’ın ön tarafında, güneşte parlayan yüksek yaldızlı kapıların arkasında yer alan büyük avluya götürdü. Kısa süre sonra öğle olacaktı. Mat içinde bir an önce gitmeye, acele etmeye yönelik bir dürtü hissediyordu. Adımlarını genç subayınkilere uydurmak zor geliyordu. Koşmaya başlarsa birileri merak edebilirdi, ayrıca belki de olaylar gerçekten de avluda göründüğü gibiydi. Belki Gaebril Mat’in bildiğinden kuşkulanmıyordu. Belki. Yaba dişleri gibi kafasının içindekileri yakalayan ve tutan o kara gözleri hatırladı. <em>Işık, belki.</em> Kendini bol bol zamanı varmış gibi yürümeye zorladı. <em>Yalnızca halılara ve altınlara hayran hayran bakan saman beyinli, köylü bir hödük. Sırtına bir hançer saplanacağını asla düşünmeyecek basit bir çamur ayaklı</em>. Sonunda Tallanvor onu yüksek kapılardan birindeki küçük kapıdan geçirip, arkasından kendi de çıktı.</p>

    <p>Sıçan gözlü şişman subay hâlâ nöbetçilerle beraber oradaydı ve Mat’i görünce yüzü yine kızardı. Ama o ağzını açamadan Tallanvor konuştu. “Kraliçe’ye Kız-Veliaht’tan bir mektup getirdi. Morgase ve Gaebril’in onu engellemeye çalıştığından haberi olmadığı için memnun ol, Elber. Lord Gaebril Leydi Elayne’in mektubu ile çok ilgilendi.”</p>

    <p>Elber’in yüzü manşetleri kadar beyazladı. Mat’e dik bir bakış fırlattı ve nöbetçi sırasına döndü. Boncuk gözleri yüz koruyucusunun parmaklıklarının arasından, içlerinden birinin korkusunu görüp görmediğini anlamaya çalışırmış gibi bakıyordu.</p>

    <p>“Teşekkür ederim,” dedi Mat Tallanvor’a, bunu içtenlikle söylemişti. Yüzüne bakana kadar şişman adam hiç aklına gelmemişti. “Hoşça kal, Tallanvor.”</p>

    <p>Aşırı hızlı yürümemeye çalışarak oval meydanda ilerledi ve Tallanvor da onunla yürümeye başlayınca şaşırdı. <em>Işık, Gaebril’in adamı mı, yoksa Morgase’in mi?</em> Kürek kemiklerinin arasında, bir hançer saplanacakmış gibi bir kaşıntı hissetmeye başlamıştı <em>–Bilmiyor, yak beni! Gaebril bildiğimden şüphelenmiyor!–</em> ki genç subay sonunda konuştu.</p>

    <p>“Tar Valon’da çok kaldın mı? Beyaz Kule’de? Herhangi bir şey öğrenecek kadar çok?”</p>

    <p>“Yalnızca üç gün kaldım,” dedi Mat ihtiyatla. Zamanı daha kısa tutabilirdi. Hatta Tar Valon’da bulunduğunu itiraf etmeden mektubu verebilecek olsa, öyle yapardı. Ama adamın kız kardeşini görmek için onca yol gittikten sonra aynı gün içinde geri döndüğüne inanacağını sanmıyordu. <em>Işık aşkına, neyin peşinde bu adam?</em> “O sürede ne gördüysem onu öğrendim. Önemli bir şey değil. Beni gezdirdiler ve bazı şeyler anlattılar. Oraya yalnızca Else’yi görmek için gittim.”</p>

    <p>“Bir şeyler duymuş olmalısın, dostum. Sheriam kim? Onunla çalışma odasın da konuşmak bir anlama geliyor mu?”</p>

    <p>Mat yüzündeki rahatlama belli olmasın diye başını şiddetle salladı. “Kim olduğunu bilmiyorum,” dedi dürüstlükle. Belki Egwene’in ya da Nynaeve’in bu ismi telaffuz ettiğini duymuştu. Belki de bir Aes Sedai’ydi. “Neden bir anlamı olsun ki?”</p>

    <p>“Bilmiyorum,” dedi Tallanvor yumuşak bir sesle. “Bilmediğim çok şey var. Bazen Kraliçe’nin bir şey söylemeye çalıştığını düşünüyorum...” Mat’e keskin bir bakış fırlattı. “Sen <em>sadık</em> bir Andorlu musun, Thom Grinwell?”</p>

    <p>“Elbette öyleyim.” <em>Işık, bunu çok sık söylersem inanmaya başlayacağım.</em> “Ya sen? Morgase’e ve Gaebril’e sadakatle hizmet ediyor musun?”</p>

    <p>Tallanvor ona zarların amansızlığı kadar sert bir bakış fırlattı. “Ben Morgase’e hizmet ediyorum, Thom Grinwell. Ona ölene kadar hizmet edeceğim. Yolun açık olsun!” Döndü ve eli kılıcının kabzasında, Saray’a yürüdü.</p>

    <p>Onun gidişini izleyen Mat kendi kendine mırıldandı. Bunun üzerine, “İddiaya girerim ki” –Gaebril’in yıkanmış deriden kesesini havaya atıp tuttu– “Gaebril de aynı şeyi söylüyordur.” Saray’da her ne oyun oynanıyorsa, Mat içinde yer almak istemiyordu. Ve Egwene ile diğerlerinin de bu oyunun dışında kalmasını sağlamaya kararlıydı. <em>Aptal kadınlar! Şimdi kendi pastırmamla ilgileneceğime onlarınkinin yanmasını önlemeye çalışmam gerekecek!</em> Sokaklar onu Saray’dan saklayana kadar koşmaya başlamadı.</p>

    <p>Koşarak Kraliçenin Takdisi’ne geldiğinde kütüphanede değişen çok şey olmamıştı. Thom ve hancı hâlâ taş tahtasının iki yanında oturuyordu –taşların konumuna bakınca bunun farklı bir oyun olduğunu anladı, ama Gill açısından daha iyi bir oyun değildi– ve alaca kedi masanın üzerinde yalanıyordu. Kedinin yanında ikisinin yakılmamış pipoları ve yemek artıkları bir tepsinin üzerinde duruyordu ve Mat’in koltuğa bıraktığı eşyalar gitmişti. Adamların yanı başlarında birer şarap kadehi vardı.</p>

    <p>“Ben gidiyorum, Gill Efendi,” dedi. “Para sende kalsın, ama içinden bir öğün yemek yiyeceğim. Yemeğim bitene kadar buradayım, sonra Tear yoluna koyulacağım.”</p>

    <p>“Acelen ne, evlat?” Thom tahtadan çok kediyi izliyor gibiydi. “Daha yeni geldik.”</p>

    <p>“Demek Leydi Elayne’in mektubunu teslim ettin?” dedi hancı hevesle. “Ve görünüşe göre postu deldirmemişsin. Gerçekten o diğer delikanlı gibi duvara tırmandın mı? Hayır, bu önemli değil. Mektup Morgase’i yatıştırdı mı? Yoksa yine parmak ucunda yumurta üstünde geziniyor gibi mi hissedeceğiz kendimizi?”</p>

    <p>“Sanırım onu yatıştırdı,” dedi Mat, “sanırım öyle.” Bir an duraksayıp, Gaebril’in kesesini elinde hoplattı. Kese tıngırtılar çıkarıyordu. İçinde gerçekten on altın marka olup olmadığına bakmamıştı; ağırlık doğru geliyordu. “Gill Efendi, bana Gaebril hakkında neler anlatabilirsin? Aes Sedailerden hoşlanmadığı gerçeği dışında. Caemlyn’e geleli çok olmadığını söylemiştin, değil mi?”</p>

    <p>“Neden bilmek istiyorsun?” diye sordu Thom. “Basel, taş oynayacak mısın, oynamayacak mısın?” Hancı içini çekti ve tahtaya siyah bir taş koydu. Âşık başını iki yana salladı.</p>

    <p>“Eh, evlat,” dedi Gill, “anlatacak fazla şey yok. Kışın batıdan geldi. Sizin taraflardan bir yerden, sanırım. Belki de İki Nehir’di. Dağlardan bahsedildiğini duydum.”</p>

    <p>“İki Nehir’de lord yoktur,” dedi Mat. “Belki Baerlon çevresinde vardır. Bilmiyorum.”</p>

    <p>“Olabilir, evlat. Daha önce adını hiç duymamıştım, ama taşradaki lordları takip etmem. Morgase Tar Valon’dayken geldi. Şehrin yarısı Tar Valon’un Kraliçe’yi de kaybedeceğinden korkuyordu. Diğer yarısı ise geri gelmesini istemiyordu. İsyanlar yine başladı, tıpkı geçen kış sonu olduğu gibi.”</p>

    <p>Mat başını iki yana salladı. “Politika ile ilgilenmiyorum, Gill Efendi. Bilmek istediğim Gaebril.” Thom ona kaşlarını çattı ve uzun saplı piposundaki külleri bir saman çöpüyle temizlemeye başladı.</p>

    <p>“Sana Gaebril’den bahsediyorum zaten, evlat,” dedi Gill. “İsyanlarda Morgase’i destekleyen hizbin başına geçti –mücadelede yaralandığını işittim. Kraliçe geri döndüğünde isyanı bastırmıştı bile. Gareth Bryne, Gaebril’in yöntemlerinden hoşlanmadı –çok zorlu bir adam olabiliyor– ama Morgase düzenin sağlanmasından o kadar memnun kalmıştı ki onu Elaida’nın görevine atadı.”</p>

    <p>Hancı durdu. Mat devam etmesini bekledi, ama o etmedi. Thom tütün doldurduğu piposunu başparmağıyla sıkıştırdı ve şömine rafında hazır tutulan küçük bir lambaya gidip bir çubuk yaktı.</p>

    <p>“Başka?” diye sordu Mat. “Yaptıklarının bir sebebi olmalı. Morgase ile evlenirse ve Kraliçe ölürse Kral mı olur? Elayne de ölürse, demek istiyorum?”</p>

    <p>Thom piposunu yakarken boğulacak gibi oldu ve Gill kahkaha attı. “Andor’un kraliçesi vardır, evlat. Hep kraliçesi oldu. Morgase ve Elayne ölecek olsa –Işık korusun onları!– o zaman Morgase’in en yakın kadın akrabası tahta geçer. En azından bu sefer kim olduğu konusunda şüphe yok. Bir kuzen, Leydi Dyelin. Tigraine ortadan kaybolduktan sonraki Taht Kavgası gibi olmaz. Morgase’in Aslan Tahtı’na oturması iki sene sürdü. Dyelin Gaebril’i danışmanı olarak atayabilir ya da taht sırasını sağlamlaştırmak için onunla evlenebilir –gerçi Morgase’in ondan çocuğu olmazsa muhtemelen böyle bir şey yapmaz– ama adam yine de en fazla Zevç Prens olur. O kadar. Işık’a şükür, Morgase henüz genç bir kadın. Ve Elayne sağlıklı. Işık! Mektup hasta olduğunu söylemiyor, değil mi?”</p>

    <p>“O iyi.” <em>En azından şimdilik.</em> “Adam hakkında bana anlatabileceğin başka şey yok mu? Ondan hoşlanmıyor gibisin. Neden?”</p>

    <p>Hancı kaşlarını çatarak düşündü, çenesini kaşıdı ve başını iki yana salladı. “Sanırım Morgase ile evlenmesi hoşuma gitmezdi, ama neden, bilmiyorum. İyi bir adam olduğu söyleniyor; asiller ona hayran. Kraliçenin Askerleri’ne kattığı adamların çoğundan hoşlanmıyorum. O geldikten sonra çok şey değişti, ama hepsinin sorumluluğunu ona atamam. Yalnız, o geldiğinden beri köşelerde mırıldanan çok kişi var gibi. Sanki hepimiz Cairhienli olduk da bu iç savaştan önce onların yaptığı gibi entrika çeviriyoruz, avantajlı konuma geçmeye çalışıyoruz. Gaebril geldiğinden beri kötü rüyalar görüyorum ve bu konuda yalnız değilim. Aptalca bir şey, düşler hakkında endişelenmek. Muhtemelen yalnızca Elayne için, Morgase’in Beyaz Kule ile ilgili yapmayı planladığı şeyler yüzünden ve halkın Cairhienli gibi davranması yüzünden endişeleniyorum. Bilemiyorum. Neden Lord Gaebril hakkında bu kadar çok soru soruyorsun?”</p>

    <p>“Çünkü Elayne’i öldürtmek istiyor,” dedi Mat, “ve onunla birlikte Egwene ile Nynaeve’i de.” Gill’in anlattıkları içinde faydalı hiçbir şey göremiyordu. <em>Işık beni kavursun, onların ölmesini neden istediğini bilmek zorunda değilim. Durdurmak zorundayım, o kadar.</em> İki adam yine ona bakıyordu. Delirmiş gibi. Yine.</p>

    <p>“Yine hastalanıyor musun?” dedi Gill şüpheyle. “Son geldiğinde herkese ters ters baktığını hatırlıyorum. Ya öyle ya da bunun bir tür eşek şakası olduğunu düşünüyorsun. Bana eşek şakalarından hoşlanan biri gibi göründün. Eğer öyleyse, pis bir şaka!”</p>

    <p>Mat yüzünü buruşturdu. “Bu eşek şakası falan değil. Comar adlı bir adama Elayne’in kafasını kesmesini söylediğini duydum. Eli değmişken Egwene ile Nynaeve’inkini de. İri bir adam, sakalında beyaz bir kısım var.”</p>

    <p>“Bu Lord Comar’ın tarifi,” dedi Gill yavaşça. “İyi bir askerdir, ama hileli zarlar yüzünden Kraliçe’nin Askerleri’nden ayrılmak zorunda kaldığı söyleniyor. Gerçi kimse yüzüne söyleyemiyor ya; Comar askerler arasındaki en iyi kılıç ustasıydı. Gerçekten ciddisin, değil mi?”</p>

    <p>“Sanırım ciddi, Basel,” dedi Thom. “Bence gerçekten de ciddi.”</p>

    <p>“Işık üzerimizde parlasın! Morgase ne dedi? Ona söyledin, değil mi? Işık yaksın seni, ona söyledin!”</p>

    <p>“Tabii ya, söyledim,” dedi Mat acı acı. “Gaebril oracıkta dururken ve Kraliçe ona abayı yakmış bir enik gibi bakarken! Dedim ki, ‘Ben yarım saat önce duvarınıza tırmanmış basit bir köylü olabilirim, ama şuradaki güvenilir danışmanınızın, hani şu âşık göründüğünüz adamın, kızınızı öldürmeyi planladığını öğrenmiş bulunuyorum.’ Işık, Kraliçe kalkar <em>benim</em> kellemi uçururdu be adam!”</p>

    <p>“Yapardı da.” Thom piposundaki ince oymalara baktı ve bıyığını çekiştirdi. “Mizacı şimşek kadar hızlı değişir ve şimşekten iki kat tehlikelidir.”</p>

    <p>“Sen çoğundan daha iyi bilirsin, Thom,” dedi Gill dalgın dalgın. Gözlerini boşluğa dikerek iki elini grileşmekte olan saçlarından geçirdi. “Yapabileceğim bir şey olmalı. Aiel Savaşı’ndan beri elime kılıç almadım, ama... Eh, bu işe yaramaz. Kendimi öldürtürüm ve bununla hiçbir şey başarmış olmam. Ama bir şeyler yapmalıyım!”</p>

    <p>“Söylenti.” Thom başparmağını burnunun yanına koydu; kendi kendine konuşarak taş tahtasına bakıyor gibiydi. “Kimse söylentilerin Morgase’in kulağına gitmesini engelleyemez ve yeterince çok duyarsa, kuşkulanmaya başlar. Söylentiler halkın sesidir ve halkın sesi genellikle doğruyu söyler. Morgase bunu biliyor. Oyun’da ona karşı destekleyeceğim adam anasından doğmadı daha. Âşık ya da değil, Morgase Gaebril’i yakından incelemeye başlarsa, adam ondan çocukluğunda aldığı yaraların izlerini bile saklayamaz. Ve eğer Elayne’e zarar vermeyi planladığını öğrenirse” –tahtaya bir taş koydu; ilk bakışta tuhaf bir hamleye benziyordu, ama Mat üç hamle sonra Gill’in taşlarının üçte birinin tuzağa düşeceğini gördü– “Lord Gaebril için çok süslü bir cenaze töreni yapılacak demektir.”</p>

    <p>“Sen ve Evler Oyunun,” diye mırıldandı Gill. “Yine de, işe yarayabilir.” Yüzünde aniden bir gülümseme belirdi. “Başlatmak için kime söyleyeceğimi bile biliyorum. Tek gereken Gilda’ya rüyamda gördüğümü söylemek. Üç gün içinde Yeni Şehir’deki hizmetkâr kızların yarısına bunu bir gerçekmiş gibi anlatmış olur. Yaratıcı’nın yarattığı en büyük dedikoducu o.”</p>

    <p>“Yalnız, izinin sürülüp sana ulaşılamayacağından emin ol, Basel.”</p>

    <p>“Bundan korkma, Thom. Bir hafta önce adamın biri kötü rüyalarımdan birini bana, birinden duyan birinden duyduğu bir şeymiş gibi anlattı. Ben Coline’e anlatırken Gilda duymuş olmalı, ama sorduğum zaman adam Caemlyn’in diğer ucuna kadar giden ve orada kaybolan bir dizi isim verdi. Hatta, ta oraya gidip son adamı buldum. Sırf kaç ağızdan geçtiğini merak ettiğimden. Ve adam kendi rüyası olduğunu iddia etti. Korkma, Thom.”</p>

    <p>Mat söylentilerin ne yaptıklarına aldırmıyordu –Egwene ve diğerlerine hiçbir söylenti yardım edemezdi– ama onu düşündüren bir konu vardı. “Thom, bunu çok sakin karşılamış gibisin. Morgase’in hayatının aşkı olduğunu sanıyordum.”</p>

    <p>Âşık bakışlarını yine piposuna dikti. “Mat, bir zamanlar çok bilge bir kadın zamanın yaralarımı iyileştireceğini, zamanın her şeyi düzelttiğini söylemişti. Ona inanmamıştım. Ama haklıymış.”</p>

    <p>“Yani artık Morgase’e âşık olmadığını mı söylüyorsun?”</p>

    <p>“Evlat, celladın baltasının altına yatmaya ramak kalmış, Morgase’in daha ölüm fermanımdaki imzasının mürekkebi kurumamışken Caemlyn’i terk etmiştim, o günden bu yana on beş sene geçti. Burada oturmuş Basel’in Morgase ve Gaebril hakkında, evlenebilecekleri hakkında gevezelik edişini dinlerken” –Gill itiraz etti ve Thom sesini yükseltti– “gevezelik edişini dinlerken, diyordum, tutkunun uzun zaman önce solmuş olduğunu fark ettim. Ah, sanırım hâlâ onu önemsiyorum, hatta biraz seviyorum, ama artık büyük bir tutku değil.”</p>

    <p>“Ben de burada durmuş, Saray’a koşup onu uyaracağından şüpheleniyordum.” Kahkaha attı ve Thom da ona katılınca şaşırdı.</p>

    <p>“O kadar da büyük bir aptal değilim, evlat. Aptallar bile erkeklerle kadınların zaman zaman farklı düşündüklerini bilir, ama en büyük fark şudur. Erkekler unutur, ama asla affetmez; kadınlar affeder, ama asla unutmaz. Morgase yanağımı öpebilir, bana bir kadeh şarap sunup, beni ne kadar özlediğini söyleyebilir. Ve sonra askerleri çağırtıp beni zindana attırır, sonra da cellada teslim eder. Hayır. Morgase tanıdığım en becerikli kadınlardan biridir ve bu da hiç küçümsenecek bir şey değil. Gaebril’in neyin peşinde olduğunu öğrendiğinde adama acırım doğrusu. Tear mı dedin? Yola çıkmak için yarına kadar bekleme olasılığın var mı? Bir gece uyumak iyi gelirdi.”</p>

    <p>“Gece çökmeden Tear’a doğru olabildiğince çok yol almak istiyorum.” Mat gözlerini kırptı. “Benimle gelmeyi mi düşünüyorsun? Burada kalmayı düşündüğünü sanıyordum.”</p>

    <p>“Demin kafamın kesilmesini <em>istemediğime</em> karar verdiğimi söyledim, duymadın mı? Tear bana Caemlyn’den daha güvenli bir yermiş gibi geliyor ve birden bu kulağıma hiç de fena gelmemeye başladı. Dahası, o kızları severim.” Elinde bir hançer belirdi ve aniden kayboldu. “Onlara bir şey olmasını istemem. Ama Tear’a çabuk ulaşmayı düşünüyorsan, Aringill’i tercih etmelisin. Hızlı bir tekne bizi oraya atlardan daha çabuk götürür, onları çatlayana kadar koşturacak olsak bile. Ve bunu sırf popom eyer şekline bürünmüş olduğundan söylemiyorum.”</p>

    <p>“O zaman Aringill. Hızlı olsun da.”</p>

    <p>“Ee,” dedi Gill, “gitmeyi düşünüyorsan sana yemeğini getirtmeye baksam iyi olacak herhalde, evlat.” Sandalyesini arkaya ittirdi ve kapıya yöneldi.</p>

    <p>“Bunu benim için sakla, Gill Efendi,” dedi Mat ve yıkanmış deriden keseyi ona fırlattı.</p>

    <p>“Bu nedir, evlat? Para mı?”</p>

    <p>“İddiaya girdim. Gaebril bilmiyor, ama onunla aramızda bir iddia var.” Mat zar kabını alıp zarları masaya atarken, kedi aşağı atladı. Beş tane altı. “Ve ben hep kazanırım.”</p>
  </div>
</body>
</html>
