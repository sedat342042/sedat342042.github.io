<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="9. Kurt Düşleri">9<br />
    Kurt Düşleri</h1>

    <p>Perrin arka taraftan odasına döndü, bir süre sonra Simion üstü örtülü bir tepsiyle geldi. Kumaş kızarmış koyun eti, bezelye, şalgam ve taze pişmiş ekmek kokularını engelleyemiyordu, ama Perrin kokular soğuyana kadar yatağında, tavana bakarak yattı. Noam’ın görüntüsü kafasından tekrar tekrar geçiyordu. Tahta çıtaları çiğneyen Noam. Karanlığa koşan Noam. Kilit yapımını, çeliğe dikkatle su ve biçim verilişini düşünmeye çalıştı, ama işe yaramadı.</p>

    <p>Tepsiyi görmezden gelerek ayağa kalktı ve Moiraine’in odasına gitti. Kapısını çalınca kadının, “İçeri gel, Perrin,” dediğini duydu.</p>

    <p>Bir an Aes Sedailer hakkındaki tuhaf hikâyeler yeniden aklına doluştu, ama onları bir kenara itti ve kapıyı açtı.</p>

    <p>Moiraine yalnızdı –Perrin bunun için minnettardı– ve dizinin üstünde dengelediği bir mürekkep şişesiyle oturmuş, küçük, deri ciltli bir deftere yazı yazıyordu. Şişenin tıpasını taktı, başını kaldırmadan kaleminin çelik ucunu küçük bir parşömen parçasına sildi. Şöminede ateş vardı.</p>

    <p>“Bir süredir seni bekliyordum,” dedi. “Bu konuda daha önce konuşmadım, çünkü konuşmamı istemediğin açıktı. Ama bu geceden sonra... Ne bilmek istiyorsun?”</p>

    <p>“Öyle bir şey mi beklemeliyim?” diye sordu Perrin. “Sonumun öyle olmasını mı?”</p>

    <p>“Belki.”</p>

    <p>Perrin biraz bekledi, ama Moiraine kalemi ve mürekkebi cilalı gülağacından küçük bir kutuya koyup, kuruması için yazdıklarının üzerine üflemekle yetindi. “Bu kadar mı? Moiraine, bana kaypak Aes Sedai yanıtları verme. Bir şey biliyorsan, anlat. Lütfen.”</p>

    <p>“Pek az bilgim var, Perrin. İki dostun araştırmaları için tuttuğu kitaplar ve yazmalar arasında başka yanıtlar ararken, Efsaneler Çağı’ndan kalma bir kitap parçasının kopyasını buldum. Bazı durumlardan bahsediyordu... seninkine benzeyen. Dünyadaki tek kopya o olabilir, o da fazla bilgi vermiyordu.”</p>

    <p>“Ne anlatıyordu? En ufak bir şey bile benim bildiğimden fazladır. Yak beni, Rand’ın delirmesinden endişeleniyordum, kendim için endişelenmem gerektiği hiç aklıma gelmedi!”</p>

    <p>“Perrin, Efsaneler Çağı’nda bile bu konuda pek az şey biliyorlardı. Kitabı yazan her kimse, bunun gerçek mi, efsane mi olduğundan emin değildi. Ve ben yalnızca bir parçasını gördüm. Kadın kurtlarla konuşan bazı kişilerin kendilerini kaybettiklerini, içlerinde insan olan kısmın kurt olan kısım tarafından yutulduğunu söylüyordu. Bazıları. On kişiden birini mi kastediyordu, beş kişiden biri mi, dokuz kişiden biri mi, bilemiyorum.”</p>

    <p>“Onlarla iletişimi engelleyebiliyorum. Nasıl yaptığımı bilmiyorum, ama onları dinlemeyi reddedebiliyorum. Onları işitmeyi reddedebiliyorum. Bunun faydası olur mu?”</p>

    <p>“Olabilir.” Moiraine onu inceledi, söyleyeceklerini dikkatle seçiyormuş gibiydi. “Daha çok, düşlerden bahsediyordu. Düşler senin için tehlikeli olabilir, Perrin.”</p>

    <p>“Bunu daha önce de bir kez söyledin. Ne demek istiyorsun?”</p>

    <p>“Kitabın yazarına göre, kurtlar kısmen bu dünyada, kısmen de bir düşler dünyasında yaşıyor.”</p>

    <p>“Düşler dünyası mı?” dedi Perrin inanamayarak.</p>

    <p>Moiraine ona keskin bir bakış fırlattı. “Dediğim buydu ve kadının yazdığı da buydu. Kurtların birbirleriyle, seninle konuşma tarzları bir şekilde bu düşler dünyasıyla bağlantılı. Nasıl olduğunu anladığımı iddia edemem.” Kaşlarını hafifçe çatarak durdu. “Düşgörme denen Yeti’ye sahip Aes Sedailerin yazdıklarına göre, Düşgörenler bazen düşlerinde kurtlarla karşılaştıklarından, hatta kurtların rehber görevi görmesinden bahsedermiş. Korkarım, kurtlardan sakınmak istiyorsan, uyurken de uyanıkken olduğu kadar dikkatli olmalısın. Yani buna karar verirsen.”</p>

    <p>“Buna karar verirsem mi? Moiraine, benim sonum Noam gibi olmayacak. Olmayacak!”</p>

    <p>Kadın ona soran gözlerle baktı, başını ağır ağır iki yana salladı. “Kendi seçimlerinin hepsini sen yapabilirmişsin gibi konuşuyorsun, Perrin. Sen <em>ta’veren</em>’sin, unutma.” Perrin sırtını ona dönüp karanlık pencerelere bakmaya başladı, ama Aes Sedai devam etti. “Rand’ın ne olduğunu bildiğimden, ne kadar güçlü <em>ta’veren</em> olduğunu bildiğimden, onunla birlikte bulduğum diğer iki <em>ta’veren</em>’e gerektiği kadar dikkat etmedim belki de. Aynı köyde doğmuş üç <em>ta’veren,</em> dahası hepsi birkaç hafta arayla doğmuş. Bu işitilmemiş bir şey. Belki sen –ve Mat– Desen’de benim ve senin sandığımızdan daha büyük hedefler üstleneceksiniz.”</p>

    <p>“Ben Desen’de herhangi bir <em>hedef</em> istemiyorum,” diye mırıldandı Perrin. “İnsan olduğumu unutursam herhangi bir şey üstlenemeyeceğim kesin zaten. Bana yardım eder misin, Moiraine?” Bunu söylemek zordu. <em>Ya bu onun Tek Güç kullanması anlamına geliyorsa? İnsan olduğumu unutmayı tercih mi ederim?</em> “Kendimi kaybetmemem için bana yardım eder misin?”</p>

    <p>“Seni bütün tutabilirsem, yaparım. Söz veriyorum, Perrin. Ama Gölge’ye karşı mücadeleyi tehlikeye atmam. Bunu da bilmelisin.”</p>

    <p>Perrin kadına bakmak için döndüğünde, Aes Sedai gözlerini kırpmadan onu izliyordu. <em>Ya senin mücadelen beni yarın mezara koymak anlamına geliyorsa, bunu da yapar mısın? Yapacağından emindi.</em> “Bana anlatmadığın ne var?”</p>

    <p>“Fazla varsayımda bulunma, Perrin,” dedi kadın soğuk soğuk. “Benim uygun bulduğumdan daha fazla ısrar etme.”</p>

    <p>Perrin bir sonraki sorusunu sormadan önce tereddüt etti. “Lan’e yaptığını benim için de yapabilir misin? Düşlerimi koruyabilir misin?”</p>

    <p>“Benim zaten bir Muhafızım var, Perrin.” Kadının dudakları gülümsercesine kıvrıldı. “Ve yalnızca bir tane olacak. Ben Mavi Ajah’tanım, Yeşil değil.”</p>

    <p>“Ne demek istediğimi biliyorsun. Ben Muhafız olmak istemiyorum.” <em>Işık, hayatımın geri kalanı boyunca bir Aes Sedai’ye bağlı olmak mı? Bu da kurtlar kadar kötü.</em></p>

    <p>“Sana faydası olmaz, Perrin. Düşler dışarıdan gelen şeylere karşı korunabilir. Senin karşı karşıya kaldığın tehlike içinden geliyor.” Küçük defteri yeniden açtı. “Uyumalısın,” dedi Perrin’i kovar gibi. “Düşlerine dikkat et, ama bir ara uyumalısın.” Bir sayfa çevirdi ve Perrin çıktı.</p>

    <p>Odasına döndüğünde kendi kendine koyduğu sınırları biraz gevşetti ve duyularının yayılmasına izin verdi. Kurtlar hâlâ orada, dışarıdaydı, köyün hemen ötesinde. Jarra’yı çevirmişlerdi. Sınırları hemen olanca katılığıyla geri getirdi. “Benim ihtiyacım olan, bir şehir,” diye mırıldandı. Bu onları uzak tutardı. <em>Rand’ı bulduktan sonra. Onunla beraber bitirmem gereken her ne varsa bitirdikten sonra.</em> Moiraine düşlerini koruyamadığı için ne kadar üzgün olduğundan emin değildi. Tek Güç ya da kurtlar; bu bir erkeğin yapabileceği bir seçim değildi.</p>

    <p>Şömineyi yakmadı, iki pencereyi de açtı. Soğuk gece havası içeri doldu. Battaniyeleri ve çarşafları yere atarak, üzerinde giysileriyle yumru yumru yatağa uzandı. Rahat bir pozisyon bulmaya zahmet etmedi. Uyumadan önceki son düşüncesi, onu derin uykudan ve tehlikeli düşlerden koruyacak bir şey varsa, o şilte olacağı idi.</p>

    <p class="paragraf">Uzun bir koridordaydı. Yüksek taş tavanla duvarlar nemle parlıyordu ve üzerlerinde tuhaf gölgelerin oluşturduğu damarlar vardı. Gölgeler çarpık şeritler halinde uzanıyorlar, başladıkları gibi aniden sona eriyorlardı. Aralarındaki aydınlık için fazla karanlıktılar. Işığın nereden geldiği konusunda Perrin’in hiç fikri yoktu.</p>

    <p>“Hayır,” dedi, sonra da daha yüksek sesle, “Hayır! Bu bir rüya. Uyanmalıyım. Uyanmalıyım!”</p>

    <p>Koridor değişmedi.</p>

    <p><em>Tehlike.</em> Bir kurt düşüncesiydi bu, uzak ve zayıf.</p>

    <p>“Uyanacağım. Uyanacağım!” Yumruğunu duvara vurdu. Canı acıdı, ama uyanmadı. Kıvrımlı gölgelerden birinin yumruğundan kaçtığını düşündü.</p>

    <p><em>Kaç, kardeşim. Kaç!</em></p>

    <p>“Çekirge?” dedi şaşkınlık içinde. Düşüncelerini işittiği kurdun hangisi olduğundan emindi. Kartallara imrenen Çekirge. “Çekirge öldü!”</p>

    <p><em>Kaç!</em></p>

    <p>Perrin koşmaya başladı, bir eliyle kemerindeki baltasının sapını tutuyor, bacağına çarpmasını engellemeye çalışıyordu. Nereye koştuğu, neden koştuğu konusunda hiç fikri yoktu, ama Çekirge’nin seslenişindeki telaşı duymazdan gelemezdi. <em>Çekirge öldü,</em> diye düşündü. <em>O öldü!</em> Ama koştu.</p>

    <p>Koştuğu koridoru başka koridorlar, tuhaf açılarla kesiyor, bazıları alçalıyor, bazıları tırmanıyordu. Ama hiçbiri içinde bulunduğu koridordan farklı görünmüyordu. Kapısız, nemli taş duvarlar ve kara çizgiler.</p>

    <p>Yine bu koridorlardan birine gelince kayarak durdu. Orada bir adam durmuş, kararsızca gözlerini kırpıştırıyordu. Ceketi ve pantolonu tuhaf kesimliydi; ceketi kalçalarında, pantolon paçaları çizmelerinin üzerinde genişliyordu. İkisi de parlak sarıydı, çizmeleri ancak biraz daha soluktu.</p>

    <p>“Artık bu kadarına da dayanamam,” dedi adam kendi kendine. Tuhaf bir aksanı vardı, hızlı ve keskin. “Şimdi de rüyamda köylüleri görmekle kalmıyorum, giysilerine bakılırsa yabancı köylüleri görüyorum. Düşlerimden defol, adam!”</p>

    <p>“Sen kimsin?” diye sordu Perrin. Adam alınmış gibi kaşlarını kaldırdı.</p>

    <p>Çevrelerindeki gölge şeritler kıvrandı. Biri tavanın bir ucundan koptu ve yabancı adamın başına dokunmak üzere aşağı süzüldü. Saçlarına dolanıyor gibiydi. Adamın gözleri irileşti ve sanki her şey bir anda oldu. Gölge solgun bir şey taşıyarak tavana çekildi. Perrin’in yüzüne ıslak damlalar düştü. Kemik takırdatan bir çığlık havayı yardı.</p>

    <p>Perrin yanında donarak, adamın giysilerini giymiş kanlı şekle baktı. Adam yerde çığlık atarak kıvranıyordu. Gözleri istemsizce, tavandan sarkan, ıslak çuvala benzeyen, solgun şeye kaydı. Bir kısmı siyah şerit tarafından yutulmuştu bile, ama bütün ve kesintisiz insan derisini ayırt etmekte güçlük çekmedi.</p>

    <p>Çevresindeki gölgeler heyecanla dans etti ve Perrin, peşinde ölüm çığlıkları, kaçtı. Gölge şeritleri dalgalandı, onu takip etti.</p>

    <p>“Değiş, yanasıca!” diye bağırdı. “Rüya olduğunu biliyorum! Işık yaksın seni, değiş!”</p>

    <p>Altın şamdanlarda düzinelerce mum, beyaz zemin taşlarını ve beyaz bulutlarla süslü kuşların resmedildiği tavanı aydınlatıyordu; duvarlarda, şamdanların arasında kalan boşluklarda renkli halılar asılıydı. Perrin’in görebildiği kadarıyla, göz alabildiğine uzayıp giden koridor boyunca ve duvarda beliren sivri uçlu beyaz taş kemerlerde, titreşen mum alevleri dışında hiçbir şey hareket etmiyordu.</p>

    <p><em>Tehlike.</em> Çağrı öncekinden daha zayıftı. Ve, eğer bu mümkünse, daha telaşlı.</p>

    <p>Baltası elinde, kendi kendine mırıldanarak ihtiyatla koridor boyunca yürümeye başladı. “Uyan. Uyan, Perrin. Bunun bir rüya olduğunu biliyorsan, ya o değişir ya sen uyanırsın. Uyan, yanasıca!” Koridor, daha önce yürüdüğü bütün koridorlar kadar kaldı.</p>

    <p>Sivri uçlu beyaz kemerlerin ilkine geldi. Görünüşe göre penceresiz ama bir saray kadar süslü dekore edilmiş dev bir odaya açılıyordu. Mobilyaların hepsi oymalı, yaldızlı, fildişi kakmalı idi. Odanın ortasında bir kadın duruyordu, kaşlarını çatmış, bir masanın üzerinde duran lime lime yazmaya bakıyordu. Beyaz ve gümüş rengi kıyafetlere bürünmüş, siyah saçlı, siyah gözlü, güzel bir kadın.</p>

    <p>Perrin tam onu tanımıştı ki, kadın başını kaldırdı ve doğrudan ona baktı. Gözleri şok ve öfkeyle irileşti. “Sen! Burada ne yapıyorsun? Sen nasıl?.. Hayal bile edemeyeceğin şeyleri mahvedeceksin!”</p>

    <p>Aniden mekân düzleşti ve Perrin bir anda bir odanın resmine bakıyormuş gibi oldu. Düz imge yan döndü, siyahlığın ortasında parlak, düz, dikey bir çizgi haline geldi. Çizgi beyaz beyaz parlayıp yok oldu ve ardında yalnızca siyahtan da siyah bir karanlık kaldı.</p>

    <p>Perrin’in çizmelerinin hemen önünde, zemin taşları aniden sona eriyordu. O izlerken beyaz kenarlar, suyun süpürdüğü kumlar gibi karanlığa gömüldü. Perrin telaşla geriledi.</p>

    <p><em>Kaç.</em></p>

    <p>Perrin döndü ve arkasında Çekirge’yi buldu; yaralı, gri, iri bir kurt. “Sen öldün. Öldüğünü gördüm. Öldüğünü <em>hissettim!</em>” Perrin’in zihnini bir çağrı doldurdu.</p>

    <p><em>Hemen kaç! Artık burada olmamalısın. Tehlike. Büyük tehlike. Tüm Hiçdoğmamışlardan daha kötü. Gitmelisin. Hemen git! Hemen!</em></p>

    <p>“Nasıl?” diye bağırdı Perrin. “Gitmek istiyorum, ama nasıl?”</p>

    <p><em>Git!</em> Çekirge dişlerini çıkararak Perrin’in boğazına sıçradı.</p>

    <p class="paragraf">Perrin boğuk bir haykırışla yatağında doğrulup oturdu. Elleri, kanının akıp gitmesini önlemek istercesine boğazına gitti. Sağlam deriye temas ettiler. Perrin rahatlayarak yutkundu, ama bir sonraki an parmakları ıslak bir nokta buldu.</p>

    <p>Telaşla, düşmekten kendini zor kurtararak yataktan çıktı, lavaboya gitti, sürahiyi aldı, her yere su sıçratarak lavaboyu doldurdu. Yüzünü yıkarken su pembeleşti. O tuhaf giysili adamın kanıyla.</p>

    <p>Ceketinde ve pantolonunda da koyu renk lekeler vardı. İkisini de yırtarcasına çıkardı ve en uzak köşeye fırlattı. Onları orada bırakmayı düşünüyordu. Simion onları yakabilirdi.</p>

    <p>Bir esinti açık pencereyi içeri savurdu. Perrin gömleği ve iç çamaşırları içinde titreyerek yere oturdu, sırtını yatağa verdi. <em>Böyle yeterince rahatsız olmalı.</em> Düşünceleri kasvet, endişe ve korkuyla doluydu. Ve kararlılık. <em>Buna teslim olmayacağım. Asla!</em></p>

    <p>Uyku nihayet geldiğinde titriyordu; çevresindeki odanın hayal meyal farkında olduğu, soğukla ilgili düşüncelerle dolu, sığ, yarım bir uyku. Ama gördüğü kötü rüyalar, diğer bazı rüyalardan daha iyiydi.</p>

    <p class="paragraf">Rand gecenin içinde ağaçların altında büzüldü, geniş omuzlu, siyah köpeğin saklandığı yere yaklaşmasını izledi. Yan tarafı ağrıyordu, Moiraine’in tam olarak iyileştiremediği yara, ama onu görmezden geldi. Ay, köpeği zar zor ayırt etmesine yetecek kadar ışık veriyordu; koca kafası ve koca omuzlarıyla bel yüksekliğindeki köpeğin dişleri gecenin içinde ıslak gümüş gibi parlıyordu. Havayı kokladı ve ona doğru koşturdu.</p>

    <p><em>Daha yakına,</em> diye düşündü Rand. <em>Daha yakına gel. Bu sefer sahibini uyaramayacaksın. Daha yakına. İşte böyle.</em> Köpek şimdi yalnızca on adım uzaktaydı, aniden öne fırlarken göğsünden derin bir hırıltı yükseldi. Doğruca Rand’a atıldı.</p>

    <p>Güç içini doldurdu. Uzattığı ellerinden bir şey sıçradı; Rand ne olduğundan emin değildi. Çelik kadar katı bir ışık çubuğu. Sıvı ateş. Bir an, o şey hâlâ elinden çıkarken, köpek saydamlaştı ve gözden kayboldu.</p>

    <p>Beyaz ışık, Rand’ın gözlerinde yanan ardıl imge dışında soldu. En yakın ağaç gövdesine dayanarak çöktü, yüzünü ağaç kabuğuna yasladı. Rahatlamayla ve sessiz kahkahalarla sarsılıyordu. <em>İşe yaradı. Işık beni kurtarsın, bu sefer işe yaradı.</em> Öncekilerin hepsinde yaramamıştı. Bu gece başka köpekler de olmuştu.</p>

    <p>Tek Güç içinde zonkluyor, Karanlık Varlık’ın <em>saidin</em>’deki lekesi yüzünden midesi kalkıyor, boşalmak istiyordu. Soğuk gece rüzgârına rağmen yüzünde ter damlaları belirmişti ve ağzında bulantı tadı vardı. Uzanıp ölmek istiyordu. Nynaeve’in ona ilaç vermesini, Moiraine’in iyileştirmesini ya da... Onu boğan mide bulantısını durduracak bir şey, herhangi bir şey.</p>

    <p>Ama <em>saidin</em> onu yaşamla da dolduruyordu. Mide bulantısına yaşam, enerji ve farkındalık da karışmıştı. <em>Saidin</em>’siz yaşam solgun bir suretti. Başka her şey soluk bir taklitten ibaretti.</p>

    <p><em>Ama beklersem beni bulurlar. İzimi sürerler, bulurlar. Tear’a ulaşmalıyım. Orada anlayacağım. Eğer Ejder bensem, bu iş artık bir son bulmuş olacak. Ve değilsem... Hepsi bir yalansa, o yalan da son bulacak. Son.</em></p>

    <p>Gönülsüzce, sonsuz bir yavaşlıkla, <em>saidin</em>’le bağlantısını kesti, son nefesini verirmiş gibi, onun sarmalayan kollarından vazgeçti. Gece yavan geliyordu. Gölgeler sonsuz, keskin tonlarını yitirdiler, iç içe geçip bulanıklaştılar.</p>

    <p>Uzakta, batıda bir köpek uludu, sessiz gecede titrek bir haykırış.</p>

    <p>Rand başını kaldırdı. Çok uğraşırsa köpeği görebilirmiş gibi o yana baktı.</p>

    <p>İkinci bir köpek ilkine yanıt verdi, sonra bir tane daha ve iki tane daha. Hepsi batısında bir yerlere dağılmıştı.</p>

    <p>“Avlayın beni,” diye hırladı Rand. “İstiyorsanız avlayın. Ben kolay et değilim. Artık değilim!”</p>

    <p>Ağacı ittirerek uzaklaştı, sığ, buz gibi bir dereye girdi, sonra doğuya doğru istikrarlı bir koşuya başladı. Çizmeleri soğuk suyla doldu, yan tarafı acıyordu, ama ikisine de aldırmadı. Gece arkasında yine sessizleşmişti, ama buna da aldırmadı. <em>Avlayın beni. Ben de avlayabilirim. Ben kolay et değilim.</em></p>
  </div>
</body>
</html>
