<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="36. Gecenin Kızı">36<br />
    Gecenin Kızı</h1>

    <p>Perrin hangi kamaranın kendisine ait olduğunu anlamanın yolu olmadığını fark ederek pek çok kamaraya kafasını soktu. Hepsi karanlıktı, hepsinde, iki duvara dayalı dar yataklarda uyuyan iki adam vardı, biri hariç hepsinde. Bir tanesinde Loial yatakların arasında yere oturmuş –ve zar zor sığmış– lamba ışığı altında kumaş ciltli defterine yazı yazıyordu. Ogier günün olayları hakkında konuşmak istedi, ama çenesi esnemesini bastırmak için gösterdiği çabayla çatırdayan Perrin, geminin ırmak aşağı güvenli olacak kadar gitmiş olacağını düşünüyordu. Düş görecek kadar güvenli. Deneseler bile, kurtlar kürekler ve akıntıyla uzun süre yarışamazdı.</p>

    <p>Sonunda penceresiz bir kamara buldu. Kamara boştu ve bu da Perrin’in işine geliyordu. Yalnız kalmak istiyordu. <em>İsmi yalnızca tesadüf,</em> diye düşündü, duvara tutturulmuş lambayı yakarken. <em>Her neyse, gerçek adı Zarine.</em> Ama yüksek elmacık kemikli, koyu renk, çekik gözlü kız düşünceleri arasında en önemlisi değildi. Yayını ve diğer eşyalarını dar yataklardan birinin üzerine koydu, pelerinini üstlerine fırlattı ve diğer yatağa oturup çizmelerini çıkardı.</p>

    <p>Elyas Machera o haliyle yaşamanın bir yolunu bulmuştu, bir şekilde kurtlarla bağlı bir adam ve delirmemişti. Perrin düşündüğünde, adamla karşılaşmadan önce Elyas’ın senelerdir o şekilde yaşadığından emin oluyordu. <em>Öyle olmak istiyor. O halini kabul ediyor.</em> Bu çözüm değildi. Perrin o şekilde yaşamak, kabullenmek istemiyordu. <em>Ama bıçak yapmaya uygun demirin varsa, asıl istediğin bir balta olsa bile bunu kabullenirsin ve bir bıçak yaparsın. Hayır! Benim hayatım çekiçlenerek şekillendirilecek demir değil.</em></p>

    <p>İhtiyatla zihniyle uzandı, kurtları aradı ve hiçbir şey bulamadı. Ah, uzakta bir yerde solgun bir kurt izlenimi vardı, ama dokunduğu anda yok oldu. Uzun zamandır ilk defa yalnızdı. Huzur verici ölçüde yalnız.</p>

    <p>Lambayı üfleyip söndürdü ve günlerdir ilk kez uzandı. <em>Işık aşkına, Loial bu yatakta uyumayı nasıl başarıyor?</em> Onca uykusuz gece üzerine yığıldı, bitkinlik kaslarını gevşetti. Aklına, Aiel’i kafasından çıkarmayı başardığı geldi. Ve Beyazpelerinleri. <em>Işık’ın terk ettiği balta! Yak beni, keşke onu hiç görmeseydim,</em> uykudan önce son düşüncesi oldu.</p>

    <p class="paragraf">Gri sis onu çevrelemişti ve aşağılarda çizmelerini görmesini engelleyecek kadar yoğundu ve her iki yanda o kadar ağırdı ki, on adım ötedeki hiçbir şeyi çıkartamıyordu. Yakında hiçbir şey olmadığından emindi. O sisin içinde herhangi bir şey saklanabilirdi. Sisin bir garipliği vardı; nemsizdi. Elini kemerine götürdü, kendini savunabileceğini bilmenin tesellisini aradı ve irkildi. Baltası orada değildi.</p>

    <p>Sisin içinde bir şey hareket etti, griliğin içinde döndü. Bu tarafa gelen bir şey.</p>

    <p>Perrin, kaçmanın mı, yoksa durup çıplak elleriyle kendini savunmanın mı daha iyi olacağını düşünerek ve savaşacak bir şey olup olmadığını merak ederek gerildi.</p>

    <p>Sisi delerek yaklaşan dalgalı siluet bir kurda dönüştü, uzun tüyleri yoğun sisin içinde onu neredeyse görünmez kılıyordu.</p>

    <p><em>Çekirge?</em></p>

    <p>Kurt tereddüt etti, sonra gelip yanında durdu. Bu Çekirge’ydi –Perrin emindi– ama kurdun duruşunda, kısa süre için kendi gözlerine kilitlenen sarı gözlerinde beden ve zihin sessizliği isteyen bir şey vardı. O gözler onu takip etmesini de istedi.</p>

    <p>Perrin elini kurdun sırtına koydu ve o anda Çekirge yürümeye başladı. Perrin onun yol göstermesine izin verdi. Elinin altındaki kürk gür ve uzundu. Gerçek gibi geliyordu.</p>

    <p>Sis yoğunlaşmaya başladı, ta ki Çekirge’nin hâlâ orada olduğunu ancak dokunuşundan anlayana, ta ki bakışlarını indirdiğinde kendi göğsünü bile göremeyecek hale gelene kadar. Yalnızca gri bir sis. Yeni kırkılmış yüne gömülmüş gibiydi. Birden hiçbir şey işitmediğini fark etti. Kendi ayak seslerini bile. Ayak parmaklarını kıpırdattı ve ayaklarındaki çizmeleri hissedince rahatladı.</p>

    <p>Gri karardı, o ve kurt zifiri karanlığın içinde yürüdü. Perrin burnuna dokunduğunda elini göremedi. Burnunu da göremiyordu zaten. Gözlerini bir an kapatmayı denedi ve aradaki farkı ayırt edemedi. Hâlâ hiç ses yoktu. Eli Çekirge’nin sırtındaki sert tüyleri yokladı, ama çizmelerinin altında herhangi bir şey hissettiğinden emin değildi.</p>

    <p>Çekirge aniden durdu, onu da durmaya zorladı. Perrin çevresine bakındı... ve gözlerini sıkı sıkı yumdu. Artık farkı seçebiliyordu. Ve bir şey daha hissediyordu, mide bulantısı. Kendini gözlerini açmaya ve aşağı bakmaya zorladı.</p>

    <p>Gördüğü şey orada olamazdı, o ve Çekirge havada durmuyorsa eğer. Kurdu ya da kendini göremiyordu, sanki bedenleri yoktu –bu düşünce midesini düğüm düğüm yaptı– ama aşağıda, bin lamba tarafından aydınlatılıyormuş kadar belirgin, engin bir zeminde duruyormuşçasına düzgün, karanlığın içinde asılı duran engin bir aynalar ormanı vardı. Her yönde, gözünün görebildiğince uzanıyorlardı, ama ayağının tam altında bir açıklık vardı. İçinde de insanlar. Perrin aniden seslerini, aralarında duruyormuşçasına berrak duymaya başladı.</p>

    <p>“Yüce Efendim,” diye mırıldandı adamlardan biri, “burası neresi?” Adam çevresine bakındı, bin kez yansıyan imgesini görünce irkildi, sonra gözlerini önünden ayırmadı. Diğerleri, daha da korkmuş görünerek çevresine toplaştılar. “Tar Valon’da <em>uyuyordum,</em> Yüce Efendim. Tar Valon’da uyuyorum! Burası neresi? Ben delirdim mi?”</p>

    <p>Çevresindeki adamların bazıları işlemelerle dolu, süslü ceketler giymişti, diğerleri daha sade giyinmişti, bazıları ise çıplaktı ya da iç çamaşırları giyiyordu.</p>

    <p>“Ben de uyuyorum,” diye çığlık atarcasına konuştu çıplak bir adam. “Tear’da. Karımla yattığımı hatırlıyorum!”</p>

    <p>“Ben de Illian’da uyuyorum,” dedi kırmızı ve altın rengi giysili bir adam, sarsılmış gibi. “Uyuduğumu biliyorum, ama bu olamaz. Rüya gördüğümü biliyorum, ama bu imkânsız. Burası neresi, Yüce Efendim? Gerçekten bana geldin mi?”</p>

    <p>Karşılarındaki siyah saçlı, siyah giysili adamın yakasında ve bileklerinde gümüş rengi danteller vardı. Zaman zaman elini, canı açıyormuş gibi göğsüne götürüyordu. Orada, hiçbir yerden gelmeyen bir ışık her yeri aydınlatıyordu, ama Perrin’in altındaki bu adam gölgelere sarınmış gibiydi. Karanlık çevresinde yuvarlandı, onu okşadı.</p>

    <p>“Susun!” Siyah giysili adam yüksek sesle konuşmamıştı, ama buna ihtiyacı yoktu. Bu kelimeyi söylerken bir an başını kaldırmıştı; gözleri ve ağzı alevlerle doluydu, tamamen ateştendi, alev alev parlıyordu.</p>

    <p>Perrin adamı tanıdı. Ba’alzamon. Ba’alzamon’a bakıyordu. Korku, çekiçlenen kazıklar gibi içine saplandı. Kaçardı, ama ayaklarını hissedemiyordu.</p>

    <p>Çekirge kıpırdandı. Perrin elinin altındaki gür kürkü hissetti ve sıkı sıkı kavradı. Gerçek bir şey. Gördüklerinden daha gerçektir diye umuyordu. Oysa ikisinin de gerçek olduğunu biliyordu.</p>

    <p>Birbirlerine sokulan adamlar iyice sindiler.</p>

    <p>“Size görevler verildi,” dedi Ba’alzamon. “Bu görevlerden bazılarını yerine getirdiniz. Diğerlerinde başarısız oldunuz.” Zaman zaman gözleri ve ağzı alevler içinde yok oluyordu ve aynalar o alevleri yansıtarak çakıyordu. “Ölmek üzere işaretlenmiş olan ölmeli. Ele geçirilmek üzere işaretlenmiş olanlar önümde eğilmeli. Karanlığın Yüce Efendisi’ni hayal kırıklığına uğratmak affedilemez.” Gözlerinde ateşler parladı ve çevresindeki karanlık kaynadı, döndü. “Sen.” Parmağı Tar Valon’dan bahseden, bir tüccar gibi, en iyi kumaştan, sade kesimli giysiler giymiş bir adama işaret etti. Diğerleri, adam karasafra hummasına yakalanmış gibi ondan uzaklaştılar, onu tek başına sinmek üzere bıraktılar. “Oğlanın Tar Valon’dan kaçmasına izin verdin.”</p>

    <p>Adam çığlık attı ve örse vurulmuş eğe gibi titremeye başladı. Katılığını gittikçe yitirdi ve çığlığı da onunla birlikte seyreldi.</p>

    <p>“Hepiniz rüya görüyorsunuz,” dedi Ba’alzamon, “ama bu düşte olanlar gerçek.” Çığlık atan adam insan şeklinde bir sis bulutundan başka bir şey değildi, çığlığı uzaktan geliyordu, sonra sis de yok oldu. “Korkarım hiç uyanamayacak.” Ba’alzamon kahkaha attı ve ağzında alevler kükredi. “Kalanınız bir daha beni hayal kırıklığına uğratmayacaksınız. Defolun! Uyanın ve itaat edin!” Diğer adamlar kayboldu.</p>

    <p>Ba’alzamon bir an yalnız durdu, sonra aniden yanında, beyaz ve gümüş rengine bürünmüş bir kadın belirdi.</p>

    <p>Perrin şok geçirdi. Bu kadar güzel bir kadını asla unutamazdı. O rüyasındaki kadındı, ona ihtişam kazandıracağını söyleyen.</p>

    <p>Kadının arkasında süslü, gümüş bir taht belirdi ve kadın ipek eteğini dikkatle düzelterek oturdu. “Benim hükümranlık alanımı serbestçe kullanıyorsun,” dedi.</p>

    <p>“Senin hükümranlık alanın mı?” dedi Ba’alzamon. “Demek senin olduğunu düşünüyorsun. Artık Karanlığın Yüce Efendisi’ne hizmet etmiyor musun?” Çevresindeki karanlık bir an yoğunlaştı, kaynadı.</p>

    <p>“Ediyorum,” dedi kadın çabucak. “Alacakaranlığın Efendisi’ne uzun zamandır hizmet ediyorum. Bu hizmetin karşılığında, sonsuz, rüyasız bir uykuda uzun zaman tutsak kaldım. Rüyalar yalnızca Gri Adamlardan ve Myrddraallerden esirgenmiştir. Trolloclar bile düş görebilir. Düşler hep benimdi, onları kullanır, içlerinde yürürdüm. Şimdi yine özgürüm ve benim olanı kullanacağım.”</p>

    <p>“Senin olan,” dedi Ba’alzamon. Çevresinde dönen karanlık neşeli gibiydi. “Kendini hep olduğundan büyük gördün, Lanfear.”</p>

    <p>İsim Perrin’i bilenmiş bıçak gibi kesti. Terkedilmişlerden biri rüyasına girmişti. Moiraine haklıydı. Bazıları serbest kalmıştı.</p>

    <p>Beyazlı kadın ayağa kalktı, taht yok oldu. “Ben olduğum kadar büyüğüm. Planların neye yaradı? Üç bin seneden fazla zamandır kulaklara fısıldıyor, bir Aes Sedai gibi tahta çıkmış kuklaların iplerini çekiyorsun!” Sesi Aes Sedai adını horgörüyle doldurdu. “Üç bin sene, ama Lews Therin yine dünyada yürüyor ve bu Aes Sedailerin ona tasma takması an meselesi. Onu kontrol edebiliyor musun? Onu döndürebilir misin? O saman kafalı Ilyena onu görmeden önce o benimdi! Yine benim olacak!”</p>

    <p>“Artık kendine mi hizmet ediyorsun, Lanfear?” Ba’alzamon’un sesi yumuşaktı, ama alevler gözlerinde ve ağzında oynaşıp duruyordu. “Karanlığın Yüce Efendisi’ne ettiğin yeminlerden döndün mü?” Bir an karanlık adamı yok eder gibi oldu, yalnızca parlayan ateşler görüldü. “Onlar vazgeçtiğin Işık’ın yeminleri kadar kolay bozulmaz. Yeni Efendi’ni Hizmetkârlar Salonu’nda ilan ettin. Efendin sonsuza dek sana sahip olacak, Lanfear. Hizmet mi edeceksin, yoksa sonsuza dek sürecek acı, sonsuza dek sürecek ölümü mü tercih edeceksin?”</p>

    <p>“Hizmet edeceğim.” Sözlerine rağmen kadın meydan okurcasına dimdik duruyordu. “Karanlığın Yüce Efendisi’nden başkasına hizmet etmem. Sonsuza dek!”</p>

    <p>Engin aynalar ormanı, üstlerine kara dalgalar çöküyormuş ve gittikçe merkeze yaklaşıyorlarmışçasına, yok olmaya başladı. Dalga Ba’alzamon ve Lanfear’ın üzerine kapandı. Geriye yalnızca karanlık kaldı.</p>

    <p>Perrin Çekirge’nin hareket ettiğini hissetti ve büyük bir memnuniyetle onu takip etti. Ona tek yol gösteren, elinin altındaki kürktü. Hareket edene kadar bunu yapabileceğini fark etmemişti. Gördüklerini çözmeye çalıştı, ama başaramadı. Ba’alzamon ve Lanfear. Dili damağına yapışmıştı. Bir sebepten, Lanfear onu Ba’alzamon’dan daha fazla korkutmuştu. Belki de dağlarda rüyasına girdiğinden. <em>Işık! Rüyalarımda Terkedilmişlerden biri! Işık!</em> Perrin yanlış anlamadıysa, kadın Karanlık Varlık’a meydan okumuştu. Perrin’e, onu inkâr edersen Gölge’nin senin üzerinde hiçbir gücü olmadığı öğretilmişti; ama bir Karanlıkdostu –sıradan bir Karanlıkdostu değil; Terkedilmişlerden biri!– nasıl Gölge’ye meydan okuyabilirdi? <em>Simion’un kardeşi gibi delirmiş olmalıyım. Bu rüyalar beni delirtti!</em></p>

    <p>Karanlık ağır ağır yine sise dönüştü ve Perrin Çekirge ile birlikte yürürken yavaşça seyreldi ve sonunda parlak gün ışığı altında çimenlik bir yamaca geldiler. Kuşlar tepenin dibindeki çalıda ötüşmeye başladılar. Perrin arkasına baktı. Ağaç kümeleriyle süslenmiş tepelik bir arazi ufka kadar uzanıyordu. Hiçbir yerde sis yoktu. İri, gri bir kurt durmuş, onu izliyordu.</p>

    <p>“O neydi?” diye sordu, soruyu kurdun anlayabileceği düşüncelere çevirmeye çalışarak. “Bana neden gösterdin? O neydi?”</p>

    <p>Duygular ve imgeler aklına doluştu, zihni onları sözcüklere çevirdi. <em>Görmen gerekeni. Dikkatli ol, Genç Boğa. Bu mekân tehlikeli. Kirpi avlayan yavru kurt kadar dikkatli ol.</em> Daha çok Diken Sırtlı Ufak Şey gibi bir şeydi mesajda söylenen, ama zihni kendisinin insan olarak bildiği hayvana bir isim koydu. <em>Sen çok genç, çok yenisin.</em></p>

    <p>“Gerçek miydi?”</p>

    <p><em>Hepsi gerçek, görülenler ve görülmeyenler.</em> Çekirge’nin vereceği tek yanıt bu gibiydi.</p>

    <p>“Çekirge, sen nasıl burada olabiliyorsun? Öldüğünü gördüm. Öldüğünü hissettim!”</p>

    <p><em>Hepsi burada. Olmuş, olan ve olacak tüm kardeşler.</em> Perrin kurtların insanlar gibi gülümsemediğini bilirdi, ama bir an Çekirge’nin sırıttığı izlenimine kapıldı. <em>İşte, kartal gibi süzülüyorum.</em> Kurt toparlandı, havaya sıçradı. Hava onu gittikçe daha yükseğe taşıdı, ta ki gökyüzünde bir leke olana kadar ve son bir düşünce geldi. <em>Süzülmek.</em></p>

    <p>Perrin ağzı açık, arkasından bakakaldı. Uçtu. Aniden gözleri yanmaya başladı, boğazını temizledi ve burnunu ovaladı. <em>Şimdi de kız gibi ağlamaya başlayacağım.</em> Düşünmeden, biri görmüş mü diye çevresine bakındı ve her şey aniden değişti.</p>

    <p>Bir yükseltide duruyordu ve çevresinde gölgeli çukurlar ve tepeler vardı. Kısa süre sonra her şey çevresinde solar gibi oldu. Altında Rand duruyordu. Rand ve Myrddraal, erkek ve kadınlardan bir çember. Hepsinin gözleri Perrin’in üzerinden kayıp gider gibiydi. Uzakta bir yerde köpekler uluyordu ve Perrin bir şey avladıklarını anladı. Myrddraal kokusu ve havadaki yanık sülfür kokusu havayı dolduruyordu. Perrin’in tüyleri diken diken oldu.</p>

    <p>Myrddraal ve insan çemberi uykuda yürürmüş gibi Rand’a doğru yaklaştı, hepsi uykudaymış gibi hareket ediyordu. Ve Rand onları öldürmeye başladı. Ellerinden ateş topları uçtu, iki tanesini yok etti. Şimşekler çaktı, başkalarını kavurdu. Kor beyaz çelik gibi ışık çubukları yumruklarından diğerlerine aktı. Ve hayatta kalanlar ağır ağır, olanları hiçbiri görmemiş gibi yaklaşmaya devam etti. Teker teker öldüler, ta ki hiçbiri kalmayana kadar ve Rand nefes nefese dizlerinin üzerine çöktü. Ağlıyor mu, gülüyor mu, Perrin emin değildi, ama sanki her ikisini birden yapıyormuş gibi görünüyordu.</p>

    <p>Tepelerde şekiller belirdi, daha fazla insan, daha fazla Myrddraal ve hepsinin dikkati Rand’ın üzerindeydi.</p>

    <p>Perrin ellerini ağzına götürüp boru yaptı. “Rand! Rand, başkaları da geliyor!”</p>

    <p>Rand çöktüğü yerden hırlayarak, yüzünden ter akarak ona baktı.</p>

    <p>“Rand, geliyor!..”</p>

    <p>“Kavrulası!” diye uludu Rand.</p>

    <p>Işık Perrin’in gözlerini yaktı, acı her şeyi dağladı.</p>

    <p class="paragraf">İnleyerek dar yatağın üzerinde büzülüp top oldu, ışık hâlâ göz kapaklarını yakıyordu. Göğsü acıyordu. Elini kaldırıp dokundu ve gömleğinin altında bir yanık hissedince irkildi. Gümüş bir kuruştan daha büyük değildi.</p>

    <p>Yavaş yavaş düğümlenmiş kaslarını açılmaya zorladı, bacaklarını uzattı ve karanlık kamarada sırtüstü yattı. <em>Moiraine. Bu sefer Moiraine’e anlatmalıyım. Yalnız, acı gidene kadar bekleyeceğim.</em></p>

    <p>Ama acı solmaya başlarken bitkinlik çöktü. Kalkması gerektiğini düşünmesine fırsat kalmadan uykuya daldı.</p>

    <p>Gözlerini yine açtığında, tepesindeki kirişlere bakarak yattı. Kapının altından ve üstünden sızan ışık sabahın gelmiş olduğunu söylüyordu. Kendini hayal gördüğüne ikna etmek için elini göğsüne götürdü, o kadar iyi hayal etmişti ki, gerçekten de yandığını hissetti...</p>

    <p>Parmakları yanığı buldu. <em>Demek hayal görmedim.</em> Başka düşler hakkında soluk anıları vardı, hatırlarken yok olan düşler. Sıradan düşler. Hatta kendini iyi bir uyku çekmiş gibi hissediyordu. <em>Ve hemen şu anda bir daha uyuyabilirim.</em> Demek ki uyuyabiliyordu. <em>Çevrede kurtlar olmadığı sürece.</em></p>

    <p>Çekirge’li rüyadan sonra uyandığında bir karar verdiğini hatırladı ve bir an sonra kararının iyi bir karar olduğunu düşündü.</p>

    <p>Moiraine’i bulmak için beş kapı çalması ve iki kere de küfür yemesi gerekti –iki kamaranın sakinleri güverteye çıkmıştı– kadın tamamen giyinmişti, ama bağdaş kurmuş, dar yataklardan birinin üzerinde oturuyor, lamba ışığı altında defterini okuyordu. Onun yeniden baştaki bölümleri okuduğunu fark etti Perrin, Emond Meydanı’na gelmeden önceki notları. Lan’in eşyaları diğer yatağın üzerine düzgünce yerleştirilmişti.</p>

    <p>“Rüya gördüm,” dedi Perrin ona ve anlatmaya başladı. Hepsini. Hatta göğsündeki kırmızı halkayı göstermek için gömleğini kaldırdı. Yaradan kırmızı çizgiler yayılıyordu. Perrin daha önce Moiraine’den bazı şeyleri saklamıştı ve yine saklayacağını düşünüyordu, ama bu saklanamayacak kadar önemli olabilirdi. Bir makasta en küçük parça pimdir ve en kolay yapılandır, ama o olmadan makas kumaş kesmez. Anlatması bittiğinde, durup bekledi.</p>

    <p>Kadın onu ifadesizce izlemişti, yalnız o kara gözler ağzından çıkan her sözcüğü incelemiş, tartmış, ölçmüş, ışığa tutmuştu. Şimdi aynı şekilde oturuyordu, yalnız bu sefer incelediği, tarttığı, ışığa tuttuğu Perrin’di.</p>

    <p>“Ee, önemli mi?” diye sordu Perrin sonunda. “Bana bahsettiğin o kurt düşlerinden biri olduğunu düşündüm. Öyle olduğundan eminim; öyle olmalı! Ama gördüklerimi gerçek kılmıyor. Yalnız, sen Terkedilmişlerden bazılarının serbest kalmış olabileceğini söylemiştin ve Ba’alzamon ona Lanfear dedi, ve... Önemli mi, yoksa burada durmuş, kendimi aptal yerine mi koyuyorum?”</p>

    <p>“Benim işittiklerimi işitecek olsalar seni ehlileştirmek için ellerinden geleni yapacak kadınlar var,” dedi Moiraine yavaşça. Perrin’in ciğerleri donar gibi oldu; nefes alamıyordu. “Seni yönlendirebilmekle suçlamıyorum,” diye devam etti kadın ve Perrin’in içindeki buzlar eridi, “ya da öğrenebilecek olmakla. Ehlileştirme teşebbüsü, hatalarını fark etmeden önce Kızıl Ajah’ın kaba davranışları dışında, sana zarar vermez. Bu tür adamlar nadirdir, onca avlanmalarına rağmen Kızıllar son on senede üç kişiden fazlasını bulamadılar. En azından sahte Ejder salgınından önce. Açıklamaya çalıştığım, aniden Güç kullanmaya başlayacağını sanmıyorum. Bundan korkmana gerek yok.”</p>

    <p>“Eh, bunun için çok teşekkür ederim,” dedi Perrin acı acı. “Korkmama gerek olmadığını söylemek için önce beni ölümüne korkutman gerekmiyordu!”</p>

    <p>“Ah, ama korkman için sebep var. Ya da en azından, kurdun önerdiği gibi dikkatli olmak için. Kızıl kardeşler ya da diğerleri, sende ehlileştirecek bir şey olmadığını keşfetmeden önce seni öldürebilir.”</p>

    <p>“Işık! Işık yaksın beni!” Kaşlarını çatarak kadına baktı. “Beni burnumdan tutup yürütmeye çalışıyorsun, Moiraine, ama ben buzağı değilim ve burnumda halka yok. Kızıl Ajah ya da başkaları, düşlerimde gerçek bir şey olmadığı sürece beni ehlileştirmeyi düşünmez. Bu, Terkedilmişlerin serbest kaldığı anlamına mı geliyor?”</p>

    <p>“Sana olabileceğini söylemiştim. Bazıları. Senin... düşlerini beklemiyordum, Perrin. Düşgörenler kurtlar hakkında yazmıştır, ama bunu beklemiyordum.”</p>

    <p>“Eh, gerçek olduğunu düşünüyorum. Sanırım gerçekten olan bir şey gördüm, benim görmemem gereken bir şey.” <em>Senin görmen gereken bir şey.</em> “Sanırım en azından Lanfear serbest. Ne yapacaksın?”</p>

    <p>“Illian’a gidiyorum. Ve sonra Tear’a gideceğim ve oraya Rand’dan önce ulaşmayı umuyorum. Irmağı mı geçti, ırmak aşağı mı gitti, Lan öğrenemeden Remen’den ayrılmamız gerekti. Ama Illian’a ulaşmadan öğreniriz. Bu taraftan gelmişse işaret görürüz.” Okumaya devam etmek istiyormuş gibi deftere baktı.</p>

    <p>“Yapacakların bu kadar mı? Lanfear ve Işık bilir kaç tanesi serbestken?”</p>

    <p>“Beni sorgulama,” dedi kadın soğuk bir sesle, “hangi soruları soracağını bilmiyorsun ve seni yanıtlayacak olsam bile yarısını anlamazsın. Ki yanıtlamayacağım.”</p>

    <p>Perrin kadının bakışları altında ağırlığını bir o ayağına, bir bu ayağına verdi ta ki Moiraine’in bu konuda başka bir şey söylemeyeceği belli olana kadar. Gömleği göğsündeki yanığa sürtünüp canını acıtıyordu. Kötü bir yaraya benzemiyordu <em>–Şimşekle vurulmuş biri için kötü değil!–</em> ama onu nasıl edindiği başka konuydu. “Ah... Buna Şifa verecek misin?”</p>

    <p>“Demek artık üzerinde Tek Güç kullanılması seni huzursuz etmiyor, Perrin. Hayır, ona Şifa vermeyeceğim. Ciddi değil ve sana dikkatli olman gerektiğini hatırlatır.” Ona baskı yapmak konusunda dikkatli, düşler ve onları başkalarına anlatmak konusunda dikkatli. “Başka bir şey yoksa, Perrin?”</p>

    <p>Perrin kapıya yöneldi, sonra durdu. “Bir şey var. Bir kadının adının Zarine olduğunu bilsen, bunun onunla ilgili bir anlamı olduğunu düşünür müydün?”</p>

    <p>“Işık aşkına, neden bu soruyu soruyorsun?”</p>

    <p>“Bir kız,” dedi Perrin utanarak. “Genç bir kadın. Dün gece rastladım. Yolculardan biri.” Zarine’in onun Aes Sedai olduğunu bildiğini öğrenmeyi ona bırakmıştı. Ve onları takip ederek Valere Borusu’na ulaşacağını düşündüğünü. Perrin önemli olduğunu düşündüğü hiçbir şeyi saklamazdı, ama Moiraine sır saklayabiliyorsa, o da saklayabilirdi.</p>

    <p>“Zarine. Bir Saldaea ismi. Hiçbir kadın, harika bir güzelliği olacağını, onun bir gönülçelen olacağını düşünmediği sürece kızına Zarine ismini vermez. Saraylarda yastıklara uzanacak, hizmetkârlar ve taliplilerle çevrili yaşayacak biri.” Kısaca, ama çok eğlenerek gülümsedi. “Belki de dikkatli olmak için bir sebebin daha vardır, Perrin, eğer yanımızda Zarine adlı bir yolcu varsa.”</p>

    <p>“Dikkatli olmaya kararlıyım,” dedi Perrin ona. En azından Zarine’in neden isminden hoşlanmadığını anlamıştı. Bir Boru Avcısı’na yakışacak bir isim değil. <em>Kendine bir daha “atmaca” demediği sürece.</em></p>

    <p>Güverteye çıktığında Lan oradaydı, Mandarb ile ilgileniyordu. Ve Zarine korkuluğun yanında, bir halat kangalının üzerine oturmuş, hançerlerini bileyerek onu izliyordu. Geniş, üçgen yelkenler açılmış ve gergindi ve <em>Kar Kazı</em> ırmak aşağı uçuyordu.</p>

    <p>Zarine’in gözleri, Perrin yaklaşıp yanında, pruvada dururken onu izledi. Su pruvanın iki yanında, iri bir sabanın çevirdiği toprak gibi kıvrılıyordu. Perrin düşleri ve Aielleri, Min’in görülerini ve atmacaları düşündü. Göğsü acıyordu. Daha önce hayatı asla bu kadar karmaşık olmamıştı.</p>

    <p class="paragraf">Rand bitkin bir halde uyandı, inleyerek doğrulup oturdu, battaniye olarak kullandığı pelerin düştü. Yan tarafı, Falme’de aldığı eski yara zonkluyordu. Ateş kömürleri tüketmiş, yalnızca birkaç küçük alev kalmıştı, ama gölgelerin hareket ettiğini görmesine yetecek kadar ışık veriyordu. <em>O Perrin’di. Oydu!</em> Oydu, <em>düş değil. Bir şekilde. Neredeyse onu öldürüyordum! Işık, dikkatli olmalıyım!</em></p>

    <p>Titreyerek uzun bir meşe dalı aldı ve kömürlere sokacak oldu. Manetherendrelle’e yakın bu Murandy tepelerinde ağaçlar seyrekti, ama o ateşi için yeteri kadar düşmüş dal bulmuştu, çürümemiş, ama yakabileceği kadar kurumuş odun. Odun, kömürlere dokunmadan durdu. Atlar geliyordu, on on iki tane, ağır ağır yürüyorlardı. <em>Dikkatli olmalıyım. Bir hata daha yapamam.</em></p>

    <p>Atlar sönmekte olan ateşe yaklaştı, loş aydınlığa girdi ve durdu. Gölgeler binicileri örtüyordu, ama çoğu yuvarlak miğferler takmış, uzun, deri yeleklerine balık pulu gibi yuvarlak diskler dikilmiş, sert yüzlü adamlara benziyordu. Biri, saçları grileşmiş, ciddi yüzlü bir kadındı. Kadının elbisesi sade yündendi, ama en iyi dokunmuş olanlarından ve aslan şeklinde gümüş bir broşla süslenmişti. Bir tüccar gibi görünüyordu; Rand tütün ve yün almak için İki Nehir’e gelenlerin arasında onun gibileri görmüştü. Bir tüccar ve koruyucuları.</p>

    <p><em>Dikkatli olmalıyım,</em> diye düşündü ayağa kalkarken. <em>Hata yok.</em></p>

    <p>“İyi bir kamp yeri seçmişsin, genç adam,” dedi kadın. “Remen’e giderken ben de sık sık kullanmışımdır. Yakında küçük bir kaynak var. Umarım paylaşmama bir itirazın yoktur.” Muhafızları kılıç kemerlerini kaldırarak atlarından inmeye, eyer kolanlarını gevşetmeye başlamıştı.</p>

    <p>“Yok,” dedi Rand ona. <em>Dikkatli.</em> İki adım onu yeterince yakına getirdi ve dönerek havaya sıçradı –Diken Çiçeği Borada Süzülüyor– ateşten oyulmuş balıkçıl damgalı kılıç ellerine geldi, daha kadının yüzünde şaşkınlık beliremeden kafasını uçurdu. <em>En tehlikelisi oydu.</em></p>

    <p>Kadının kafası atının sağrısından yuvarlanırken yere indi. Koruyucular çığlık attı, elleri kılıçlarına gitti, Rand’ın kılıcının yandığını fark edince bağırdılar. Rand Lan’in öğrettiği formlarla dans etti, on kişinin tamamını sıradan çelikle öldürebileceğini biliyordu, ama elinde tuttuğu kılıç onun parçasıydı. Son adam da düştü. Bu, formları çalışmaya öylesine benziyordu ki, kın takmadığını, taksa bile kılıç dokunur dokunmaz küle dönüşeceğini fark etmeden önce Yelpazeyi Açmak denen hareketle kılıcı kınına sokmaya çalıştı.</p>

    <p>Kılıcın yok olmasına izin verdi, sonra atları incelemek için döndü. Çoğu kaçmıştı, ama bazıları uzakta değildi ve kadının yüksek, iğdiş atı gözlerini yuvarlayarak, huzursuz huzursuz kişneyerek duruyordu. Kadının yerde yatan başsız cesedi dizginleri bırakmamıştı ve hayvanın başını kaldırmasını engelliyordu.</p>

    <p>Rand dizginleri kurtardı, durup birkaç parça eşyasını topladı ve eyere atladı. <em>Dikkatli olmalıyım,</em> diye düşündü ölülere bakarken. <em>Hata yok.</em></p>

    <p>Güç hâlâ içini dolduruyordu, <em>saidin</em> akışı baldan tatlı, çürük etten pisti. Aniden yönlendirdi... ne yaptığını, nasıl yaptığını anlamadan, ama doğru geliyordu ve işe yaradı, cesetleri havalandırdı. Rand onları kendisine çevirerek dizdi. Hepsi diz çökmüş, yüzlerini toprağa bastırmıştı. Geriye yüzleri kalmış olanlar. Önünde diz çöküyordu.</p>

    <p>“Eğer ben gerçekten Yenidendoğan Ejdersem,” dedi onlara, “böyle olmalı, değil mi?” <em>Saidin</em>’i salıvermek güçtü, ama yine de yaptı. Saidin<em>’i çok fazla tutarsam, deliliği nasıl uzak tutabilirim?</em> Acı acı güldü. <em>Yoksa bunun için çok geç mi kaldım?</em></p>

    <p>Kaşlarını çatarak cesetlere baktı. Yalnızca on adam olduğundan emindi, ama o dizide on bir adam diz çökmüştü, içlerinden biri zırh giymemişti, ama elinde hâlâ bir hançer tutuyordu.</p>

    <p>“Yanlış arkadaş seçmişsin,” dedi Rand adama.</p>

    <p>Atı çevirip topukladı ve hayvanı dörtnala koşturmaya başladı. Daha Tear’a çok yol vardı, ama atları yorgunluktan öldürmesi ya da çalması gerekse bile en kısa yoldan gitmeye kararlıydı. <em>Bütün bunlara bir son vereceğim. Sataşmalar. Yemlemeler. Son vereceğim! Callandor.</em> Onu çağırıyordu.</p>
  </div>
</body>
</html>
