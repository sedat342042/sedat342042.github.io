<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="46. Gölgenin İçinden Bir Mesaj">46<br />
    Gölgenin İçinden Bir Mesaj</h1>

    <p>İç Şehir’e yaya dönerken Mat niyetlendiği şeyin işe yarayacağından emin değildi. Ona anlatılanlar doğruysa yarardı, ama bunların doğruluğuydu asıl emin olmadığı. Saray’ın önündeki oval meydandan uzak durdu, dev yapıların ve bahçelerinin kenarından, tepelerin etrafında kıvrılan sokaklarda dolandı. Saray’ın altın kubbeleri, alay edercesine, ulaşamayacağı kadar uzakta görünüyordu. Onu neredeyse çepeçevre dolanmış, yeniden meydana gelmek üzereydi ki, bir şey gördü. Kısa boylu çiçeklerle kaplı dik bir yamaç, sokaktan yükselip kaba taştan yapılma beyaz bir duvarla birleşiyor. Duvarın tepesinden yapraklı ağaç dalları görünüyordu. Mat o ağaçların ötesinde, Kraliyet Sarayı’nın bahçesinde başka ağaçlar görebiliyordu.</p>

    <p><em>Yamaç gibi görünecek şekilde inşa edilmiş bir duvar,</em> diye düşündü, <em>ve diğer yanda bir bahçe. Belki de Rand gerçeği söylüyordu.</em></p>

    <p>İki yana fırlattığı kayıtsız bakışlar, kıvrılan sokağın o an için ona kaldığını gösterdi. Acele etmesi gerekecekti; kıvrımlar çok ileriyi görmesini engelliyordu; her an biri gelebilirdi. Dört ayak üzerinde, çizmelerinin kırmızı ve beyaz çiçek tarhlarında delikler açmasına aldırmadan yamacı tırmandı. Kaba taş duvarda kavrayabileceği yeterince yer, çizmelerini dayayabileceği yeterince girinti ve çıkıntı vardı.</p>

    <p><em>Bu işi bu kadar kolaylaştırmaları dikkatsizlik,</em> diye düşündü tırmanırken. Bir an tırmanma eylemi, Rand ve Perrin ile birlikte Puslu Dağlar’ın kenarındaki Kum Tepeleri’ne yaptıkları yolculuğu hatırlattı. Emond Meydanı’na döndüklerinde onları ellerine geçirebilen herkesin öfkesine maruz kalmışlardı –en kötü durumda olan da Mat’ti; herkes bunun onun fikri olduğunu düşünmüştü– ama üç gün boyunca yamaçlara tırmanmışlar, açık havada yatmışlar, kızılibik yuvalarından aşırdıkları yumurtalarla, ok ya da sapanla avlanmış gri kanatlı ormantavuklarıyla ve tuzaklara yakalanan tavşanlarla beslenmişler, üç gün boyunca uğursuzluğundan korkmadıklarından, hazine bulabileceklerinden bahsederek gülmüşlerdi. Mat geziden eve, üzerinde iri bir balığın kafasının izi olan tuhaf bir kaya parçası, bir kar kartalının düşürdüğü uzun, beyaz bir kuyruk tüyü ve bir adamın kulağı şeklinde oyulmuş gibi görünen, el büyüklüğünde beyaz bir taş getirmişti. Bu sonuncusunun gerçek bir kulağa benzediğini düşünmüştü ve Rand’la Perrin onunla aynı fikirde olmamasına rağmen, Tam al’Thor da öyle olabileceğini söylemişti.</p>

    <p>Parmakları sığ bir oyuktan kaydı, dengesi bozuldu ve sol ayağının altındaki dayanağı kaçırdı. Soluğunu tutarak duvarın tepesini yakaladı ve kendini yukarı çekti. Bir an nefes nefese, orada yattı. Çok yüksek bir düşüş olmazdı, ama kafasını kırmaya yeterdi. <em>Ne aptalım, kafamın öyle dağılmasına izin veriyorum. O yamaçlarda da neredeyse bu şekilde kendimi öldürüyordum. O uzun zaman önceydi.</em> Zaten annesi muhtemelen o nesnelerin hepsini atmıştı. Kimsenin onu görmediğinden emin olmak için iki yanına son bir kez baktıktan sonra –sokak hâlâ boştu– Saray bahçesine atladı.</p>

    <p>Geniş bir bahçeydi, ağaçların arasındaki çimenliklerin içinde yassı taşlardan yürüyüş yolları vardı ve yolların üzerindeki çardaklar gür asmalarla kaplıydı. Ve her yer çiçeklerle doluydu. Armut ağaçları beyaz, elma ağaçları beyaz ve pembe çiçeklerle kaplanmıştı. Her renk gül, parlak altın rengi güneş patlaması, mor Emond’un Zaferi çiçekleri ve Mat’in tanımadığı başka sayısız çiçek. Bazılarının gerçekliğinden emin olamıyordu. Birinin neredeyse kuşa benzeyen kırmızı altın çiçekleri vardı, bir diğeri ayçiçeğine çok benziyordu, ama sarı çiçekleri en az altmış santim genişliğindeydi ve bir Ogier kadar yüksek sapların üzerinde duruyordu.</p>

    <p>Yoldaki taşların üzerinde çizmelerin gıcırtısı duyuldu ve uzun beyaz yakaları göğüs plakalarının üzerine sarkmış iki nöbetçi geçip giderken Mat duvarın dibindeki bir çalının arkasına çöktü. Hiç onun olduğu yöne doğru bakmadılar ve Mat kendi kendine sırıttı. <em>Şans. Şans biraz yanımda olursa, lanet şeyi Morgase’e verene kadar hiçbiri beni görmez.</em></p>

    <p>Bahçenin içinde bir gölge gibi, bir tavşanı takip ediyormuşçasına sessizce ilerledi, çizme sesi duyduğunda hemen bir çalılığın yanına ya da bir ağacın arkasına saklanıp hareketsiz duruyordu. İki çift asker daha yol boyunca yürüdü, İkincisi Mat’e o kadar yakın geçti ki iki adım atsa onları çimdikleyebilirdi. Askerler çiçeklerin ve ağaçların arasında kaybolurken Mat koyu kırmızı bir yıldızalevi kopardı ve dalgalı taç yaprakları olan çiçeği sırıtarak saçına taktı. Bu Güneşgünü’nde elmalı kek çalmak kadar kolaydı, hatta daha kolay. Kadınlar pişirdiklerini büyük bir dikkatle korurlardı; askerler gözlerini taşlardan ayırmıyordu bile.</p>

    <p>Kısa süre sonra kendini Saray’ın beyaz duvarının dibinde buldu ve parmaklıklı çerçevelerin içinde çiçek vermiş sıra sıra beyaz gül öbeklerinin arkasında, duvar boyunca yan yan gitmeye başladı. Başının hemen üzerinde çok sayıda geniş, kemerli pencere vardı, ama koridorda yürümek yerine pencereden içeri tırmanırken bulunursa bunu açıklamanın biraz daha zor olacağını düşündü. İki asker daha belirince Mat olduğu yerde dondu; adamlar üç adım ötesinden geçeceklerdi. Başının üzerindeki pencereden sesler geliyordu, iki adam, sözlerini anlamasına yetecek kadar yüksek sesle konuşuyordu.</p>

    <p>“...Tear’a gidiyorlar, Büyük Efendi.” Adam korkuyla ve dalkavukça konuşuyordu.</p>

    <p>“Bırak ellerinden geliyorsa onun planlarını bozsunlar.” Bu ses daha gür ve daha güçlüydü, emir vermeye alışık birinin sesi. “Üç eğitimsiz kızın işini bozması, hak ettiği bir durum. O her zaman aptaldı, şimdi de aptal. Oğlandan haber var mı? Hepimizi yok edebilecek olan o.”</p>

    <p>“Hayır, Büyük Efendi. Ortadan kayboldu. Ama Büyük Efendi, kızlardan biri Morgase’in eniği.”</p>

    <p>Mat dönecek oldu, sonra durdu. Askerler yaklaşıyordu; sık gül saplarının arasından irkildiğini görmemişlerdi. <em>Yürüyün, sizi aptallar! Gidin ki bu lanet adamın kim olduğunu görebileyim!</em> Konuşmanın bir kısmını kaçırmıştı.</p>

    <p>“...özgürlüğünü kazandığından beri aşırı sabırsız,” diyordu gür ses. “En iyi planların olgunlaşması için zaman gerektiğinin farkında değil. Dünyayı bir günde ele geçirmek istiyor, yanında da <em>Callandor</em>’u. Yüce Efendi canını alsın! Kızı yakalayıp faydalanmaya çalışabilir. Ve bu benim planlarımı zora sokar.”</p>

    <p>“Siz nasıl diyorsanız, Büyük Efendi. Kızın Tear’dan getirilmesini emredeyim mi?”</p>

    <p>“Hayır. Öğrenirse, o aptal bunu kendisine karşı yapılmış bir hamle sayar. Ve kılıçtan başka neleri izlediğini kim bilebilir? Kızın sessizce ölmesini sağla, Comar. Ölümü hiç dikkat çekmesin.” Kahkahası gürleme gibiydi. “Kule’deki o cahil cadalozlar bu ortadan kaybolma vakasından sonra kızı bulmakta güçlük çekecekler. Bu çok işe yarayabilir. Çabuk yapılmasını sağla. Bir an önce, o kızı ele geçirmeden önce.”</p>

    <p>İki asker neredeyse yanındaydı; Mat elinde olsa irade gücüyle onların ayaklarının daha hızlı hareket etmesini sağlardı. “Büyük Efendi,” dedi diğer adam kararsızca, “bu zor olabilir. Tear’a gitmekte olduğunu biliyoruz, ama bindiği gemi Aringill’de bulundu, üçü önceden inmiş. Başka bir gemiye mi bindi, yoksa at üzerinde mi gidiyor, bilmiyoruz. Ve Tear’a ulaşırsa onu bulmak güç olabilir, Büyük Efendi. Belki siz...”</p>

    <p>“Artık dünyada aptallardan başka kimse yok mu?” dedi gür ses sertçe. “O anlamadan Tear’a gidebilir miyim, sanıyorsun? Onunla savaşmaya niyetim yok, şimdi değil, henüz olmaz. Bana kızın kellesini getir, Comar. Bana üçünün de kellelerini getir, yoksa seninkini koparmam için dua edersin!”</p>

    <p>“Peki, Büyük Efendi. Nasıl emrediyorsanız. Evet. Evet.”</p>

    <p>Askerler hiç yanlarına bakmadan gelip geçti. Mat sırtlarını dönmelerini bekledi, sonra sıçrayıp geniş taş pencere pervazını yakaladı ve pencereden içeriyi görecek kadar çekti kendini.</p>

    <p>Şişman bir gümüş kese edebilecek yerdeki, saçaklı Tarabon halısına yalnızca şöyle bir baktı. Geniş, oymalı kapılardan biri kapanıyordu. Geniş omuzlu, derin göğsü gümüş işlemeli ceketinin yeşil ipek kumaşını zorlayan, uzun boylu bir adam, koyu mavi gözlerle kapıya bakıyordu. Siyah sakalı kısa kesilmişti ve tam çenesinin üzerinde beyaz bir kısım vardı. Emir vermeye alışık, sert bir adama benziyordu.</p>

    <p>“Evet, Büyük Efendi,” dedi aniden. Mat’in pervazı tutan parmakları az daha kayıyordu. Gür sesli adamın bu olduğunu sanmıştı, ama korkudan sinmiş sesti bu. Şimdi öyle korku dolu değildi, ama oydu işte. “Nasıl emrediyorsanız, Büyük Efendi,” dedi adam acı acı. “O üç kaltağın kafasını kendim keseceğim. Onları bulur bulmaz!” Kapıya yöneldi ve Mat yere indi.</p>

    <p>Bir an orada, güllerin arkasında çömelerek durdu. Saray’da biri Elayne’in ölmesini istiyordu ve sonradan aklına gelmiş gibi Egwene ile Nynaeve’i de dahil etmişti. <em>Işık aşkına, Tear’da ne işleri var?</em></p>

    <p>Kız-Veliaht’ın mektubunu ceketinin astarından çekip çıkardı ve kaşlarını çatarak baktı. Belki elinde bu varken Morgase ona inanırdı. Adamlardan birini tarif edebilirdi. Ama gizlice dolanma zamanı geçmişti; daha Mat Morgase’i bulamadan iri adam Tear’a doğru yola çıkmış olabilirdi ve sonra Kraliçe ne yaparsa yapsın onu durdurabileceğinin garantisi yoktu.</p>

    <p>Derin bir nefes alarak iki gül çalısının arasından geçti ve birkaç diken ve birkaç çizik edindi. Askerlerin ardından yolda yürümeye başladı. Elayne’in mektubunu, altın zambak mührü açıkça görülebilecek şekilde önünde tutuyordu. Bir yandan da tam olarak ne diyeceğini prova ediyordu. Az önce o saklanırken nöbetçiler yağmurdan sonraki mantarlar gibi belirip durmuştu, ama şimdi bir tanesini bile görmeden bahçeyi boylu boyunca aşmıştı. Bir sürü kapı geçti. Saray’a izinsiz girmek iyi olmayacaktı –askerler önce kötü şeyler yapıp, sonra dinlemeyi tercih edebilirlerdi– ama tam bir kapıdan girmeyi düşünürken kapı açıldı ve omzunda tek bir altın düğüm olan miğfersiz genç bir subay dışarı çıktı.</p>

    <p>Adamın eli hemen kılıcının kabzasına gitti, Mat mektubu ona uzatamadan kılıcını kınından otuz santim kadar çıkarmıştı bile. “Kız-Veliaht Elayne bu mektubu annesi Kraliçe Morgase’e gönderdi, Yüzbaşı.” Mektubu, altın zambak mührü üste gelecek şekilde tuttu.</p>

    <p>Subayın kara gözleri, dikkatini Mat’in üzerinden çevirmeden, etrafta başkaları olup olmadığını görmek için iki yana kaydı. “Bu bahçeye nasıl geldin?” Kılıcını daha fazla çekmedi, ama kınına sokmadı da. “Ana kapıda Elber var. Aptalın teki, ama kimsenin Saray’a elini kolunu sallaya sallaya girmesine de izin vermez.”</p>

    <p>“Sıçan gibi gözleri olan şişman bir adam mı?” Mat diline lanet etti, ama subay keskin bir baş sallamayla yanıtladı onu; gülümser gibi de olmuştu, ama bu ne dikkatini, ne de şüpheciliğini yok etti. “Tar Valon’dan geldiğimi öğrendiği zaman kızdı ve mektubu göstermeme ya da Kız-Veliaht’ın ismini telaffuz etmeme fırsat vermedi. Gitmezsem beni tutuklayacağını söyledi, bu yüzden ben de duvara tırmandım. Bunu Kraliçe Morgase’e bizzat teslim edeceğime söz verdim, anlıyor musunuz, Yüzbaşı. Söz verdim ve ben verdiğim sözleri hep tutarım. Mührü gördünüz mü?”</p>

    <p>“Yine o lanet bahçe duvarı,” diye mırıldandı subay. “Üç kat yüksek yapılmalıydı.” Mat’i süzdü. “Teğmen, yüzbaşı değil. Ben Teğmen Tallanvor’um. Kız-Veliaht’ın mührünü tanıdım.” Kılıcı sonunda kınına kaydı. Elini uzattı; ama kılıç kullanan elini değil. “Mektubu bana ver, Kraliçe’ye götüreyim. Sana kapıyı gösterdikten sonra. Seni burada dolaşırken bulabilecek herkes o kadar nazik davranmayabilir.”</p>

    <p>“Kendi ellerine teslim edeceğime söz verdim,” dedi Mat. <em>Işık, ona bizzat teslim etmeme izin vermeyecekleri hiç aklıma gelmemişti.</em> “Söz verdim. Kız-Veliaht’a.”</p>

    <p>Mat Tallanvor’un elinin hareket ettiğini fark etmeden subay kılıcını çekmiş, boynuna dayamıştı. “Seni Kraliçe’ye götüreceğim, köylü,” dedi Tallanvor yumuşak sesle. “Ama ona zarar vermeyi aklından bile geçirirsen, sen daha gözlerini kırpamadan kelleni uçururum.”</p>

    <p>Mat en iyi sırıtışını yüzüne kondurdu. O hafifçe kıvrımlı kılıcın keskinliğini boynunun yanında hissediyordu. “Ben sadık bir Andorluyum,” dedi, “ve Kraliçe’nin sadık kuluyum, Işık onu aydınlatsın. Öyle ki, kışın burada olsaydım kesinlikle Lord Gaebril’i takip ederdim.”</p>

    <p>Tallanvor ağzını sımsıkı kapatarak baktı ona ve sonunda kılıcını boynundan çekti. Mat yutkundu ve kesilip kesilmediğini görmek için boynunu yoklayacakken kendini tuttu.</p>

    <p>“Saçındaki çiçeği çıkar,” dedi Tallanvor, kılıcını kınına sokarken. “Buraya flört etmeye geldiğini mi sanıyorsun?”</p>

    <p>Mat saçındaki yıldızalevi çiçeğini kaptı ve subayı takip etti. <em>Amma aptalım, bir de kalkmış saçıma çiçek takıyorum. Artık aptalca davranmayı bırakmalıyım.</em></p>

    <p>Mat’in yaptığına pek takip etmek denemezdi aslında, çünkü Tallanvor yolu gösterirken bile gözünü ondan ayırmıyordu. Bunun sonucunda ikisi tuhaf bir geçit alayı çıkarıyordu ortaya; subay önde, bir yanda, ama Mat’in herhangi bir şey denemesi olasılığına karşı yarı dönmüş. Buna karşın Mat banyosunda su sıçratan bir bebek kadar masum görünmeye çalışıyordu.</p>

    <p>Duvarlardaki renkli halılar dokumacılarına epey gümüş kazandırmıştı, koridorlardaki beyaz seramiklerin üzerine serilmiş halılar da öyle. Her yer altın ve gümüşle doluydu, cilalı ahşaptan sandıkların ve alçak dolapların üzerindeki yemek tabakları, servis tabakları, taslar, kupalar, Kule’de gördükleri kadar iyi kaliteydi. Kırmızı üniformalı, beyaz yakalı ve manşetli, göğüslerinde Andor’un Beyaz Aslanı olan hizmetkârlar dört bir yana koşturuyorlardı. Mat kendini Morgase’in zar oyunu oynayıp oynamadığını merak ederken buldu. <em>Yün kafalı aptal. Kraliçeler zar atmaz. Ama ona bu mektubu verdikten sonra Sarayında birinin Elayne’i öldürmeyi planladığını söylediğim zaman bana şişman bir kese vereceğine iddiaya girerim.</em> Lord ilan edildiğine dair bir hayale kaptırdı kendini; Kız-Veliaht’a suikast düzenleneceğini ortaya çıkaran bir adam kuşkusuz bazı ödüller bekleyebilirdi.</p>

    <p>Tallanvor onu o kadar çok koridordan, o kadar çok avludan geçirdi ki, Mat yardım görmeksizin çıkış yolunu bulup bulamayacağını merak etmeye başladı. Sonunda içinde yine birçok hizmetkâr bulunan bir avluya geldiler. Avlu sütunlu bir yürüyüş yoluyla çevriliydi, ortasında da yuvarlak bir havuz vardı; beyaz zambak yapraklarının ve suda gezinen beyaz nilüferlerin altında beyaz ve sarı balıkların yüzdüğü bir havuz. Gümüş ve altın işlemeli renkli ceketler içinde adamlar ve daha da ince işlemeli geniş elbiseler içinde kadınlar, havuzun yükseltilmiş kenarına oturmuş bir kadına refakat ediyordu. Kadın parmaklarını suda gezdiriyor, yiyecek bulma umuduyla parmak uçlarına yüzen balığa hüzünle bakıyordu. Sol elinin üçüncü parmağını bir Büyük Yılan yüzüğü sarmıştı. Yanında uzun boylu, esmer bir adam duruyordu. Ceketinin kırmızı ipek kumaşı, üzerine işlenmiş altın yapraklar ve süslerden neredeyse görünmez olmuştu, ama Mat’in dikkatini çeken kadın oldu.</p>

    <p>Morgase’e, Işığın İnayeti ile, Andor Kraliçesi, Diyarın Savunucusu, Halkının Koruyucusu, Trakand Evi’nin Yüksek Makamı’na bakmakta olduğunu anlamak için saçlarındaki incelikle işlenmiş altın güllerden tacı, elbisesinin üzerinde asılı duran Andor Aslanları nakışlı kırmızı şeritli beyaz etolü görmesi gerekmiyordu. Kadında Elayne’in yüzü ve güzelliği vardı, ama Elayne’in olgunlaşmış haliydi. Avludaki her kadın onun varlığıyla arka plana itiliyordu.</p>

    <p><em>Ne kadar yaşlı olursa olsun onunla dans etmek isterdim, birde ay ışığı altında bir öpücük çalmak.</em> Silkelendi. <em>Kim olduğunu sakın unutma!</em></p>

    <p>Tallanvor bir dizinin üzerine çöktü ve yumruğunu avlunun beyaz taşlarına dayadı. “Kraliçem, Leydi Elayne’den mektup getiren bir haberci geldi.”</p>

    <p>Mat adamın duruşuna baktı, ama yerlere kadar eğilmekle yetindi. “Kız-Veliaht’tan... eee... Kraliçem.” Eğilirken mektubu, mührün sarı mumu görülebilecek şekilde uzattı. <em>Mektubu okuduktan ve Elayne’in iyi olduğunu anladıktan sonra, söyleyeceğim.</em> Morgase koyu mavi gözlerini ona çevirdi. <em>Işık! İyi bir ruh haline kavuştuğu anda.</em></p>

    <p>“Demek benim ıslah olmaz çocuğumdan bir mektup getirdin.” Sesi soğuktu, ama yükselmek üzere olan bir hararetin habercisiydi. “Bu, en azından hayatta demek! Nerede o?”</p>

    <p>“Tar Valon’da, Kraliçem,” demeyi başardı Mat. <em>Işık, onunla Amyrlin arasında bir bakışma yarışını görmek isterdim.</em> Bir daha düşününce, istemeyeceğine karar verdi. “En azından ben ayrılırken oradaydı.”</p>

    <p>Morgase elini sabırsızca salladı ve Tallanvor kalkıp mektubu Mat’ten aldı ve Kraliçe’ye uzattı. Kadın bir an zambak mührüne bakıp kaşlarını çattı, sonra bileklerinin sert bir hareketiyle mührü kırdı. Okurken, her satırda başını iki yana sallayarak kendi kendine mırıldandı. “Daha fazlasını söyleyemezdi, değil mi?” diye mırıldandı. “Bu sözünü tutacak mı, göreceğiz...” Yüzü aniden canlandı. “Gaebril, Kabuledilmişliğe terfi etmiş. Kule’ye gideli bir seneden az oldu ve şimdiden terfi etmiş.” Gülümsemesi geldiği kadar çabuk kayboldu ve dudakları gerildi. “Sefil çocuğu elime geçirdiğim zaman, çömez kalmış olmayı dileyecek.”</p>

    <p><em>Işık,</em> diye düşündü Mat, <em>onu iyi bir ruh haline sokacak hiçbir şey yok mu?</em> Ne olursa olsun söylemeye karar verdi, ama kadının birinin kafasını kopartacakmış gibi bakmamasını diledi. “Kraliçem, şans eseri kulak misafiri olduğum...”</p>

    <p>“Sessiz ol, çocuk,” dedi altın işlemelerle kaplanmış ceketi giyen esmer adam sükûnetle. Yakışıklı bir adamdı, neredeyse Galad kadar yakışıklı ve şakaklarındaki beyaz saçlara rağmen aynı ölçüde genç görünüşlü, ama daha iri, Rand’dan da uzun ve neredeyse Perrin’inkiler kadar geniş omuzlara sahip. “Ne söylemen gerekiyorsa birazdan dinleyeceğiz.” Morgase’in omzunun üzerinden uzandı ve mektubu aldı. Kadının dik bakışları ona döndü –Mat hararetin kendini göstermeye başladığını görebiliyordu– ama esmer adam, gözlerini okuduklarından ayırmadan güçlü elini kadının omzuna koydu ve Morgase’in öfkesi eriyiverdi. “Yine Kule’den ayrılmış anlaşılan,” dedi. “Amyrlin Makamı’na hizmet etmek için. Kadın yine konumunu aşıyor, Morgase.”</p>

    <p>Mat dilini tutmakta hiç zorlanmadı. <em>Şans.</em> Dili damağına yapışmıştı. <em>Bazen iyi mi, kötü mü, bilemiyorum.</em> Esmer adam gür sesin sahibiydi, Elayne’in kellesini isteyen “Büyük Efendi”. <em>Morgase ona Gaebril dedi. Danışmanı Elayne’in öldürülmesini mi istiyor? Işık!</em> Üstelik Morgase adama, sahibi elini omzuna koymuş bir köpek gibi hayran hayran bakıyordu.</p>

    <p>Gaebril kara gözlerini Mat’e çevirdi. Adamın ısrarlı bakışları vardı; bilmiş bakışlar. “Bize bu konuda ne anlatabilirsin, evlat?”</p>

    <p>“Hiçbir şey... ah... Lordum.” Mat boğazını temizledi; adamın bakışları Amyrlin’inkilerden de kötüydü. “Tar Valon’a kız kardeşimi görmeye gitmiştim. Bir çömez. Else Grinwell. Benim adım Thom Grinwell, Lordum. Leydi Elayne eve dönerken Caemlyn’i görmeye geleceğimi öğrendi. Ben Comfrey’den geliyorum, Lordum; Baerlon’un biraz kuzeyinde küçük bir köy; Tar Valon’a gitmeden önce Baerlon’dan daha büyük yer görmemiştim. Ve o –Leydi Elayne demek istiyorum– getirmem için mektubu verdi.” Baerlon’un kuzeyi dediği zaman Morgase’in bir bakış fırlattığını gördü, ama orada Comfrey adında bir köy olduğunu biliyordu; bahsedildiğini duymuştu.</p>

    <p>Gaebril başını salladı. “Elayne’in nereye gideceğini biliyor musun, evlat? Ya da hangi görevle? Gerçeği söyle, korkacak hiçbir şeyin olmasın. Yalan söylersen seni sorgulatırım.”</p>

    <p>Mat alnını endişeyle kırıştırmak için numara yapmak zorunda kalmadı. “Lordum, Kız-Veliaht’ı yalnızca bir kez gördüm. Bana mektubu verdi –bir de altın marka!– ve Kraliçe’ye getirmemi söyledi. İçinde yazanlar hakkında, burada duyduklarımdan başka bir şey bilmiyorum.” Gaebril, esmer yüzünde inanıp inanmadığına ilişkin belirti olmadan düşünür gibi göründü.</p>

    <p>“Hayır, Gaebril,” dedi Morgase aniden. “Çok fazla kişi sorgulandı. Bana gösterdiğin gibi, gerekli olduğunu görebiliyorum, ama bunun için değil. İçeriğini bilmeden bir mektup taşıyan bir delikanlıyı değil.”</p>

    <p>“Kraliçem nasıl emrederse,” dedi esmer adam. Sesi saygılıydı, ama kadının yanağına öyle bir dokundu ki, kadının yüzü kızardı ve bir öpücük bekler gibi dudakları aralandı.</p>

    <p>Morgase titrek bir nefes aldı. “Söyle bana, Thom Grinwell, onu gördüğünde kızım iyi görünüyor muydu?”</p>

    <p>“Evet, Kraliçem. Gülümsedi, kahkaha attı, küstah küstah konuştu –yani...”</p>

    <p>Morgase Mat’in yüzünde beliren ifadeye bakarak yumuşak bir kahkaha attı. “Korkma, genç adam. Elayne’in gerçekten küstah bir dili vardır ve kendi hayrına olmayacak kadar çok kullanır onu. İyi olmasına sevindim.” O mavi gözleri Mat’i derinlemesine inceledi. “Küçük köyünü terk eden genç bir adama oraya dönmek genellikle zor gelir. Bana kalırsa Comfrey’i bir daha görmeden önce uzaklara yolculuk edeceksin. Hatta belki Tar Valon’a dönersin. Dönersen ve kızımı görürsen, öfkeyle söylenenlerden genellikle pişmanlık duyulduğunu söyle ona. Onu zamanı gelmeden Beyaz Kule’den almayacağım. Ona sık sık orada benim geçirdiğim zamanı düşündüğümü ve Sheriam’la çalışma odasında yaptığımız sessiz sohbetleri özlediğimi söyle. Ona bunu söylediğimi ilet, Thom Grinwell.”</p>

    <p>Mat huzursuzca omuzlarını silkti. “Peki, Kraliçem. Ama... ah... bir daha Tar Valon’a gitmeyi düşünmüyorum. Bir erkeğin hayatında bir kez yeter. Çiftlikteki işler için babamın yardıma ihtiyacı vardır. Ben yokken inekleri kız kardeşlerim sağmak zorunda kalıyordur.”</p>

    <p>Gaebril eğlenerek gür bir kahkaha attı. “İnekleri sağmaya can atıyorsun demek, evlat. Belki de değişmeden önce dünyayı biraz görmelisin. Al!” Bir kese çıkardı ve attı; Mat yakalarken yıkanmış deriden kesenin içindeki paraları hissetti. “Elayne mektup taşıman için sana bir altın marka verebiliyorsa, onu güvenle getirdiğin için ben sana on tane veririm. İneklerine dönmeden önce dünyayı gör.”</p>

    <p>“Peki Lordum.” Mat keseyi kaldırdı ve yüzüne zayıf bir gülümseme kondurmayı başardı. “Teşekkür ederim, Lordum.”</p>

    <p>Ama esmer adam çoktan onu unutmuş, yumruklarını kalçalarına dayayarak Morgase’e dönmüştü. “Bence Andor sınırındaki iltihaplı yarayı dağlamanın zamanı geldi, Morgase. Taringail Damodred ile yaptığın evlilik sonucunda Güneş Tahtı üzerinde hakkın oldu. Kraliçenin Askerleri bu hakkı başka herkes kadar kuvvetle koruyabilir. Belki küçük bir şekilde ben bile onlara yardım edebilirim. Beni dinle.”</p>

    <p>Tallanvor Mat’in koluna dokundu ve eğilerek gerilediler. Mat kimsenin bunun farkında olduğunu düşünmedi. Gaebril hâlâ konuşuyordu ve oradaki her lord, her leydi onun sözlerine dalmış gibiydi. Morgase kaşlarını çatarak dinliyor, ama diğer herkes kadar çok baş sallıyordu.</p>
  </div>
</body>
</html>
