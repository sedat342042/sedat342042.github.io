<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="16. Üç Avcı">16<br />
    Üç Avcı</h1>

    <p>Nynaeve’in odası çömez odalarından epey büyüktü. Gerçek bir yatağı vardı, duvarın içinde bir şey değil. Bir tabure yerine iki çubuk sırtlı, kollu sandalyesi, giysileri için de bir gardırop. Mobilyaların hepsi sadeydi ve bir çiftçi evine uyacak kalitedeydi, ama çömezlerle karşılaştırılınca, Kabuledilmişler lüks içinde yaşıyordu. Hatta mavi fon üzerine sarı ve kırmızı desenlerle dokunmuş, küçük bir halı bile vardı. Oda, Egwene ve Nynaeve girdiğinde boş değildi.</p>

    <p>Elayne şöminenin önünde durmuş, kollarını göğsünün altında kavuşturmuştu ve gözleri en azından kısmen öfkeden dolayı kızarmıştı. İki genç adam sandalyelere yayılmıştı. Birinin koyu yeşil ceketinin düğmeleri çözülmüş, alttan kar beyaz bir gömlek görünüyordu; Elayne gibi mavi gözlü ve kızıl altın rengi saçlıydı, sırıtan yüzü Elayne’in ağabeyi olduğunu açıkça belli ediyordu. Gri ceketinin düğmeleri düzgün bir biçimde iliklenmiş olanı ise Nynaeve’in yaşlarında, ince, koyu renk saçlı ve koyu renk gözlüydü. Egwene ile Nynaeve içeri girdiğinde kendinden emin bir biçimde, zarafetle ayağa kalktı. Egwene bir kez daha, onun ömründe gördüğü en yakışıklı adam olduğunu düşündü. Adı Galad’dı.</p>

    <p>“Seni yine görmek güzel,” dedi, Egwene’in elini tutarak. “Senin için çok endişelendim. Biz çok endişelendik.”</p>

    <p>Egwene’in nabzı hızlandı ve genç adam bunu hissedemeden elini kurtardı. “Teşekkür ederim, Galad,” diye mırıldandı. <em>Işık, ne güzel adam.</em> Kendine, bu şekilde düşünmeyi bırakmasını söyledi. Kolay değildi. Farkında olmadan elbisesini düzeltmeye başladı ve Galad’ın onu bu sade beyaz yünlüler yerine ipeklerin içinde, hatta belki Min’in bahsettiği şu Domanlı elbiselerinden, hani şu tene yapışan ve saydam görünecek kadar ince olan, ama aslında saydam olmayan elbiselerden birinin içinde gördüğünü hayal etti. Fena halde kızardı ve bu imgeyi aklından uzaklaştırdı, delikanlının bakmayı bırakmasını diledi. Aşçı yamaklarından Aes Sedailere, Kule’deki kadınların yarısının delikanlıya aynı düşüncelerle bakıyor olmasının faydası olmuyordu. Delikanlının yalnızca Egwene’e gülümsüyor olmasının faydası olmuyordu. Aslında, gülümseme işi daha da zorlaştırıyordu. <em>Işık, ne düşündüğümden şüphelense, ölürüm!</em></p>

    <p>Altın saçlı genç adam sandalyesinde öne eğildi. “Soru şu, neredeydiniz? Elayne, bir cep dolusu inciri varmış ve bana bir tane bile vermek istemiyormuş gibi kaçınıyor sorularımdan.”</p>

    <p>“Sana söyledim, Gawyn,” dedi Elayne gergin bir sesle, “bu seni ilgilendirmez. Buraya geldim,” diye ekledi Nynaeve için, “çünkü yalnız kalmak istemedim. Beni gördüler ve takip ettiler. Hayırı yanıt olarak kabul etmiyorlar.”</p>

    <p>“Etmiyorlar demek,” dedi Nynaeve ifadesiz bir sesle.</p>

    <p>“Ama bu bizi de ilgilendirir, kardeşim,” dedi Galad. “Güvenliğin bizi çok ilgilendirir.” Egwene’e baktı ve kız yüreğinin sıçradığını hissetti. “Hepinizin güvenliği benim için... bizim için... çok önemli.”</p>

    <p>“Ben senin kardeşin değilim,” diye terslendi Elayne.</p>

    <p>“Yol arkadaşı istersen,” dedi Gawyn Elayne’e, gülümseyerek, “biz de herkes kadar iyi yol arkadaşı olabiliriz. Ve burada kalabilmek için yaşadıklarımızdan sonra, nereye gittiğiniz konusunda bir açıklamayı hak ediyoruz. Annemle bir dakika daha yüz yüze kalmaktansa Galad’ın egzersiz avlusunda bütün gün beni pataklamasına razıyım. Coulin’in bana deliler gibi kızmasına razıyım.” Coulin Silah Ustası’ydı ve Muhafız olmak isteseler de, yalnızca onlardan ders almak isteseler de, eğitim görmek için Beyaz Kule’ye gelen genç adamlara sıkı bir disiplin uyguluyordu.</p>

    <p>“Bağımızı dilediğin kadar inkâr et,” dedi Galad Elayne’e ciddiyetle, “ama yine de var. Ve Annemiz senin güvenliğini bize bıraktı.”</p>

    <p>Gawyn yüzünü buruşturdu. “Sana bir şey olursa derimizi yüzer, Elayne. Bizi de yanında eve sürüklemesin diye ne diller döktük. Bir kraliçenin kendi oğullarını cellada gönderdiğini hiç duymadım, ama seni eve sağ salim götürmezsek annem bir istisna yapacakmış gibiydi.”</p>

    <p>“Eminim,” dedi Elayne, “sırf benim için dil dökmüşsünüzdür. Muhafızlarla çalışmak üzere burada kalabilesiniz diye değildir.” Gawyn’in yüzü kızardı.</p>

    <p>“İlk düşündüğümüz senin güvenliğindi.” Galad söylediğini kastediyormuş gibi konuşmuştu ve Egwene kastettiğinden emindi. “Annemizi, buraya döndüğünde sana göz kulak olacak birine ihtiyacın olacağına ikna ettik.”</p>

    <p>“Bana göz kulak olmak mı!” diye bağırdı Elayne, ama Galad sakin sakin devam etti.</p>

    <p>“Beyaz Kule tehlikeli bir yer haline geldi. Ölümler –cinayetler– oldu, hiçbirinin de doğru dürüst açıklaması yok. Hatta bazı Aes Sedailer öldürüldü, ama bunu gizli tutmaya çalıştılar. Kule’de Kara Ajah bulunduğundan da bahsedildiğini duydum. Annemizin emriyle, eğitimini bırakman güvenli olduğu zaman seni Caemlyn’e götüreceğiz.”</p>

    <p>Elayne yanıt olarak çenesini kaldırdı ve Galad’a sırtını döndü.</p>

    <p>Gawyn kızgınlık içinde elini saçlarının arasından geçirdi. “Işık, Nynaeve, Galad ve ben hain değiliz. Tek istediğimiz yardım etmek. Biz zaten ederdik, ama annem de emretti, bu yüzden bizi aksine ikna etmeniz imkânsız.”</p>

    <p>“Morgase’in emirlerinin Tar Valon’da hükmü yoktur,” dedi Nynaeve ifadesiz bir sesle. “Yardım önerinize gelince, aklımda tutacağım. Yardıma ihtiyacımız olursa, ilk işitenler arasında siz olacaksınız. Şimdi, gitmenizi istiyorum.” Anlamlı anlamlı kapıya işaret etti, ama Gawyn bunu görmezden geldi.</p>

    <p>“Bu çok iyi, ama annem Elayne’in geri dönüp dönmediğini bilmek isteyecek. Neden tek söz etmeden kaçtığını ve bunca aydır ne yaptığını da. Işık, Elayne! Tüm Kule kargaşa içindeydi. Annem korkudan delirmiş gibiydi. Kule’yi çıplak elleriyle yıkacağını sandım.” Elayne’in yüzünü vicdan azabı bürüdü ve Gawyn kazandığı avantajı kullandı. “Ona bu kadarını borçlusun, Elayne. Bana bu kadarını borçlusun. Yak beni, bir taş kadar inatçı davranıyorsun. Aylardır yoktun ve benim tek bildiğim başının Sheriam’la derde girdiği. Bunu bilmemin tek sebebi de ağlaman ve oturmayı reddetmen.” Elayne’in kızgın bakışları, Gawyn’in kazandığı avantajı boşa harcadığını gösteriyordu.</p>

    <p>“Yeter,” dedi Nynaeve. Galad ve Gawyn ağızlarını açtılar. Nynaeve sesini yükseltti. “Yeter dedim!” Sessiz kalacaklarından emin olana kadar dik dik baktı ikisine, sonra devam etti. “Elayne ikinize hiçbir şey <em>borçlu</em> değil. Size hiçbir şey anlatmamayı tercih ettiğine göre, kararı bu. Şimdi, bu benim odam, bir hanın salonu değil ve buradan çıkmanızı istiyorum.”</p>

    <p>“Ama Elayne...” diye başladı Gawyn. Galad aynı anda, “Bizim tek istediğimiz...” dedi.</p>

    <p>Nynaeve ikisinin de sesini boğacak kadar yüksek sesle konuştu. “Kabuledilmişlerin odalarına girmek için izin istediğinizden kuşkuluyum.” İkisi, şaşkın şaşkın ona baktılar. “Ben de öyle düşünmüştüm. Üçe kadar sayacağım ve siz hemen odamdan çıkacak, gözümün önünden kaybolacaksınız, yoksa bu konuda Silah Ustası’na bir not yazarım. Coulin Gaidin’in kolu Sheriam Sedai’ninkinden çok daha güçlüdür ve emin olun gereğini yapıyor mu diye bakarım.”</p>

    <p>“Nynaeve, bunu yapamazsın-” diye başladı Gawyn endişe içinde, ama Galad susmasını işaret etti ve Nynaeve’e yaklaştı.</p>

    <p>Genç kadının yüzü sert ifadesini korudu, ama Galad ona gülümseyerek bakarken bilinçsizce elbisesinin önünü düzeltti. Egwene şaşırmadı. Kızıl Ajahlar dışında, Galad’ın gülümsemesinden etkilenmeyen kimseyi görmemişti.</p>

    <p>“İstenmediğimiz yere girdiğimiz için özür dilerim, Nynaeve,” dedi. “Gideceğiz, elbette. Ama bize ihtiyacınız olursa burada olduğumuzu unutmayın. Ayrıca, kaçmanıza sebep olan her ne ise, o konuda da yardım edebiliriz.”</p>

    <p>Nynaeve de ona gülümsedi. “Bir,” dedi.</p>

    <p>Galad gözlerini kırpıştırdı, gülümsemesi soldu. Sakin sakin Egwene’e döndü. Gawyn kalktı ve kapıya yöneldi. “Egwene,” dedi Galad, “özellikle sen beni her zaman, herhangi bir şey için çağırabilirsin. Umarım bunu biliyorsundur.”</p>

    <p>“İki,” dedi Nynaeve.</p>

    <p>Galad ona sinirli bir bakış fırlattı. “Tekrar konuşacağız,” dedi Egwene’e, elini tutup eğilerek. Son bir gülümsemeyle kapıya doğru telaşsız bir adım attı.</p>

    <p>“Üüüü” –Gawyn hızla kapıdan fırladı, Galad’ın zarif adımları bile dikkate değer ölçüde hızlandı– “üüç,” diye bitirdi Nynaeve, kapı arkalarından çarpılarak kapanırken.</p>

    <p>Elayne sevinç içinde ellerini çırptı. “Ah, tebrikler,” dedi. “Çok iyiydi. Erkeklerin Kabuledilmişlerin kısmına girmesinin yasak olduğunu bilmiyordum bile.”</p>

    <p>“Değil zaten,” dedi Nynaeve duygusuz bir sesle, “ama o hödükler de bilmiyordu.” Elayne ellerini yeniden çırptı ve kahkaha attı. “Galad öyle oyalanma gösterisi yapmasaydı kendi kendilerine çıkıp gitmelerine izin verirdim,” diye ekledi Nynaeve. “O genç adam kendisi için iyi olamayacak kadar güzel bir yüze sahip.” Egwene buna neredeyse gülecekti; Galad Nynaeve’den ancak bir yaş küçük olabilirdi, o da küçükse ve Nynaeve yine elbisesini düzeltiyordu.</p>

    <p>“Galad!” diye burnunu çekti Elayne. “Bizi yine rahatsız edecektir, yaptığın numaranın bir daha işe yarayacağını sanmıyorum. Kimi incitirse incitsin, kendisine zaman verecek olsa bile, doğru bildiği şeyi yapar.”</p>

    <p>“O zaman başka bir şey düşünürüm,” dedi Nynaeve. “Devamlı omzumuzun üzerinden bakarak yaşayamayız. Elayne, dilersen acını dindirecek bir merhem yaparım.”</p>

    <p>Elayne başını iki yana salladı, sonra yatağa uzanıp çenesini ellerine yasladı. “Sheriam anlarsa, mutlaka çalışma odasına bir ziyaret daha yapmamız gerekir. Sen pek konuşmadın, Egwene. Dilini kedi mi yedi?” Yüz ifadesi sertleşti. “Yoksa Galad mı?”</p>

    <p>Egwene elinde olmadan kızardı. “Yalnızca onlarla tartışmak istemedim,” dedi, becerebildiğince vakur bir sesle.</p>

    <p>“Elbette,” dedi Elayne hınçla. “Galad’ın yakışıklı olduğunu kabul ediyorum. Ama korkunçtur. Hep neyi doğru bulursa onu yapar. Bunun kulağa korkunç gelmediğini biliyorum, ama öyle. Anneme hiçbir zaman itaatsizlik etmemiştir, en ufak konuda bile. Küçük de olsa tek bir yalan söylemez, tek bir kuralı bozmaz. Bir kuralı bozduğun için seni ele verirse, bunun ardında en ufak bir nispet bile yoktur. Tam tersine, onun ölçütlerine uyamadığın için üzülür. Ama bu seni ele vereceği gerçeğini değiştirmez.”</p>

    <p>“Bu kulağa... rahatsız edici geliyor,” dedi Egwene dikkatle, “ama korkunç değil. Galad’ın korkunç bir şey yaptığını düşünemiyorum.”</p>

    <p>Elayne, Egwene bu kadar açık bir şeyi göremediği için inanamazmış gibi başını iki yana salladı. “Birinin seninle ilgilenmesini istiyorsan, Gawyn’i dene. O da iyidir –çoğu zaman– üstelik sana hayran.”</p>

    <p>“Gawyn mi? Asla dönüp bir kez daha bakmadı bana.”</p>

    <p>“Elbette bakmaz, seni aptal, Galad’a gözlerin yuvalarından fırlayacakmış gibi bakıyorsun.” Egwene’in yanakları kızardı, ama bunun pekâlâ doğru olabileceğinden korkuyordu. “Gawyn küçük bir çocukken Galad onun hayatını kurtardı,” diye devam etti Elayne. “Gawyn Galad’ın ilgilendiği bir kadından hoşlandığını asla itiraf etmez, ama ben biliyorum, senden nasıl bahsettiğini duydum. Benden hiçbir şey saklayamaz.”</p>

    <p>“Bunu bilmek güzel,” dedi Egwene, sonra Elayne’in sırıtışına güldü. “Belki bazı şeyleri sana değil bana söylemesini sağlayabilirim.”</p>

    <p>“Yeşil Ajah’ı seçebilirsin, biliyorsun. Yeşil Aes Sedailer bazen evlenir. Gawyn gerçekten sana hayran ve sen onun için iyi olursun. Dahası, kardeşim olman hoşuma gider.”</p>

    <p>“Genç kız gevezelikleriniz bittiyse,” diye araya girdi Nynaeve, “konuşmamız gereken önemli şeyler var.”</p>

    <p>“Evet,” dedi Elayne, “örneğin ben çıktıktan sonra Amyrlin Makamı’nın ne dediği gibi.”</p>

    <p>“Bundan bahsetmemeyi tercih ederim,” dedi Egwene çekingen bir tavırla. Elayne’e yalan söylemek hoşuna gitmiyordu. “İyi şeyler söylemedi.”</p>

    <p>Elayne inanmazca burnunu çekti. “Çoğu insan, Andor’un Kız-Veliahtı olduğum için birçok şeyden ucuz kurtulduğumu düşünür. Gerçek şu ki, Kız-Veliaht olduğum için işim hep daha zor. İkiniz benim yapmadığım hiçbir şey yapmadınız; Amyrlin’in size sert sözleri söylemişse, bana iki kat sertini söylemiştir. Şimdi, ne dedi?”</p>

    <p>“Bu üçümüzün arasında kalmalı,” dedi Nynaeve. “Kara Ajah...”</p>

    <p>“Nynaeve!” dedi Egwene. “Amyrlin Elayne’i bunun dışında bırakmamız gerektiğini söyledi!”</p>

    <p>“Kara Ajah mı!” dedi Elayne yüksek sesle, yatağın ortasında diz üstü doğrularak. “Bu kadarını söyledikten sonra beni dışında tutamazsınız. Buna izin veremem.”</p>

    <p>“Öyle bir niyetim yoktu zaten,” diye temin etti Nynaeve onu. Egwene ancak şaşkınlık içinde bakabiliyordu. “Egwene, Liandrin’in tehdit olarak gördüğü kişiler sen ve bendik. Öldürülmesine ramak kalan sen ve bendik...”</p>

    <p>“Öldürülmek mi?” diye fısıldadı Elayne.</p>

    <p>“...belki hâlâ tehdit olduğumuz için, belki de Amyrlin’le yalnız görüştüğümüzü, hatta onun bize neler dediğini bildikleri için. Yanımızda haberlerinin olmadığı biri olmalı ve bu kişiyi Amyrlin de bilmiyorsa, çok daha iyi. Amyrlin’e Kara Ajahlardan daha fazla güvenebileceğimizden kuşkuluyum. Bizi kendi amaçları için kullanmayı planlıyor. Bizi kullanıp bir kenara atmasına izin vermeyeceğim. Bunu anlayabiliyor musun?”</p>

    <p>Egwene gönülsüzce başını salladı. Yine de, “Bu tehlikeli olacak, Elayne,” dedi, “Falme’de karşı karşıya kaldığımız her şey kadar tehlikeli. Belki daha da fazla. Bu sefer bunun bir parçası olmak zorunda değilsin.”</p>

    <p>“Biliyorum,” dedi Elayne sessizce. Durdu, sonra devam etti. “Andor savaşa girdiğinde, orduya Kılıcın İlk Prensi komuta eder, ama Kraliçe de onlarla gider. Yedi yüzyıl önce, Cuallin Dhen Savaşı’nda Andorlular, Aslan sancağını taşıyan Kraliçe Modrellein aralarında at sürerken, Tear ordusunun karşısında bozguna uğradı. Andorlular Kraliçe’yi kurtarmak için toparlanıp bir kez daha saldırdılar ve savaşı kazandılar. Andor Kraliçesi’nden beklenen böyle bir cesarettir. Henüz korkumu kontrol etmeyi öğrenmedimse, Aslan Tahtı’nda annemin yerini almadan önce öğrenmeliyim.” Aniden ciddi tavrı bir kıkırdamayla kayboldu. “Dahası, macera şansından vazgeçip tencere ovmayı tercih eder miyim?”</p>

    <p>“Yine de ovacaksın,” dedi Nynaeve ona, “ve herkesin bundan başka bir şey yapmadığını düşünmesini dileyeceksin. Şimdi dikkatle dinle.”</p>

    <p>Elayne dinledi ve Nynaeve Amyrlin Makamı’nın anlattıklarını, onlara verdiği görevi ve canlarına kasteden adamı aktarırken, ağzı giderek daha da açıldı. Gri Adam’ı duyunca ürperdi, Amyrlin’in Nynaeve’e verdiği kâğıdı yüzünde bir şaşkınlık ifadesiyle okudu, sonra da mırıldanarak iade etti: “Keşke Annemle bir daha karşılaştığımda benim elimde de bunlardan bir tane olsa.” Ama Nynaeve lafını bitirdiği zaman yüzü kızgınlık doluydu.</p>

    <p>“Daha neler, tepelere çıkıp aslan bulun demeye benziyor bu; yalnız, etrafta aslan olup olmadığını bilmiyorsunuz, varsa da sizi avlıyor ya da çalıların arkasında saklanıyor olabilirler. Ah, bir de aslan bulursanız, onların nerede olduklarını haber vermeden sizi yemelerine izin vermeyin.”</p>

    <p>“Korkuyorsan,” dedi Nynaeve, “hâlâ kenara çekilebilirsin. Bir kez başlarsan, geri çekilmek için çok geç olur.”</p>

    <p>Elayne başını arkaya attı. “Elbette korkuyorum. Ben aptal değilim. Ama daha başlamadan bırakacak kadar da korkmuyorum.”</p>

    <p>“Bir şey daha var,” dedi Nynaeve. “Korkarım Amyrlin Mat’in ölmesine izin vermeyi düşünüyor.”</p>

    <p>“Ama bir Aes Sedai isteyen herkese Şifa vermek zorundadır.” Kız-Veliaht kızgınlık ve inanmazlık arasında kalmıştı. “Neden Mat’in ölmesine izin versin ki? Buna inanamam! İnanmam!”</p>

    <p>“Ben de öyle!” diye inledi Egwene. <em>Niyeti o olamaz! Amyrlin onun ölmesine izin veremez!</em> “Verin yolda Amyrlin’in ona Şifa verilmesini sağlayacağını söyleyip durdu.”</p>

    <p>Nynaeve başını iki yana salladı. “Verin Amyrlin’in onunla ‘ilgileneceğini’ söyledi. Bu aynı şey değil. Belki henüz kararını vermemiştir.”</p>

    <p>“Ama <em>neden?</em>” diye sordu Elayne.</p>

    <p>“Çünkü Beyaz Kule ne yaparsa kendi sebeplerinden dolayı yapar.” Nynaeve’in sesi Egwene’in ürpermesine sebep oldu. “Neden, bilmiyorum. Mat’in yaşamasına yardım etmeleri ya da ölmesine izin vermeleri, amaçlarına neyin hizmet edeceğine bağlı. Üç Yemin’in hiçbiri ona Şifa vermek zorunda olduklarını söylemiyor. Mat Amyrlin’in gözünde bir araçtan başka bir şey değil. Biz de öyleyiz. Bizi Kara Ajah’ı avlamak için kullanacak, ama bir alet onarılamayacak ölçüde kırılırsa, onun için ağlamazsın. Yalnızca yeni bir tane bulursun. İkiniz de bunu hatırlasanız iyi olur.”</p>

    <p>“Mat için ne yapacağız?” diye sordu Egwene. “Ne yapabiliriz?”</p>

    <p>Nynaeve gardırobuna gitti ve arkalarını karıştırdı. Geri döndüğünde elinde çizgili bir bitki çantası vardı. “İlaçlarımın –ve şansın– yardımıyla, belki ona ben Şifa verebilirim.”</p>

    <p>“Verin yapamadı,” dedi Elayne. “Moiraine ve Verin beraber yapamadı, üstelik Moiraine’in bir <em>angreal</em>’i vardı. Nynaeve, çok fazla Tek Güç çekersen yanıp kavrulursun. Ya da, eğer şanslıysan, kendini yalıtırsın. Buna şans denebilirse.”</p>

    <p>Nynaeve omuz silkti. “Bana bin senedir görülen en güçlü Aes Sedai olma potansiyeline sahip olduğumu söyleyip duruyorlar. Haklılar mı, değiller mi, öğrenmenin zamanı gelmiştir belki.” Örgüsünü çekti.</p>

    <p>Nynaeve’in sözleri ne kadar cesurca olursa olsun, korktuğu açıktı. <em>Ama, kendi bayatını tehlikeye atmak anlamına gelse bile, Mat’in ölmesine izin vermeyecek.</em> “Üçümüzün de çok güçlü olduğunu –ya da olacağını– söyleyip duruyorlar. Belki, hep beraber denersek, akışı aramızda bölebiliriz.”</p>

    <p>“Daha önce beraber çalışmayı hiç denemedik,” dedi Nynaeve yavaşça. “Yeteneklerimizi nasıl birleştireceğimizi bildiğimden emin değilim. Bunu denemek, çok fazla Güç çekmek kadar tehlikeli olabilir.”</p>

    <p>“Ah, eğer yapacaksak,” dedi Elayne, yataktan çıkarak, “yapalım. Ne kadar uzun konuşursak o kadar korkmaya başlayacağız. Mat konuk odalarında. Hangisinde olduğunu bilmiyorum, ama Sheriam bana bu kadarını söyledi.”</p>

    <p>Kapı, sözlerine nokta koymak istermiş gibi çarpılarak açıldı ve bir Aes Sedai orası kendi odasıymış da onlar davetsiz konuklarmış gibi içeri girdi.</p>

    <p>Egwene, yüzündeki dehşeti saklamak için reverans yaptı.</p>
  </div>
</body>
</html>
