<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="12. Amyrlin Makamı">12<br />
    Amyrlin Makamı</h1>

    <p>Siuan Sanche, hükümdarların kekelemesine sebep olan mavi gözleriyle odanın ortasında duran uzun masanın üzerindeki oymalı geceağacından kutuya bir bakış fırlatmak için zaman zaman ara vererek, çalışma odasını boylu boyunca adımlıyordu. Kutunun içindeki dikkatle hazırlanmış belgeleri kullanmak zorunda kalmamayı umuyordu. Belgeler kendi elleriyle gizlilik içinde hazırlanmış ve mühürlenmişti ve bir düzine ihtimali dikkate alıyordu. Kutuya koruyucu bir büyü yapmıştı, öyle ki ondan başka birinin eli açacak olursa, içindeki belgeler küle dönecekti; büyük ihtimalle kutunun kendisi de alevlere boğulacaktı.</p>

    <p>“Ve artık her kimse, hırsız balıkçılı da yakacak ki bir daha asla unutmasın,” diye mırıldandı. Verin’in döndüğü haberini aldığından beri yüzüncü kez, ne yaptığını fark etmeden omuzlarındaki etolü düzeltti. Etol belinin altına sarkıyordu, genişti ve yedi Ajah’ın renkleriyle bezenmişti. Amyrlin Makamı, hangisindeyken terfi etmiş olursa olsun, hem her Ajah’tan sayılırdı, hem de hiçbirinden.</p>

    <p>Oda süslüydü, çünkü etolü takmış nesillerce kadına ait olmuştu. Yüksek şömineyle geniş, soğuk ocak Kandor’dan gelmiş altın mermerden oyulmuştu. Elmas şeklindeki döşeme taşları ise, Puslu Dağlar’dan gelmiş cilalı kızıltaştı. Duvarlar açık renk, çizgili, demir kadar sağlam ahşapla kaplıydı ve fantastik hayvanları, inanılmaz tüylere sahip kuşları tasvir eden oymalarla süslenmişti. Paneller daha Artur Şahinkanadı doğmamışken, Deniz Halkı tarafından Aiel Kıraçları’nın ötesindeki topraklardan getirilmişti. Şimdi taze, yeşil kokuları içeri almak için açılmış yüksek, kemerli pencereler, Amyrlin Makamı’nın yürümek için nadiren zaman bulduğu küçük bir özel bahçeye bakan balkona açılıyordu.</p>

    <p>Onca ihtişam, Siuan Sanche’nin odaya getirdiği eşyalarla zıtlık yaratıyordu. Tek masa ve arkasındaki sağlam sandalye sadeydi, ama yaşla ve balmumuyla iyice cilalanmıştı, tıpkı odadaki tek diğer sandalye gibi. Diğer sandalye bir yanda, bir konuğun oturması dilenirse çekilebilecek kadar yakında duruyordu. Masanın önünde küçük bir Tear halısı seriliydi. Halı mavi, kahverengi ve altın renklerden, sade desenlerle dokunmuştu. Şöminenin üzerinde, sazlar arasında minik balıkçı teknelerinin tasvir edildiği tek bir resim asılıydı. Odaya saçılmış yarım düzine sehpada, açık kitaplar duruyordu. Hepsi bu kadardı. Lambalar bile bir çiftçinin evinde uygunsuz kaçmazdı.</p>

    <p>Siuan Sanche Tear’da fakir doğmuştu ve Tar Valon’a gelmeyi hayal bile etmeden önce babasının balıkçı teknesinde, tıpkı resimdekine benzeyen bir teknede, Ejderin Parmakları denen deltada çalışmıştı. Makama yükselişinden sonraki on yıl bile, lüks içinde kendini rahat hissetmesine yetmemişti. Yatak odası daha da sadeydi.</p>

    <p><em>Etolle geçen on sene,</em> diye düşündü. <em>Bu tehlikeli sulara yelken açmaya karar verdiğimden beri neredeyse yirmi sene. Ve eğer şimdi ayağım kayacak olursa, teknelerde ağ çekmeyi mumla ararım.</em></p>

    <p>Bir ses duyunca hızla döndü. Odaya bir başka Aes Sedai girmişti, bakır rengi derisi olan, siyah saçları kısa kesilmiş bir kadın. Sesine hâkim olmak ve yalnızca beklenen şeyi söylemek üzere tam zamanında kendini toparladı. “Evet, Leane?”</p>

    <p>Vakanüvis, odada başkaları olsa eğileceği kadar eğildi. Pek çok erkek kadar uzun boylu olan Aes Sedai, Beyaz Kule’de Amyrlin’den hemen sonra geliyordu ve Siuan onu ikisinin çömezlik zamanından beri tanıyor olsa da, Leane’in Amyrlin Makamı’nın vakarını korumadaki ısrarı yüzünden bazen çığlık atmak istiyordu.</p>

    <p>“Verin geldi, Anne, sizinle konuşmak için izin istiyor. Meşgul olduğunuzu söyledim, ama...”</p>

    <p>“Onunla konuşamayacak kadar değil,” dedi Siuan. Fazla çabuk söylemişti, biliyordu, ama aldırmıyordu. “Onu içeri gönder. Senin kalmana gerek yok, Leane. Onunla yalnız konuşacağım.”</p>

    <p>Kaşların hafifçe kıpırdanması Vakanüvis’in gösterdiği tek şaşkınlık işaretiydi. Amyrlin, Vakanüvis olmadan herhangi birini, hatta bir Kraliçe’yi bile nadiren görürdü. Ama Amyrlin Amyrlin’di. Leane eğilerek çıktı, biraz sonra yerini Verin aldı ve diz çöküp Siuan’ın parmağındaki Büyük Yılan yüzüğünü öptü. Kahverengi Aes Sedai’nin koltuğunda iri bir deri çuval vardı.</p>

    <p>“Beni görmeyi kabul ettiğiniz için teşekkür ederim, Anne,” dedi Verin doğrulurken. “Falme’den önemli haberler getirdim. Ve fazlasını da. Nereden başlayacağımı bilemiyorum.”</p>

    <p>“Nereden istersen oradan başla,” dedi Siuan. “Herhangi biri çocukça kulak kabartma numaraları denemesin diye, bu odalar koruma altında.” Verin’in kaşları şaşkınlık içinde kalkınca Amyrlin ekledi, “Sen gittiğinden beri çok şey değişti. Konuş.”</p>

    <p>“En önemlisi, Rand al’Thor kendini Yenidendoğan Ejder ilan etti.”</p>

    <p>Siuan göğsündeki sıkışıklığın gevşediğini hissetti. “O olduğunu umuyordum,” dedi yumuşak sesle. “Sadece işittikleri kadarını anlatabilen kadınlardan haber aldım. Her tüccar teknesi ve arabasıyla bir yığın söylenti de geliyor, ama emin olamıyordum.” Derin bir nefes aldı. “Yine de sanırım ilan ettiği günün hangisi olduğunu söyleyebilirim. İki sahte Ejderin artık dünyaya rahatsızlık vermediğini biliyor musun?”</p>

    <p>“Duymamıştım, Anne. Bu iyi haber.”</p>

    <p>“Evet. Mazrim Taim Saldaea’daki kardeşlerimizin ellerinde. Haddon Mirk’deki zavallı adam ise, Işık ruhuna merhamet etsin, Tearlılar tarafından yakalanıp oracıkta idam edildi. Anlaşılan, kimse adamın adını bile bilmiyor. İkisi de aynı gün ve söylentilere göre aynı koşullar altında yakalandı. Savaştaydılar ve kazanıyorlardı ki aniden gökyüzünde büyük bir ışık çaktı, bir anlığına bir imge belirdi. İmgenin ne olduğuna dair bir düzine farklı anlatım var, ama her iki durumda da sonuç aynı oldu. Sahte Ejder’in atı şahlanıp onu yere fırlattı. Kafasını çarpıp bilincini yitirince, takipçileri öldüğünü haykırarak savaş meydanından kaçtı ve adam yakalandı. Aldığım raporlardan bazıları Falme semalarında imgelerden bahsediyor. Bir altın paraya karşı bir haftalık delta levreğine iddiaya girerim, Rand al’Thor’un Ejder olduğunu ilan ettiği an bu.”</p>

    <p>“Gerçek Ejder yeniden doğdu,” dedi Verin, neredeyse kendi kendine, “ve bu yüzden Desen’de sahte Ejderlere yer kalmadı. Dünyaya Yenidendoğan Ejder’i salıverdik. Işık bize merhamet etsin.”</p>

    <p>Amyrlin sinirle başını iki yana salladı. “Ne yapılması gerekiyorsa onu yaptık.” <em>Ve en yeni çömezin bile bundan haberi olsa, bir sonraki gün doğumuna kalmaz yalıtılırım. O da ilk önce paramparça edilmezsem. Ben ve Moiraine ve Verin ve muhtemelen bizim dostumuz olduğu düşünülecek herkes.</em> Yalnızca üç kadının haberi varken, yakın bir dost bile onlara ihanet edip görevini yerine getirdiğini düşünecekken, böylesine büyük bir komployu sürdürmek kolay değildi. <em>Işık, keşke bunu yapmakla haklı olmayacaklarından emin olabilseydim.</em> “En azından Moiraine’in ellerinde güvende. Moiraine ona yol gösterecek ve ne yapılması gerekiyorsa yapacaktır. Bana anlatacak başka nelerin var, Kızım?”</p>

    <p>Verin yanıt olarak deri çuvalı masaya koydu ve içinden kıvrık, altın bir boru çıkardı. Genişleyen ağzının çevresine gümüş harflerle bir yazı işlenmişti. Kadın boruyu masaya koydu, sonra sessiz bir beklenti içinde Amyrlin’e baktı.</p>

    <p>Ne olduğunu bilmek için Siuan’ın yazıyı okumasına gerek yoktu. <em>Tia mi aven Moridin isainde vadin.</em> “Mezar çağrıma engel değildir.” “Valere Borusu mu?” dedi nefes nefese. “Avcılar her yerde bunu ararken ta oradan buraya, yüzlerce fersah yol mu getirdin? Işık, kadın, Rand al’Thor’un yanında kalması gerekiyordu.”</p>

    <p>“Biliyorum, Anne,” dedi Verin sakin sakin, “ama Avcıların hepsi Boru’yu büyük bir macera içinde bulmayı umuyor, hasta bir delikanlıya eşlik eden dört kadının yanındaki bir çuvalda değil. Ve Rand’ın bir işine yaramazdı.”</p>

    <p>“Ne demek istiyorsun? Tarmon Gai’don’da savaşacak. Boru Son Savaş’a katılmak üzere ölü kahramanları mezardan çağıracak. Moiraine yine bana danışmadan yeni bir plan mı yaptı?”</p>

    <p>“Bu Moiraine’in işi değil, Anne. Biz planlıyoruz, ama Çark kendi dilediği gibi dokuyor. Boru’yu çalan Rand olmadı. Bunu Matrim Cauthon yaptı. Ve Mat aşağıda yatıyor, Shadar Logoth hançeri ile arasındaki bağ yüzünden ölüyor. Burada Şifa görmezse ölecek.”</p>

    <p>Siuan ürperdi. Shadar Logoth. O ölü şehir öyle lekeliydi ki Trolloclar bile oraya girmeye korkuyordu, üstelik bunun için geçerli sebepleri vardı. Şans eseri, o şehre ait bir hançer genç Mat’in eline geçmiş, uzun zaman önce şehri öldüren kötülükle onu çarpıtmış, lekelemişti. Onu öldürüyordu. <em>Şans eseri mi? Yoksa Desen’in eseri mi? O da bir</em> ta’veren <em>değil mi? Ama... Boruyu Mat çaldı. O zaman...</em></p>

    <p>“Mat yaşadığı sürece,” diye devam etti Verin, “Valere Borusu başka herkes için bir borudan başka bir şey değil. Elbette Mat ölürse, bir başkası onu çalabilir ve insan ile Boru arasında yeni bir bağ kurabilir.” Bakışları, önerdiği şeye karşın sakin ve huzurluydu.</p>

    <p>“Bizim işimiz bitmeden çok kişi ölecek, kızım.” <em>Hem, başka kim onu yine çalabilir ki? Onu Moiraine’e iade etme riskine girmeyeceğim. Belki Gaidinlerden biri. Belki.</em> “Desen henüz Mat’in kaderini belli etmedi.”</p>

    <p>“Evet, Anne. Ya Boru?”</p>

    <p>“Şimdilik,” dedi Amyrlin sonunda, “onu ikimizden başka kimsenin bilmediği bir yere saklayacağız. Ondan sonra ne yapacağımızı düşüneceğim.”</p>

    <p>Verin başını salladı. “Dediğiniz gibi olsun, Anne. Elbette, birkaç saat daha geçerse, bu kararlardan biri verilmiş olacak bile.”</p>

    <p>“Bana getirdiğin haberler bu kadar mı?” diye terslendi Siuan. “Eğer öyleyse, ilgilenmem gereken o üç kaçak var.”</p>

    <p>“Bir de Seanchan meselesi var, Anne.”</p>

    <p>“Onlara ne olmuş? Aldığım tüm raporlar okyanusun karşı tarafına ya da her nereden gelmişlerse oraya kaçtıklarını söylüyor.”</p>

    <p>“Öyle görünüyor, Anne. Ama korkarım onlarla tekrar karşılaşmamız gerekecek.” Verin kemerinin arkasından küçük, deri bir defter çekti ve yapraklarını çevirmeye başladı. “Kendilerine Önceller ya da Önceden Gelenler diyorlardı, Dönüş’ten ve bu toprakları geri almaktan bahsediyorlardı. Onlar hakkında işittiğim her şeyi not aldım. Elbette yalnızca onları gerçekten görenlerden ya da onlarla ilişkisi olanlardan duyduklarımı.”</p>

    <p>“Verin, burada, şu anda gümüşdikenler ağları çiğneyip parçalarken Fırtınalar Denizi’ndeki aslanbalıkları için endişeleniyorsun.”</p>

    <p>Kahverengi Aes Sedai sayfaları çevirmeye devam etti. “İyi bir benzetme, Anne, aslanbalığı. Bir kez iri bir köpekbalığının aslanbalığı tarafından sığlıklara kovalandığını ve öldürüldüğünü gördüm.” Parmağını bir sayfaya vurdu. “Evet. En kötüsü bu. Anne, Seanchanlar Tek Güç’ü savaşta kullanıyor. Onu silah olarak kullanıyor.”</p>

    <p>Siuan ellerini önünde sıkı sıkı kenetledi. Güvercinlerin getirdiği raporlar bundan da bahsetmişti. Çoğu yalnızca dolaylı haberdi, ama birkaç kadın gördüklerini yazmıştı. Güç’ün silah olarak kullanılması. Bunu yazdıkları kâğıdın üzerindeki kuru mürekkep bile bir isteri duygusu taşıyordu. “Bu bize sorun yaratmaya başladı bile, Verin. Hikâyeler yayıldıkça ve yayılırken abartıldıkça, daha da fazla sorun yaratacak. Ama bu konuda hiçbir şey yapamam. Bu insanların gittiğini söylediler, kızım. Aksi yönde kanıtın var mı?”</p>

    <p>“Şey, hayır, Anne, ama...”</p>

    <p>“Kanıt bulana kadar, ağlarımızdaki gümüşdikenlerle ilgilenelim ki teknemize de delik açmaya başlamasınlar.”</p>

    <p>Verin gönülsüzce defteri kapattı ve kemerinin arkasına soktu. “Dediğiniz gibi olsun, Anne. Sormama izin verirseniz, Nynaeve ve diğer iki kız hakkında ne yapmayı düşünüyorsunuz?”</p>

    <p>Amyrlin tereddüt etti. “Onlarla işim bitmeden, ırmağa gidip kendilerini balık yemi olarak satabilmeyi dileyecekler.” Bu basit bir gerçekti, ama birden çok açıdan alınabilirdi. “Şimdi. Otur ve bana o üçünün seninleyken neler söylediğini, neler yaptığını anlat. Her şeyi.”</p>
  </div>
</body>
</html>
