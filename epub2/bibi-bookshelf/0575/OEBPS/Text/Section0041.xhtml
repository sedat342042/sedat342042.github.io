<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="32. İlk Gemi">32<br />
    İlk Gemi</h1>

    <p>Büyük Ogier yapımı bir çanak olan Güneylimanı Tar Valon’un geri kalanıyla aynı gümüş çizgili beyaz taştan yüksek duvarlarla çevriliydi. Büyük kısmı çatılı tek bir uzun rıhtım, geniş su kapılarının ırmağa giriş sağlamak üzere açık durduğu yer hariç, çepeçevre dolanıyordu. Her boy gemi rıhtıma dizilmişti, çoğu kıç taraftan bağlanmıştı ve saatin geç olmasına rağmen kaba, kolsuz gömlekler içinde rıhtım işçileri halatlarla ya da sırtlarında taşıyarak balyalar, sandıklar, kasalar, fıçılar indiriyor, bindiriyordu. Çatı kirişlerinden asılmış lambalar iskeleleri aydınlatıyor, rıhtımın ortasındaki siyah suya bir ışık şeridi düşürüyordu. Küçük, açık tekneler karanlığın içinde seğirtiyor, yüksek kıç direklerinin tepesindeki köşeli lambalar rıhtımda ateşböcekleri uçuşuyormuş görüntüsünü yaratıyordu. Ama tekneler, ancak gemilerle karşılaştırıldığında küçüktü; bazılarında altı çift uzun kürek vardı.</p>

    <p>Mat mırıldanmaya devam eden Thom’un önüne düşüp, kızıltaştan, cilalı bir kemerin altından geçip, rıhtıma inen geniş basamaklara ulaştığında, üç direkli bir geminin mürettebatı yirmi adım ötede palamarları çözüyordu. Gemi Mat’in görebildiği gemilerin çoğundan daha büyüktü, keskin pruvasından kıçına on beş yirmi boy vardı. Düz, korkuluklu güvertesi rıhtımla aynı hizadaydı. En önemlisi, yola çıkıyordu. <em>Yelken açan ilk gemi.</em></p>

    <p>Gri saçlı bir adam rıhtıma çıktı: koyu renk ceketinin yenlerine dikilmiş üç kenevir halat, rıhtım görevlisi olduğunu gösteriyordu. Geniş omuzları, çalışma hayatına halat takan değil, halat çeken biri olarak başladığını düşündürüyordu. Adam kayıtsızca Mat’ten tarafa baktı ve köselemsi yüzünde şaşkınlıkla durdu. “Bohçaların ne planladığını söylüyor, evlat, ama unut bunu. Aes Sedai bana senin resmini gösterdi. Güneylimanı’nda hiçbir gemiye binmeyeceksin, evlat. O merdivenleri geri çık ki bir adama sana göz kulak olmasını söylemeyeyim.”</p>

    <p>“Işık aşkına, ne?..” diye mırıldandı Thom.</p>

    <p>“Durum değişti,” dedi Mat kararlılıkla. Gemi son palamarı atıyordu; toplanmış, üçgen yelkenler uzun, eğimli seren direklerinde hâlâ kalın, solgun bohçalar halinde duruyordu, ama adamlar kürekleri hazırlıyordu. Mat kesesinden Amyrlin’in kâğıdını çıkardı ve rıhtım görevlisinin yüzüne doğru uzattı. “Görebildiğin gibi, bizzat Amyrlin’in emriyle, Kule işleri için gidiyorum. Ve hemen şuradaki gemiye biniyorum.”</p>

    <p>Rıhtım görevlisi kâğıdı okudu, sonra yine okudu. “Hayatım boyunca böyle bir şey görmedim. Neden Kule önce gidemeyeceğini söylesin, sonra da sana... <em>bunu</em> versin?”</p>

    <p>“İstiyorsan Amyrlin’e sor,” dedi Mat bitkin ve kimsenin o kadar aptal olabileceğine inanmıyormuş gibi bir sesle, “ama o gemiyle yola çıkmazsam hem benim, hem senin derilerimizi yüzer.”</p>

    <p>“Asla yetişemezsin,” dedi rıhtım görevlisi ama yine de ellerini boru yapıp ağzına götürdü. “Hey, <em>Gri Martı</em>’dakiler! Durun! Işık yaksın sizi, durun!”</p>

    <p>Dümendeki gömleksiz adam arkasına döndü, sonra bol kollu, koyu renk ceketi olan uzun boylu arkadaşıyla konuştu. Uzun boylu adam gözlerini küreklerini suya daldıran mürettebatından ayırmadı. “Hep beraber çekin,” diye seslendi ve kürekler suyu köpürttü.</p>

    <p>“Ben yetişirim,” diye terslendi Mat. <em>İlk gemi dedim ve ilk gemi demek istedim!</em> “Hadi gel, Thom!”</p>

    <p>Âşığın arkasından gelip gelmediğini görmek için beklemeden iskele boyunca koştu, adamların ve yük dolu arabaların çevresinden dolandı. <em>Gri Martı</em>’nın kıçıyla rıhtım arasındaki mesafe, kürekler suya daldıkça artıyordu. Değneğini kaldırarak önünden gemiye mızrak gibi fırlattı, bir adım daha attı ve elinden geldiğince hızla sıçradı.</p>

    <p>Ayaklarının altından geçen siyah sular buz gibi görünüyordu, ama bir yürek atışı kadar sürede geminin korkuluklarını aşmış, güvertede yuvarlanıyordu bile. Ayağa kalkarken arkasında bir homurtu ve bir küfür duydu.</p>

    <p>Thom Merrilin bir küfür daha savurarak kendini korkuluktan yukarı çekti ve güverteye tırmandı. “Asamı kaybettim,” diye mırıldandı. “Yeni bir tane istiyorum.” Sağ bacağını ovarak gemiyle rıhtım arasında gittikçe genişleyen su şeridine baktı ve ürperdi. “Bugünkü banyomu yapmıştım.” Gömleksiz dümenci iri iri açılmış gözlerle, delilere karşı kendini korumak için kullanıp kullanamayacağını merak edercesine dümen yekesini kavrayarak Mat’ten âşığa, âşıktan Mat’e baktı.</p>

    <p>Uzun boylu adam da aynı derecede şaşırmış gibiydi. Solgun mavi gözleri yerlerinden fırlamış halde, ağzı bir an sessiz sessiz açılıp kapandı. Sivri uçlu siyah sakalı öfkeyle titredi, dar yüzü morardı. “Taş adına!” diye bağırdı sonunda. “Bütün bunlar ne demek oluyor? Bu gemide bir kediye yetecek kadar yerim yok ve olsa da güverteme atlayan serserileri almazdım. Sanor! Vasa! Bu pislikleri suya atın!” İri yarı, çıplak ayaklı ve bellerine kadar soyunmuş iki adam halat topladıkları yerden doğruldu ve kıç tarafa baktı. Küreklerdeki adamlar çalışmaya devam ediyor, eğilip kürekleri kaldırıyor, güverte boyunca üç uzun adım atıyor, sonra doğrularak geri geri yürüyor, kürekleriyle gemiyi yürütüyorlardı.</p>

    <p>Mat bir eliyle kâğıdını sakallı adama doğru salladı –kaptan olduğunu tahmin ediyordu– diğer eliyle, adamın altının nereden geldiğini görmemesine dikkat ederek, kesesinden altın bir kron çıkardı. Ağır parayı adama fırlatıp kâğıdı sallamaya devam ederek çabuk çabuk konuştu. “Gemine bu şekilde bindiğimiz için, Kaptan. Yolculuk için daha fazlası gelecek. Beyaz Kule’nin işleri için. Amyrlin Makamı’nın kişisel emri. Hemen yola çıkmamız şart. Andor’a, Aringill’e. Çok acil. Beyaz Kule bize yardım eden herkesi kutsuyor; bizi engelleyen herkesi Kule’nin gazabı bekliyor.”</p>

    <p>Adamın o ana dek Tar Valon Alevi mührünü –ve biraz daha fazlasını, diye umut ediyordu Mat– gördüğünden emin, kâğıdı tekrar katladı ve ortadan kaldırdı. Gelip kaptanın iki yanında duran iki iri kıyım adama huzursuz huzursuz bakarak <em>–Yak beni, ikisinin kolları da Perrin’inkiler gibi–</em> değneğinin elinde olmasını diledi. Değneğin nerede yattığını görüyordu; güvertede, daha uzaktaydı. Kendinden emin ve güvenli görünmeye çalıştı, başkalarının uğraşmamayı tercih edeceği cinsten, arkasında Beyaz Kule’nin gücü olan bir adam. <em>Epey arkamda, umarım.</em></p>

    <p>Kaptan Mat’e kuşkuyla baktı, âşık pelerini sırtında, ayakları güverteye pek de sağlam basmayan Thom’u daha büyük bir kuşkuyla süzdü, ama Sanor ile Vasa’ya oldukları yerde kalmalarını işaret etti. “Kule’yi kızdırmak istemem. Nehir ticaretinin beni Tear’dan bu şey inine... getirdiği gün için ruhum kavrulsun... Kimseyi kızdırmak istemeyecek kadar sık geliyorum buraya... kimseyi.” Yüzünde gergin bir gülümseme belirdi. “Ama doğruyu söyledim. Taş adına, doğruyu söyledim! Altı yolcu kamarası var ve hepsi dolu. Bir altın kron daha verirseniz güvertede uyuyabilirsiniz ve mürettebatla birlikte yemek yiyebilirsiniz. Adam başı bir altın.”</p>

    <p>“Bu saçmalık!” diye terslendi Thom. “Savaş nehrin aşağısında ne yaptı, umurumda değil, bu saçmalık!” İki iri kıyım adam çıplak ayakları üzerinde kıpırdandı.</p>

    <p>“Ücret bu,” dedi kaptan kararlılıkla. “Kimseyi kızdırmak istemem, ama güvertemde ne iş çevirmeyi düşünüyorsanız, onu da istemiyorum. Mesela sizi sıcak katranla kaplaması için bir adama para ödemek gibi, o tür işler. Ücreti ödersiniz ya da suya atılırsınız, dilerse Amyrlin Makamı sizi bizzat kurutabilir. Ve bana yarattığınız sorunlar için bu parayı da alıkoyacağım, teşekkür ederim.” Mat’in attığı altın kronu bol yenli ceketinin cebine tıktı.</p>

    <p>“Kamaralardan biri için ne istersin?” diye sordu Mat. “Bizim için. İçinde her kim varsa, bir başkasının yanına yerleştirebilirsin.” Soğuk gecede, açık havada uyumak istemiyordu. <em>Ve bunun gibi bir adamı sindirmezsen, pantolonunu çalar ve sana iyilik yaptığım iddia eder.</em> Midesi yüksek sesle guruldadı. “Ve sen ne yiyorsan onu yeriz, mürettebatla değil. Ve bol bol!”</p>

    <p>“Mat,” dedi Thom, “burada sarhoş sayılması gereken benim.” Battaniye rulosu ve müzik aleti çantaları sırtında asılıyken yama kaplı pelerinini elinden geldiğince savurdu. “Fark etmiş olabileceğin gibi, Kaptan, ben bir âşığım.” Açık havada bile, sesi aniden yankılanır gibi oldu. “Yolculuk ücretimiz olarak, yolcularını ve mürettebatını eğlendirmekten memnun...”</p>

    <p>“Mürettebatım çalışmak için burada, Âşık, eğlenmek için değil.” Kaptan sivri sakalını sıvazladı; açık renk gözleri Mat’in sade ceketine kuruşu kuruşuna fiyat biçti. “Demek kamara istiyorsun, ha?” Havlar gibi bir kahkaha attı. “Ve benim yediklerimden? Eh, benim kamaramı ve benim yemeklerimi alabilirsin. Adam başı beş krona! Andor kıratı!” En ağır para buydu. Öyle yüksek sesle gülmeye başladı ki, hırıldayarak konuşabiliyordu. İki yanındaki Sanor ve Vasa’nın yüzünde kocaman sırıtışlar belirmişti. “On krona kamaramı ve yemeklerimi alabilirsiniz, ben de yolcuların yanına taşınır, mürettebatla yerim. Ruhum yansın, yaparım! Taş adına, yemin ederim! On altın krona...” Kahkahası başka her şeyi boğdu.</p>

    <p>Mat iki para kesesinden birini çekip çıkardığında hâlâ kahkahalar atıyor, nefes almaya çalışıyor, gözlerindeki yaşları siliyordu, ama Mat ellerine beş kron saydığında kahkahası kesildi. Kaptan inanmazlık içinde gözlerini kırpıştırdı; iki iri kıyım gemici mızrak yemiş gibi görünüyordu.</p>

    <p>“Andor kıratı mı dedin?” diye sordu Mat. Terazi olmadan kestirmek güçtü, ama yığının üzerine yedi tane daha koydu. İkisi Andor altını idi ve diğerlerinin ağırlığının yeterli olacağını hesaplamıştı. <em>Bu adam için yeterince yakın.</em> Bir an sonra iki Tear kronu ekledi. “Bedelini ödediği kamaradan her kimi çıkaracaksan, onun için.” Yolcuların tek bir bakır para göreceğini sanmıyordu, ama bazen cömert görünmek işe yarardı. “Onlarla paylaşmayı düşünüyorsan, başka. Hayır, elbette olmaz. Başkalarının yanına sıkışmak zorunda kalacakları için onlar da bir şeyler almalı. Senin mürettebatla yemene de gerek yok, Kaptan. Kamaramızda Thom ve benim yemeklerimizi paylaşabilirsin.” Thom da ona diğerleri gibi şaşkın şaşkın bakıyordu.</p>

    <p>“Sen?..” Sakallı adamın sesi boğuk bir fısıltıydı. “Sen... şans eseri... kılık değiştirmiş genç bir lord olabilir misin?”</p>

    <p>“Ben lord falan değilim.” Mat kahkaha attı. Gülmek için sebebi vardı. <em>Gri Martı</em> artık rıhtımın karanlığına iyice dalmıştı, iskelenin ışık şeridi biraz ötedeki, su kapılarının ırmağa açıldığı siyah boşluğa işaret ediyordu. Kürekler gemiyi o boşluğa doğru hızla sürüklüyordu. Adamlar yelkenleri açmaya hazırlanarak uzun, eğimli serenleri sallamaya başlamıştı bile. Ve elleri altın dolan kaptan, artık kimseyi suya atmayı düşünmüyor gibiydi. “İzin verirsen, Kaptan, kamaramızı görebilir miyiz? Senin kamaranı demek istedim. Geç oldu ve birkaç saat uyumak istiyorum.” Midesi guruldadı. “Ve biraz da yemek!”</p>

    <p>Gemi pruvasını karanlığa soktuğunda sakallı adam birbirine yakın kapılar dizili kısa, dar bir geçitte bizzat yol gösterdi. Kaptan, kamarasındaki eşyalarını toplarken –kamara kıç boyunca uzanıyordu, yatağı ve iki sandalyeyle birkaç sandık dışında, bütün eşyaları duvara gömülmüştü– ve Mat’le Thom’un yerleşmesini izlerken, Mat adamın kimseyi kamarasından çıkarmayacağı da dahil olmak üzere, epey bilgi aldı. Adam, yolcuların kendisine olmasa bile ona ödedikleri paralara, bunu yapamayacak kadar saygı duyuyordu. İkinci kaptanın kamarasını alacaktı, ikinci kaptan bir sonra gelen subayın ve böylece her adam bir altındakini yatağından çıkaracaktı ve en sonunda rıhtım görevlisi, mürettebatla birlikte pruvada uyuyacaktı.</p>

    <p>Mat bu bilginin faydası olduğunu düşünmüyordu, ama adamın söylediği her şeyi dinledi. Yalnızca nereye gittiklerini değil, kiminle iş yaptıklarını bilmek her zaman en iyisiydi, aksi halde ceketinizi ve çizmelerinizi alıp, sizi yağmurda yalınayak yürümeye bırakırlardı.</p>

    <p>Kaptan Huan Mallia adlı bir Tearlıydı ve Mat ile Thom’u tatmin olacak kadar tanıdıktan sonra uzun uzun konuştu. Asil değildi, ama kimsenin onu aptal yerine koymasına izin vermezdi. Herhangi bir genç adamın sahip olamayacağı kadar çok altını olan bir delikanlı hırsız olabilirdi, hırsızların Tar Valon’dan çaldıklarıyla kaçamayacağını herkes biliyor olmasaydı. Ve bir çiftçi gibi giyinmiş, ama bir lord havasına ve özgüvenine sahip, buna rağmen lord olduğunu inkâr eden genç bir adam... “Sen değilim diyorsan, ben de öylesin demem.” Mallia göz kırptı, güldü ve sivri sakalının ucunu çekiştirdi. Amyrlin’in mührünü taşıyan taşıyan bir kâğıdı olan ve Andor’a giden genç bir adam. Kraliçe Morgase’in Tar Valon’u ziyaret ettiği sır değildi, ama sebebinin sır olduğu kesindi. Mallia, Caemlyn ile Tar Valon arasında bir şeylerin döndüğünden emindi. Ve Mat ile Thom haberciydiler. Mat’in aksanına bakarak Morgase’in habercileri olduklarını düşünüyordu. Böylesine büyük bir meselede yardımcı olabilmek için her şeyi yapardı, istenmediği yere burnunu sokmayı düşündüğünden değil gerçi.</p>

    <p>Mat, müzik aleti kutularını bir duvara monte edilmiş masanın altına sokmakta olan Thom ile bakıştı. Odanın iki yanında iki küçük pencere ve iki lamba vardı. “Bu saçmalık,” dedi Mat.</p>

    <p>“Elbette,” diye yanıt verdi Mallia. Yatağın ayakucundaki sandıktan giysi çıkarmayı bırakıp doğruldu ve gülümsedi. “Elbette.” Duvardaki dolapta ihtiyaç duyabileceği haritalar var gibiydi. “Daha fazla konuşmayacağım.”</p>

    <p>Ama, saklamaya çalışsa da, burnunu sokmayı düşünüyordu ve konuşurken gizli gizli sorgulamaya da çalıştı. Mat dinledi, soruları homurtular, omuz silkmeler ya da bir iki sözcükle yanıtladı. Thom o kadar bile konuşmadı. Âşık, eşyalarını indirirken başını iki yana salladı durdu.</p>

    <p>Mallia hayatı boyunca bir nehir adamı olmuştu, ama denizde yelken açmayı hayal ediyordu. Tear dışındaki ülkelerden horgörüyle söz ediyordu, tek istisna Andor’du ve sonunda, büyük çabayla telaffuz ettiği tek övgü, istemeye istemeye ağzından çıktı. “Güzel atlar var Andor’da, öyle duydum. Kötü değil. Tear sürüsü kadar iyi değil, ama yeterince iyi. İyi çelik yapıyorsunuz ve demir eşyalar, bronz, bakır... sık sık ticaretini yaptım, ama çok para alıyorsunuz... ama zaten sizin Puslu Dağlar’da madenler var. Altın madenleri de. Tear’da, bizim altını kazanmamız gerek.”</p>

    <p>En çok hor gördüğü de Mayene’di. “Murandy’den daha küçük bir yer. Bir şehir ve birkaç fersah toprak. Sırf gemileri yağbalığı sürülerini nasıl bulacaklarını biliyor diye bizim güzel Tear zeytinyağımıza pek az fiyat biçiyorlar. Onların ülke olmaya hiç hakları yok.”</p>

    <p>Illian’dan nefret ediyordu. “Bir gün Illian’ı baştan aşağı yağmalayacağız, her kasabayı, her köyü yakacağız ve pis topraklarına tuz ekeceğiz.” Mallia’nın sakalı, Illian topraklarının ne kadar pis olduğunu anlatırken kirpi gibi diken diken olmuştu. “Zeytinleri bile kirli! Bir gün tüm Illianlı domuzları teker teker zincire vuracağız! Yüksek Lord Samon öyle diyor.”</p>

    <p>Mat, bu planı gerçekleştirirlerse, onca insanı Tear’a getirip ne yapacaklarını merak etti. Illianlıların beslenmesi gerekecekti, üstelik zincire vurulmuş halde çalışamayacakları açıktı. Ona hiç mantıklı gelmiyordu, ama bundan bahsederken Mallia’nın gözleri parlıyordu.</p>

    <p>Ancak aptallar bir kral ya da kraliçe, bir erkek ya da kadının onlara hükmetmesine izin verirdi. “Kraliçe Morgase dışında, elbette,” diye ekledi telaşla. “O iyi bir kadın, öyle duydum. Güzelmiş.” Bir aptal için yerlere kadar eğilen onca aptal. Yüksek Lordlar Tear’ı hep beraber yönetiyor, kararları oybirliğiyle alıyorlardı ve işler böyle yürümeliydi işte. Yüksek Lordlar neyin doğru, neyin güzel, neyin gerçek olduğunu biliyordu. Özellikle de Yüksek Lord Samon. Yüksek Lordlara itaat ederken kimse yanılamazdı. Özellikle de Yüksek Lord Samon’a.</p>

    <p>Mallia daha büyük bir nefreti saklamaya çalışıyordu, krallarla kraliçelerin ötesinde, hatta Illian’ın da ötesinde, ama ikilinin neyin peşinde olduğunu anlamak için o kadar çok konuştu ki, kendini kendi sesine öyle kaptırdı ki, niyetlendiğinden daha fazlasını ağzından kaçırdı.</p>

    <p>Morgase gibi büyük bir kraliçeye hizmet ederken çok yolculuk ediyor olmalıydılar. Pek çok ülke görmüş olmalıydılar. Mallia denizi hayal etmişti, çünkü o zaman yalnızca bahsini duyduğu ülkeleri görebilirdi, çünkü o zaman Mayene’in yağbalığı sürülerini bulabilir, Deniz halkı ve pis Illianlılarla ticaret yapabilirdi. Ve deniz Tar Valon’dan çok uzaktı. Madem tuhaf yerlere ve halklara, Kraliçe Morgase’e hizmet ediyor olmasalar gitmeyecekleri yerlere ve halkların arasına yolculuk yapmak zorundaydılar, bunu anlıyor olmalıydılar.</p>

    <p>“Orada, kimin Güç kullanacağını bilmediğim bir yerde karaya çıkmaktan hiç hoşlanmadım.” Güç sözcüğünü tükürür gibi söylemişti. Ama Yüksek Lord Samon’un konuşmasını dinledikten sonra... “Ruhum kavrulsun, neler planladıklarını öğrendiğimden beri ne zaman Beyaz Kulelerine baksam, tahtakurtları midemi kemiriyor gibi oluyor.”</p>

    <p>Yüksek Lord Samon, Aes Sedailerin dünyaya hükmetmeyi planladığını söylemişti. Samon onların her ulusu ezmeyi, ayaklarını her adamın gırtlağına dayamayı planladıklarını söylemişti. Samon artık Tear’ın Güç’ü topraklarından uzak tutup, bunun yeterli olacağına inanmayı sürdüremeyeceğini söylemişti. Samon, Tear’ın hakkı olan ihtişamın gelmekte olduğunu, ama Tear ile ihtişamın arasında Tar Valon’un durduğunu söylemişti.</p>

    <p>“Hiç umut yok. Eninde sonunda avlanıp öldürülmeleri gerekecek. Bütün Aes Sedailer, teker teker. Yüksek Lord Samon, Taş’a getirilirlerse diğerlerinin bağışlanabileceğini söyledi –en gençleri, çömezler ve Kabuledilmişler– ama kalanı yeryüzünden silinmeli. Yüksek Lord Samon öyle diyor. Beyaz Kule yok edilmeli.”</p>

    <p>Mallia bir an kamarasının ortasında, kolları giysiler, kitaplar, rulo yapılmış haritalarla dolu, saçları tepesindeki güverte kirişlerini süpürerek durdu ve Beyaz Kule yıkılırken açık mavi gözleriyle boşluğa baktı. Sonra, ne dediğini yeni fark etmiş gibi irkildi. Sivri sakalı kararsızca sallandı.</p>

    <p>“Yani... o öyle diyor. Ben... bence fazla ileri gidiyor olabilir. Yüksek Lord Samon... Öyle konuşuyor ki, insanı kendi inandıklarının ötesine taşıyor. Caemlyn Kule ile anlaşma yapabiliyorsa, demek, Tear da yapabilir.” Ürperdi ve ürperdiğinin farkına bile varmadı. “Benim dediğim bu.”</p>

    <p>“Öyle olsun,” dedi Mat ona ve içinde fesat kabardığını hissetti. “Bence önerin doğru, Kaptan. Ama birkaç Kabuledilmiş ile kalmayın. Bir iki düzine Aes Sedai’yi de çağırın. İçinde iki düzine Aes Sedai varken Tear Taşı’nın neye benzeyeceğini bir düşün.”</p>

    <p>Mallia ürperdi. “Para sandığım için birini gönderirim,” dedi sert bir şekilde ve yürüyüp gitti.</p>

    <p>Mat kapanan kapıya bakıp kaşlarını çattı. “Bence bunu söylememeliydim.”</p>

    <p>“Neden öyle düşünesin, bilmiyorum,” dedi Thom iğneleyici bir sesle. “Sırada Beyazpelerinlerin Lord Kumandanına Amyrlin Makamı ile evlenmesini söylemek var, herhalde.” Kaşları, beyaz tırtıllar gibi eğildi. “Yüksek Lord Samon. Yüksek Lord Samon’u hiç duymamıştım.”</p>

    <p>İğneleyici konuşma sırası Mat’e gelmişti. “Eh, sen bile var olan bütün kralları, bütün kraliçeleri ve asilleri bilemezsin, Thom. Bir iki tanesi dikkatinden kaçmış olabilir.”</p>

    <p>“Kralların ve kraliçelerin isimlerini biliyorum, evlat, Tear’ın bütün Yüksek Lordlarının isimlerini de. Belki Toprağın Lordlarından birini terfi ettirmiş olabilirler, ama eski Yüksek Lordlardan biri ölse duyardım. Kaptanın kamarasını almak yerine diğer zavallı adamlara tekmeyi basmakla yetinseydin, dar ve sert olsa bile, ikimize de birer yatak düşerdi. Şimdi Mallia’nın yatağını paylaşmak zorundayız. Umarım horlamıyorsundur, evlat. Horlamaya tahammül edemem.”</p>

    <p>Mat dişlerini gıcırdattı. Hatırladığı kadarıyla, Thom bir meşe kütüğüne sürtülen testere gibi ses çıkararak horluyordu. Bunu unutmuştu.</p>

    <p>Kaptanın demir destekli para sandığını yatağın altından çekip almaya, iki iri yarı adamdan biri geldi... Sanor ya da Vasa; adını söylemedi. Adam tek söz etmedi, yalnızca yarım yamalak eğildi, bakmadıklarını düşündüğü anlarda kaşlarını çatarak onları süzdü, sonra gitti.</p>

    <p>Mat, bütün gece yanında olan şansın sonunda onu terk edip etmediğini merak etmeye başlamıştı. Thom’un horlamasına dayanmak zorunda kalacaktı ve doğruyu söylemek gerekirse bu, Amyrlin Makamı tarafından imzalanmış ve Tar Valon Alevi ile mühürlenmiş bir kâğıdı sallayarak binilecek en iyi gemi değildi. Bir dürtüyle, silindir şeklindeki zar kaplarını çekip çıkardı, sıkı sıkı kapalı kapağı açtı ve zarları masaya boşalttı.</p>

    <p>Noktalı zarlardı ve beş tek nokta ona bakıyordu. Karanlık Varlık’ın Gözleri, bazı oyunlarda adı buydu. Bazılarında kaybeden atış, bazılarında kazanan atıştı. <em>Ama hangi oyunu oynuyorum?</em> Zarları topladı, yeniden attı. Beş nokta. Bir daha ve Karanlık Varlık’ın gözleri ona yine göz kırptı.</p>

    <p>“Onca altını kazanmak için o zarları kullandıysan eğer,” dedi Thom sessizce, “yelken açan ilk gemiyle ayrılmana şaşmamak gerek.” Ceketini çıkarmış, konuşurken gömleğini başından geçirmeye çalışıyordu. Dizleri yumru yumruydu ve bacakları tamamen sinirler ve tel tel kaslardan oluşmuş gibi görünüyordu. Sağ bacağı biraz büzülmüştü. “Evlat, o türden zarları kullandığını öğrenirse, on iki yaşındaki bir kız bile yüreğini söker çıkarır.”</p>

    <p>“Zarlar değil,” diye mırıldandı Mat. “Şans.” <em>Aes Sedai şansı mı? Yoksa Karanlık Varlık’ın şansı mı?</em> Zarları kaba doldurdu ve kapağını kapattı.</p>

    <p>“Herhalde,” dedi Thom, yatağa tırmanarak, “onca altının nereden geldiğini bana söylemeyeceksin.”</p>

    <p>“Kazandım. Bu gece. Onların zarlarıyla.”</p>

    <p>“Hı hı. Ve herhalde sallayıp durduğun o kâğıdı –mührü gördüm, evlat!– ya da Beyaz Kule işleri hakkındaki laflarını ya da rıhtım görevlisinin neden Aes Sedailerden senin tarifini aldığını da açıklamayacaksın.”</p>

    <p>“Elayne’den Morgase’e bir mektup taşıyorum, Thom,” dedi Mat, hissettiğinden daha büyük bir sabırla. “Kâğıdı Nynaeve verdi. O nereden aldı, bilmiyorum.”</p>

    <p>“Eh, bana söylemeyeceksen, ben uyuyorum. Lambaları söndür, olmaz mı?” Thom yan yattı ve yastığı kafasına geçirdi.</p>

    <p>Mat iç çamaşırlarına dek soyunduktan ve battaniyelerin altına kıvrıldıktan sonra bile –lambaları söndürmüştü– uyuyamadı. Mallia güzel, tüy dolu bir şilte edinmişti kendine. Thom’un horlaması konusunda haklıydı ve o yastık hiçbir şeyi boğmuyordu. Thom paslı bir testereyle odun kesiyormuş gibiydi. Ve Mat düşünmeden duramıyordu. Nynaeve, Egwene ve Elayne o kâğıdı Amyrlin’den nasıl almıştı? Bizzat Amyrlin Makamı ile bir şeye karışmış olmalıydılar –bir plana, o Beyaz Kule entrikalarından birine– ama şimdi düşününce, Amyrlin’den de sakladıkları bir şeyler olmalıydı.</p>

    <p>“‘Lütfen anneme bir mektup götür, Mat,’” dedi yavaşça, alaylı, tiz bir sesle. “Aptal! Amyrlin, Kız-Veliaht’tan Kraliçe’ye giden mektubu bir Muhafız ile gönderir. Kör aptal, Kule’den çıkmayı o kadar fena istiyordun ki, göremedin.” Thom’un horlaması düşüncelerini onaylamasına yükseldi.</p>

    <p>Ama hepsinden öte, şansını ve yankesicileri düşünüyordu.</p>

    <p>Kıç tarafa bir şey çarptığında, başta ilgi göstermedi. Yukarıdaki güverteden gelen gümlemelere ve sürüklenme seslerine, çizme seslerine de aldırmadı. Gemi yeterince ses çıkarıyordu ve geminin ırmak aşağı ilerleyebilmesi için güvertede birileri olmalıydı. Ama kapıya yaklaşan, dışarıdaki koridordan gelen sinsi adım sesleri yankesiciler hakkındaki düşüncelerine karıştı ve kulaklarının dikilmesine sebep oldu.</p>

    <p>Thom’un kaburgalarını dirsekledi. “Uyan,” dedi alçak sesle. “Dışarıda, koridorda biri var.” Kamaranın zemininin <em>–Güverte zemini, o da ne lanet şeyse–</em> gıcırdamayacağını umarak yataktan inmeye başlamıştı bile. Thom homurdandı, dudaklarını şaplattı ve horlamaya devam etti.</p>

    <p>Thom hakkında endişelenmek için zaman yoktu. Ayak sesleri hemen dışarıdan geliyordu. Mat değneğini alarak kapı ile yatak arasına girdi ve bekledi.</p>

    <p>Kapı yavaşça açıldı ve merdivenin tepesindeki kapaktan gelen ay ışığı altında, siluetleri görünen iki pelerinli adam art arda içeri girdi. Ay ışığı, hançerlerinin çeliğinden yansıyacak kadar kuvvetliydi. İki adam inledi; onları bekleyen birini bulacaklarını düşünmedikleri açıktı.</p>

    <p>Mat değneği ittirdi, ilk adamı tam kaburgalarının birleştiği yerin altından yakaladı. Vururken babasının sesini duyar gibi oldu. <em>Bu öldürücü bir darbedir, Mat. Hayatın söz konusu olmadığı sürece asla kullanma.</em> Ama o hançerler canına kastediyordu, kamarada değneği savuracak yer yoktu.</p>

    <p>Adam boğulur gibi bir ses çıkarır, nefes almak için boşuna çabalayarak iki büklüm olurken Mat öne adım attı ve değneğin ucunu ilk adamın üzerinden ikinci adamın boğazına, yüksek bir çatırtıyla indirdi. İkinci adam hançerini bırakıp boğazını tuttu, arkadaşının üzerine düştü, ikisi birden çizmelerini yere sürterek, hırıldayarak can çekişmeye başladı.</p>

    <p>Mat, iki adama bakarak durdu. <em>İki adam. Hayır, yak beni, üç! Daha önce hayatımda tek bir kişiyi incitmedim, ama bu gece üç adam öldürdüm. Işık!</em></p>

    <p>Karanlık koridor sessizlikle doldu, yukarıdaki güvertede yüksek çizme sesleri duydu. Tüm mürettebat çıplak ayaklarla dolaşıyordu.</p>

    <p>Mat ne yaptığını düşünmemeye çalışarak ölü adamlardan birinin pelerinini çıkardı, omuzlarına sardı, iç çamaşırlarının açık rengini sakladı. Geçit boyunca yalınayak yürüdü, merdiveni tırmandı, başını kapak boşluğunun üzerinden biraz kaldırdı.</p>

    <p>Solgun ay ışığı gergin yelkenlerin üzerinde yansıyordu, ama gece hâlâ güverteyi gölgelerle kaplıyordu ve geminin iki yanında akan su dışında ses yoktu. Güvertede yalnızca tek bir adam var gibiydi, soğuğa karşı pelerininin başlığını iyice çekmiş biri. Adam ayak değiştirdi ve çizme derisi güverte tahtalarına sürtündü.</p>

    <p>Mat değneğini alçak tutarak ve fark edilmemeyi umarak merdiveni tırmandı. “Öldü,” dedi alçak, boğuk bir fısıltıyla.</p>

    <p>“Umarım sen gırtlağını keserken ciyaklamıştır.” Ağır aksanlı sesin Tar Valon’daki dönemeçli sokakta seslendiğini hatırlıyordu. “Bu oğlan çok fazla sorun yaratıyor. Dur! Sen kimsin?”</p>

    <p>Mat değneği tüm gücüyle savurdu. Kalın odun adamın başına çarptı, pelerinin başlığı yere düşen kavun sesine benzer bir sesi kısmen boğdu.</p>

    <p>Adam dümenin üzerine düştü, dümeni itti ve sarsılan gemi Mat’in sendelemesine sebep oldu. Göz ucuyla gölgelerin içinde, korkuluklarda doğrulan bir şey ve bir hançerin pırıltısını gördü ve hançer savrulmadan değneği çeviremeyeceğini anladı. Parlayan başka bir şey gecenin içinde aktı ve donuk bir <em>tank</em> sesiyle loş şekle karıştı. Doğrulma hareketi düşmeye dönüştü ve adam Mat’in ayaklarının dibinde yayıldı.</p>

    <p>Gemi, dümen ilk adamın ağırlığıyla kayınca yine sarsılırken, alt güvertede sesler duyuldu.</p>

    <p>Thom aksayarak, pelerin ve iç çamaşırları içinde, kapaktan Mat’e doğru geldi, boğa gözü lambasının kapağını kaldırdı. “Şanslıydın, evlat. Aşağıdakilerden birinde bu lamba vardı. Orada yatarken gemiyi ateşe verebilirdi.” Işık ölü, sabit gözlü adamın göğsüne bir hançer saplandığını gösteriyordu. Mat adamı daha önce hiç görmemişti; yüzünde o kadar çok yara izi olan birini hatırlayacağından emindi. Thom ölü adamın elindeki hançeri tekmeledi, sonra eğilip kendi hançerini aldı, üzerindeki kanı cesedin pelerinine sildi. “Çok şanslısın, evlat. Gerçekten çok şanslı.”</p>

    <p>Kıç korkuluklarına bağlanmış bir halat vardı. Thom üzerinden aştı, lambayı aşağıya doğru tuttu. Mat ona katıldı. Halatın diğer yanında Güneylimanı’nın küçük teknelerinden biri vardı ve kare lambası söndürülmüştü. İçeri çekilmiş küreklerin arasında iki adam daha bekliyordu.</p>

    <p>“Yüksek Lord alsın beni, bu o!” diye inledi içlerinden biri. Diğeri çılgınca yerinden fırlayıp halatı tutan düğümü çözdü.</p>

    <p>“Bu ikisini de öldürmek ister misin?” diye sordu Thom, sesi gösteri yaptığı zamanlardaki gibi gürleyerek.</p>

    <p>“Hayır, Thom,” dedi Mat sessizce. “Hayır.”</p>

    <p>Teknedeki adamlar soruyu duymuş, ama yanıtı duyamamış olmalıydı, çünkü teknelerini kurtarmaya çalışmayı bıraktılar ve büyük şapırtılar ile yanlardan suya atladılar. Irmakta çıkardıkları sesler çok yüksekti.</p>

    <p>“Aptallar,” diye mırıldandı Thom. “Tar Valon’dan sonra ırmak biraz daralır, ama burada en az sekiz yüz metre genişliğinde olmalı. Karanlıkta asla kıyıya varamazlar.”</p>

    <p>“Taş adına!” diye bir feryat geldi kapaktan. “Burada neler oluyor? Geçitte ölü adamlar var! Vasa dümenin başında uyuyor mu? Çamura saplanacağız!” Mallia keten iç donu dışında çıplak, koşarak dümene gitti, ölü adamı kabaca çekti ve uzun dümen yekesini düzeltti. “Bu Vasa değil! Ruhum kavrulsun, bu ölü adamlar kim?” Şimdi güverteye başkaları da tırmanıyordu, çıplak ayaklı mürettebat ve pelerinlere, battaniyelere sarınmış korkmuş yolcular.</p>

    <p>Thom hareketlerini bedeniyle gizleyerek, halatı hançeriyle tek darbede kesti. Küçük tekne karanlıkta uzaklaşmaya başladı. “Irmak eşkıyaları, Kaptan,” dedi. “Genç Mat ve ben gemini ırmak eşkıyalarından kurtardık. Biz olmasak herkesin gırtlağını keserlerdi. Belki yolculuk ücretlerimizi tekrar düşünmelisin.”</p>

    <p>“Eşkıyalar mı!” diye bağırdı Mallia. “Onlardan Cairhien yakınlarında bol bol var, ama bu kadar kuzeyde hiç duymamıştım!” Birbirine sokulmuş yolcular, eşkıyalar ve gırtlaklarının kesilmesi hakkında mırıldanarak konuşmaya koyuldular.</p>

    <p>Mat dimdik, kapağa doğru yürüdü. Arkasında Mallia’nın sesini duydu. “O serinkanlı biri. Andor’un kiralık katil tuttuğunu hiç duymadım, ama ruhum kavrulsun, o soğuk biri.”</p>

    <p>Mat merdivende sendeledi, geçitte iki cesedin üzerinden aştı ve kaptanın kamarasının kapısını arkasından çarparak kapattı. Yatağa giden yolun yarısını aşmıştı ki titremeye kapıldı ve sonra tek yapabildiği dizlerinin üstüne çökmek oldu. <em>Işık, ben hangi oyunda oynuyorum? Kazanacaksam oyunu bilmeliyim. Işık, hangi oyun?</em></p>

    <p class="paragraf">Rand flütüyle alçak sesle “Sabah Gülü”nü çalarak, alevlerin üzerine eğilmiş bir sopaya takılmış tavşanın kızarmakta olduğu kamp ateşine baktı. Gece rüzgârı alevleri dans ettiriyordu; tavşan kokusunu fark etmedi bile, ama boş boş, bir sonraki köy ya da kasabadan biraz daha tuz bulması gerektiğini düşündü. “Sabah Gülü” o düğünlerde çaldığı ezgilerden biriydi.</p>

    <p>Kaç gün önceydi? Gerçekten o kadar çok düğün mü vardı, yoksa ben hayal mi gördüm? Köydeki her kadın aynı anda evlenmeye karar verdi, ha? Köyün adı neydi? Delirmeye başladım mı yoksa?</p>

    <p>Yüzünde ter damlacıkları belirdi, ama o ateşe bakarak alçak sesle çalmaya devam etti. Moiraine ona <em>ta’veren</em> olduğunu söylemişti. Herkes <em>ta’veren</em> olduğunu söylüyordu. Belki gerçekten de öyleydi. O tür insanlar çevrelerindeki her şeyi değiştirirdi. Onca düğüne bir <em>ta’veren</em> sebep olmuş olabilirdi. Ama bu aklına getirmeyi hiç istemediği bir şeyi çağrıştırıyordu.</p>

    <p><em>Aynı zamanda Yenidendoğan Ejder olduğumu söylüyorlar. Hepsi söylüyor. Hem canlılar, hem ölüler. Bu onu doğru kılmaz. Beni Yenidendoğan Ejder ilan etmelerine izin vermek zorundaydım. Görev. Başka seçeneğim yoktu, ama bu onu doğru kılmaz.</em></p>

    <p>O ezgiyi çalmaktan alamıyordu kendini. Aklına Egwene’i getiriyordu. Bir zamanlar Egwene’le evleneceğini düşünürdü. Uzun zaman önceymiş gibi görünüyordu. Geçmişti, artık. Ama düşlerinde gelmişti. <em>O olabilirdi. Yüzü. Onun yüzüydü.</em></p>

    <p>Yalnız, o kadar çok yüz gelmişti ki, tanıdığı yüzler. Tam, annesi, Mat ve Perrin. Hepsi onu öldürmeye çalışmıştı. Aslında onlar değildi, elbette. Yalnızca yüzleri, Gölgedölleri üzerinde. Aslında onlar olmadığını düşünmüştü. Gölgedölleri düşlerinde bile yürüyor gibiydi. Onlar yalnızca düş müydü? Bazı düşler gerçekti, biliyordu. Ve diğerleri yalnızca düştü, kâbuslar ya da umutlar. Ama farkı nasıl ayırt edecekti? Bir gece rüyasına Min girmişti... ve sırtına hançer saplamaya çalışmıştı. Rand bunun onu bu kadar incitmesine hâlâ şaşıyordu. Dikkatsiz davranmış, kızın yaklaşmasına izin vermiş, gardını indirmişti. Ona baktığında gördüğü şeylere rağmen Min’in yanında kendini koruma ihtiyacı hissetmemişti hiç. Onunla olmak, yaralarına merhem sürülmesi gibiydi.</p>

    <p><em>Ve sonra beni öldürmeye çalıştı!</em> Müzik ahenksiz bir ciyaklamaya dönüştü, ama o yeniden yumuşattı. O değil. <em>Onun yüzüne sahip bir Gölgedölü. Min beni incitmez.</em> Bunu neden düşündüğünü bilmiyordu, ama doğru olduğundan emindi.</p>

    <p>Düşlerinde onca yüz. Selene gelmişti, serin, gizemli ve o kadar güzel ki, onu düşünürken bile ağzı kuruyordu. Ona önceki gibi ihtişam sunmuştu! –çok uzun zaman önce gibi geliyordu– ama şimdi kılıcı alması gerektiğini söylüyordu. Ve kılıçla Selene’e gelecekti. <em>Callandor.</em> O hep düşlerindeydi. Daima. Ve alay dolu yüzler. Egwene’i, Nynaeve’i, Elayne’i kafeslere iten, onları ağlara dolayan, onları inciten eller. Neden diğer ikisinden çok Elayne’e ağlamıştı?</p>

    <p>Başı dönüyordu. Karnının yan tarafı kadar başı da acıyordu ve yüzünden aşağı ter damlaları süzülüyordu. Ve o yumuşak bir sesle, gecenin içinde, uyumaya korkarak “Sabah Gülü”nü çalıyordu. Düş görmekten korkarak.</p>
  </div>
</body>
</html>
