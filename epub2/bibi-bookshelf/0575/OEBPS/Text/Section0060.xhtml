<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="51. Ağ için Yem">51<br />
    Ağ için Yem</h1>

    <p>Nynaeve bir an, güneş ışığıyla aydınlanmış sokağın öbür ucunda uzun boylu, kızıl saçlı, kahverengi pelerini dalgalanan bir adam gördüğünü sandı, ama dönüp Ailhuin’in verdiği mavi hasır şapkanın altından baktığı zaman adamla aralarına bir öküz arabası girmişti. Araba geçtikten sonra ise adam görünürlerde yoktu. Nynaeve adamın sırtında tahta bir flüt çantası olduğundan emindi, giysileri de kesinlikle yerli kıyafeti değildi. <em>Rand olamaz. Rüyamda devamlı onu görmem ta Almoth Ovası’ndan buraya geldiğini göstermez.</em></p>

    <p>Sırtındaki sepetten bir düzine iri balığın orak şeklindeki kuyrukları çıkan yalınayak bir adam yanından geçerken aniden takıldı ve düşerken başından aşağı gümüş pullu balıklar boşaldı. Çamurun içine, ellerinin ve dizlerinin üzerine düştü ve sepetinden dökülen balıklara baktı. Uzun ince balıkların her birinin burnu çamura saplanmış dimdik duruyor, düzgün bir çember oluşturuyorlardı. Bunu görenlerin ağızları açık kaldı. Adam yavaşça, üzerindeki çamuru fark etmeden ayağa kalktı. Sepeti omzundan indirdi ve başını iki yana sallayarak, kendi kendine mırıldanarak balıkları toplamaya başladı.</p>

    <p>Nynaeve gözlerini kırptı, ama onun işi önünde duran adamlaydı. Dükkânının kapısının önünde duran, arkasındaki çengellerde kanlı et parçaları asılı bu inek suratlı eşkıya ile. Örgüsünü çekti ve gözlerini adama dikti.</p>

    <p>“Pekâlâ,” dedi sert bir sesle, “alacağım, ama eğer bu kadar kötü bir parça için istediğin para buysa, benimle bir daha iş yapamayacaksın.”</p>

    <p>Adam paraları alırken sakin sakin omuzlarını silkti, sonra Nynaeve’in kolundaki sepetten çıkardığı kumaşa yağlı koyun etini sardı. Nynaeve eti sepetine koyarken adama öfkeyle baktı, ama bu adamı etkilemedi.</p>

    <p>Nynaeve hızla yürüyüp gitmek üzere döndü... ama neredeyse düşecekti. Bu nalınlara hâlâ alışamamıştı; çamura saplanıp duruyorlardı ve Nynaeve insanların onlarla yürümeyi nasıl becerdiklerini anlamıyordu. Bu güneş ışığının yeri kurutmasını umuyordu, ama Maule’da çamurun kalıcı olduğunu hissediyordu.</p>

    <p>Adımlarını ihtiyatla atarak Ailhuin’in evine doğru yürümeye başladı. Bir yandan da alçak sesle mırıldanıyordu. Her şeyin fiyatı inanılmazdı, kalitesi mutlaka kötüydü ve neredeyse kimse buna aldırış etmiyordu, ne satanlar, ne alanlar. Bereli, kırmızımsı sarı bir meyveyi –Nynaeve meyveyi tanımıyordu; burada, adını bile duymadığı bir sürü meyve ve sebze vardı– iki elinde sallayarak bir dükkâncıya bağıran kadını duyunca rahatladı. Kadın herkesi adamın nasıl pislikler sattığını görmeye davet ediyordu, ama dükkân sahibi yalnızca bitkin bitkin onu izliyor, karşılık vermeye zahmet bile etmiyordu.</p>

    <p>Fiyatlar için bahane vardı, Nynaeve bunu biliyordu. Elayne Cairhien’de kimse alamadığı için ambarlarda sıçanların yediği tahılları, Aiel Savaşı’ndan bu yana Cairhien ticaretinin ne kadar geliştiğini açıklamıştı. Ama insanların uzanıp ölmeye hazırlanıyormuş gibi görünmesinin bahanesi olamazdı. Nynaeve İki Nehir’de ekinlerin dolu yüzünden mahvolduğu, çekirgeler tarafından yendiği, karadilin koyunları öldürdüğü, kırmızılekenin tütünleri kuruttuğu ve bu yüzden Baerlon’dan gelen tüccarlara satacak hiçbir şeyleri olmadığı zamanlar görmüştü. Art arda iki sene şalgam çorbası, eski arpa ve avcıların eve getirmeyi başardıkları sıska tavşanlar dışında yiyecek hiçbir şey bulamadıklarını hatırlıyordu, ama İki Nehirliler yere serildikleri zaman yeniden ayakları üzerinde doğrulmuşlar, işe dönmüşlerdi. Bu insanlar yalnızca bir kötü sene yaşamışlardı, üstelik balıkçılık ve diğer ticari işleri gelişiyor gibiydi. Nynaeve onlara dayanamıyordu. Sorun şuydu ki, biraz sabırlı olması gerektiğini biliyordu. Bunlar tuhaf âdetlere sahip yabancı insanlardı ve onun gördüğü zaman irkildiği şeyleri olağan kabul ediyorlardı, Ailhuin ve Sandar bile. Nynaeve birazcık daha sabır sahibi olmalıydı.</p>

    <p><em>Onlara karşı olmasa bile, en azından Ewgene’e karşı.</em> Bunu bir kenara bıraktı. Çocuk berbat davranıyordu, doğruluğu en bariz önerilerde bile tersleniyor, en mantıklı şeylere itiraz ediyordu. Yapmaları gereken şeyin çok açık olduğu zamanlarda bile Egwene ikna edilmek istiyordu. Nynaeve insanları ikna etmeye alışık değildi, özellikle de kundak bezlerini değiştirdiği insanları. Egwene’den yalnızca yedi yaş büyük olmasının önemi yoktu.</p>

    <p><em>Hep o kötü rüyalar yüzünden,</em> dedi kendi kendine. <em>Ne anlama geldiklerini çıkartamıyorum, üstelik şimdi Elayne ve ben de aynılarını görmeye başladık ve bunun da ne anlama geldiğini bilmiyorum ve Sandar hâlâ aramakta olduğu dışında hiçbir şey söylemiyor ve o kadar sinirliyim ki... tükürebilirim!</em> Örgüsünü öyle hızlı çekti ki canı acıdı. En azından Egwene’i <em>ter’angreal</em>’i bir daha kullanmamaya, onu hep tenine dokunacak şekilde takmak yerine kesesine koymaya ikna edebilmişti. <em>Tel’aran’rhiod</em>’da Kara Ajahlar varsa... Bu olasılığı düşünmek istemiyordu. <em>Onları bulacağız!</em></p>

    <p>“Onları alt edeceğim,” diye mırıldandı. “Beni bir koyun gibi satmaya çalışmak ha! Bir hayvan gibi avlamak! Bu sefer avcı benim, tavşan değil! O Moiraine! Emond Meydanı’na hiç gelmemiş olsaydı Egwene’e yeterince eğitim verebilirdim. Ve Rand... Bir şey... Bir şeyler yapabilirdim.” İki fikrin de doğru olmadığını bilmenin bir faydası olmuyordu; durumu daha da kötü kılıyordu. Moiraine’den neredeyse Liandrin ve Kara Ajah kadar nefret ediyordu, belki Seanchanlar kadar çok.</p>

    <p>Nynaeve bir köşeyi döndü ve Juilin Sandar’ın ezilmemek için kenara sıçraması gerekti. Onlara ne kadar alışmış olsa da, neredeyse kendi nalınlarına takılıp düşecekti, yüzüstü çamura yapışmasını engelleyen tek şey değneği oldu. Nynaeve o açık renk, boğum boğum tahtaya bambu dendiğini ve göründüğünden sağlam olduğunu öğrenmişti.</p>

    <p>“Maryim –ah– Maryim Hanım,” dedi Sandar, dengesini yeniden kurarak. “Ben... sizi arıyordum.” Ona tedirgin tedirgin gülümsedi. “Kızdınız mı? Neden bana öyle kaşlarınızı çatıyorsunuz?”</p>

    <p>Nynaeve alnındaki kırışıkları düzeltti. “Kaşlarımı sana çatmıyordum, Sandar Efendi. Kasap... Fark etmez. Neden beni arıyordun?” Nefesi kesildi. “Onları buldun mu?”</p>

    <p>Adam gelip geçenlerin kulak misafiri olmaya çalışacağından kuşkulanırmış gibi çevresine bakındı. “Evet. Evet, benimle eve dönmelisiniz. Diğerleri bekliyor. Diğerleri. Ve Guenna Ana.”</p>

    <p>“Neden bu kadar tedirginsin? Amacını fark etmelerine izin vermedin, değil mi?” dedi sert bir sesle. “Seni korkutan ne?”</p>

    <p>“Hayır! Hayır, hanımefendi. Ben... ben kendimi göstermedim.” Gözleri yine yanlara kaydı, bir adım yaklaştı ve sesini nefes nefese, telaşlı bir fısıltıya çevirdi. “Aradığınız bu kadınlar, onlar Taş’ın içinde! Yüksek Lord’un konukları! Yüksek Lord Samon’un! Neden onlara hırsız dediniz? Yüksek Lord Samon!” diye ciyakladı neredeyse. Yüzünde ter vardı.</p>

    <p><em>Taş’ın içinde! Bir Yüksek Lord’la beraber!</em> Işık, şimdi onlara nasıl ulaşacağız? Sabırsızlığını zorla bastırdı. “Sakin ol,” dedi yatıştırırcasına. “Sakin ol, Sandar Efendi. Her şeyi seni tatmin edecek şekilde açıklayabiliriz.” <em>Umarım açıklayabiliriz. Işık, eğer Taş’a koşup bu Yüksek Lord’a onları aradığımızı söylerse...</em> “Benimle Guenna Ana’nın evine gel. Joslyn, Caryla ve ben sana her şeyi açıklayacağız. Gerçekten. Gel.”</p>

    <p>Adam huzursuz huzursuz, kısa bir hareketle baş salladıktan sonra yanında yürümeye başladı, Nynaeve’in nalınlarla tutturabildiği hıza ayak uydurdu. Koşmak istiyormuş gibi görünüyordu.</p>

    <p>Bilge Kadın’ın evine geldiklerinde Nynaeve çabucak arka tarafa gitti. Görebildiği kadarıyla kimse ön kapıyı kullanmıyordu, Guenna Ana bile. Atlar şimdi bambudan bir korkuluğa bağlanmıştı. Ailhuin’in sebzelerine ve yeni çıkan incirlerine uzak bir yerde. Eyerleri ve koşum takımları içeriye konmuştu. Nynaeve bu sefer Gaidin’in burnunu okşamak ve ona iyi bir çocuk olduğunu, isminin düşündürdüğünden daha akıllı olduğunu söylemek için durmadı. Sandar durup değneğinin ucu ile nalınlarındaki çamuru sıyırdı, ama Nynaeve içeri girdi.</p>

    <p>Ailhuin Guenna odaya çekilmiş yüksek sırtlı sandalyelerden birinde, kolları iki yanda, oturuyordu. Gri saçlı kadının gözleri öfke ve korkuyla yuvalarından fırlamıştı tek bir kasını oynatmadan şiddetle mücadele ediyordu. Neler öldüğünü anlaması için Nynaeve’in ince Hava örgülerini hissetmesi gerekmiyordu. <em>Işık, bizi buldular! Kavrulası Sandar!</em></p>

    <p>Öfke içine dolup normalde onu Güç’ten ayrı tutan duvarları yıktı ve sepet ellerinden düşerken Nynaeve bir karadiken çalısındaki beyaz çiçek oldu, <em>saidar</em>’ı kucaklamak için açıldı... Ve sanki başka bir duvara çarpmış gibi oldu, berrak camdan bir duvara. Gerçek Kaynak’ı hissedebiliyordu, ama duvar Tek Güç’le dolma arzusu dışında her şeyi durduruyordu.</p>

    <p>Sepet yere düştü ve yerde sıçrarken Nynaeve’in arkasındaki kapı açıldı, Liandrin içeri girdi. Ardından sol kulağının üzerinde beyaz bir saç tutamı olan siyah saçlı bir kadın girdi. Üstlerinde omuzlarını açıkta bırakan renkli, ipek elbiseler vardı ve <em>saidar</em>’ın parıltısıyla sarılıydılar.</p>

    <p>Liandrin kırmızı elbisesini düzeltti ve o dolgun, gül goncası dudaklarıyla gülümsedi. Bebek gibi yüzü keyifle doluydu. “Görüyorsun, değil mi, yabani,” diye başladı, “senin hiç...”</p>

    <p>Nynaeve kadının ağzına bütün gücüyle vurdu. <em>Işık, kaçmak zorundayım.</em> Rianna’ya elinin tersiyle öyle hızlı bir darbe indirdi ki, siyah saçlı kadın bir hırıltı koyuverip ipek kaplı bir yığın halinde düştü. <em>Başkaları da olmalı, ama kapıya varabilirsem, Kaynak’la arama kalkan koyamayacakları kadar uzaklaşabilirsem, bir şeyler yapabilirim.</em> Liandrin’i hızla iterek kapıdan uzaklaştırdı. <em>Kalkanlarından bir kaçayım...</em></p>

    <p>Her yandan sopa ve yumruk darbeleri geldi, ona art arda vurdu. Ne şimdi sımsıkı kapadığı ağzının bir köşesinden kan sızan Liandrin, ne de saçları ve yeşil elbisesi dağılmış olan Rianna el kaldırmışlardı. Nynaeve darbeler kadar çevresinde örülen Hava akımlarını da hissedebiliyordu. Kapıya ulaşmaya çalıştı, ama dizleri üzerine çökmüş olduğunu fark etti. Görünmez darbelerin ardı arkası kesilmiyordu, olmayan sopalar ve yumruklar sırtına, karnına, başına, kalçalarına, omuzlarına, göğüslerine, bacaklarına vuruyordu. İnleyerek yana doğru düştü ve top gibi kıvrıldı, kendisini korumaya çalıştı. <em>Ah, Işık, denedim. Egwene! Elayne! Denedim! Bağırmayacağım! Yanasıca, beni öldürene dek dövebilirsiniz, ama bağırmayacağım!</em></p>

    <p>Darbeler durdu ama Nynaeve titremesini durduramıyordu. Kendini tepeden tırnağa yaralanmış, berelenmiş hissediyordu.</p>

    <p>Liandrin yanında diz çöktü, kollarını dizlerine doladı; ipek ipeğe sürtündü. Ağzındaki kanı silmişti. Kara gözleri sert bakıyordu ve artık yüzünde keyiften eser yoktu. “Belki alt edildiğini anlamayacak kadar aptalsın, yabani. Diğer aptal kız kadar, Egwene kadar vahşice savaştın. O çıldırmış gibiydi. Hepiniz boyun eğmeyi öğrenmelisiniz. <em>Öğreneceksiniz.</em>”</p>

    <p>Nynaeve ürperdi ve yeniden <em>saidar</em>’a uzandı. Gerçek bir umudu olduğundan değil, ama bir şey yapmak zorundaydı. Acısının içinden zorla uzandı... ve aynı görünmez kalkana çarptı. Liandrin’in gözleri şimdi yine keyifle, bir sineğin kanatlarını koparan yaramaz çocuğun gözlerindeki o gaddar zevkle doluydu.</p>

    <p>“En azından buna ihtiyacımız yok,” dedi Rianna, Ailhuin’in yanında durarak. “Kalbini durduracağım.” Ailhuin’in gözleri yuvalarından fırlayacaktı az daha.</p>

    <p>“Hayır!” Liandrin başını hızla çevirirken kısa, bal rengi örgüleri savruldu. “Öldürmekte fazla acelecisin, ama ancak Yüce Efendi ölüleri kullanabilir.” Görünmez bağların sandalyesinde tutsak ettiği kadına gülümsedi. “Bizimle gelen askerleri gördün, yaşlı kadın. Taş’ta bizi kimin beklediğini biliyorsun. Yüksek Lord Samon, bugün evinde olanlardan bahsedersen memnun olmayacak. Dilini tutarsan yaşarsın, belki bir gün yine ona hizmet edersin. Konuşursan, yalnızca Karanlığın Yüce Efendisi’ne hizmet edersin. Mezarın ötesinden. Hangisini seçiyorsun?”</p>

    <p>Ailhuin aniden başını oynatabilir hale geldi. Gri buklelerini salladı, ağzını oynattı. “Ben... ben dilimi tutacağım,” dedi kederle, sonra Nynaeve’e utanç dolu bir bakış fırlattı. “Konuşursam neye yarar ki? Yüksek Lordlardan biri kaşını kaldırarak kellemi uçurtabilir. Size ne faydam olur, kızım? Ne faydam?”</p>

    <p>“Önemli değil,” dedi Nynaeve bitkin bitkin. <em>Kime söyleyebilir? Yapabileceği tek şey ölmek olur.</em> “Elinden gelse yardım edeceğini biliyorum.” Rianna başını arkaya attı ve güldü. Tamamen serbest kalan Ailhuin kamburunu çıkardı, ama kucağındaki ellerine bakarak orada öyle oturdu.</p>

    <p>Liandrin ve Rianna Nynaeve’i ayağa kaldırıp evin ön tarafına ittiler. “Bize sorun çıkarırsan,” dedi siyah saçlı kadın sert bir sesle, “sana kendi derini yüzdürürüm ve kemiklerine dans ettiririm.”</p>

    <p>Nynaeve kahkaha atacak oldu. <em>Nasıl sorun çıkarabilirim ki?</em> Gerçek Kaynak’a ulaşamıyordu. Bereleri öyle acıyordu ki, zar zor ayakta durabiliyordu. Yapabileceği herhangi bir şeyi bir çocuğun aksilenmesi gibi kolayca hallederlerdi. <em>Ama berelerim iyileşecek yanasıcalar ve siz açık vereceksiniz! İşte o zaman...</em></p>

    <p>Evin ön odasında başkaları da vardı. Kenarlı, yuvarlak miğferler takmış, bol kollu kırmızı ceketlerinin üzerine parlak zırhlar giymiş iki iri asker. İki adamın yüzleri terliydi, Nynaeve kadar korkuyormuş gibi kara gözleri bir oraya bir buraya bakıyordu. Amico Nagoyin oradaydı, uzun boynu ve solgun cildiyle ince ve güzel, çiçek toplayan bir kız kadar masum görünüyordu. Joiya Byir’in, Güç’le uzun süre çalışan kadınların pürüzsüz yanaklı sükûnetine rağmen dostça bir yüzü vardı, neredeyse bir büyükannenin sıcak yüzüne sahipti, ama yıllar siyah saçlarına ak düşürmemişti. Gri gözleri ise hikâyelerdeki üvey anneninki gibi bakıyordu, kocasının ilk karısından olan çocuklarını öldüren kadınınki gibi. İki kadın da Güç’le ışıldıyordu.</p>

    <p>Elayne iki Kara kardeşin arasında duruyordu. Gözü morarmış, yanağı şişmiş, dudağı patlamıştı ve elbisesinin bir kolu yırtılmıştı. “Üzgünüm, Nynaeve,” dedi boğuk bir sesle, çenesi açıyormuş gibi. “Çok geç olana dek görmedik onları.”</p>

    <p>Egwene yerde buruşuk bir yığın halinde yatıyordu. Yüzü berelerle şişmişti, neredeyse tanınmaz haldeydi. Nynaeve ve eşlikçileri içeri girerken iri askerlerden biri Egwene’i omzuna aldı. Kız yarısı boş bir arpa çuvalı gibi, askerin omzundan gevşekçe sarktı.</p>

    <p>“Ona ne yaptınız?” diye sordu Nynaeve. “Yanasıcalar, ne!..” Görünmez bir şey ağzına öyle hızlı vurdu ki, bir an gözü karardı.</p>

    <p>“Bak bak,” dedi Joiya Byir gözlerinin yalanladığı bir gülümsemeyle. “Sorulara ve kötü dil kullanmaya tahammül edemem.” Konuşması da büyükanne gibiydi. “Ancak seninle konuşulursa yanıt vereceksin.”</p>

    <p>“Sana söylemiştim, kız savaşmayı bırakmadı, değil mi?” dedi Liandrin. “Sana ders olsun. Sorun çıkarmaya çalışırsan onun gördüğü muameleyi görürsün.”</p>

    <p>Nynaeve Egwene için bir şeyler yapabilmek için yanıp tutuşuyordu, ama onu sokağa ittirirlerken karşı koymadı. Onları itmek zorunda bıraktı; mücadele etmenin cılız bir yoluydu işbirliği yapmayı reddetmek, ama o anda elinden bundan fazlası gelmiyordu.</p>

    <p>Sanki herkes başka yerde olmanın daha iyi bir fikir olduğuna karar vermiş gibi, çamurlu sokaklarda pek az insan vardı. O birkaç kişi de yanlarından koşturarak geçti; koşumlarında uzun beyaz tüyler olan birbirinin eşi altı beyaz atın arkasındaki parlak, siyah cilalı arabaya bakmadılar bile. Askerler gibi giyinmiş ama zırhı ve kılıcı olmayan bir arabacı yerinde oturuyordu, ikinci bir arabacı evden çıktıkları zaman kapıyı açtı. Ama o kapıyı açmadan, Nynaeve oraya resmedilmiş deseni gördü: Çentikli şimşekleri kavrayan gümüş eldivenli bir yumruk.</p>

    <p>Bunun Yüksek Lord Samon’un simgesi olduğunu tahmin etti <em>–Kara Ajah’la iş yapıyorsa bir Karanlıkdostu olmalı. Işık yaksın onu!–</em> ama onlar görününce diz çöken adamla daha fazla ilgileniyordu. “Yan e mi, Sandar, neden?..” Omuzlarına bir sopa çarpmış gibi gelince yerinde sıçradı.</p>

    <p>Joiya Byir paylarcasına gülümsedi ve parmağını salladı. “Saygılı olacaksın, çocuk. Yoksa o dili kaybedebilirsin.”</p>

    <p>Liandrin kahkaha attı. Sandar’ın siyah saçlarını kavrayarak başını arkaya çekti. Adam sadık bir köpeğin gözleriyle ona baktı... ya da tekme bekleyen bir sokak köpeğinin bakışlarıyla. “Bu adama karşı o kadar sert olma.” ‘Adam’ sözcüğünü ‘köpek’ der gibi söylemişti. “Hizmet etmesi için... ikna edilmesi gerekti. Ama ben ikna etmekte çok iyiyimdir, değil mi?” Yine kahkaha attı.</p>

    <p>Sandar şaşkın bakışlarını Nynaeve’e çevirdi. “Yapmak zorundaydım, Maryim Hanım. Zorundaydım.” Liandrin onun saçını çekti ve adamın gözleri ona döndü, bir kez daha hevesli köpek gözleriydiler.</p>

    <p><em>Işık!</em> diye düşündü Nynaeve. <em>Ona ne yaptılar? Bize ne yapacaklar?</em></p>

    <p>O ve Elayne kaba bir şekilde arabaya yüklendi, Egwene aralarına yığılmış, başı sarkıyordu. Liandrin ve Rianna içeri tırmandılar ve öne bakan koltuğa oturdular. Hâlâ <em>saidar</em>’ın parıltısıyla sarılıydılar. Nynaeve o anda diğerlerinin nereye gittiğine aldırmıyordu. Egwene’e ulaşmak, ona dokunmak, yaralarını rahatlatmak istiyordu, ama boynunun aşağısındaki tek kası bile kıpırdatamıyordu, sadece kıvranabiliyordu o kadar. Hava akımları üçünü kat kat battaniye gibi sarmıştı. Araba sarsılarak hareket etti, deri yaylarına rağmen çamurda sert sert sallandı.</p>

    <p>“Onu incittiyseniz...” <em>Işık, onu incittiklerini görebiliyorum. Neden kastettiğim şeyi söyleyemiyorum?</em> Ama sözlerin ağzından çıkmasını sağlamak da elini kaldırmak kadar güç geliyordu. “Onu öldürdüyseniz, hepinizi vahşi köpekler gibi avlamadan durmayacağım.”</p>

    <p>Rianna dik dik baktı, ama Liandrin yalnızca burnunu çekti. “Aptallaşma, yabani. Canlı isteniyorsunuz. Ölü yem hiçbir şey yakalayamaz.”</p>

    <p><em>Yem mi? Ne için? Kim için?</em> “Sen aptalın birisin, Liandrin! Buraya yalnız geldiğimizi mi sanıyorsun? Yalnızca üçümüz, üstelik tam Aes Sedai bile değiliz. Biz yemiz, Liandrin. Ve siz de tıpkı şişman bir ormantavuğu gibi tuzağa düştünüz.”</p>

    <p>“Ona bunu söyleme!” dedi Elayne sert bir sesle ve Nynaeve Elayne’in hikâyesine yardım etmeye çalıştığını fark etmeden şaşkınlıkla gözlerini kırptı. “Öfkenin seni alt etmesine izin verirsen, onlara duymamaları gereken şeyler söylersin. Bizi Taş’ın içine götürmeleri gerek. Onlar...”</p>

    <p>“Sessiz ol!” diye terslendi Nynaeve. “Asıl sen dilini tutamıyorsun!” Elayne bütün o berelerin içinde utanmış görünmeyi başardı. <em>Bırak kafaları bununla meşgul olsun,</em> diye düşündü Nynaeve.</p>

    <p>Ama Liandrin yalnızca gülümsedi. “Yem olarak işiniz bittikten sonra bize her şeyi anlatacaksınız. Anlatmak isteyeceksiniz. Senin bir gün çok güçlü olacağını söylüyorlar, ama Büyük Efendi Be’lal seninle ilgili planlarını gerçekleştirmeden önce, daima bana itaat etmeni sağlayacağım. Myrddraal getirtiyor. On üç tane.” O gül goncası dudaklar son sözcükleri gülerek söylemişti.</p>

    <p>Nynaeve midesinde bir burkulma hissetti. Terkedilmişlerden biri! Beyni şoktan uyuşmuştu. <em>Karanlık Varlık ve Terkedilmişlerin tümü Shayol Ghul’de tutsak, yaratım anında Yaratıcı tarafından tutsak edildiler.</em> Ama bu işe yaramadı; ne kadarının yanlış olduğunu bilecek kadar çok şey öğrenmişti. Sonra birden, gerisini de idrak etti. On üç Myrddraal. Ve Kara Ajah’tan on üç kardeş. Çığlık atmakta olduğunu fark etmeden önce Elayne’in çığlıklarını duydu. O görünmez Hava bağları içinde faydasızca kıvranıyordu. Hangisinden daha çok ses çıktığına karar vermek imkânsızdı, onların çaresiz çığlıkları mı, yoksa Liandrin ve Rianna’nın kahkahaları mı.</p>
  </div>
</body>
</html>
