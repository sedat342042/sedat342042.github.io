<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="22. Yüzüğün Bedeli">22<br />
    Yüzüğün Bedeli</h1>

    <p>Egwene Verin’in odasından çıktıktan sonra yalnızca kısa bir mesafe gitmişti ki Sheriam’la karşılaştı. Çömezler Sorumlusu dalgın dalgın kaşlarını çatmıştı.</p>

    <p>“Biri Verin’in seninle konuştuğunu hatırlamasaydı seni bulamayacaktım.” Aes Sedai’nin sesi biraz sinirli çıkıyordu. “Gel, çocuğum. Her şeyi bekletiyorsun! O kâğıtlar ne?”</p>

    <p>Egwene kâğıtları biraz daha sıkı kavradı. Sesinin uysal ve saygılı çıkmasına çalıştı. “Verin Sedai onları incelemem gerektiğini düşünüyor, Aes Sedai.” Sheriam onları görmek isterse ne yapacaktı? Reddetmek için ne bahane gösterecekti, Kara Ajah’tan on üç kadın ve çaldıkları <em>ter’angreal</em>’leri gösteren sayfaları nasıl açıklayacaktı?</p>

    <p>Ama Sheriam sorar sormaz kâğıtları unutmuş gibiydi. “Bunu boş ver. İsteniyorsun ve herkes bekliyor.” Egwene’in kolunu tuttu ve onu daha hızlı yürümeye zorladı.</p>

    <p>“İsteniyor muyum, Sheriam Sedai? Ne için bekliyorlar?”</p>

    <p>Sheriam öfkeyle başını iki yana salladı. “Kabuledilmişliğe terfi edeceğini unuttun mu? Yarın çalışma odama geldiğin zaman yüzük parmağında olacak, ama bunun seni fazla teselli edeceğinden kuşkuluyum.”</p>

    <p>Egwene durmaya çalıştı, ama Aes Sedai onu yürümeye zorladı. Kütüphane duvarları boyunca aşağı doğru kıvrılan dar bir merdivene götürdü. “Bu gece mi? Hemen mi? Ama yarı uyuyorum Aes Sedai ve kirliyim ve... daha günlerim var sanıyordum. Hazırlanmak için. Hazır olmak için.”</p>

    <p>“Saatler hiçbir kadını beklemez,” dedi Sheriam. “Çark dilediği gibi, <em>dilediği zaman</em> dokur. Dahası, nasıl hazırlanacaksın ki? Zaten bilmen gerekenleri biliyorsun. Arkadaşın Nynaeve’in zamanında bildiğinden daha fazla.” Egwene’i merdivenlerin dibindeki küçük bir kapıdan ittirdi ve aşağı doğru kıvrılan dar bir rampaya giden bir başka koridorda hızla yürümeye başladılar.</p>

    <p>“Dersleri dinledim,” diye itiraz etti Egwene, “ve onları hatırlıyorum, ama... bir gece uyuyamaz mıyım?” Sarmallar çizen rampanın sonu yok gibiydi.</p>

    <p>“Amyrlin Makamı beklemenin anlamı olmadığına karar verdi.” Sheriam Egwene’e göz ucuyla bakarak gülümsedi. “Tam olarak kullandığı sözler şunlardı, ‘Balığı ayıklamaya karar vermişsen, çürüyene kadar beklemenin faydası yoktur.’ Elayne çoktan kemerlerden geçmiş olmalı ve Amyrlin bu gece senin de geçmen konusunda kararlı. Bu telaşın sebebini anladığımdan değil,” diye ekledi, biraz da kendi kendine, “ama Amyrlin emrettiği zaman, biz itaat ederiz.”</p>

    <p>Egwene sessizlik içinde rampadan aşağı sürüklenmesine izin verdi. Midesinde bir düğüm oluşmaya başlamıştı. Nynaeve Kabuledilmişliğe yükselirken olanlar konusunda pek açık konuşmamıştı. Aslında, yüzünü buruşturarak, “Aes Sedailerden nefret ediyorum!” demek dışında hiç konuşmamıştı. Rampa sonunda Kule’nin çok altında, adanın kaya tabanının içindeki geniş bir koridorda sona erdiğinde, Egwene titriyordu.</p>

    <p>Koridor sade ve süssüzdü, içine oyulduğu açık renk kaya düzgün bir biçimde yontulmuş, ama bunun dışında dokunulmamıştı. Sadece bir kapı vardı; koridorun en sonunda bulunan, iki kanatlı, koyu renk ahşap bir kapı. Kapı kale kapısı kadar yüksek ve sadeydi, ama tahtaları pürüzsüzdü ve iyi bir işçilikle yapılmıştı. Kapının iki kanadı öyle dengeliydi ki, Sheriam birini kolayca ittirip açtı ve arkasından Egwene’i çekerek büyük, kubbeli bir odaya soktu.</p>

    <p>“Nihayet!” diye terslendi Elaida. Kızıl saçaklı şalının içinde bir kenarda, üzerinde üç iri gümüş kadeh bulunan bir masanın yanında duruyordu.</p>

    <p>Yüksek sehpaların üzerindeki lambalar odayı ve kubbenin altında duran şeyi aydınlatıyordu. Tam da altından yürüyerek geçilebilecek yükseklikte üç tane gümüş yuvarlak kemer, yine gümüş kalın bir halkanın üzerinde yükseliyordu; halkaya bağlandıkları noktada birbirlerine de dokunuyorlardı. Kemerlerin halkayla birleştiği üç noktanın önünde, şalları sırtlarında üç Aes Sedai oturuyordu. Yeşil Ajah’tan olan Aes Sedai Alanna idi, ama Egwene Sarı ve Beyaz Aes Sedaileri tanımıyordu.</p>

    <p>Kucak açtıkları <em>saidar</em>’ın parıltısıyla çevrelenmiş olan Üç Aes Sedai bakışlarını kemerlere dikmişti ve gümüş yapının içinde bir parıltı titreşerek, büyüyerek yanıt veriyordu. Yapı bir <em>ter’angreal</em> idi ve Efsaneler Çağı’nda her ne için yapılmışsa, artık çömezlerin Kabuledilmiş olmak için içinden geçmeleri gerekiyordu. Bu yapının içinde, Egwene korkularıyla yüzleşmek zorunda kalacaktı. Üç kez. Kemerlerin içindeki beyaz ışık artık titreşmiyordu; sanki zapt edilmiş gibi içeride duruyor, ama boşluğu dolduruyor, matlaştırıyordu.</p>

    <p>“Sakin ol, Elaida,” dedi Sheriam sükûnetle. “Kısa süre sonra bitecek.” Egwene’e döndü. “Bunda çömezlere üç şans verilir. İçeri girmeyi iki kez reddedebilirsin, ama üçüncü kez reddettikten sonra bir daha dönmemek üzere Kule’den gönderilirsin. Genelde böyledir ve reddetme hakkına da kesinlikle sahipsin, ama reddedersen Amyrlin’in pek memnun kalacağını sanmıyorum.”</p>

    <p>“O kıza bu şans verilmemeli.” Elaida’nın sesi sertti ve yüzü de sesinden daha yumuşak değildi. “Nasıl bir potansiyeli olduğu umurumda bile değil. Kule’nin kapısının önüne konmalı. Bu olmuyorsa da gelecek on sene boyunca yer silmesi sağlanmalı.”</p>

    <p>Sheriam Kızıl kardeşe keskin bir bakış fırlattı. “Elayne konusunda bu kadar katı değildin. Bunun parçası olmayı sen istedin, Elaida –belki de Elayne yüzünden– ve bu kız için de rolünü gerektiği gibi yerine getireceksin. Yoksa git, ben de başkasını bulayım.”</p>

    <p>İki Aes Sedai bakışlarını birbirlerine dikti, öyle ki Egwene çevrelerinde Tek Güç’ün parıltısını görse şaşmayacaktı. Elaida sonunda başını arkaya attı ve duyulur bir sesle burnunu çekti.</p>

    <p>“Yapılması gerekiyorsa, yapalım. Sefil kıza reddetme hakkını ver de işimize bakalım. Geç oldu.”</p>

    <p>“Reddetmeyeceğim.” Egwene’in sesi titriyordu, ama titremeyi bastırdı ve başını dik tuttu. “Yapmak istiyorum.”</p>

    <p>“Güzel,” dedi Sheriam. “Güzel. Şimdi sana, senin durduğun yerde durana kadar hiçbir kadının işitemeyeceği iki şey söyleyeceğim. Bir kez başlayınca, sonuna dek gitmelisin. Herhangi bir noktada reddedersen, üçüncü kez reddetmişsin gibi Kule’den çıkartılırsın. İkinci olarak, aramak, çabalamak tehlikeyi bilmektir.” Sesi, bunu defalarca söylemiş gibi çıkıyordu. Gözlerinde bir anlayış ışığı vardı, ama yüzü Elaida’nınki kadar sertti. Anlayış Egwene’i sertlikten daha fazla korkuttu. “Bazı kadınlar girdi ama bir daha hiç çıkmadı. <em>Ter’angreal</em> sessizleşmeye bırakıldığında, orada değildiler. Ve bir daha hiç görülmediler. Hayatta kalacaksan, azimli olmak zorundasın. Tereddüde düşersen, başaramazsan...” Sheriam’ın sesi telaffuz edilmemiş sözcüklerin hedefi bulmasını sağladı; Egwene ürperdi. “Bu senin son şansın. Şimdi reddedersen, daha ilk reddin sayılır. İki kez daha deneyebilirsin. Şimdi kabul edersen, geri dönüş yok. Reddetmek ayıp değil. Ben ilk seferinde yapamadım. Seç.”</p>

    <p><em>Bir daha hiç çıkmadılar mı?</em> Egwene yutkundu. <em>Ben Aes Sedai olmak istiyorum. Ve ilk önce Kabuledilmiş olmalıyım.</em> “Kabul ediyorum.”</p>

    <p>Sheriam başını salladı. “O zaman hazırlan.”</p>

    <p>Egwene gözlerini kırpıştırdı, sonra hatırladı. İçeri çıplak girmesi gerekiyordu. Verin’in verdiği kâğıtları yere koymak için eğildi –sonra da tereddüt etti. Onları burada bırakırsa, Sheriam ya da Elaida, Egwene <em>ter’angreal</em>’in içindeyken onları karıştırabilirlerdi. Kesesindeki küçük <em>ter’angreal</em>’i bulabilirlerdi. Devam etmeyi reddederse, onları saklayabilir, belki Nynaeve’e bırakabilirdi. Nefesi kesildi. <em>Artık reddedemem. Çoktan başladım.</em></p>

    <p>“Şimdiden reddetmeye mi karar verdin, çocuğum?” diye sordu Sheriam, kaşlarını çatarak. “Artık ne anlama geleceğini bilerek?”</p>

    <p>“Hayır, Aes Sedai,” dedi Egwene telaşla. Hızlı hızlı giysilerini çıkardı, katladı, kesenin ve kâğıtların üzerine koydu. Böyle idare etmek zorundaydı.</p>

    <p><em>Ter’angreal</em>’in yanında, Alanna aniden konuştu. “Bir tür... tını var.” Gözlerini kemerden ayırmadı. “Sanki bir yankı. Nereden geliyor, bilemiyorum.”</p>

    <p>“Sorun mu var?” diye sordu Sheriam keskin bir sesle. O da şaşırmış görünüyordu. “Sorun varsa içeri kimseyi göndermem.”</p>

    <p>Egwene özlemle giysi yığınına baktı. <em>Lütfen, evet, Işık, bir sorun olsun. Girmeyi reddetmeden o kâğıtları saklamamı sağlayacak bir şey.</em></p>

    <p>“Hayır,” dedi Alanna. “Düşünmeye çalışırken kulağının dibinde vızıldayan bir ısırbeni gibi, ama etkisi yok. Sözünü bile etmezdim, ama daha önce böyle bir şey olduğunu hiç duymadım.” Başını iki yana salladı. “Yok oldu.”</p>

    <p>“Belki,” dedi Elaida soğuk soğuk, “diğerleri böylesine küçük bir şeyin bahsetmeye değmeyeceğini düşünmüşlerdir.”</p>

    <p>“Devam edelim.” Sheriam’ın ses tonu daha fazla oyalanmaya tahammül etmeyeceğini gösteriyordu. “Gel.”</p>

    <p>Egwene giysilerine ve gizli kâğıtlarına son bir bakış fırlatarak kemerlere doğru yürüdü. Çıplak ayaklarının altındaki taş buz gibiydi.</p>

    <p>“Yanında kimi getirdin, kardeşim?” dedi Elaida resmi bir sesle.</p>

    <p>Sheriam, ölçülü adımlar atmaya devam ederek yanıtladı, “Kabuledilmişlik için aday olarak gelen birini, kardeşim.” <em>Ter’angreal</em>’in çevresindeki üç Aes Sedai kıpırdamadı.</p>

    <p>“Hazır mı?”</p>

    <p>“Olduğu kişiyi arkada bırakmaya ve korkularının içinden geçip Kabuledilmişlik hakkı kazanmaya hazır.”</p>

    <p>“Korkularını tanıyor mu?”</p>

    <p>“Onlarla hiç yüzleşmedi, ama şimdi gönüllü.”</p>

    <p>“O zaman korktukları ile yüzleşsin.” O resmiyet içinde bile, Elaida’nın sesinde tatmin vardı.</p>

    <p>“İlk sefer,” dedi Sheriam, “geçmiş için. Geri dönüş yolu yalnızca bir kez gelecek. Azimli ol.”</p>

    <p>Egwene derin bir nefes alıp öne adım attı, kemere ve parıltının içine girdi. Işık onu tamamen yuttu.</p>

    <p class="paragraf">“Jaim Dawtry uğradı. Çerçi Baerlon’dan tuhaf haberler getirmiş.”</p>

    <p>Egwene salladığı beşikten başını kaldırdı. Rand eşikte duruyordu. Bir an Egwene’in başı döndü. Bakışlarını şaşkınlık içinde bir Rand’a <em>–kocam–</em> bir beşikteki çocuğa <em>–kızım–</em> çevirdi.</p>

    <p><em>Geri dönüş yolu yalnızca bir kez gelecek. Azimli ol.</em></p>

    <p>Bu kendi düşüncesi değil, bedensiz bir sesti; kafasının belki içinden belki dışından gelen, bir erkeğe ya da kadına ait olabilecek ama duygusuz ve bilinemez bir ses. Bir şekilde, ona tuhaf gelmedi.</p>

    <p>Şaşkınlık anı geçti. Artık hayret edilecek tek şey, neden herhangi bir şeyin ona garip gelmiş olduğuydu. Elbette Rand onun kocasıydı –onun yakışıklı, sevgi dolu kocası. Joiya da kızıydı –İki Nehir’deki en güzel, en tatlı küçük kız. Rand’ın babası Tam koyunların yanındaydı, sözde Rand ahırda çalışabilsin diye, ama aslında Joiya ile oynamak için daha fazla zamana sahip olması için. Bu akşam Egwene’in annesi ile babası köyden gelecekti. Ve anneliğin Egwene’in bir gün Hikmet olarak kendi yerini alması için yapacağı çalışmaları engelleyip engellemediğini görmek üzere, Nynaeve.</p>

    <p>“Ne tür haberler?” diye sordu. Beşiği yine sallamaya başladı ve Rand sırıtarak kundak bezleri içindeki minik bebeğe yaklaştı. Egwene hafifçe kendi kendine güldü. Rand kızına öyle hayrandı ki, insanların söylediklerinin yarısını duymuyordu. “Rand? Ne tür haberler? Rand?”</p>

    <p>“Ne?” Sırıtışı kayboldu. “Tuhaf haberler. Savaş. Dünyanın çoğu yerine yayılmış büyük bir savaş varmış, Jaim öyle diyor.” Bu tuhaf bir haberdi; savaş haberleri, savaşlar sona erip de üstünden epeyce vakit geçmeden nadiren İki Nehir’e ulaşırdı. “Herkesin Shawkin, Sanchan ya da öyle bir şey denilen bir halkla savaşıldığını söylüyor. Onlardan bahsedildiğini hiç duymamıştım.”</p>

    <p>Egwene biliyordu –bildiğini sanıyordu– her ne ise, gitti.</p>

    <p>“Sen iyi misin?” diye sordu Rand. “Burada bizi rahatsız edecek bir şey değil, yüreğim. Savaşlar asla İki Nehir’e dokunmaz. Biz her yerden, kimsenin aldırış etmeyeceği kadar uzağız.”</p>

    <p>“Üzülmedim. Jaim başka bir şey söyledi mi?”</p>

    <p>“İnanabileceğin şeyler değil. Bir Coplin gibi konuşuyordu. Çerçi bu halkın savaşta Aes Sedaileri kullandığını söylüyor dedi, ama sonra da onlara bir Aes Sedai teslim eden herkese bin altın marka önerdiklerini iddia etti. Dahası, Aes Sedaileri saklayanları da öldürüyorlarmış. Hiç mantıklı gelmiyor. Neyse, bizi rahatsız edecek bir şey değil. Hepsi buradan çok uzakta.”</p>

    <p>Aes Sedai. Egwene başına dokundu. <em>Geri dönüş yolu yalnızca bir kez gelecek. Azimli ol.</em></p>

    <p>Rand’ın da kendi başına dokunduğunu fark etti. “Baş ağrısı mı?” diye sordu.</p>

    <p>Rand, bakışları aniden gergin, başını salladı. “Nynaeve’in verdiği şu toz son birkaç gündür işe yaramıyor gibi.”</p>

    <p>Egwene tereddüt etti. Bu baş ağrıları onu endişelendiriyordu. Artık her seferinde daha da kötüleşiyorlardı. En kötüsü de daha başta fark ettiği ve hiç fark etmemiş olmayı dilediği bir şeydi. Rand’ın başı ağrıdıktan kısa süre sonra tuhaf şeyler oluyordu. Berrak gökten yıldırım düşüyor, Tam ile birlikte temizledikleri bir tarlada, iki gündür sökmeye çalıştıkları bir meşe kökünü paramparça ediyordu. Nynaeve’in rüzgârı dinlediği zaman geldiğini işitmediği fırtınalar patlıyordu. Orman yangınları çıkıyordu. Ve acısı ne kadar kötüleşirse, takip eden olaylar o kadar kötü oluyordu. Başka kimse bunları Rand’a bağlamıyordu, Nynaeve bile ve Egwene bunun için minnettardı. Ne anlama geliyor olabileceği konusunda düşünmek istemiyordu.</p>

    <p><em>Bu son derece aptalca,</em> dedi kendi kendine. <em>Ona yardım edeceksem bilmeliyim.</em> Çünkü onun da kendine has bir sırrı vardı, ne anlama geldiğini çözmeye çalışırken bile onu korkutan bir sır. Nynaeve ona bitkileri öğretiyordu, bir gün ondan sonra Hikmet olabilmesi için Egwene’e ders veriyordu. Nynaeve’in tedavileri genellikle neredeyse mucizevi bir biçimde işe yarardı. Hiç iz bırakmadan iyileşen yaralar, mezarın kıyısından dönen hasta köylüler. Ama şimdiye dek üç kez Nynaeve’in öldü sayıp pes ettiği hastaları Egwene iyileştirmişti. Üç kez, son saatinde yanında oturup elini tuttuğu hastanın ölüm döşeğinden kalktığını görmüştü. Nynaeve ne yaptığı, hangi bitkileri, nasıl karıştırarak kullandığı konusunda onu sorgulamıştı. Şimdiye dek, hiçbir şey yapmadığını itiraf edecek cesareti bulamamıştı. <em>Bir şey yapmış olmalıyım. Bir sefer, şans sayılabilir, ama üç sefer... Anlamalıyım. Öğrenmeliyim.</em> Bu kafasının çınlamasına sebep oldu, sanki sözcükler kafatasında yankılanıyordu. <em>Onlar için bir şey yapabildiysem, kocama da yardım edebilirim.</em></p>

    <p>“Bırak ben deneyeyim, Rand,” dedi. Ama ayağa kalkarken, açık kapıdan, evin önünde duran gümüş bir kemer gördü. Beyaz ışıkla dolu bir kemer. <em>Geri dönüş yolu yalnızca bir kez gelecek. Azimli ol.</em> Kendini durduramadan kapıya doğru iki adım attı.</p>

    <p>Durdu, beşiğinde mırıldanan Joiya’ya, elini başına bastıran ve nereye gittiğini merak edermiş gibi ona bakan Rand’a baktı. “Hayır,” dedi. “Hayır, istediğim bu. İstediğim bu! Neden buna da sahip olamıyorum?” Kendi sözlerini anlamadı. Elbette istediği buydu ve ona sahip olmuştu.</p>

    <p>“İstediğin ne, Egwene?” diye sordu Rand. “Bulabileceğim bir şeyse alırım, biliyorsun. Bulamıyorsam da yaparım.”</p>

    <p><em>Geri dönüş yolu yalnızca bir kez gelecek. Azimli ol.</em></p>

    <p>Egwene kapıya doğru bir adım daha attı. Gümüş kemer onu çağırıyordu. Bir şey diğer tarafta onu bekliyordu. Dünyada her şeyden çok istediği bir şey. Yapmak zorunda olduğu bir şey.</p>

    <p>“Egwene, ben...”</p>

    <p>Arkasında bir gümleme duydu. Omzunun üzerinden arkaya baktığında Rand’ın dizlerinin üstüne çöktüğünü, eğildiğini, kafasını kollarının arasına aldığını gördü. Acı hiç bu kadar şiddetli olmamıştı. <em>Bundan sonra ne gelecek?</em></p>

    <p>“Ah, Işık!” dedi nefes nefese. “Işık! Acıyor! Işık, her zamankinden çok acıyor! Egwene?”</p>

    <p><em>Azimli ol.</em></p>

    <p>Bir şey bekliyordu. Yapmak zorunda olduğu bir şey. Zorunda olduğu. Bir adım attı. Zordu, hayatı boyunca yaptığı her şeyden daha zor. Dışarıda, kemere doğru yürüdü. Arkasında, Joiya kahkaha atıyordu.</p>

    <p>“Egwene! Egwene, ben...” Büyük bir iniltiyle sustu.</p>

    <p><em>Azimli ol.</em></p>

    <p>Sırtını dikleştirdi ve yürümeye devam etti, ama gözyaşlarının yanaklarından aşağı akmasını engelleyemiyordu. Rand’ın inlemeleri çığlığa dönüştü, Joiya’nın kahkahalarını boğdu. Egwene göz ucuyla, elinden geldiğince hızla koşarak gelen Tam’i gördü.</p>

    <p><em>Yardım edemez,</em> diye düşündü ve gözyaşları onu perişan eden hıçkırıklara dönüştü. <em>Onun yapabileceği hiçbir şey yok. Ama ben yapabilirdim. Yapabilirdim.</em></p>

    <p>Işığa adım attı ve yok oldu.</p>

    <p class="paragraf">Egwene titreyerek, ağlayarak, girdiği kemerden çıktı, Sheriam’ın önünde beliren yüzü ile anılar yeniden kafasına üşüştü. Elaida gümüş bir kadehi başından aşağı boşaltırken soğuk berrak su gözyaşlarını yıkadı götürdü. Ağlamaya devam etti; gözyaşlarının sonunun geleceğini sanmıyordu.</p>

    <p>“Bu suyla,” dedi Elaida, “işlemiş olabileceğin günahlardan, sana karşı işlenen günahlardan temizlendin. İşlemiş olabileceğin suçlardan, sana karşı işlenen suçlardan temizlendin. Bize yüreğinle ve ruhunla, temiz ve saf geliyorsun.”</p>

    <p><em>Işık,</em> diye düşündü Egwene, su bedeninden aşağı akarken, <em>ne olur öyle olsun. Su yaptığım şeyi temizleyebilir mi?</em> “Adı Joiya’ydı,” dedi Sheriam’a hıçkırıklar arasında. “Joiya. Hiçbir şey değmez, az önce benim... benim...”</p>

    <p>“Aes Sedai olmanın bir bedeli vardır,” diye yanıt verdi Sheriam, ama yüzünde yine o anlayışlı ifade vardı, öncekinden daha da güçlü. “Hep bir bedel vardır.”</p>

    <p>“Gerçek miydi? Rüya mı gördüm?” Hıçkırıklar söylemek istediği şeyleri yuttu. <em>Onu ölmeye mi bıraktım? Bebeğimi terk mi ettim?</em></p>

    <p>Sheriam kolunu omuzlarına doladı ve kemerler halkasının çevresinde ona yol gösterdi. “Oradan çıktığını gördüğüm her kadın aynı soruyu sordu. Yanıt şu, kimse bilmiyor. Geri gelmeyenlerin, belki daha mutlu bir yaşam bulduğunu ve ömürlerini orada geçirdiklerini düşünenler var.” Sesi sertleşti. “Eğer gerçekse ve kendi seçimleri ile orada kalmışlarsa, umarım yaşamları hiç mutlu değildir. Sorumluluklarından kaçanlardan hiç hoşlanmam.” Sesi biraz yumuşadı. “Ben gerçek olmadığına inanıyorum. Ama tehlike gerçek. Bunu unutma.” Bir sonraki parıltı dolu kemerin önünde durdu. “Hazır mısın?”</p>

    <p>Egwene ayak değiştirerek başını salladı ve Sheriam kolunu çekti.</p>

    <p>“İkinci sefer şimdi için. Geri dönüş yolu yalnızca bir kez gelecek. Azimli ol.”</p>

    <p>Egwene titredi. <em>Her ne olursa olsun, deminkinden daha kötü olamaz. Olamaz. Parıltıya adım attı.</em></p>

    <p class="paragraf">Mavi ipekten, incilerle süslü, tozlu ve yırtık elbisesine baktı. Başını kaldırdı ve çevresinde büyük bir sarayın yıkıntılarını gördü. Caemlyn’deki Andor Kraliyet Sarayı. Bunu anladı ve çığlık atmak istedi.</p>

    <p><em>Geri dönüş yolu yalnızca bir kez gelecek. Azimli ol.</em></p>

    <p>Dünya istediği gibi değildi, düşününce ağlayası geliyordu, ama tüm gözyaşlarını uzun zaman önce tüketmişti ve dünya böyleydi işte. Yıkıntıdan başka bir şey görmeyi beklemiyordu.</p>

    <p>Elbisesini daha fazla yırtıp yırtmadığına aldırmadan, ama seslere karşı bir fare kadar dikkatli, moloz yığınlarından birine tırmandı ve İç Şehir’in kıvrımlı yollarından birine baktı. Her yönde, gözü alabildiğine yıkım ve harabe vardı, çıldırmış kişiler tarafından yıkılmış gibi görünen binalar, sürmekte olan yangınlardan yükselen kalın duman sütunları. Sokaklarda insanlar vardı, etrafı kolaçan eden, arayan adamlar. Ve Trolloclar. Adamlar Trolloclardan sakınıyordu ve Trolloclar onlara hırlıyor, sert, gırtlaktan gelen seslerle kahkahalar atıyorlardı. Ama birbirlerini tanıyorlardı, birlikte çalışıyorlardı.</p>

    <p>Sokaktan aşağı bir Myrddraal geldi, rüzgâr şiddetlenip tozları ve molozları sürüklerken bile siyah pelerini her adımıyla hafif hafif sallanıyordu. İnsanlar ve Trolloclar onun gözsüz bakışları altında sindiler. “Avlayın!” Sesi uzun zaman önce ölmüş bir şeyin ufalanışı gibiydi. “Orada öyle titreyerek durmayın! Onu bulun!”</p>

    <p>Egwene elinden geldiğince sessiz bir biçimde taş yığınının üzerinden indi.</p>

    <p><em>Geri dönüş yolu yalnızca bir kez gelecek. Azimli ol.</em></p>

    <p>Fısıltının Gölgedölünden geldiğinden korkarak durdu. Ama bir şekilde, öyle olmadığından emindi. Az önce kendisinin olduğu yerde Myrddraal’in durduğunu görmekten korkarak omzunun üzerinden baka baka, yıkık saraya doğru seğirtti. İlerlerken düşmüş kütüklerin üzerinden geçti, ağır taş duvarların arasından süzüldü. Bir kez, eskiden bir iç duvar ya da zeminin bir parçası olan bir sıva ve tuğla yığınının altından çıkmış bir kadın koluna bastı. Ne kolu, ne de parmağındaki Büyük Yılan yüzüğünü fark etti. Trolloclar ile Karanlıkdostlarının Caemlyn’i dönüştürdükleri moloz yığınının altına gömülmüş ölüleri görmemek üzere eğitmişti kendisini. Ölüler için hiçbir şey yapamazdı.</p>

    <p>Bir tavan parçasının yıkıldığı yerden zorla geçerek, kendini eskiden üst katta duran şeylerin içine gömülmüş bir odada buldu. Rand belinin üzerine düşmüş ağır kirişin altında sıkışmış, bacakları odayı yarı yarıya doldurmuş taş bloklarca saklanmış, yatıyordu. Yüzü toz ve terle kaplıydı. Egwene yaklaşınca gözlerini açtı.</p>

    <p>“Geri döndün.” Sözcükleri boğuk bir hırıltıyla telaffuz etmişti. “Korkmuştum ki... Fark etmez. Bana yardım etmelisin.”</p>

    <p>Egwene bitkinlik içinde yere çöktü. “Hava’yı kullanarak o kirişi kolayca kaldırabilirdim, ama o yerinden kıpırdar kıpırdamaz diğer her şey tepene yığılır. İkimizin de tepesine. Hepsini birden beceremem, Rand.”</p>

    <p>Rand’ın kahkahası acı doluydu ve başladığı gibi kesildi. Yüzünde yeni ter damlacıkları parladı, konuşmak için çaba göstermesi gerekti. “Kirişi ben kaldırabilirim. Bunu biliyorsun. Onu ve üzerindeki taşları kaldırabilirim, hepsini birden. Ama bunu yapmak için kendimi salıvermem gerek ve buna güvenemem. Güvenemem...” Durup güçlükle, hırıltılı hırıltılı soludu.</p>

    <p>“Anlamıyorum,” dedi Egwene yavaşça. “Kendini salıvermek mi? Neye güvenemezsin?” <em>Geri dönüş yolu yalnızca bir kez gelecek. Azimli ol.</em> Kulaklarını ovaladı.</p>

    <p>“Delilik, Egwene. Ben... aslında... deliliği... zorlukla... önlüyorum.” Kesik kahkahası Egwene’in tüylerini diken diken etti. “Ama bunu yapmak için sahip olduğum tüm gücü kullanmam gerekiyor. Kendimi birazcık, bir an bile salıverirsem, delilik beni ele geçirecek. O zaman ne yaptığıma aldırmayacağım. Bana yardım etmelisin.”</p>

    <p>“Nasıl, Rand! Bildiğim her şeyi denedim. Bana nasıl yardım edeceğimi söyle, yaparım.”</p>

    <p>Rand’ın aniden uzanan eli, tozların üzerinde yatan hançerin biraz gerisine düştü. “Hançer,” diye fısıldadı. Elini acıyla göğsüne götürdü. “Buraya. Yüreğe. Beni öldür.”</p>

    <p>Egwene ona ve hançere, ikisi de zehirli yılanlarmış gibi baktı. “Hayır! Rand, yapmam. Yapamam! Böyle bir şeyi nasıl isteyebilirsin?”</p>

    <p>Rand’ın eli ağır ağır hançere doğru süründü. Parmakları yine ona ulaşamadı. İnleyerek uzandı, bir parmak ucuyla dokundu ona. Bir daha deneyemeden Egwene hançeri uzağa tekmeledi. Rand hıçkırarak yığıldı.</p>

    <p>“Neden istediğini söyle,” dedi Egwene. “Neden benden seni... öldürmemi istiyorsun? Sana Şifa veririm, seni oradan çıkarmak için her şeyi yaparım, ama seni öldüremem. Neden?”</p>

    <p>“Beni döndürebilirler, Egwene.” Nefesi öyle işkenceyle çıkıyordu ki, Egwene ağlayabilmeyi diledi. “Beni ele geçirirlerse... Myrddraaller... Dehşetlordları... beni Gölge’ye döndürebilirler. Delilik beni ele geçirirse, onlarla savaşamam. Çok geç olana dek ne yaptıklarını anlamam. Beni bulduklarında içimde ufacık bir yaşam kıvılcımı bile olsa, yine yapabilirler. Lütfen, Egwene. Işık aşkına. Beni öldür.”</p>

    <p>“Ben... yapamam, Rand. Işık bana yardım et, yapamam!”</p>

    <p><em>Geri dönüş yolu yalnızca bir kez gelecek. Azimli ol.</em></p>

    <p>Egwene omzunun üzerinden arkaya baktı. Molozların arasındaki boş bir mekânda beyaz ışık dolu, gümüş bir kemer duruyordu.</p>

    <p>“Egwene, bana yardım et.”</p>

    <p><em>Azimli ol.</em></p>

    <p>Egwene ayağa kalktı ve kemere doğru bir adım attı. Tam önündeydi. Bir adım daha ve...</p>

    <p>“Lütfen, Egwene. Bana yardım et. Ona ulaşamıyorum. Işık aşkına, Egwene, bana yardım et!”</p>

    <p>“Seni öldüremem,” diye fısıldadı. “Yapamam. Beni affet.” Bir adım attı.</p>

    <p>“BANA YARDIM ET, EGWENE!”</p>

    <p>Işık Egwene’i yakıp kül etti.</p>

    <p class="paragraf">Sendeleyerek kemerden çıktı. Çıplaklığının farkında değildi, aldırmıyordu da. Tüm bedeninde bir ürperti dolaştı, iki eliyle ağzını örttü. “Yapamadım, Rand,” diye fısıldadı. “Yapamadım. Lütfen beni affet.” <em>Işık ona yardım et. Lütfen, Işık, Rand’a yardım et.</em></p>

    <p>Başından aşağı soğuk su boşandı.</p>

    <p>“Bu suyla sahte kibirden temizlendin,” dedi Elaida tekdüze bir sesle. “Sahte hırslardan temizlendin. Bize yüreğinle ve ruhunla, temiz geldin.”</p>

    <p>Kızıl kardeş dönerken Sheriam nazikçe Egwene’in omuzlarını tuttu ve onu son kemere götürdü. “Bir tane daha, çocuğum. Bir tane daha, sonra bitiyor.”</p>

    <p>“Onu Gölge’ye döndürebileceklerini söyledi,” diye mırıldandı Egwene. “Myrddraallerin ve Dehşetlordlarının onu zorlayabileceğini söyledi.”</p>

    <p>Sheriam tökezledi ve çabucak çevresine bakındı. Elaida masanın başına dönmüştü neredeyse. <em>Ter’angreal</em>’in çevresindeki Aes Sedailer, başka hiçbir şey görmüyormuş gibi <em>ter’angreal</em>’e bakıyorlardı. “Konuşmak için hiç hoş bir konu değil, çocuğum,” dedi Sheriam sonunda, usulca. “Gel. Bir tane daha.”</p>

    <p>“Yapabilirler mi?” diye ısrar etti Egwene.</p>

    <p>“Gelenek,” dedi Sheriam, “<em>ter’angreal</em> içinde olanlardan bahsetmemeyi gerektirir. Bir kadının korkuları kendine aittir.”</p>

    <p>“Yapabilirler mi?”</p>

    <p>Sheriam içini çekti, diğer Aes Sedailere yine baktı, sonra sesini alçalttı ve hızla konuştu. “Bu, Kule’de bile yalnızca birkaç kişinin bildiği bir şeydir. İlla öğreneceksen, henüz öğrenmemen gerekiyordu, ama sana söyleyeceğim. Yönlendirme konusunda bir zayıflık vardır. Kendimizi Gerçek Kaynak’a açmayı öğrenmemiz... başka şeylere de açılabileceğimiz anlamına gelir.” Egwene ürperdi. “Sakin ol, çocuğum. O kadar kolay yapılamaz. Bildiğimiz kadarıyla Trolloc Savaşları’ndan bu yana yapılmamış bir şey –Işık aşkına yapılmamış olsun! On üç Myrddraal aracılığı ile akımları ören on üç Dehşetlordu– yani yönlendirebilen Karanlıkdostları– gerekiyordu bu iş için. Gördün mü? Kolayca yapılamaz. Artık Dehşetlordları yok. Bu Kule’nin sırrıdır, çocuğum. Başkaları biliyor olsaydı, onları asla güvende olduğumuza inandıramazdık. Ancak yönlendirebilen biri bu şekilde döndürülebilir. Gücümüzdeki zayıflık. Başka herkes kaleler kadar sağlamdır; ancak kendi iradeleri ve seçimleri onları Gölge’ye döndürebilir.”</p>

    <p>“On üç,” dedi Egwene minik bir sesle. “Kule’den ayrılanlarla aynı sayı. Liandrin ve on iki kişi daha.”</p>

    <p>Sheriam’ın yüzü sertleşti. “Bu senin düşünmen gereken bir şey değil. Bunu unutacaksın.” Sesi normal düzeyine çıktı. “Üçüncü sefer gelecek içindir. Geri dönüş yolu yalnızca bir kez gelecek. Azimli ol.”</p>

    <p>Egwene parlayan kemere, onun ötesinde bulunan uzaklara baktı. <em>Liandrin ve on iki kişi daha. Yönlendirebilen on üç Karanlıkdostu. Işık, hepimize yardım et.</em> Işığa adım attı. Işık onu doldurdu. İçinde parladı. Onu kemiğe kadar yaktı, ruhuna kadar dağladı. Egwene ışığın içinde akkor oldu parladı. <em>Işık bana yardım et!</em> Işıktan başka hiçbir şey yoktu. Ve acıdan.</p>

    <p class="paragraf">Egwene boy aynasına baktı ve yüzündeki yaşı belirsiz pürüzsüzlüğü görünce mi daha çok şaşırsın, yoksa boynuna sarılmış çizgili etolü görünce mi, bilemedi. Amyrlin Makamı’nın etolü.</p>

    <p><em>Geri dönüş yolu yalnızca bir kez gelecek. Azimli ol.</em></p>

    <p><em>On üç.</em></p>

    <p>Sallandı, aynaya tutundu, az kalsın onunla beraber giyinme odasının mavi taş döşeli zeminine devriliyordu. Bir terslik var, diye düşündü. Tersliğin ani baş dönmesiyle ilgisi yoktu ya da en azından ona terslik gibi gelen bu değildi. Başka bir şeydi. Ama ne olduğu konusunda en ufak fikri bile yoktu.</p>

    <p>Dirseğinin dibinde bir Aes Sedai vardı, Leane’in yüksek elmacık kemiklerine sahip, ama siyah saçlı ve endişe dolu kahverengi gözlü bir kadın. Omuzlarında bir el genişliğindeki Vakanüvis etolü vardı. Leane değildi, ama. Egwene onu daha önce hiç görmemişti; onu kendisini tanıdığı kadar iyi tanıdığını biliyordu. Tereddütle, kadının ismini hatırladı. Beldeine.</p>

    <p>“Hasta mısınız, Anne?”</p>

    <p><em>Etolü yeşil. Demek Yeşil Ajah’tan terfi etmiş. Vakanüvis hep hizmet ettiği Amyrlin ile aynı Ajah’tan gelir. Demek, eğer ben Amyrlin’sem –eğer mi?– ben de Yeşil Ajah’ım.</em> Bu düşünce onu sarstı. Yeşil Ajah olması değil, bunu mantık yürüterek çıkartmak zorunda kalması. Işık, bende bir terslik var.</p>

    <p><em>Geri dönüş yolu yalnızca bir kez...</em> Kafasının içindeki ses sönerek bir vızıltıyla son buldu.</p>

    <p><em>On üç Karanlıkdostu.</em></p>

    <p>“Ben iyiyim, Beldeine,” dedi Egwene. İsim diline tuhaf geldi; sanki yıllardır söylediği bir isimdi. “Onları bekletmemeliyiz.” <em>Kimi bekletmemeliyiz?</em> Bilmiyordu, ama bu bekleyişi sona erdirmek konusunda büyük üzüntü, büyük gönülsüzlük hissediyordu.</p>

    <p>“Sabırsızlanıyorlardır, Anne.” Beldeine’in sesinde bir tereddüt vardı, sanki Egwene’le aynı gönülsüzlüğü, farklı bir sebepten hissediyormuş gibi. Egwene’in tahmini yanlış değilse, o sakinliğin ardında, Beldeine dehşet içindeydi.</p>

    <p>“O halde, işimize baksak iyi olacak.”</p>

    <p>Beldeine başını salladı, sonra halıyı geçip, kapının yanında duvara dayalı duran asaya doğru gitti; unvanını gösteren, tepesinde kar beyazı Tar Valon’un Beyaz Alevi olan asaya doğru. “Sanırım öyle, Anne.” Çubuğu aldı ve kapıyı Egwene için açtı, sonra da hızlanıp öne geçti ve iki kişilik bir alay haline geldiler: Önde Vakanüvis, arkasında Amyrlin Makamı.</p>

    <p>Egwene geçtikleri koridorlara dikkat etmedi. Tüm dikkatini zihnindekiler meşgul ediyordu. <em>Bana neler oluyor? Neden hatırlayamıyorum? Neden hatırladıklarımın çoğu yanlış?</em> Omuzlarındaki yedi renkli etole dokundu. <em>Neden hâlâ bir çömez olduğuma aşağı yukarı eminim?</em></p>

    <p><em>Geri dönüş yolu yalnızca bir kez gele-</em> Bu kez aniden kesildi.</p>

    <p><em>Kara Ajah’tan on üç kişi.</em></p>

    <p>Aklına bu gelince sendeledi. Korkutucu bir düşünceydi, ama iliklerini öyle dondurmuştu ki korkamıyordu bile. Ona çok... kişisel bir şey gibi geliyordu. Çığlık atmak, kaçıp saklanmak istiyordu. Peşindeymişler gibi hissediyordu kendini. <em>Kara Ajah yok edildi.</em> Bu da tuhaf bir düşünce gibi geliyordu. Bir parçası Büyük Arınma diye bir şey hatırlıyordu. Bir parçası ise böyle bir şey olmadığından emindi.</p>

    <p>Gözleri önüne dikilmiş olan Beldeine sendelediğini fark etmemişti. Egwene yetişmek için daha uzun adımlar atmaya başladı. <em>Bu kadın ayak tırnaklarına kadar korku içinde. Işık adına, beni neye götürüyor?</em></p>

    <p>Beldeine yüksek bir çift kapının önünde durdu. Kapıların koyu renk ahşap panellerine geniş, gümüş bir Tar Valon Alevi kakılmıştı. Egwene kapılardan birini açmadan önce, aniden terli gelen ellerini elbisesine sildi. Kapı Tar Valon’un duvarlarını oluşturan aynı beyaz, çizgili taştan düz bir rampaya açılıyordu. Taşlar burada bile parlıyor gibiydi.</p>

    <p>Rampa en az otuz adım yüksekliğinde, kubbeli bir tavan altındaki geniş, yuvarlak bir odaya gidiyordu. Odanın duvarları boyunca yükseltilmiş bir platform uzanıyordu, halkanın çevresinde, bu ve başka iki rampanın çıktığı yerler dışında platformun önünde basamaklar vardı. Zeminin ortasına Tar Valon Alevi işlenmiş, gittikçe genişleyen renk sarmalları, yedi Ajah’ın renkleriyle çevrelenmişti. Rampanın bittiği yerin karşısında, ağır ve sarmaşıklar, yapraklar oyulmuş, tüm Ajahların renklerine boyanmış, yüksek sırtlı bir sandalye duruyordu.</p>

    <p>Beldeine asasını hızla yere vurdu. Sesi titriyordu. “Geliyor. Mühürlerin Gözetmeni. Tar Valon Alevi. Amyrlin Makamı. Geliyor.”</p>

    <p>Platformdaki şallı kadınlar, eteklerini hışırdatarak kalktı. Üçlü gruplar halinde, her biri önlerinde duran kadınların şallarındaki saçaklarıyla aynı renge boyanmış yirmi bir sandalye.</p>

    <p><em>Kule Salonu,</em> diye düşündü Egwene, sandalyesine yürürken. Amyrlin Makamı’nın sandalyesi. <em>Hepsi bu. Kule Salonu ve Ajah Temsilcileri. Burada binlerce kez bulundum.</em> Ama bunlardan tekini bile hatırlamıyordu. <em>Benim Kule Salonu’nda işim ne? Işık, gördükleri zaman canlı canlı derimi yüzecekler...</em> Ne göreceklerinden emin değildi, yalnız görmemeleri için dua ediyordu.</p>

    <p><em>Geri dönüş yolu yalnızca...</em></p>

    <p><em>Geri dönüş...</em></p>

    <p><em>Geri...</em></p>

    <p><em>Kara Ajah bekliyor.</em> En azından bu bütündü. Her yerden geliyordu. Neden başka kimse duymuyor gibiydi?</p>

    <p>Amyrlin Makamı sandalyesine yerleştiği zaman –kendisi Amyrlin Makamı olan sandalye– şimdi ne yapacağı konusunda hiç fikri olmadığını fark etti. Diğer Aes Sedailer, onunla beraber oturmuşlardı, ama asası ile yanında duran Beldeine sinirli sinirli yutkunuyordu. Hepsi onu bekliyor gibiydi.</p>

    <p>“Başlayın,” dedi sonunda.</p>

    <p>Bu yeterli görünmüştü. Kızıl Temsilcilerden biri kalktı. Egwene Elaida’yı görünce şok geçirdi. Aynı anda, Elaida’nın Kızıl Temsilciler içinde önde gelen kişi ve kendisinin en büyük düşmanı olduğunu biliyordu. Odanın karşısından bakarken Elaida’nın yüzünde beliren ifade Egwene’in içini ürpertti. Bakışı sert ve soğuktu. Ve muzaffer. Düşünülmemesi daha iyi olacak şeyler vadediyordu.</p>

    <p>“Onu içeri getirin,” dedi Elaida yüksek sesle.</p>

    <p>Rampalardan birinden –Egwene’in geldiği değil– taş üzerinde çizme sesleri duyuldu. İnsanlar belirdi. Üç adamı çevreleyen bir düzine Aes Sedai. İki adam göğüslerinde beyaz Tar Valon Alevi olan ve sersemlemiş gibi sendeleyen üçüncü adamı çekiştiren iri askerlerdi.</p>

    <p>Egwene sandalyesinden hızla kalktı. Zincirli adam Rand’dı. Gözleri yarı kapalı, başı eğik, yarı uykulu görünüyor, zincirlerin çektiği yere gidiyordu.</p>

    <p>“Bu adam,” dedi Elaida, “kendine Yenidendoğan Ejder dedi.” Bir hoşnutsuzluk mırıltısı yükseldi, sanki dinleyiciler şaşırmamıştı, ama işitmek istedikleri bir şey değildi. “Bu adam Tek Güç’ü yönlendirdi.” Mırıltı yükseldi, tiksinti ve korku doldu. “Bunun için tek bir ceza var ve bütün uluslar tarafından biliniyor ve tanınıyor, ancak burada, Tar Valon’da, Kule Salonu’nda telaffuz ediliyor. Bu adamı ehlileştirme cezasını telaffuz etmesi için Amyrlin Makamı’na sesleniyorum.”</p>

    <p>Elaida’nın gözleri Egwene’e pırıldadı. <em>Rand. Ne yapacağım? Işık, ne yapacağım?</em></p>

    <p>“Neden tereddüt ediyorsun?” diye sordu Elaida. “Ceza üç bin senedir uygulanıyor. Neden tereddüt ediyorsun, Egwene al’Vere?”</p>

    <p>Yeşil Temsilcilerden biri ayağa kalktı, öfke sükûnetini aşmıştı. “Utan, Elaida! Amyrlin Makamı’na saygı göster! Anne’ye saygı göster!”</p>

    <p>“Saygı,” diye yanıt verdi Elaida soğuk soğuk, “kazanılabildiği kadar kaybedilebilir de. Ee, Egwene? Sonunda zayıflığını, bu makama uymadığını gösteriyor olabilir misin? Bu adamın cezasını telaffuz edemiyor olabilir misin?”</p>

    <p>Rand başını kaldırmaya çalıştı ve başarısız oldu.</p>

    <p>Egwene başı dönerek, bütün bu kadınlara hükmetme gücüne sahip Amyrlin Makamı olduğunu hatırlamaya çalışarak, kendisinin bir çömez olduğunu, buraya ait olmadığını, bir şeyin korkunç ölçüde yanlış olduğunu haykırmak isteyerek ayağa kalkmaya çalıştı. “Hayır,” dedi titrek bir sesle. “Hayır, yapamam! Yapmayacağım...”</p>

    <p>“Kendini ele veriyor!” Elaida’nın bağırışı Egwene’in konuşma teşebbüsünü boğdu. “Kendi ağzıyla kendini suçlu çıkarıyor! Yakalayın onu!”</p>

    <p>Egwene ağzını açarken Beldeine yanına hareket etti. Sonra Vakanüvis’in asası başına indi.</p>

    <p>Karanlık.</p>

    <p>İlk önce başındaki acıyı hissetti. Altında sert ve soğuk bir şey vardı. Sonra sesler geldi. Mırıltılar.</p>

    <p>“Hâlâ baygın mı?” Kemiğe sürtünen eğe gibi bir hışırtı idi.</p>

    <p>“Endişelenme,” dedi bir kadın çok, çok uzaktan. Sesi huzursuz, korku dolu çıkıyordu, ama belli etmemeye çalışıyordu. “Kendisine ne olduğunu anlamadan işi bitecek. Sonra bizim olacak, ne istersek yapmamız için. Belki eğlenmeniz için onu size veririz.”</p>

    <p>“Ondan kendiniz faydalandıktan sonra.”</p>

    <p>“Elbette.”</p>

    <p>Uzak sesler daha da uzaklaştı.</p>

    <p>Eli bacağına sürtündü, çıplak, pürüzlü deriye dokundu. Gözlerini hafifçe araladı. Çıplak ve bereliydi, kaba, tahta bir masanın üzerinde, kullanılmayan bir depoya benzeyen bir yerdeydi. Kıymıklar sırtına batıyordu. Ağzında metalik kan tadı vardı.</p>

    <p>Bir grup Aes Sedai odanın bir yanında durmuş, alçak, ama telaşlı seslerle kendi aralarında konuşuyorlardı. Egwene’in kafasındaki acı düşünmeyi güçleştiriyordu, ama onları saymak önemli gelmişti. On üç.</p>

    <p>Bir başka grup, siyah pelerinli, başlıklı adamlar Aes Sedailere katıldı. Kadınlar sinmek ile hükmeder bir tavır takınmak arasında bocaladılar. Adamlardan biri başını masaya çevirdi. Başlığın içindeki ölü, beyaz yüzde göz yoktu.</p>

    <p>Egwene’in Myrddraalleri saymasına gerek yoktu. Biliyordu. On üç Myrddraal, on üç Aes Sedai. Bir daha düşünmeden, saf dehşet içinde çığlık attı. Ama kemiklerini yarmaya çalışan korkunun içinde bile Gerçek Kaynak’a uzandı, çaresizce <em>saidar</em>’ı pençeledi.</p>

    <p>“Uyandı!”</p>

    <p>“Olamaz! Henüz uyanamaz!”</p>

    <p>“Kaynak’la arasına kalkan koyun! Çabuk! Çabuk! Kaynakla ilişkisini kesin!”</p>

    <p>“Çok geç! Çok güçlü!”</p>

    <p>“Onu yakalayın! Çabuk!”</p>

    <p>Eller kollarına ve bacaklarına uzandı. Solgun, gözsüz yüzlerin arkasındaki beyinlerin emri altında, kayaların altındaki kurtlar gibi hamur rengi, solgun eller. O eller etine dokunursa çıldıracağını biliyordu. Güç içini doldurdu.</p>

    <p>Myrddraal’in derisinden alevler fışkırdı, siyah kumaşı ateşten katı hançerlermiş gibi yırttı. Yarı-insanlar çığlık atarak kavruldu, yağlı kâğıt gibi yandı. Yumruk büyüklüğünde taşlar duvardan kurtuldu ve odada uçuştu, ete çarptığında feryatlar ve homurtular getirdi. Hava kıpırdandı, kaydı, uluyarak hortuma dönüştü.</p>

    <p>Egwene ağır ağır, acıyla masadan kalktı. Rüzgâr saçlarını savuruyor, sendelemesine sebep oluyordu, ama o kapıya doğru sendelerken hortumu sürdürdü. Bir Aes Sedai önünde dikildi, yaralanmış, kanayan, Güç’ün parıltısıyla çevrelenmiş bir kadın. Karanlık gözlerinde ölüm olan bir kadın.</p>

    <p>Egwene’in zihni o yüze bir isim koydu. Gyldan. Elaida’nın en yakın sırdaşı, hep köşelerde fısıldaşırlar, hep gece boyunca baş başa kalırlardı. Egwene’in ağzı gerildi. Taşlara ve rüzgâra aldırmadan, yumruğunu sıktı ve Gyldan’ın gözlerinin arasına elinden geldiğince hızla vurdu. Kızıl Aes Sedai –<em>Kara</em> Aes Sedai– kemikleri erimiş gibi yığıldı.</p>

    <p>Egwene parmak boğumlarını ovuşturarak koridora çıktı. <em>Bunu nasıl yapacağımı gösterdiğin için teşekkür ederim, Perrin,</em> diye düşündü. <em>Ama yaptığın zaman canını ne kadar yaktığını söylemedin.</em></p>

    <p>Rüzgâra karşı kapıyı ittirerek kapatırken yönlendirdi. Eşiği çevreleyen taşlar titredi, çatladı, tahtaya dayandı. Onları uzun süre tutamazdı, ama takibi yavaşlatacak herhangi bir şey denemeye değerdi. Dakikalar yaşam demekti. Gücünü toplayarak kendini koşmaya zorladı. Bacakları titriyordu, ama koşabiliyordu.</p>

    <p>Giysi bulmalıyım, diye karar verdi. Giyinmiş bir kadın, çıplak bir kadından daha fazla otoriteye sahiptir ve o otoritenin her parçasına ihtiyacı olacaktı. Onu ilk önce odalarında arayacaklardı, ama çalışma odasında yedek bir elbise ve ayakkabılar vardı. Ve bir etol daha. Oda uzakta değildi.</p>

    <p>Boş koridorlarda koşturmak sinir bozucuydu. Beyaz Kule eskiden barındırdığı kadar Aes Sedai’ye sahip değildi, ama genelde ortalarda birileri olurdu. İşittiği en yüksek ses çıplak ayaklarının yere vururken çıkardıkları idi.</p>

    <p>Giriş odasından iç odaya seğirtti ve sonunda birini buldu. Beldeine yere oturmuş, başını ellerinin arasına almış, ağlıyordu.</p>

    <p>Beldeine kızarmış gözlerini kaldırıp gözlerine baktığında Egwene ihtiyatla durdu. Vakanüvis <em>saidar</em>’ın parıltısına sarınmamıştı, ama Egwene yine de ihtiyatlıydı. Ve güvenli. Kendi parıltısını göremiyordu, elbette, ama içinde kabaran güç... Güç... yeterliydi. Özellikle de sırrına ek olarak.</p>

    <p>Beldeine gözyaşlarıyla lekelenmiş yanaklarını sildi. “Zorunluydum. Anlamalısınız. Zorunluydum. Onlar... Onlar...” Derin, titrek bir nefes aldı; sonra sözler çağladı. “Üç gece önce uyurken beni ele geçirdiler ve yalıttılar.” Sesi bir çığlığa yükseldi. “Beni <em>yalıttılar!</em> Artık yönlendiremiyorum!”</p>

    <p>“Işık,” diye nefes verdi Egwene. <em>Saidar</em> akışı şoka karşı korumuştu onu. “Işık sana yardım etsin ve seni teselli etsin, kızım. Neden bana söylemedin? Ben...” Sesi solup gitti, yapabileceği hiçbir şey olmadığını biliyordu.</p>

    <p>“Ne yapardınız ki? Ne? Hiçbir şey! Yapabileceğiniz hiçbir şey yok. Ama onlar bana geri vereceklerini söylediler, şeyin... Karanlık Varlık’ın gücüyle.” Gözlerini sıkı sıkı kapattı, yanaklarına gözyaşları süzülüyordu. “Canımı yaktılar anne ve bana... Ah, Işık, canımı yaktılar! Elaida itaat edersem beni yine bütün yapacaklarını, yönlendirme yeteneğimi iade edeceklerini söyledi. İşte bu yüzden ben... zorunluydum!”</p>

    <p>“Demek Elaida Kara Ajah gerçekten,” dedi Egwene sertçe. Duvara dayanmış dar bir gardırop duruyordu ve içinde odasına dönecek zamanı olmadığı günler için saklanan yeşil, ipek bir elbise asılıydı. Elbisenin yanında çizgili bir etol duruyordu. Hızla giyinmeye başladı. “Rand’a ne yaptılar? Onu nereye götürdüler? Yanıt ver, Beldeine! Rand al’Thor nerede?”</p>

    <p>Beldeine dudakları titreyerek, gözleri kasvetle içe dönmüş, büzüldü, ama sonunda, “Hıyanet Mahkemesi’ne, Anne. Onu Hıyanet Mahkemesi’ne götürdüler,” diyecek kadar kendine geldi.</p>

    <p>Egwene’i ürpertiler sardı. Korku ürpertileri. Öfke ürpertileri. Elaida bir saat bile beklememişti. Hıyanet Mahkemesi yalnızca üç amaç için kullanılırdı: idam, bir Aes Sedai’nin yalıtılması ve yönlendirebilen bir adamın ehlileştirilmesi. Ama bunların üçü de Amyrlin Makamı’nın emrini gerektirirdi. <em>O zaman orada etolü kim takıyor?</em> Elaida, bundan emindi. <em>Ama ben daha mahkeme edilmeden, ceza almadan nasıl bu kadar çabuk kabul ettirdi kendini? Ben etolden ve asadan mahrum edilene kadar başka Amyrlin olamaz. Ve bunu da kolayca yapamazlar. Işık! Rand!</em> Kapıya yöneldi.</p>

    <p>“Ne yapabilirsin ki, Anne?” diye haykırdı Beldeine. “Ne yapabilirsin?” Rand’ı mı, yoksa kendini mi kastettiği açık değildi.</p>

    <p>“Herkesin tahmin ettiğinden daha fazlasını,” dedi Egwene. “Ben Yemin Çubuğu’nu hiç tutmadım, Beldeine.” Beldeine’in inlemesi odadan çıkarken peşinden geldi.</p>

    <p>Egwene’in anıları hâlâ onunla saklambaç oynuyordu. Hiçbir kadının Yemin Çubuğu’nu sıkı sıkı tutarak Üç Yemin’i etmeden şal ve yüzüğe kavuşamayacağını biliyordu. <em>Ter’angreal</em> o yeminleri, doğduğunda kemiklerine işlenmiş gibi tutmasını sağlardı. Hiçbir kadın o yeminlerle bağlanmadan Aes Sedai olamazdı. Ama Egwene bir şekilde, bir türlü hatırlayamadığı bir şekilde, bunu yaptığını biliyordu.</p>

    <p>Koşarken ayakkabıları yumuşak yumuşak tıkırdıyordu. En azından artık koridorların neden boş olduğunu biliyordu. Depoda kalanlar dışında her Aes Sedai, her Kabuledilmiş, her çömez, hatta bütün hizmetkârlar gelenekler uyarınca, Tar Valon’un iradesinin gerçekleşmesini izlemek üzere Hıyanet Mahkemesi’nde toplanmış olmalıydı.</p>

    <p>Ve ehlileştirilecek adamın kurtarılmaya çalışılması ihtimaline karşı Muhafızlar avluyu çevrelemiş olmalıydı. Guaire Amalasan’ın ordularının kalanı, Artur Şahinkanadı’nın yükselişi Tar Valon’a endişelenecek başka şeyler vermeden hemen önce bunu denemişti. Bundan uzun yıllar önce Raolin Karanlıkbelası’nın takipçileri de öyle. Egwene Rand’ın takipçileri olup olmadığını hatırlamıyordu, ama Muhafızlar böyle şeyleri hatırlar ve önlem alırdı.</p>

    <p>Elaida ya da bir başkası gerçekten de Amyrlin etolünü takmışsa, Muhafızlar onu Hıyanet Mahkemesi’ne sokmayabilirdi. Egwene zorla girebileceğini biliyordu. Çabuk yapılması gerekirdi; o henüz Muhafızları Hava’ya sararken Rand ehlileştirilirse hiçbir anlamı olmazdı. Üstlerine şimşek ve şerateş yağdırırsa, ayaklarının altındaki zemini parçalarsa Muhafızlar bile bozguna uğrardı. <em>Şerateş?</em> diye merak etti. Ama Rand’ı kurtarmak için Tar Valon’un gücünü kırması iyi olmazdı. İkisini de kurtarması gerekiyordu.</p>

    <p>Hıyanet Mahkemesi’ne giden yola gelmeden yana döndü ve yükseldikçe daralan merdivenleri ve rampaları tırmandı. Sonunda bir kapağı açtı ve beyaza yakın kiremitlerle kaplı, eğimli bir çatıya tırmandı. Oradan, diğer kulelerin, diğer çatıların ötesinden, Hıyanet Mahkemesi olan geniş, açık kuyuyu görebiliyordu.</p>

    <p>Avlu, ortadaki açıklık dışında kalabalıktı. Avluya bakan pencereler, balkonlar, hatta çatılar insanlarla doluydu, ama Egwene uzakta, açıklığın ortasında, zincirler içinde sallanan yalnız adamı seçebiliyordu. Rand. On iki Aes Sedai onu çevrelemişti ve bir kişi daha –ama kim olduğunu ayırt edemiyordu– Rand’ın önünde duruyordu. Elaida. Söylüyor olması gereken sözcükler Egwene’in aklına doluştu.</p>

    <p><em>Bu Işık’ın terk ettiği adam</em> saidin<em>’e, Gerçek Kaynak’ın eril yarısına dokundu. Bu yüzden onu yakaladık. Bu adam, iğrenç bir şekilde,</em> saidin<em>’in Karanlık Varlıkça kirletildiğini bilerek, erkeklerin kibri yüzünden, erkeklerin günahı yüzünden kirletildiğini bilerek Tek Güç’ü yönlendirdi.</em></p>

    <p>Egwene kalanını aklından çıkarmaya zorladı kendini. <em>On üç Aes Sedai. On iki kardeş ve Amyrlin, ehlileştirme için gereken geleneksel sayı. Aynı sayı şey için gerekiyor...</em> Aklından bunu da çıkardı. Buraya yapmak için geldiği şey dışında hiçbir şey için zamanı yoktu. Nasıl yapacağını bulabilirse.</p>

    <p>Bu uzaklıktan, onu Hava ile kaldırabileceğini düşünüyordu. Aes Sedai çemberinin içinden çekip çıkarabilir, doğrudan yanına süzülmesini sağlayabilirdi. Belki. O gücü bulabilse bile, yolun yarısında yere düşürüp öldürmese bile, yavaş bir süreç olacaktı, Rand okçular için savunmasız bir hedef oluşturacaktı ve <em>saidar</em>’ın parıltısı Egwene’in konumunu o tarafa bakan her Aes Sedai’ye, her Myrddraal’e işaret edecekti.</p>

    <p>“Işık,” diye mırıldandı, “Beyaz Kule’nin içinde bir savaş başlatmadan bunu halletmenin yolu yok. Ama bunu da yapabilirim.” Güç’ü topladı, kangalları ayırdı, akımlara yön verdi.</p>

    <p><em>Geri dönüş yolu yalnızca bir kez gelecek. Azimli ol.</em></p>

    <p>Bu sözleri son işittiğinden beri o kadar uzun zaman geçmişti ki, irkildi, pürüzsüz kiremitlerin üzerinde kaydı, kenardan biraz beride durmayı başardı. Zemin yüz adım aşağıdaydı. Omzunun üzerinden arkaya baktı.</p>

    <p>Orada, kulenin tepesinde, eğimli kiremitlerin üzerinde yatık duran, ışıkla parlayan gümüş bir kemer vardı. Kemer kıvılcımlandı ve dalgalandı; öfkeli kırmızı, sarı çizgiler beyaz ışığın içinde uçuştu.</p>

    <p><em>Geri dönüş yolu yalnızca bir kez gelecek. Azimli ol.</em></p>

    <p>Kemer inceldi saydamlaştı, sonra yeniden katılaştı.</p>

    <p>Egwene çılgın gibi Hıyanet Mahkemesi’ne baktı. Zamanı olmak zorundaydı. Olmak zorundaydı. Tek ihtiyacı olan birkaç dakikaydı, belki on dakika ve şans.</p>

    <p>Sesler kafasına işledi, onu azimli olması konusunda uyaran bedensiz, bilinmez sesler değil, tanıdığını düşündüğü kadın sesleri.</p>

    <p><em>...daha fazla dayanamıyorum. Eğer hemen dışarı çıkmazsa...</em></p>

    <p><em>Dayan! Dayan, yanasıca, yoksa hepinizin bağırsaklarım mersinbalığı gibi sökerim!</em></p>

    <p><em>...çılgına dönüyor, Anne! Yapamıyoruz...</em></p>

    <p>Sesler tekdüze bir gürültüye dönüştü, sonra sessizliğe, ama bilinmeyen ses yine konuştu.</p>

    <p><em>Geri dönüş yolu yalnızca bir kez gelecek. Azimli ol.</em></p>

    <p><em>Aes Sedai olmanın bir bedeli vardır.</em></p>

    <p><em>Kara Ajah bekliyor.</em></p>

    <p>Egwene bir öfke ve kayıp çığlığıyla, kendini ısı dalgaları gibi parıldayan kemere attı. Iskalayıp ölümüne düşmeyi dileyecekti neredeyse.</p>

    <p>Işık onu lif lif ayırdı, lifleri saçlara böldü, saçları hiçlik iplikçiklerine yardı. Hepsi ışığın üzerinde süzüldü. Sonsuza dek.</p>
  </div>
</body>
</html>
