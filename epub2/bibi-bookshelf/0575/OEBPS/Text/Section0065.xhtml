<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="56. Ejderin Halkı">56<br />
    Ejderin Halkı</h1>

    <p>Tear şehrinin her köşesinde insanlar şafakla uyandı, gördükleri rüyaları anlattı, Ejder’in Taşın Yüreği’nde Ba’alzamon’la savaştığı rüyalar. Ve gözleri büyük Taş kalesine döndüğünde, onun zirvesinde dalgalanan bir sancak gördüler. Beyaz fon üzerinde, altın kızıl pulları olan, ama bir aslanın yelesine ve her birinin ucunda beş altın tırnak olan dört bacağa sahip, büyük, kıvrımlı bir yılan. Taş’tan çıkan sersemlemiş, korkmuş adamlar alçak seslerle geceleyin olan bitenleri anlattı, erkekler ve kadınlar sokakları doldurdu, ağlayarak Kehanet’in gerçekleştiğini bağırdılar.</p>

    <p>“Ejder!” diye haykırdılar. “Al’Thor! Ejder! Al’Thor!”</p>

    <p class="paragraf">Taş’ın yanında, yüksekteki ok deliğinden bakan Mat, şehirde dalga dalga yükselen koroyu dinlerken başını iki yana salladı. <em>Eh, belki de öyledir.</em> Rand’ın gerçekten orada olduğu fikrini kabullenmeyi hâlâ güç buluyordu.</p>

    <p>Taş’ta herkes aşağıdaki insanlarla hemfikirdi ya da değilseler bile belli etmiyorlardı. Mat onu önceki geceden beri yalnızca bir kez görmüştü, elinde <em>Callandor</em>’la bir koridorda yürüyordu, bir düzine peçeli Aiel ile sarılmıştı ve peşinde bir Tearlı bulutu sürüklüyordu, bir grup Taşın Savunucusu ve hayatta kalan pek az Yüksek Lord’un çoğu. En azından Yüksek Lordlar Rand’ın dünyaya hükmederken onların yardımına ihtiyacı olacağını düşünüyor gibiydi; ama Aieller keskin bakışları ve gerekirse mızraklarıyla herkesi uzak tutuyordu. Rand’ın Ejder olduğuna inandıkları kesindi, ama ona Şafakla Gelen diyorlardı. Taş’ta neredeyse iki yüz Aiel vardı. Sayılarının üçte birini savaşta kaybetmişlerdi, ama on kat fazla Savunucu’yu ya öldürmüş ya tutsak etmişlerdi.</p>

    <p>Ok deliğine sırtını dönerken gözüne Rhuarc takıldı. Odanın bir ucunda yüksek bir dolap vardı. Kara çizgili, açık renk bir ahşaptan oyulmuş, cilalanmış tekerlekler arasında asılı duran, tekerlekler döndürülecek olsa bile düz kalan raflar. Her rafta altın ciltli, kapaklarına parlak mücevherler kakılmış birer büyük kitap vardı. Aiel kitaplardan birini açmış, okuyordu. <em>Makaleler,</em> diye düşündü Mat. <em>Aiellerin kitap okuyabileceği kimin aklına gelirdi? Bir Aiel’in okumayı bildiği kimin aklına gelirdi?</em></p>

    <p>Rhuarc ona baktı, mavi gözleri soğuk, bakışları ifadesizdi. Aiel düşüncelerini yüzünden okuyamadan, Mat telaşla bakışlarını kaçırdı. <em>En azından peçeli değil, Işık’a şükür! Yak beni, mızraksız dans edip edemeyeceğini sorduğumda o Aviendha neredeyse kellemi uçuracaktı.</em> Bain ve Chiad bir başka sorundu. Güzel ve dost canlısıydılar, ama biri olmadan diğeriyle konuşamıyordu. Erkek Aieller birini yalnız yakalama çabalarının gülünç olduğunu düşünüyordu. Bain ve Chiad da öyle. <em>Kadınlar zaten tuhaftır, ama Aiel kadınları tuhafın normal görünmesine sebep oluyorlar.</em></p>

    <p>Odanın ortasındaki girift oymalı, kenarları ve kalın bacakları yaldızlı büyük masa Yüksek Lordların toplantıları için düşünülmüştü. Yüksek sırtına yaldız, cilalı kırmızı akik ve sedefle Tear’ın Hilal Sancağı işlenmiş o taht gibi sandalyelerden birinde Moiraine oturuyordu. Egwene, Nynaeve ve Elayne yakınına oturmuşlardı.</p>

    <p>“Perrin’in burada, Tear’da olmasına hâlâ inanamıyorum,” diyordu Nynaeve. “İyi olduğundan emin misin?”</p>

    <p>Mat başını iki yana salladı. Perrin’in dün gece Taş’ta olmasını beklerdi; demirci sağduyulu herkesten daha cesur olmuştu hep.</p>

    <p>“Ben yanından ayrılırken iyiydi.” Moiraine’in sesi sakindi. “Hâlâ iyi olup olmadığını bilmiyorum. Arkadaşı hâlâ büyük tehlike içinde ve o kendini de tehlikeye atmış olabilir.”</p>

    <p>“Arkadaşı mı?” dedi Egwene keskin bir sesle. Perrin’in arkadaşı ne- kim?”</p>

    <p>“Ne tür tehlike?” diye sordu Nynaeve.</p>

    <p>“Sizin endişelenmeniz gereken bir şey değil,” dedi Aes Sedai sakin sakin. “Kısa süre sonra ben gidip icabına bakacağım. Size bunu göstermek için erteledim sadece. Yüksek Lordların yıllar içinde topladıkları <em>ter’angreal</em>’ler ve başka Güç nesnelerinin arasında buldum.” Kesesinden bir şey çıkardı ve masaya, önüne koydu. Bir adam eli boyunda, biri zift gibi siyah, diğeri ise kar kadar beyaz iki gözyaşı damlasının bir araya getirilmesinden oluşuyormuş gibi görünen bir diskti bu.</p>

    <p>Mat buna benzer başkalarını gördüğünü hatırlar gibiydi. Bu disk gibi kadim, ama kırıktılar, bu ise sağlamdı. Üç tane görmüştü; hepsini bir arada görmemişti, ama hepsi paramparçaydı. Ama böyle bir şey olamazdı; bunların <em>cuendillar</em>’dan yapıldığını biliyordu, hiçbir güç onları kıramazdı, Tek Güç bile.</p>

    <p>“Lews Therin Kardeşkatili ve Yüz Yoldaş’ın Karanlık Varlık’ın zindanını yeniden mühürlerken koydukları yedi mühürden biri,” dedi Elayne, kendi hafızasını onaylar gibi başını sallayarak.</p>

    <p>“Daha doğrusu,” dedi Moiraine, “mühürlerden biri için bir odak noktası. Ama özünde haklısın. Dünyanın Kırılışı sırasında güvenlik için dağıtıldılar ve saklandılar; Trolloc Savaşları’ndan bu yana gerçekten kayıptılar.” Burnunu çekti. “Verin gibi konuşmaya başlıyorum.”</p>

    <p>Egwene başını iki yana salladı. “Sanırım bunu burada bulmayı beklemeliydim. Rand daha önce iki kez Ba’alzamon’la yüzleşti ve iki seferinde de bu mühürlerin en az biri vardı.”</p>

    <p>“Ve bu sefer kırılmadı,” dedi Nynaeve. “İlk defa mühür sağlam kaldı. Sanki artık fark edermiş gibi.”</p>

    <p>“Sence etmiyor mu?” Moiraine’in sesi alçak ve tehlikeliydi. Diğer kadınlar ona bakarak kaşlarını çattılar.</p>

    <p>Mat gözlerini yuvarladı. Önemsiz şeyler hakkında konuşup duruyorlardı. Mat, ne olduğunu öğrendiğine göre, <em>cuendillar</em>’ın değeri ne olursa olsun, o şeyin altı metre yakınında durmaktan bile hoşlanmıyordu, ama... “Pardon?” dedi.</p>

    <p>Hepsi dönüp, önemli bir şeyi kesmiş gibi ona baktılar. <em>Yak beni! Onları zindan hücresinden çıkar, gece sona ermeden yaşamlarını yarım düzine kez kurtar, sonra da kalkıp sana lanet Aes Sedai kadar öfkeyle baksınlar! Eh, bana o zaman da teşekkür etmemişlerdi, değil mi? Sanırsın ki lanet bir Savunucu’nun kılıcını saplamasını engellememişim de, burnumu istenmediğim yere sokmuşum.</em> Yüksek sesle konuştuğunda ise tonu sakindi, “Bir soru sormamın mahzuru yoktur, değil mi? Hepiniz bu Aes Sedai... ah... işleri hakkında konuşup duruyorsunuz, ama kimse zahmet edip de bana tek şey söylemedi.”</p>

    <p>“Mat?” dedi Nynaeve uyarırcasına, örgüsünü çekerek, ama Moiraine, içinde yalnızca hafif bir sabırsızlık izi taşıyan sakin bir sesle, “Ne bilmek istiyorsun?” diye sordu.</p>

    <p>“Bütün bunların nasıl olabildiğini bilmek istiyorum.” Ses tonunu yumuşak tutmak istemişti, ama elinde olmadan, konuşurken yükseldi. “Tear Taşı düştü! Kehanet bunun, Ejderin Halkı gelene kadar gerçekleşmeyeceğini söylüyordu. Bu, lanet Ejderin Halkı’nın biz olduğumuz anlamına mı geliyor? Sen, ben, Lan ve birkaç yüz lanet Aiel mi?” Gece Muhafız’ı görmüştü; Lan ile Aiellerin arasında, kimin daha ölümcül olduğu konusunda fazla fark yok gibiydi. Rhuarc doğrulup ona bakınca telaşla ekledi, “Ah, affedersin, Rhuarc. Ağzımdan kaçtı.”</p>

    <p>“Belki,” dedi Moiraine yavaşça. “Ben Be’lal’in Rand’ı öldürmesini engellemek için geldim. Tear Taşı’nın düşmesini beklememiştim. Belki öyleyizdir. Kehanetler olması gerektiği gibi gerçekleşti, bizim gerçekleşeceğini düşündüğümüz gibi değil.”</p>

    <p><em>Be’lal.</em> Mat ürperdi. O ismi dün gece duymuştu, ama şimdi gün ışığında kulağına daha hoş gelmiyordu. Terkedilmişlerden birinin serbest olduğunu –ve Taş’ın içinde olduğunu– bilseydi asla buraya yaklaşmazdı. Egwene, Nynaeve ve Elayne’e baktı. <em>Eh, en azından lanet bir fare gibi gelirdim, sağımda solumda beliren insanlara vurarak değil!</em> Sandar gün ışıdığında Taş’tan ayrılmıştı; haberi Guenna Ana’ya götürmek için, demişti, ama Mat üç kadının bakışlarından kaçmak için gittiğini düşünüyordu. Üçü, ona ne yapacaklarına tam olarak karar verememiş gibi görünüyorlardı.</p>

    <p>Rhuarc boğazını temizledi. “Bir adam klan şefi olmak istediğinde Rhuidean’a, Jenn Aiellerin topraklarına, olmayan klanın topraklarına gitmelidir.” Ağır ağır konuşmuş, yumuşak çizmelerinin altındaki kırmızı saçaklı ipek halıya doğru sık sık kaşlarını çatmıştı. Açıklamak istemediği bir şeyi açıklamaya çalışan bir adam gibi. “Bilge olmak isteyen kadınlar da bu yolculuğu yapar, ama damgaları, eğer damgalanırlarsa, aralarında sır olarak saklanır. Rhuidean’da seçilen adamlar, hayatta kalanlar, sol kollarında bir damgayla dönerler. Böyle.”</p>

    <p>Ceketinin ve gömleğinin kolunu arkaya itti, sol önkolunu gösterdi. Derisi, yüzündeki ve ellerindeki deriden çok daha beyazdı. Derisine işlenmiş şekil, sanki derinin bir parçasıymış gibi duran, koluna iki kez sarılan, Taş’ın üzerindeki sancakta dalgalananın aynısı altın ve kızıl şekildi.</p>

    <p>Aiel içini çekerek kol yenini indirdi. “Bu klan şefleri ve Bilge olmayanlar arasında söylenmeyen bir isimdir. Biz...” Boğazını yine temizledi, burada söyleyemiyordu.</p>

    <p>“Aieller Ejderin Halkı.” Moiraine alçak sesle konuşmuştu, ama sesinde, Mat’in ondan işittiğini hiç hatırlamadığı bir şaşkınlık vardı. “Bunu bilmiyordum.”</p>

    <p>“O zaman gerçekten oldu,” dedi Mat. “Tıpkı Kehanetlerin söylediği gibi. Artık endişelenmeden yolumuza gidebiliriz.” <em>Artık o lanet Boru’yu çalmak için Amyrlin’in bana ihtiyacı yok!</em></p>

    <p>“Bunu nasıl söyleyebilirsin?” diye sordu Egwene. “Terkedilmişlerin serbest olduğunu anlamıyor musun?”</p>

    <p>“Kara Ajahlardan bahsetmiyorum bile,” diye ekledi Nynaeve sertçe. “Biz yalnızca Amico ile Joiya’yı yakaladık. On bir tanesi kaçtı –ve nasıl kaçtıklarını bilmek istiyorum!– ve Işık bilir bilmediğimiz başka kaç kişi var.”</p>

    <p>“Evet,” dedi Elayne, aynı ölçüde sert bir sesle. “Terkedilmişlerden biriyle yüzleşecek kadar güçlü olmayabilirim, ama Liandrin’in derisini yüzmek istiyorum!”</p>

    <p>“Elbette,” dedi Mat rahatça. “Elbette.” <em>Bunlar çıldırmış mı? Kara Ajah ve Terkedilmiş kovalamak istiyorlar?</em> “Ben yalnızca en zor kısmı gerçekleşti demek istedim. Taş Ejderin Halkı’nın karşısında düştü, Rand <em>Callandor</em>’u aldı ve Shai’tan öldü.” Moiraine’in bakışları o kadar sertti ki, Mat bir an Taş’ın sarsıldığını sandı.</p>

    <p>“Sus, seni aptal!” dedi Aes Sedai bıçak gibi bir sesle. “Karanlık Varlık’ın ismini söyleyerek dikkatini üzerine çekmek mi istiyorsun?”</p>

    <p>“Ama o öldü!” diye itiraz etti Mat. “Rand onu öldürdü. Cesedi gördüm!” <em>Ve iğrenç bir kokusu vardı. Herhangi bir şeyin o kadar hızlı çürüyebileceğini hiç sanmazdım.</em></p>

    <p>“Demek ‘cesedi’ gördün,” dedi Moiraine, ağzı çarpılarak. “Bir insan bedeni. Karanlık Varlık’ın değil, Mat.”</p>

    <p>Mat Ewgene’e, diğer iki kadına baktı; onlar da kendisi kadar şaşkın görünüyordu. Rhuarc kazandığını sandığı, ama daha henüz savaşılmadığını öğrendiği bir savaşı düşünür gibiydi. “O zaman kimdi?” diye sordu Mat. “Moiraine, hafızamda bir arabaya ve atlarına yetecek büyüklükte delikler var, ama Ba’alzamon’un düşlerime girdiğini hatırlıyorum. Hatırlıyorum! Yak beni, nasıl unutabilirim, bilmiyorum! Ve yüzünden kalanları tanıdım.”</p>

    <p>“Ba’alzamon’u tanıdın,” dedi Moiraine. “Ya da daha doğrusu, kendine Ba’alzamon diyen adamı. Karanlık Varlık hâlâ hayatta ve Shayol Ghul’de tutsak ve Desen’in üzerine hâlâ Gölge düşüyor.”</p>

    <p>“Işık bizi korusun ve aydınlatsın,” diye mırıldandı Elayne hafif bir sesle. “Sanmıştım ki... Terkedilmişlerin endişelenmemiz gereken en kötü şey olduğunu sanmıştım.”</p>

    <p>“Emin misin, Moiraine?” dedi Nynaeve. “Rand Karanlık Varlık’ı öldürdüğünden emindi... <em>emin.</em> Sen Ba’alzamon’un Karanlık Varlık olmadığını söylüyorsun. Anlamıyorum! Nasıl bu kadar emin olabilirsin? Ve o Karanlık Varlık değilse, kimdi?”</p>

    <p>“En basit sebepten emin olabiliyorum, Nynaeve. Çürüme ne kadar çabuk olursa olsun, o bir insan cesediydi. Karanlık Varlık öldüğünde geriye bir insan bedeni bırakacağına inanabiliyor musun? Rand’ın öldürdüğü adam bir insandı. Belki serbest kalan ilk Terkedilmiş’ti, belki de asla tamamen tutsak edilememişti. Hangisi olduğunu asla öğrenemeyebiliriz.”</p>

    <p>“Ben... kim olduğunu biliyor olabilirim.” Egwene kararsızca kaş çatarak durdu. “En azından, bir ipucum olabilir. Verin bana Ba’alzamon ve Ishamael’den birlikte bahseden eski bir kitap sayfası göstermişti. Kadim Lisan’daydı ve çok anlaşılmazdı, ama ‘bir ismin arkasında gizli isim’ kısmını hatırlıyorum. Belki Ba’alzamon Ishamael’di.”</p>

    <p>“Belki,” dedi Moiraine. “Belki Ishamael’di. Ama öyleyse bile, on üçü arasında en az dokuzu hâlâ hayatta. Lanfear ve Sammael, Rahvin ve... Aaah! O dokuzunun en azından serbest olduğunu bilmek bile en önemli şey değil.” Elini masanın üzerindeki siyah beyaz diskin üzerine koydu. “Mühürlerin üçü kırıldı. Yalnızca dördü kaldı. Dünya ile Karanlık Varlık’ın arasında yalnızca o dört mühür duruyor ve onlar varken bile Karanlık Varlık bir şekilde dünyaya dokunuyor olabilir. Burada hangi savaş kazanılmış olursa olsun –savaş ya da çatışma– sonuncu olmaktan çok uzak.”</p>

    <p>Mat yüzlere kararlı bir ifade yerleşmesini izledi –Egwene, Nynaeve ve Elayne’in; yüzlerine ağır ağır, gönülsüzce, ama kararlıydılar– ve başını iki yana salladı. <em>Lanet kadınlar! Hepsi buna devam etmeye hazır, Kara Ajah kovalamaya devam edecekler, Terkedilmişlerle ve lanet Karanlık Varlık’la savaşacaklar. Eh, gelip onları bir kez daha çorba kazanından çıkaracağımı sanmasınlar. Sanmasınlar, o kadar.</em></p>

    <p>O söyleyecek bir şey bulmaya çalışırken yüksek, iki kanatlı kapılardan biri itilip açıldı ve odaya asil duruşlu, uzun boylu, genç bir kadın girdi. Kaşlarının arasında altın bir uçan şahinin bulunduğu bir taç takmıştı. Siyah saçları beyaz omuzlarına dökülüyordu, en iyi ipekten kırmızı elbisesi o omuzları çıplak bırakmıştı, Mat’in hayranlık uyandırıcı olduğunu fark ettiği göğsünden geniş bir kısmı da. Kadın bir an o iri kara gözlerle Rhuarc’ı ilgiyle izledi; sonra serinkanlı bir azametle masadaki kadınlara döndü. Mat’i tamamen görmezden gelmişti.</p>

    <p>“Mesaj taşımaya alışık değilim,” diye bildirdi, ince elinde katlanmış bir parşömeni sallayarak.</p>

    <p>“Peki sen kimsin, çocuğum?” diye sordu Moiraine.</p>

    <p>Genç kadın sırtını biraz daha dikleştirdi, ki Mat bunun imkânsız olduğunu düşünürdü. “Adım Berelain, Mayene Başı’yım.” Parşömeni kibirli bir hareketle masaya, Moiraine’in önüne attı ve kapıya döndü.</p>

    <p>“Bir dakika, çocuğum,” dedi Moiraine, parşömeni açarak. “Bunu sana kim verdi? Ve mesaj taşımaya alışık değilsen neden getirdin?”</p>

    <p>“Ben... bilmiyorum.” Berelain kapıya bakarak durdu; sesi şaşkın çıkıyordu. “Kadın çok... etkileyiciydi.” Silkelendi ve kendine gelmiş göründü. Bir an küçük bir gülümsemeyle Rhuarc’ı inceledi. “Sen bu Aiellerin lideri misin? Savaşınız uykumu böldü. Belki benimle yemek yemeni isterim. Yakın zamanda.” Omzunun üzerinden Moiraine’e baktı. “Yenidendoğan Ejder’in Taş’ı ele geçirdiğini duydum. Lord Ejder’e, Mayene Başı’nın bu gece onunla yemek yiyeceğini bildirin.” Ve odadan çıkıp gitti, Mat bunu tarif etmek için görkemli, tek kadınlık bir alay demekten başka bir yol düşünemiyordu.</p>

    <p>“Kule’ye çömez olarak <em>onu</em> götürmek isterdim,” dedi Egwene ve Elayne aynı anda, birbirlerinin yankısıymış gibi. Sonra ikisi de gergin gergin gülümsedi.</p>

    <p>“Şunu dinleyin,” dedi Moiraine. “‘Lews Therin benimdi, benimdir ve sonsuza dek benim olacak. Ben gelene kadar saklamanız için onu sizin sorumluluğunuz altına veriyorum.’ Lanfear diye imzalanmış.” Aes Sedai soğuk bakışlarını Mat’e çevirdi. “Ve sen bittiğini düşünmüştün, öyle mi? Sen <em>ta’veren</em>’sin, Mat, Desen’de çoğu kişiden daha önemli bir iplik ve Valere Borusu’nu çalan kişi. Senin için henüz hiçbir şey bitmedi.”</p>

    <p>Hepsi ona bakıyordu. Nynaeve hüzünle, Egwene onu daha önce hiç görmemiş gibi, Elayne başka birine dönüşmesini bekler gibi. Rhuarc’ın gözlerinde saygı vardı, ama her şey göz önüne alındığında Mat, olmamasını tercih ederdi.</p>

    <p>“Eh, elbette,” dedi onlara. <em>Yak beni!</em> “Anlıyorum.” <em>Acaba Thom ne zaman yolculuk edebilecek kadar iyileşir? Kaçma zamanı. Belki Perrin de bizimle gelir.</em> “Bana güvenebilirsiniz.”</p>

    <p class="paragraf">Dışarıdan haykırışlar durmadan yükseliyordu. “Ejder! Al’Thor! Ejder! Al’Thor! Ejder! Al’Thor! Ejder!</p>
  </div>
</body>
</html>
