<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="48. Teknenin Peşinde">48<br />
    Teknenin Peşinde</h1>

    <p><em>Hızlı</em> Erinin Nehri’nin batı yakasındaki Tear rıhtımlarına yanaşırken Egwene yaklaşan şehir hakkında hiçbir şey göremedi. Korkuluklara yaslanmış, başını eğmiş, geminin şişman gövdesinin yanında geçip giden sulara bakıyordu. Yanındaki ön kürek görüş alanına girip çıkarken ırmakta beyaz köpükler oluşturuyordu. Bu midesini bulandırıyordu, ama başını kaldırırsa midesinin daha da kötü olacağını biliyordu. Kıyıya bakmak <em>Hızlı</em>’nın ağır ve sallantılı hareketini daha da belirginleştiriyordu.</p>

    <p>Gemi Jurene’den ayrıldığından beri bu şekilde ilerlemişti. Daha önce nasıl yol aldığı Egwene’in umurunda değildi; keşke <em>Hızlı</em> Jurene’e ulaşmadan batmış olsaydı diye düşünmeye başlamıştı. Kaptan’ı Aringill’e yanaştırıp başka bir gemi bulmuş olmayı diliyordu. Bir geminin yakınına bile gitmemiş olmayı diliyordu. Çok şey diliyordu ve çoğunu da yalnızca nerede olduğunu aklından çıkarabilmek için diliyordu.</p>

    <p>Artık küreklerle ilerleyen gemi, yelkenlerle ilerlediği zamana göre daha az sallanıyordu, ama sallantı o kadar uzun sürmüştü ki bu değişim Egwene için fark yaratmamıştı. Midesi bedeninin içinde, taş sürahinin içindeki süt gibi çalkalanıyordu. Egwene yutkundu ve bu imgeyi unutmaya çalıştı.</p>

    <p><em>Hızlı</em>’da fazla plan yapmamışlardı. Nynaeve en fazla on dakika kusmadan durabiliyordu ve bunu görmek Egwene’in de yutmayı başardığı her şeyi çıkarmasına sebep oluyordu. Irmak aşağı gittikçe artan sıcaklığın da hiç yardımı olmuyordu. Nynaeve şimdi aşağıdaydı, büyük olasılıkla Elayne yine onun için bir leğen tutuyordu.</p>

    <p><em>Ah, Işık, hayır! Bunu düşünme. Yeşil tarlalar. Otlaklar. Işık, otlaklar böyle sallanmaz. Arıkuşları. Hayır, arıkuşları olmaz! Tarlakuşları. Ötüşen tarlakuşları.</em></p>

    <p>“Joslyn Hanım? Joslyn Hanım!”</p>

    <p>Kaptan Canin’e verdiği ismi ve kaptanın sesini hatırlaması biraz zaman aldı. Başını yavaşça kaldırdı ve gözlerini adamın uzun yüzüne dikti.</p>

    <p>“Rıhtıma yanaşıyoruz, Joslyn Hanım. Kıyıya çıkmaya can attığınızı söyleyip duruyordunuz. Eh, geldik işte.” Adamın sesi, ikisi kendi deyişiyle rahatsızlanıp duran ve bütün gece inleyen üç yolcusundan kurtulmak için duyduğu hevesi saklayamıyordu.</p>

    <p>Çıplak ayaklı, gömleksiz gemiciler ırmağa doğru uzanan taş rıhtımdaki adamlara halat atıyorlardı. Geminin rıhtıma bindirmesini engellemeye çalışan iki tanesi dışında kürekler çoktan içeri alınmıştı. Rıhtımın düz taşları ıslaktı; havada yeni dinmiş yağmur kokusu vardı ve bu biraz rahatlatıcıydı. Egwene sallantının bir süre önce kesilmiş olduğunu fark etti, ama midesi hatırlıyordu. Güneş batıya doğru alçalıyordu. Akşam yemeğini düşünmemeye çalıştı.</p>

    <p>“Çok iyi, Kaptan Canin,” dedi, toplayabildiğince vakarla. <em>Yüzüğümü takıyor olsaydım, çizmelerine kussam bile bu şekilde konuşmazdı.</em> Zihninde beliren imgeyle ürperdi.</p>

    <p>Büyük Yılan yüzüğü ve kıvrık <em>ter’angreal</em> yüzüğü şimdi boynunda, bir deri sicimin ucunda asılı duruyordu. Tenine değen taş yüzük serindi –neredeyse havanın nemli sıcaklığını dengeleyecek kadar serin– ama bunun dışında Egwene <em>ter’angreal</em>’i ne kadar çok kullanırsa, ona arada kumaş ya da kese olmaksızın dokunmayı o kadar çok istediğini fark etmişti.</p>

    <p><em>Tel’aran’rhiod</em> hâlâ ona faydalı çok şey gösterememişti. Bazen Rand, Mat ya da Perrin’i gördüğü oluyordu ve kendi rüyalarında daha fazlasını görüyordu, ama anlamını çıkarabildiği hiçbir şey yoktu. Seanchanları düşünmeyi reddediyordu. Luhhan Usta’yı yem olarak dev, dişli bir tuzağın içine koyan Beyazpelerinler hakkında kâbuslar. Neden Perrin’in omzunda bir atmaca vardı ve şimdi üzerinde taşıdığı balta ile demirci çekici arasında seçim yapması neden önemliydi? Mat’in Karanlık Varlık’la zar atması ne anlama geliyordu, neden, “Geliyorum!” diye bağırıp duruyordu ve neden Egwene rüyasında onun kendisine bağırdığını düşünüyordu? Ve Rand. Çevresinde, bazıları onu avlayan, bazıları görmezden gelen, bazıları parlak kristal kılıca ulaşması için yol gösteren, bazıları ona ulaşmasını engellemeye çalışan altı adam ve beş kadın yürürken Rand, nerede olduğunu bilmez görünerek, mutlak karanlık içinde <em>Callandor</em>’a doğru gizli gizli yaklaşıyordu. Egwene bazen onu kısa kısa ışık çakmaları ile görebiliyordu. Adamlardan birinin alevden gözleri vardı ve Rand’ın ölmesini öyle bir gözü dönmüşlükle istiyordu ki, Egwene neredeyse bu hissin tadını alabildiğini düşünüyordu. Onu tanıdığını sanıyordu. Ba’alzamon. Ama diğerleri kimdi? Yine kuru, tozlu bir odada, derisine yerleşen o küçük yaratıklarla Rand. Bir Seanchan sürüsüne meydan okuyan Rand. Egwene’e ve yanındaki kadınlara meydan okuyan Rand, ki o kadınlardan biri bir Seanchan’dı. Her şey çok kafa karıştırıcıydı. Rand ve diğerleri hakkında düşünmeyi bırakması, aklını tam önündeki şeye vermesi gerekiyordu. <em>Kara Ajah neyin peşinde? Neden onlar hakkında rüya görmüyorum? Işık, neden ona istediğimi yaptırmayı öğrenemiyorum?</em></p>

    <p>“Atları kıyıya çıkarttırın, Kaptan,” dedi Canin’e. “Maryim Hanım ile Caryla Hanım’a ben söylerim.” Maryim Nynaeve idi, Caryla ise Elayne.</p>

    <p>“Onlara haber vermek için adam gönderdim, Joslyn Hanım. Ve hayvanlarınız adamlarım bir düzenek kurar kurmaz rıhtıma çıkacak.”</p>

    <p>Adam onlardan kurtulacağı için çok memnun gibiydi. Egwene adama acele etmemesini söylemeyi düşündü, sonra bu fikri hemen aklından çıkardı. <em>Hızlı</em>’nın sallantısı durmuş olabilirdi, ama Egwene ayaklarının altında kuru toprak hissetmek istiyordu. Hemen. Yine de, Canin’in acelesi olmadığını görmesi için durup Sis’in burnunu okşadı ve gri kısrağın avcunu koklamasına izin verdi.</p>

    <p>Nynaeve ve Elayne kamaralara giden merdivende belirdiler. Bohçalarını ve heybelerini yüklenmişlerdi. Elayne Nynaeve’i de taşıyor gibiydi. Nynaeve Egwene’in izlediğini görünce Kız-Veliaht’tan uzaklaştı ve yardım almadan adamların rıhtıma dar iskele tahtaları sürdükleri yere kadar yürüdü. İki gemici yaklaşıp Sis’in karnının altına geniş bir yelken bezinden askı bağladılar ve Egwene kendi eşyalarını almak için aşağıya seğirtti. Geri döndüğü zaman kısrağı rıhtıma bırakılmış, Elayne’in mercan kırı atı yelken bezi askıda sallanıyordu.</p>

    <p>Ayakları rıhtıma dokunduktan sonra bir an rahatladığını hissetti. Burası sallanıp yan yatmayacaktı. Sonra ulaşmak için bu kadar sıkıntı çektikleri şehre baktılar.</p>

    <p>Uzun rıhtımların arkasında taş depolar diziliydi ve irili ufaklı, rıhtıma bağlanmış ya da ırmağa demirlemiş bir sürü gemi vardı. Egwene telaşla bakışlarını gemilerden kaçırdı. Tear neredeyse tümseksiz, düz bir araziye kurulmuştu. Depoların arasındaki çamurlu sokaklarda ahşap ya da taştan yapılmış hanlar, meyhaneler ve evler görebiliyordu. Ahşap ve kiremit çatılarda tuhaf şekilli köşeler vardı ve bazıları yükselerek sivriliyordu. Bunların ötesinde koyu gri taştan yüksek bir duvar görüyordu, onun ötesinde de çepeçevre yüksek balkonlarla çevrili kuleler ve beyaz kubbeli saraylar. Kubbeler köşeliydi ve kule tepeleri ile duvarın dışındaki bazı çatılar sivri görünüyordu. Genel olarak Tear, aynı ölçüde güzel olmasa da Caemlyn ya da Tar Valon kadar büyüktü, en büyük şehirlerden biriydi.</p>

    <p>Egwene hikâyelerde ondan bahsedildiğini, dünyadaki en büyük ve en eski kale olduğunu, Dünyanın Kırılışı’ndan sonra yapılan ilk kale olduğunu duymuştu, ama hiçbir şey onu bu manzaraya hazırlamamıştı. Başta gördüğünün dev, gri kayadan bir tepe olduğunu, sonra binlerce hektar alan kaplayan küçük, çıplak bir dağ olduğunu düşündü. Erinin’den başlıyor, duvardan geçip şehre uzanıyordu. Tepesinde dalgalanan dev sancağı gördükten sonra bile –yarısı altın, yarısı kırmızı bir fon üzerinde eğik duran üç beyaz hilalden oluşan sancak ırmağın en az üç yüz adım yukarısında dalgalanıyor olmalıydı, ama o yükseklikten bile açıkça görülebilecek kadar büyüktü– siperleri ve kuleleri seçebildikten sonra bile, Tear Taşı’nın orada duran bir dağdan oyulmadığına, inşa edildiğine inanmak güçtü.</p>

    <p>“Güç’le inşa edilmiş,” diye mırıldandı Elayne. O da Taş’a bakıyordu. “Yerden taş çekmek için Toprak akışları, onları dünyanın her köşesinden getirmek için Hava ve hepsini ek yeri, bağlantı ya da harç olmadan yekpare kılmak için Toprak ve Ateş. Atuan Sedai Kule’nin bugün böyle bir şey yapamayacağını söyledi. Yüksek Lordların Güç hakkında bugün ne hissettikleri düşünüldüğünde, tuhaf geliyor.”</p>

    <p>“Sanırım,” dedi Nynaeve usulca, çevrelerinde dolanan rıhtım işçilerini süzerek, “söylediğin şey düşünüldüğünde, başka bazı şeylerden yüksek sesle bahsetmememiz daha iyi olacak.” Elayne kızgınlık –çok alçak sesle konuşmuştu– ve onay arasında bocaladı; Kız-Veliaht Nynaeve ile Egwene’i memnun etmeyecek kadar sık ve kolayca hemfikir oluyordu.</p>

    <p><em>Yalnızca Nynaeve haklıyken,</em> diye kendi kendine, gönülsüzce itiraf etti. Yüzüğü takan, hatta Tar Valon’la ilişkisi olan bir kadın burada izleniyor olurdu. Çıplak ayaklı, deri yelekli rıhtım işçileri, sırtlarında ve el arabalarında balyalar ve kasalar taşıyarak koştururken üçüne dikkat etmiyordu. Havada güçlü bir balık kokusu vardı; yandaki üç rıhtımın çevresine, Amyrlin’in çalışma odasındaki resme benzeyen bir düzine küçük balıkçı teknesi toplanmıştı. Gömleksiz adamlar ve çıplak ayaklı kadınlar teknelerden balık sepetleri taşıyordu. Sepetler ağzına kadar gümüş, bronz, yeşil ve balıkların sahip olabileceğini hayal bile etmediği renklere, örneğin parlak kırmızı, lacivert, parlak sarı renklere sahip, çizgili, benekli balıklarla doluydu.</p>

    <p>Elayne’den başkası duymasın diye sesini alçalttı. “O haklı, Caryla. Neden Caryla olduğunu hatırla.” Nynaeve’in bu tür itirafları duymasını istemiyordu. İşittiği zaman kadının yüzü değişmedi, ama Egwene onun bir ocağın ısı yayması gibi etrafa tatmin yaydığını hissedebiliyordu.</p>

    <p>Nynaeve’in siyah aygırı rıhtıma indiriliyordu; gemiciler koşum takımlarını getirip ıslak rıhtıma bırakıvermişti. Nynaeve atlara baktı ve ağzını açtı –Egwene onlara hayvanları eyerlemelerini söylemek üzere olduğundan emindi– ama sonra sımsıkı kapattı, sanki bunun için büyük çaba göstermesi gerekmiş gibi. Örgüsünü hızla çekti. Askı daha önlerinden tamamen çekilmeden Nynaeve mavi çizgili eyer battaniyesini siyah atının üzerine attı ve yüksek kaşlı eyerini battaniyenin üzerine yerleştirdi. Diğer iki kadına bakmadı bile.</p>

    <p>Egwene o anda ata binmeye can atmıyordu –atın hareketi <em>Hızlı</em>’nın hareketine midesinin hiç hoşuna gitmeyecek kadar benzeyebilirdi– ama çamurlu sokaklara şöyle bir bakınca hemen ikna oldu. Ayakkabıları sağlamdı, ama üstlerindeki çamuru temizlemek zorunda kalmak hoşuna gitmezdi, yürürken eteklerini kaldırmak zorunda olmak da öyle. Sis’i hemen eyerledi ve kendisine çamurun belki de o kadar kötü olmayabileceğini düşünecek kadar vakit vermeden atın sırtına tırmanıp, eteklerini düzeltti. <em>Hızlı</em>’da biraz iğne işi sonucunda –bu sefer hepsini Elayne yapmıştı; Kız-Veliaht’ın elinden ince dikiş geliyordu– üçünün etekleri de ata binmek üzere bölünmüştü.</p>

    <p>Eyerine atladığında aygırı sıçramaya karar verince bir an için Nynaeve’in beti benzi attı. Dudaklarını birbirine bastırarak kendine hâkim oldu, dizginleri sıkı sıkı kavradı ve hayvanı kontrol altına aldı. Atlarını ağır ağır depoların önünde sürerken konuşmayı başardı. “Liandrin ile diğerlerinin yerini bulmalıyız, ama onlar bunu soruşturduğumuzu öğrenmemeli. Kuşkusuz geldiğimizi biliyorlardır –en azından birinin geldiğini– ama onlar için çok geç olmadan haberleri olsun istemiyorum.” Derin bir nefes aldı. “İtiraf etmeliyim ki bunu nasıl becereceğimizi bulamadım. Henüz. Sizin bir öneriniz var mı?”</p>

    <p>“Bir hırsız avcısı,” dedi Elayne tereddüt etmeden. Nynaeve ona kaşlarını çattı.</p>

    <p>“Hurin gibi mi?” dedi Egwene. “Ama Hurin kralının hizmetindeydi. Burada hırsız avcısı varsa da hepsi Yüksek Lordların hizmetinde değil midir?”</p>

    <p>Elayne başını salladı ve Egwene bir an Kız-Veliaht’ın midesini kıskandı. “Evet, öyledir. Ama hırsız avcıları Kraliçenin Askerleri ya da Taş’ın Tearlı Savunucuları gibi değildir. Hükümdara hizmet ederler, ama bazen para karşılığında, soyulan insanların çalınan şeylerini de bulup geri alırlar. Hatta para karşılığında bazen insanları da bulurlar. En azından Caemlyn’de öyle. Tear’da farklı olduğunu sanmıyorum.”</p>

    <p>“O zaman bir handa oda bulalım,” dedi Egwene, “ve hancıdan bize bir hırsız avcısı bulmasını isteyelim.”</p>

    <p>“Han olmaz,” dedi Nynaeve, aygırı yönlendirmekte gösterdiği türden bir kararlılıkla; hayvanın kontrolden çıkmasına asla izin vermiyordu. Hemen sonra sesi sertliğini biraz yitirdi. “En azından Liandrin bizi tanıyor, diğerlerinin de tanıdığını varsaymak zorundayız. Arkalarında bıraktıkları izleri takip edecek kişileri bulmak için hanları mutlaka izliyorlardır. Tuzaklarını suratlarına kapatmayı düşünüyorum, ama içerideki biz olmayacağız. Handa kalmayacağız.”</p>

    <p>Egwene ona sorma tatminini vermeyi reddetti.</p>

    <p>“O zaman nerede?” Elayne’in alnı kırışmıştı. “Kimliğimi açıklarsam –ve bu kıyafetler içindeyken, yanımda da eşlikçiler yokken inanmalarını sağlayabilirsem– asil evlerin çoğu ve büyük olasılıkla Taş’ın kendisi bizi misafir eder. Caemlyn ile Tear arasında iyi ilişkiler vardır. Ama o zaman geldiğimiz haberinin duyulmasını önleyemeyiz. Gece çökmeden bütün şehir öğrenmiş olur. Aklıma handan başka bir şey gelmiyor, Nynaeve. Kırdaki çiftliklerden birine gitmeyi düşünmüyorsan elbette, ama onları kırlarda asla bulamayız.”</p>

    <p>Nynaeve Egwene’e baktı. “Gördüğümde anlarım. Bırakın da bakayım.”</p>

    <p>Elayne kaşlarını çatarak Nynaeve’den Egwene’e, sonra yine Nynaeve’e baktı. “‘Küpelerini beğenmediğin için kendi kulaklarını kesme,’” diye mırıldandı.</p>

    <p>Egwene dikkatini yola çevirdi. <em>Merak ettiğimi düşünmesine bile izin verirsem kavrulayım e mi!</em></p>

    <p>Dışarıda çok insan yoktu, Tar Valon’la mukayese kabul etmezdi. Belki sokaktaki kalın çamur tabakası cesaretlerini kırıyordu. Çoğu büyük boynuzlu inekler tarafından çekilen arabalar sallanarak geçiyor, arabacılar uzun, açık renk, çıkıntılı üvendirelerle arabalarının yanlarında yürüyorlardı. Binek arabaları ve tahtırevanlar bu sokağı kullanmıyordu. Burada da havada balık kokusu vardı ve birçok adam sırtlarında balık dolu sepetlerle seğirtiyorlardı. Dükkânlar zengin görünmüyordu; hiçbiri mallarını dışarıda sergilemiyordu ve Egwene dükkânlara giren çok az insan görmüştü. Dükkânların tabelaları vardı –terzinin iğnesi ve kumaş topu, bıçakçının bıçağı ve makası, dokumacının dokuma tezgâhı vesaire– ama çoğunun üzerindeki boya kalkmıştı. Az sayıdaki hanın tabelaları da aynı derecede kötü durumdaydı, ayrıca hanlar da pek dolu görünmüyorlardı. Hanlar ile dükkânlar arasına sıkışmış küçük evlerin çatılarındaki kiremitler ya da taş tahtalar eksikti. Tear’ın bu kısmı fakirdi. Ve Egwene’in yüzlerinde gördüklerine bakılırsa, buradaki insanların artık pek azının didinmeye devam etmek gibi bir niyeti vardı. Hepsi hareket halindeydi, çalışıyorlardı, ama çoğu pes etmişti. Pek azı dönüp de herkesin yürüdüğü bir yerde at üzerinde giden üç kadına baktı.</p>

    <p>Adamlar bilekte bağlanmış bol pantolonlar giyiyorlardı. İçlerinden pek azının ceketi vardı; kollarla göğse sıkıca oturan, sonra belden aşağı bollaşan uzun ceketler. Ayakkabı giyenlerin sayısı çizme giyenlerden çoktu, ama insanların çok büyük bir kısmı çamurda çıplak ayak yürüyordu. Epey adam ceket, hatta gömlek giymemişti ve pantolonları, bazen renkli, genellikle de kirli kuşaklarla tutturulmuştu. Bazılarının başlarında geniş, koni şeklinde hasır şapkalar vardı ve birkaçı yüzlerinin bir yanına doğru sarkan kumaş şapkalar giymişti. Kadınların elbiselerinin yüksek yakaları çenelerine kadar geliyordu, etekleri ise ayak bileklerinde sona eriyordu. Çoğunun açık renk, kısa önlükleri, bazılarının üst üste, her biri bir öncekinden küçük iki üç önlüğü vardı ve çoğu erkekler gibi hasır şapkalar takmıştı, ama onların şapkaları önlüklere uyacak şekilde boyanmıştı.</p>

    <p>Egwene ayakkabı giyenlerin çamurla nasıl baş ettiğini ilk kez bir kadında gördü. Kadının ayakkabılarının altlarına bağlanmış küçük, tahta tabanlar, onu çamurda iki karış yükseltmişti; kadın ayakları sıkı sıkı yere basıyormuş gibi yürüyordu. Egwene bundan sonra taban giyen başkalarını da gördü, kadınlar kadar erkekler de giyiyordu. Kadınlar arasında da çıplak ayakla dolaşanlar vardı, ama sayıları erkekler kadar çok değildi.</p>

    <p>Egwene o tabanların hangi dükkânda satılıyor olabileceğini düşünüyordu ki Nynaeve aniden atını dar ve uzun iki katlı bir ev ile taş duvarlı bir çömlekçi dükkânının arasındaki sokağa soktu. Egwene ile Elayne bakıştılar –Kız-Veliaht omuzlarını silkti– ve takip ettiler. Egwene Nynaeve’in nereye gittiğini, neden gittiğini bilmiyordu –ve daha sonra bu konuda iki çift laf etmeyi düşünüyordu– ama ayrı düşmek de istemiyordu.</p>

    <p>Sokak aniden evin arkasındaki binalarla çevrili küçük bahçeye açıldı. Nynaeve atından inmiş, dizginleri bir incir ağacına bağlamıştı bile. Aygır bahçenin yarısını kaplayan sebze tarhında yetişen yeşilliklere ulaşamıyordu. Taşlardan arka kapıya giden bir patika yapılmıştı. Nynaeve patikadan yürüyüp kapıyı çaldı.</p>

    <p>“Ne oluyor?” diye hesap sordu Egwene elinde olmadan. “Neden burada durduk?”</p>

    <p>“Ön pencerelerdeki bitkileri görmedin mi?” Nynaeve kapıyı yine çaldı.</p>

    <p>“Bitkiler mi?” dedi Elayne.</p>

    <p>“Bir Hikmet,” dedi Egwene ona, eyerinden inip Sis’i aygırın yanına bağlarken. <em>Gaidin bir at için uygun bir isim değil. Bununla kimi kastettiğini bilmediğimi mi sanıyor?</em> “Nynaeve kendine bir Hikmet buldu ya da bir Arayıcı ya da burada her ne diyorlarsa ondan.”</p>

    <p>Bir kadın kapıyı şüpheyle dışarı bakabilecek kadar araladı. Egwene başta kadının şişman olduğunu düşündü, ama sonra kadın kapıyı tamamen açtı. Kesinlikle topluydu, ama hareket etme tarzı, etin altında epey kas olduğunu belli ediyordu. Luhhan Hanım kadar güçlü görünüyordu ki Emond Meydanı’nda bazıları Alsbet Luhhan’ın kocası kadar güçlü olduğunu söylerdi. Bu doğru değildi, ama o kadar abartılı da değildi.</p>

    <p>“Size nasıl yardım edebilirim?” dedi kadın, Amyrlin’inkine benzeyen bir aksanla. Gri saçları kalın bukleler halinde başının yanlarından sarkıyordu. Üç önlüğü yeşilin çeşitli tonlarındaydı; her biri bir alttakinden biraz daha koyuydu, ama en üstteki bile açık renkti. “Bana ihtiyacı olan hanginiz?”</p>

    <p>“Ben,” dedi Nynaeve. “Midemin bulantısı için bir şeye ihtiyacım var. Belki arkadaşlarımdan birinin de. Eğer doğru yere geldiysek, demek istiyorum.”</p>

    <p>“Siz Tearlı değilsiniz,” dedi kadın. “Sen konuşmadan önce giysilerinizden anlamalıydım. Bana Guenna Ana derler. Bilge Kadın dedikleri de olur, ama sökük dikmek için buna güvenmeyecek kadar yaşlıyım. Gel, sana miden için bir şey vereyim.”</p>

    <p>Küçük ama düzenli bir mutfaktı, bakır tencereler duvara, kurutulmuş bitkiler ve sosisler tavana asılmıştı. Açık renk ahşaptan yapılma yüksek dolapların kapaklarında, bir tür uzun ot şeklinde oymalar vardı. Masa bembeyaz övülmüştü ve sandalyelerin sırtları çiçek oymaları ile süslenmişti. Kuzinenin üzerindeki tencerede balık gibi kokan bir çorba kaynıyordu ve bir çaydanlığın buharı tütmeye başlamıştı. Ocakta ateş yoktu ve Egwene bunun için minnettardı; kuzine sıcaklığa yeterince katkıda bulunuyordu, ama Guenna Ana hiç farkında değilmiş gibiydi. Ocak rafına tabaklar dizilmişti, ayrıca her iki yandaki raflarda da düzgünce yerleştirilmiş tabaklar duruyordu. Yerler yeni süpürülmüş gibi görünüyordu.</p>

    <p>Guenna Ana kapıyı arkalarından kapattı. O mutfağı geçip dolaplara yönelirken Nynaeve, “Bana hangi çaydan vereceksin? Zinciryaprak mı? Yoksa mavi sütleğen mi?” diye sordu.</p>

    <p>“İkisinden biri elimde olsa verirdim.” Guenna Ana bir süre rafları karıştırdı, sonra taş bir kap çıkardı. “Son zamanlarda bitki toplayacak zamanım olmadığı için sana bataklıkbeyazı çayı vereceğim.”</p>

    <p>“Onu tanımıyorum,” dedi Nynaeve yavaşça.</p>

    <p>“Zinciryaprak kadar etkilidir, ama tadı bazılarının hiç hoşuna gitmeyecek kadar acıdır.” İri kadın mavi bir demliğe kum, kırık yapraklar attı ve demliği kuzineye götürüp sıcak su ekledi. “Demek sen de zanaattansın. Otur.” Şömine rafından aldığı iki mavi sırlı fincanı tutan eliyle masayı işaret etti. “Otur, konuşalım. Midesi kötü olan başka kim vardı?”</p>

    <p>“Ben iyiyim,” dedi Egwene, kayıtsızca bir sandalyeye otururken. “Senin miden bulanıyor mu, Caryla?” Kız-Veliaht, biraz sabırsızca başını iki yana salladı.</p>

    <p>“Fark etmez.” Gri saçlı kadın Nynaeve için bir fincana koyu renkli sıvıdan doldurdu, sonra masada karşısına oturdu. “İki kişiye yetecek kadar yaptım, ama bataklıkbeyazı çayı tuzlanmış balıktan daha uzun dayanır. Ne kadar beklerse o kadar etkidir, ama daha da acılaşır. İş, midenin düzelmesi için ne kadarına ihtiyacın olduğu ile dilinin ne kadarına dayanabileceği arasında bir yarışa döner. İç, kızım.” Hemen sonra ikinci fincanı doldurdu ve bir yudum aldı. “Gördün mü? Seni incitmez.”</p>

    <p>Nynaeve kendi fincanını kaldırdı, ilk yudumda küçük bir hoşnutsuzluk sesi çıkardı. Ama fincanı indirdiğinde yüzü ifadesizdi. “Belki birazcık acıydı. Söylesene, Guenna Ana, bu yağmura ve çamura daha ne kadar tahammül etmek zorunda kalacağız?”</p>

    <p>Yaşlı kadın kaşlarını çattı, hoşnutsuzluğunu üçü arasında paylaştırdıktan sonra Nynaeve’de karar kıldı. “Ben Deniz Halkı Rüzgârbulanı değilim, kızım,” dedi sessizce. “Hava durumunu tahmin edebiliyor olsaydım, bunu itiraf etmektense elbisemin içine bir gümüşdiken sokmayı tercih ederdim. Savunucular bu tür şeyleri Aes Sedai işi sayıyor. Şimdi, zanaattan mısın, değil misin? Uzun bir yolculuktan geliyor gibisiniz. Bitkinliğe ne iyi gelir?” diye havladı aniden.</p>

    <p>“Düzyaprak çayı,” dedi Nynaeve sakin sakin, “ya da andilay kökü. Madem sen soru soruyorsun, doğumu kolaylaştırmak için ne yaparsın?”</p>

    <p>Guenna Ana hıhladı. “Sıcak havlu koyarım, çocuğum, çok zor bir doğumsa belki birazcık beyaz rezene veririm. Bir kadının bundan ve şefkatli bir elden başka bir şeye ihtiyacı yoktur. Herhangi bir çiftçi karısının yanıtlayabileceğinden başka soru bulamıyor musun? Kalp ağrılarına ne verirsin? Ölümcül cinsten olanlara?”</p>

    <p>“Dilinin üzerine gheandin çiçeği tozu,” dedi Nynaeve çabucak. “Bir kadının karnında şiddetli ağrılar varsa ve kan tükürüyorsa ne yaparsın?”</p>

    <p>Birbirlerini sınayarak oturdular, birbirlerine sorular ve yanıtlar fırlatırken gittikçe hızlandılar. Bazen biri diğerinin yalnızca ismini bildiği bir bitkiden bahsettiğinde sorgulama yavaşlıyordu, ama sonra yine hızlanıyorlar, tentürün çaylara, merhemlerin lapalara üstünlüklerini, ne zaman birinin diğerine göre daha iyi olduğunu tartışıyorlardı. Yavaş yavaş bitkiler hakkındaki sorular birinin bildiği, ama diğerinin bilmediği köklere kaydı ve bilgi değiş tokuşu yaptılar. Egwene dinledikçe sinirleniyordu.</p>

    <p>“Ona kemikören verdikten sonra,” diyordu Guenna Ana, “havluyu içinde mavi keçiçiçekleri kaynattığın suya batır, onunla kırık yerini sar... yalnızca mavi, unutma!” –Nynaeve sabırsızca başını salladı– “ve dayanabildiğince sıcak olsun. On ölçek suya bir ölçek mavi keçiçiçeği, daha seyrek olmaz. Dumanı tütmemeye başladığı anda havluları değiştir, buna bütün gün devam et. Kemik sırf kemikören kullandığın zamana göre iki kat hızlı iyileşir ve iki kat güçlü olur.”</p>

    <p>“Bunu unutmayacağım,” dedi Nynaeve. “Göz acısı için koyundili kökü kullanmaktan bahsettin. Bu kökü hiç duymamıştım...”</p>

    <p>Egwene daha fazla dayanamadı. “Maryim,” diye araya girdi, “bütün bunlara bir daha ihtiyacın olacağına gerçekten inanıyor musun? Artık Hikmet değilsin, yoksa unuttun mu?”</p>

    <p>“Hiçbir şeyi unutmadım,” dedi Nynaeve sert bir sesle. “Senin de yeni şeyler öğrenmeye en az benim kadar hevesli olduğun zamanları da hatırlıyorum.”</p>

    <p>“Guenna Ana,” dedi Elayne hoş bir tavırla, “tartışmaktan bir türlü vazgeçmeyen iki kadın için ne yaparsın?”</p>

    <p>Gri saçlı kadın dudaklarını büzdü ve kaşlarını çatarak masaya baktı. “Normalde, ister erkek olsun ister kadın, onlara birbirlerinden uzak durmalarını söylerim. En iyisi ve en kolayı budur.”</p>

    <p>“Normalde mi?” dedi Elayne. “Ya ayrı kalmamaları için bir sebep varsa? Mesela kardeşseler?”</p>

    <p>“Tartışmaları kesmenin bir yolunu biliyorum,” dedi iri kadın yavaşça. “Denemesi için kimseye ısrar etmem, ama bazıları yine de geliyor.” Egwene kadının ağzının köşesinde bir gülümsemenin belirtilerinin gezindiğini düşündü. “Her kadından birer gümüş marka alırım. Erkeklerden ikişer tane, çünkü erkekler daha fazla velvele çıkarıyor. Yeterince pahalıysa her şeyi satın alabilecek kişiler vardır.”</p>

    <p>“Ama tedavi ne?” diye sordu Elayne.</p>

    <p>“Onlara, devamlı tartıştıkları kişileri buraya getirmelerini söylerim. İkisi de benim ötekinin çenesini kapatacağımı düşünür.” Egwene elinde olmadan dinliyordu. Nynaeve’in de dinlediğini fark etti. “Bana paramı ödedikleri zaman,” diye devam etti Guenna Ana, güçlü kolunu esneterek, “onları arka tarafa götürürüm ve tartışmayı bırakmaya söz verene kadar kafalarını yağmur suyu fıçısının içine sokarım.”</p>

    <p>Elayne bir kahkaha patlattı.</p>

    <p>“Sanırım ben de öyle bir şey yapardım,” dedi Nynaeve, aşırı hafif bir sesle. Egwene kendi yüzündeki ifadenin Nynaeve’inkine benzemediğini umuyordu.</p>

    <p>“Buna şaşmazdım.” Guenna Ana şimdi açık açık sırıtıyordu. “Tartıştıklarını bir daha duyarsam, onlara bunu bedava yapacağımı, ama bu defa ırmağı kullanacağımı söylerim. Tedavi olağanüstü ölçüde işe yarıyor, özellikle de erkekler için. Ve benim ünümü olağanüstü ölçüde artırdı. Bir sebepten, bu şekilde tedavi ettiğim hiç kimse ayrıntıları başkalarına anlatmıyor, bu yüzden her birkaç ayda bir bu tedaviyi isteyen birileri geliyor. Çamurbalığı yiyecek kadar aptalsan, gidip bunu herkese anlatmazsın. Herhalde içinizde bir gümüş marka harcamak isteyen kimse yoktur.”</p>

    <p>“Sanmıyorum,” dedi Egwene. Yine kahkaha atmaya başlayan Elayne’e dik dik baktı.</p>

    <p>“Güzel,” dedi gri saçlı kadın. “Tartışma tedavisi görenler genelde, hastalanmadıkları sürece benden ağlarına takılmış sokanotu gibi kaçınırlar. Ama sizin arkadaşlığınız hoşuma gitti. Bugünlerde gelenlerin çoğu kötü rüyaları engellemek için bir şey istiyor ve onlara verecek bir şeyim olmadığını duyunca yüzleri ekşiyor.” Bir an şakaklarını ovalayarak alnını kırıştırdı. “Irmağa atlayıp boğulmaktan başka çare kalmamış gibi bir ifade taşımayan üç yüz görmek güzel. Tear’da çok kalacaksanız, gelip beni yine görmelisiniz. Kız sana Maryim mi dedi? Benim adım Ailhuin. Bir sonraki sefere dilini kamaştıran şeyler yerine güzel Deniz Halkı çayı içerek sohbet ederiz. Işık, bataklıkbeyazı tadından nefret ederim; çamurbalığı bile daha tatlıdır. Aslında, şimdi kalacak zamanınız varsa size bir demlik Tremalking siyah çayı yapayım. Hem, akşam yemeği vaktine de fazla kalmadı. Yalnızca ekmek, peynir ve çorba var, ama yine de kalırsanız sevinirim.”</p>

    <p>“Bu hoş olur, Ailhuin,” dedi Nynaeve. “Aslında... Ailhuin, fazladan yatak odan varsa, üçümüz için tutmak isterim.”</p>

    <p>İri kadın konuşmadan her birini süzdü. Ayağa kalkarak bataklıkbeyazı çayı ile dolu demliği bitki dolabına tıktı, sonra bir başkasından kırmızı bir demlik ve bir kese çıkardı. Ancak Tremalking siyah çayını demledikten, masaya dört temiz fincan, bir tas petek balı ve kaşık koyup sandalyesine oturduktan sonra konuştu.</p>

    <p>“Yukarı katta üç boş yatak odam var. Kızlarımın hepsi evlendi. Kocam, Işık üzerinde parlasın, neredeyse yirmi yıl önce Ejderin Parmakları’nda, bir fırtınada kayboldu. Eğer size vermeye karar verirsem kiralamadan bahsetmeye gerek yok. Eğer, Maryim.” Çayına bal karıştırırken onları yine inceledi.</p>

    <p>“Karar vermeni ne sağlayacak?” diye sordu Nynaeve sessizce.</p>

    <p>Ailhuin içmeyi unutmuş gibi karıştırmaya devam etti. “Güzel atlara binmiş üç genç kadın. Atlardan fazla anlamam, ama bu atlar bana lordların ve leydilerin sürdüklerine benziyormuş gibi geldi. Sen, Maryim, zanaatı o kadar iyi biliyorsun ki çoktan kendi pencerene bitki asmaya başlamış ya da bunu nerede yapacağına karar vermiş olmalıydın. Zanaatı doğduğu yerden çok uzakta uygulayan kadın duymadım, ama şivene bakılırsa uzaktan gelmişsin.” Elayne’e baktı. “O renkte saç görülen çok yer yoktur. Konuşmana bakılırsa Andor derim. Aptal erkekler hep sarı saçlı bir Andor kızı bulmaktan bahseder. Bilmek istediğim, neden? Bir şeyden mi kaçıyorsunuz? Yoksa bir şeyin peşinde mi koşuyorsunuz? Yalnız, hırsız gibi görünmüyorsunuz, üç kadının bir adamın peşinden koştuğunu da duymadım. Bana neden olduğunu söyleyin, beğenirsem odalar sizindir. Bir şey ödemek isterseniz, arada sırada bana bir parça et alırsınız. Cairhien’le ticaret kesildiğinden beri et kıymete bindi. Ama önce sebep, Maryim.”</p>

    <p>“Bir şeyin peşinden koşuyoruz, Ailhuin,” dedi Nynaeve. “Ya da daha doğrusu, bazı insanların.” Egwene kendini kıpırtısız durmaya zorladı ve elbiseler hakkındaki bir sohbeti dinlercesine sakin, çayını yudumlamakta olan Elayne kadar başarılı olduğunu umdu. Egwene Ailhuin Guenna’nın kara gözlerinden çok şeyin kaçtığını sanmıyordu. “Bazı şeyler çaldılar, Ailhuin,” diye devam etti Nynaeve. “Annemden. Ve cinayet işlediler. Biz adaletin yerini bulması için buradayız.”</p>

    <p>“Ruhum kavrulsun,” dedi iri yarı kadın, “sizin erkekleriniz yok mu? Erkekler çoğunlukla ağır yük taşımak ve yolunuza çıkmak –bir de öpüşmek falan– dışında fazla işe yaramaz, ama verilecek bir savaş ya da yakalanacak bir hırsız varsa, bırakın onlar yapsın. Andor da Tear kadar medenidir. Siz Aiel değilsiniz.”</p>

    <p>“Bizden başka kimse yoktu,” dedi Nynaeve. “Bizim yerimize gelecek olanlar öldürüldü.”</p>

    <p><em>Öldürülen üç Aes Sedai,</em> diye düşündü Egwene. <em>Kara Ajah olamazlardı. Ama öldürülmemiş olsalar bile Amyrlin onlara güvenemezdi. Nynaeve lanet Üç Yemin’e uymaya çalışıyor, ama fazla sınırlarda dolaşıyor.</em></p>

    <p>“Aaah,” dedi Ailhuin hüzünle. “Erkeklerinizi mi öldürdüler? Kardeş, koca, baba?” Nynaeve’in yanaklarında kırmızı benekler belirdi, ama yaşlı kadın duygularını yanlış anladı. “Hayır, söyleme, kızım. Eski yaraları deşmeyeceğim. Bırak eriyip gidene kadar altta yatsınlar. Hadi hadi, sakin ol.” Egwene tiksinti içinde hırlamamak için kendini zor tuttu.</p>

    <p>“Sana şunu söylemeliyim,” dedi Nynaeve katı bir tavırla. Yüzü hâlâ kırmızıydı. “Bu cani ve hırsızlar Karanlıkdostu. Kadınlar, ama kılıç ustaları kadar tehlikeliler, Ailhuin. Neden bir han bulmadığımızı merak ettiysen, sebebi bu. Takip ettiğimizi biliyor ve gelmemizi bekliyor olabilirler.”</p>

    <p>Ailhuin burnunu çekerek bu konuyu bir kenara itti. “Bildiğim en tehlikeli dört kişi arasında, ikisi bıçak bile taşımayan kadınlardır, adamlardan da yalnızca biri kılıç kullanır. Karanlıkdostlarına gelince... Maryim, sen de benim kadar yaşlandığında, sahte Ejderlerin, aslanbalıklarının, köpekbalıklarının, güneyde aniden kopan fırtınaların tehlikeli olduğunu öğreneceksin; ama Karanlıkdostları aptaldan başka bir şey değildirler. İğrenç aptallar, ama aptallar işte. Karanlık Varlık Yaratıcı’nın onu koyduğu yerde tutsak ve çocukların korktuğu o Hortlaklar ve dişlibalıklar onu dışarı çıkarmaz. Bindiğim teknede çalışmadıkları sürece aptallardan korkmam. Taşın Savunucularına götürebileceğiniz kanıtlarınız yoktur herhalde, değil mi? Sizin sözünüze karşı onlarınki olacak yani.”</p>

    <p><em>Hortlak ne ki?</em> diye merak etti Egwene. <em>Ya da dişlibalık?</em></p>

    <p>“Onları bulduğumuzda kanıtımız olacak,” dedi Nynaeve. “Çaldıkları şeyler yanlarında olacak ve biz onları tarif edebiliriz. Eski eşyalar, biz ve dostlarımızdan başka kimse için fazla değerli değil.”</p>

    <p>“Eski şeylerin ne kadar kıymetli olduğunu bilsen şaşardın,” dedi Ailhuin alaylı bir sesle. “İhtiyar Leuese Mulan bu sene Ejderin Parmakları’nda ağlarıyla üç yürektaşı kâse ve bir kupa çıkardı. Şimdi bir balıkçı teknesi yerine ırmakta ticaret yapan bir gemisi var. İhtiyar aptal ben söyleyene kadar elinde ne olduğunu bilmiyordu bile. Büyük ihtimalle onların geldiği yerde başkaları da vardır, ama Leuese neresi olduğunu tam olarak hatırlamıyor. Ağına nasıl balık takılıyordu, anlamıyorum. Tear’daki balıkçıların yarısı aylardır orada, homur ya da yassı balık değil, <em>cuendillar</em> bulmak için ağ çekiyor. Bazılarına nereye ağ atacaklarını lordlar söyledi. Eski eşyalar, yeterince eskiyseler, bu kadar değerli olabiliyorlar. Şimdi, bu işi yapmak için bir erkeğe ihtiyacınız olduğuna karar verdim ve böyle birini tanıyorum.”</p>

    <p>“Kim?” dedi Nynaeve çabucak. “Bir lordu kastediyorsan, Yüksek Lordlardan birini, hırsızları bulana kadar sunacak kanıtımız olmadığını unutma.”</p>

    <p>Ailhuin nefessiz kalana kadar güldü. “Kızım, Maule’dan kimse Yüksek Lord ya da herhangi bir tür lord tanımaz. Çamurbalıkları gümüşsırtlarla yüzmez. Size tanıdığım tehlikeli kişilerden kılıç kullanmayanını, daha tehlikeli olanını getireceğim. Juilin Sandar bir hırsız avcısıdır. En iyisi. Andor’da nasıldır, bilemiyorum, ama burada bir hırsız avcısı bir lord ya da tüccar kadar benim için de çalışır, üstelik daha az ücret alır. Bu kadınlar bulunabiliyorsa Juilin bulur ve sizin o Karanlıkdostlarına yaklaşmanıza gerek kalmadan eşyalarınızı getirir.”</p>

    <p>Nynaeve, tam olarak emin değilmiş gibi götünse de kabul etti ve Ailhuin o tabanları ayakkabılarına bağladı –nalın, diyordu onlara– ve aceleyle gitti. Egwene mutfak penceresinden onun gidişini, atların yanından geçip sokağın köşesini dönüşünü izledi.</p>

    <p>“Aes Sedai olmayı öğreniyorsun, <em>Maryim,</em>” dedi pencereden dönerek. “İnsanları Moiraine kadar iyi yönlendiriyorsun.” Nynaeve’in yüzü bembeyaz oldu.</p>

    <p>Elayne uzun adımlarla odayı geçip Egwene’i tokatladı. Egwene o kadar şaşırmıştı ki, öylece bakakaldı. “Fazla ileri gidiyorsun,” dedi altın saçlı kadın sert bir sesle. “Fazla ileri. Birlikte yaşamak zorundayız, aksi halde birlikte öleceğiz! Sen Ailhuin’e gerçek adını söyledin mi? Nynaeve anlatabileceğimiz kadarını anlattı, Karanlıkdostlarını aradığımızı söyledi ki bu bile yeterince riskli, bizi Karanlıkdostlarına bağlayan bir şeydi. Onların tehlikeli olduğunu, katil olduğunu söyledi. Kara Ajah olduklarını da söylemesini ister miydin? Tear’da? Her şeyi Ailhuin’in bu bilgiyi kendine saklaması olasılığı üzerine riske atar mıydın?”</p>

    <p>Egwene çekinerek yanağını ovaladı. Elayne’in kolu kuvvetliydi. “Bunu yapmaktan hoşlanmak zorunda değilim.”</p>

    <p>“Biliyorum,” diye içini çekti Elayne. “Ben de hoşlanmıyorum. Ama yapmak <em>zorundayız.</em>”</p>

    <p>Egwene dönüp pencereden atlara baktı. <em>Zorunda olduğumuzu biliyorum. Ama bundan hoşlanmak zorunda değilim.</em></p>
  </div>
</body>
</html>
