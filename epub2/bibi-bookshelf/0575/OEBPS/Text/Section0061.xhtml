<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="52. Çare Arayışı">52<br />
    Çare Arayışı</h1>

    <p>Âşığın odasındaki tabureye çökmüş olan Mat, Thom yine öksürünce yüzünü buruşturdu. <em>Yürüyemeyecek kadar hastalanısa aramaya nasıl devam edeceğiz?</em> Düşünce aklına gelir gelmez utandı. Thom da aramak konusunda onun kadar kararlı davranmış, hastalanmak üzere olduğunu bildiği halde gece gündüz kendini zorlamıştı. Mat kendi avına o kadar dalmıştı ki Thom’un öksürmesine dikkat etmemişti. Daimi yağmurların nemli bir sıcağa dönmesinin de duruma bir katkısı olmamıştı.</p>

    <p>“Hadi, Thom,” dedi. “Lopar yakında bir Bilge Kadın olduğunu söylüyor. Burada Hikmetlere öyle diyorlar. Bilge Kadın. Nynaeve bundan hoşlanmaz mıydı!”</p>

    <p>“Boğazımdan aşağı... dökülecek... iğrenç... karışımlara ihtiyacım yok, evlat.” Thom öksürüğünü durdurmak için boşuna bir çabayla yumruğunu bıyıklarına dayadı. “Sen git ara. Bana yatmam için... birkaç saat ver... sonra sana katılırım.” Perişan edici hırıltılarla neredeyse iki büklüm oldu.</p>

    <p>“Demek sen yan gelip yatarken bütün işi ben yapacağım, öyle mi?” dedi Mat canlı bir sesle. “Sen olmadan nasıl bir şey bulabilirim? Duyduklarımızın çoğunu sen öğreniyorsun.” Bu tam olarak doğru değildi; insanlar zar atarken de bir âşığa şarap ısmarlarken olduğu kadar serbestçe konuşuyordu. Öksürükten perişan olan, öyle ki bulaşıcı hastalık taşıdığından korktukları bir âşıkla konuşurken olduğundan daha serbestçe. Ama Mat Thom’un öksürüğünün kendi kendine geçmeyeceğini düşünmeye başlamıştı. <em>İhtiyar keçi kalkıp da ölüverirse kiminle taş oynayacağım?</em> dedi kendi kendine sertçe. “Her neyse, senin lanet öksürüğün yan odada olmama rağmen bütün gece beni uyutmuyor.”</p>

    <p>Beyaz saçlı adamın itirazlarını duymazdan gelerek Thom’u ayağa kaldırdı. Âşığın ne kadar hafif olduğunu fark edince şok geçirdi. Yapış yapış sıcağa rağmen Thom yama kaplı pelerinini giymekte ısrar etti. Mat kendi ceketinin düğmelerini boydan boya çözmüş, gömleğinin üç bağını da açmıştı, ama ihtiyar keçinin istediğini yapmasına izin verdi. Thom’u sıkıntılı akşamüstüne çıkarırken salonda kimse bakmadı.</p>

    <p>Hancı basit bir tarif vermişti, ama kapıya ulaştıkları ve Maule’un çamuru ile karşılaştıkları zaman Mat neredeyse başka bir Bilge Kadın sormak için geri dönecekti. Bu büyüklükte bir şehirde bir taneden fazla olmalıydı. Thom’un öksürüğü onun yerine karar verdi. Mat yüzünü buruşturarak, âşığı taşıyarak çamura adım attı.</p>

    <p>Tarifi dinlerken, ilk gece rıhtımdan gelirken Bilge Kadın’ın evinin önünden geçmiş olmaları gerektiğini düşünmüştü. Çömlekçinin yanındaki, pencerelerinde bitki tutamları asılı olan uzun, dar evi gördüğü zaman hatırladı gerçekten. Lopar arka kapı hakkında bir şeyler söylemişti, ama bu kadar çamur Mat’e yetmişti.</p>

    <p><em>Bir de balık kokusu,</em> diye düşündü, sırtlarında sepetleriyle çamur saça saça yürüyen yalınayak adamlara bakıp kaşlarını çatarak. Sokakta ayaklar ve öküz arabaları tarafından yok edilmek üzere olan at izleri de vardı. Bir yük ya da binek arabası çeken atlar. Tear’da arabaları öküzlerden başka bir hayvanın çektiğini görmemişti –asiller ve tüccarlar at sürüleriyle gurur duyuyorlardı ve bu tür işlere koşulmasına asla izin vermiyorlardı– ama Mat şehrin duvarların içindeki bölümünden ayrıldığından beri binek arabası da görmemişti.</p>

    <p>Atları ve tekerlek izlerini aklından çıkararak Thom’u ön kapıya götürdü ve kapıyı çaldı. Bir süre sonra yine çaldı. Sonra yine.</p>

    <p>Pes edip, Thom’un omzunda hâlâ öksürüyor olmasına rağmen Beyaz Hilal’e geri dönmeye karar vermişti ki içeride birinin ayaklarını sürüye sürüye yaklaştığını duydu.</p>

    <p>Kapı aralandı ve şişman, gri saçlı bir kadın dışarıya baktı. “Ne istiyorsun?” diye sordu bitkin bir sesle.</p>

    <p>Mat yüzüne en iyi sırıtışını kondurdu. <em>Işık, hiç umut kalmamış gibi konuşan bu insanlardan bıkmaya başladım.</em> “Guenna Ana? Adım Mat Cauthon. Cavan Lopar arkadaşımın öksürüğü için bir şey yapabileceğini söyledi. İyi para öderim.”</p>

    <p>Kadın bir an onları inceledi, Thom’un hırıltılarını dinledi, sonra içini çekti. “Sanırım en azından bunu yapmaya devam edebilirim. Gel bari.” Kapıyı açtı ve daha Mat harekete geçmeden evin arka tarafına yürümeye başladı.</p>

    <p>Kadının aksanı Amyrlin’inkine o kadar benziyordu ki Mat ürperdi, ama Thom’u neredeyse sırtlanarak içeri girdi.</p>

    <p>“Buna ihtiyacım... yok,” diye hırıldadı Âşık. “Lanet karışımların tadı... gübre gibi!”</p>

    <p>“Kes sesini, Thom.”</p>

    <p>Onları mutfağa götüren şişman kadın dolaplardan birini karıştırdı, kendi kendine mırıldanarak küçük taş kaplar ve bitki paketleri çıkardı.</p>

    <p>Mat Thom’u yüksek sırtlı sandalyelerden birine oturttu ve en yakın pencereye baktı. Dışarıya bağlanmış üç iyi at vardı; Bilge Kadın’ın birden fazla atının olmasına şaşırdı. Bir tane olsa bile şaşardı. Tear’da asiller ve zenginler dışında ata binen kimse görmemişti ve bu hayvanlar epey gümüşe mal olmuş gibi görünüyordu. <em>Yine atlar. Lanet atlar umurumda değil şu an!</em></p>

    <p>Guenna Ana pis kokulu koyu bir çay demledi ve şikâyet etmeye çalışan Thom’un burnunu tutarak zorla boğazından aşağı boşalttı. Mat kadının Thom’un kafasını bir koluyla tutup âşığın onu durdurmak için debelenmesine aldırmadan siyah sıvıyı dökmesine bakarak, cüssesinin onun sandığından daha azının yağdan ibaret olduğuna karar verdi.</p>

    <p>Guenna Ana kupayı uzaklaştırdığı zaman Thom öksürdü ve şiddetle ağzını sildi. “Öğğk! Kadın... beni boğmaya mı çalışıyorsun... yoksa bu tatla öldürmeye mi... bilmiyorum! Lanet olası bir... demirci olman gerekirdi!”</p>

    <p>“Öksürük gidene kadar aynı şeyi günde iki kere içeceksin,” dedi kadın sertçe. “Ve vereceğim merhemi her gece göğsüne süreceksin.” Yumruklarını geniş kalçalarına dayayarak âşığa meydan okurken sesindeki bitkinlik biraz kaybolmuştu. “O merhemin kokusu da bu çayın tadı kadar kötü, ama ovarak yedireceksin. Bütün göğsüne! Yoksa seni ağa takılmış sıska bir sazan gibi yukarı kata sürüklerim ve şu senin pelerinle yatağa bağlarım! Daha önce bana gelen âşık olmadı, ilkinin de öksürmekten ölmesine izin vermeyeceğim.”</p>

    <p>Thom kaşlarını çattı ve öksürüp bıyıklarını salladı, ama kadının tehdidini ciddiye almış gibiydi. En azından hiçbir şey söylemedi, ama çayı ve merhemi kadına fırlatmak ister gibi bakıyordu.</p>

    <p>Guenna Ana konuştukça Mat’e daha çok Amyrlin gibi gelmeye başladı. Thom’un yüzündeki ekşi, kadının yüzündeki kararlı bakışa bakarak, Mat Âşık ilaçlarını almayı reddetmeden havayı biraz yumuşatmaya çalışmaya karar verdi. “Bir zamanlar senin gibi konuşan bir kadın tanırdım,” dedi. “Hep balıklardan, ağlardan falan bahsederdi. Konuşması da seninki gibiydi. Aynı aksan, demek istiyorum. Sanırım Tearlıydı.”</p>

    <p>“Belki.” Gri saçlı kadın aniden yine yorgun gibi konuşmaya başlamış, bakışlarını yere dikmişti. “Ben de senin gibi konuşan bazı kızlar tanıdım. En azından ikisi öyle konuşuyordu.” Derin derin iç çekti.</p>

    <p>Mat kafatasındaki saçların diken diken olduğunu hissetti. <em>Şansım bu kadar iyi olamaz.</em> Ama tesadüfen İki Nehir aksanına sahip başka iki kadının Tear’da olma ihtimaline bir bakır para yatırmazdı. “Üç kız mı? Genç kadınlar mı? İsimleri Egwene, Nynaeve ve Elayne mi? Sonuncusunun saçları güneş gibidir ve gözleri mavidir.”</p>

    <p>Kadın ona kaşlarını çattı. “Bana verdikleri isimler bunlar değildi,” dedi yavaşça, “ancak gerçek isimlerini söylemediklerinden şüphelenmişim. Ama sebepleri vardır diye düşünmüştüm. İçlerinden biri parlak mavi gözleri ve omuzlarına kadar gelen kızıl altın saçları olan güzel bir kızdı.” Nynaeve’in beline kadar gelen örgüsünü, Egwene’in iri, koyu gözlerini ve yüzünden eksik olmayan gülümsemesini de tarif etti. Birbirlerinden olabileceği kadar farklı üç güzel kadın. “Görüyorum ki onları tanıyorsun,” diye bitirdi. “Üzgünüm, evlat.”</p>

    <p>“Neden üzgünsün? Günlerdir onları bulmaya çalışıyorum!” <em>Işık, ilk gece bu evin önünden geçip gittim! Tam önlerinden! Rastgele demiştim. Yağmurlu bir gecede bir geminin yanaştığı rıhtımdan gelirken, lanet bir şimşeğin ışığıyla gördüğün yerden daha rastgele ne olabilir? Yak beni! Yak beni!</em> “Nerede olduklarını söyle bana, Guenna Ana.”</p>

    <p>Gri saçlı kadın bitkin bitkin üzerinde çaydanlığın buhar saçmakta olduğu sobaya baktı. Ağzı oynadı, ama hiçbir şey söylemedi.</p>

    <p>“Neredeler?” diye sordu Mat. “Bu çok önemli! Onları bulamazsam tehlikedeler demektir.”</p>

    <p>“Anlamıyorsun,” dedi kadın yumuşak sesle. “Sen yabancısın. Yüksek Lordlar...”</p>

    <p>“Yüksek Lordlar falan umurumda değil...” Mat gözlerini kırptı, Thom’a baktı. Âşık kaşlarını çatmıştı, ama o kadar kötü öksürüyordu ki Mat emin olamadı. “Yüksek Lordların benim arkadaşlarımla ne ilgisi var?”</p>

    <p>“Anlamıyorsun...”</p>

    <p>“Bana anlamadığımı söyleme! Bilgi için para veririm!”</p>

    <p>Guenna Ana ona öfkeyle baktı. “Ben para almam böyle bir!..” Yüzünü buruşturdu. “Bahsetmemem söylenmiş şeyleri anlatmamı istiyorsun. Anlatırsam ve sen ismimi söylersen bana ne olur, biliyor musun? Başlangıç olarak dilimi kaybederim. Sonra başka organlarımı kaybederim ve sonunda Yüksek Lordlar benden geriye kalanı bir yere asar, son saatlerimi çığlık çığlığa geçireyim de diğerlerine ibret olsun diye. Ve benim anlatmamın da ölmemin de o genç kadınlara hiç faydası olmaz!”</p>

    <p>“İsminden kimseye bahsetmeyeceğime söz veriyorum. Yemin ediyorum.” <em>Ve bu yemini tutarım, ihtiyar kadın, nerede olduklarını bir söyle!</em> “Lütfen. Tehlikedeler.”</p>

    <p>Kadın uzun uzun onu inceledi; işi bittiği zaman Mat kadının onunla ilgili her detayı bildiğini hissediyordu. “Bu yemin üzerine, sana anlatacağım. Onları... sevmiştim. Ama hiçbir şey yapamazsın. Çok geç kaldın, Matrim Cauthon. Üç saat geç. Taş’a götürüldüler. Onları Yüksek Lord Samon çağırttı.” Endişeli bir şaşkınlık içinde başını iki yana salladı. “Yönlendirebilen... kadınlar gönderdi. Ben Aes Sedailere karşı değilim, ama bu yasalara aykırı. Yüksek Lordların yaptığı yasalara. Başka yasaları ihlal edecek olsalar bile bunu ihlal etmezlerdi. Neden bir Yüksek Lord kendi işi için Aes Sedailer göndersin ki? Neden o kızları istesin?”</p>

    <p>Mat kahkahalar atmayr başladı. “Aes Sedai mi? Guenna Ana, yüreğim ağzıma geldi, belki karaciğerim de. Aes Sedailer onları almaya gelmişlerse endişelenecek hiçbir şey yok. Onların üçü de Aes Sedai olacak. Bundan fazla hoşlanmıyorum, ama öyleler işte...” Kadın ağır ağır başını sallarken sırıtışı kayboldu.</p>

    <p>“Evlat, o kızlar ağa takılmış aslanbalığı gibi savaştı. Aes Sedai olmak isteseler de istemeseler de, gelip onları alanlar üçüne de sintineden boşaltılan pislik gibi davrandı. Dostlar o tür yaralar açmaz.”</p>

    <p>Mat yüzünün çarpıldığını hissetti. <em>Aes Sedailer onları incitti mi? Işık aşkına, ne demek oluyor bu? Lanet olası Taş. Bunun yanında Caemlyn’deki Saray’a girmek avluda yürüyüşe çıkmaktan farksız! Yak beni! Yağmurun altında dışarıda durdum ve bu eve baktım! Işık körü aptal, kavrulayım e mi!</em></p>

    <p>“Elini kırarsan,” dedi Guenna Ana, “oturtup merhemlerim, ama duvarıma zarar verirsen kırmızıbalık gibi derini yüzerim.”</p>

    <p>Mat gözlerini kırptı, sonra yumruğuna ve sıyrılmış derisine baktı. Duvara yumruk attığının farkında değildi.</p>

    <p>İri kadın elini kuvvetle kavradı, ama kontrol etmek için kullandığı parmaklar şaşırtıcı ölçüde nazikti. “Kırık yok,” diye homurdandı bir süre sonra. Mat’in yüzünü inceleyen gözleri de aynı ölçüde nazikti. “Anlaşılan, onları seviyorsun. En azından içlerinden birini, sanırım. Üzgünüm, Mat Cauthon.”</p>

    <p>“Üzülme,” dedi Mat ona. “En azından artık nerede olduklarını biliyorum. Tek yapmam gereken onları dışarı çıkarmak.” Son iki altın Andor kronunu çıkardı ve kadının eline bıraktı. “Thom’un ilaçları ve kızlar hakkında verdiğin bilgiler için.” Mat bir dürtüyle kadını yanağından öptü ve sırıttı. “Ve bu da benim için.”</p>

    <p>Kadın irkilerek yanağına dokundu, paralara mı, Mat’e mi bakacağını bilemedi. “Onları dışarı çıkarmaktan bahsediyorsun. Öylesine. Taş’tan.” Aniden parmağıyla sertçe Mat’in kaburgalarını dürtükledi. “Bana kocamı hatırlatıyorsun, Mat Cauthon. O da bir boranın dişlerinin arasına yelken açarken kahkahalar atacak kadar inatçı bir aptaldı. Neredeyse başarabileceğini düşüneceğim.” Aniden çamurlu çizmelerini ilk kez gördü. “Evimde çamurlu ayak izleri bırakmamasını öğretmek altı ayımı almıştı. O kızları oradan çıkarmayı başarırsan, gözün hangisindeyse, seni eve alabileceği kadar eğitmesi zor olacak.”</p>

    <p>“Bunu yapabilecek tek kadın sensin,” dedi Mat, kadının öfkeli bakışlarıyla genişleyen bir sırıtışla. <em>Onları çıkarmak. Yapmam gereken tek şey bu. Lanet Tear Taşı’ndan dışarı çıkarmak.</em> Thom yine öksürdü. <em>O bu haliyle Taş’a giremez. Ama nasıl durduracağım?</em> “Guenna Ana, arkadaşımı burada bırakabilir miyim? Bence hana dönemeyecek kadar hasta.”</p>

    <p>“Ne?” diye bağırdı Thom, havlarcasına. Sandalyeden doğrulmaya çalıştı. Öyle kötü öksürüyordu ki, zor konuşuyordu. “Hiç de... hasta... değilim, evlat! Taş’a girmenin... annenin mutfağına... girmek kadar kolay olacağını... sanıyorsun, değil mi? Ben olmadan... kapıya kadar bile... gidemezsin.” Hırıldayarak, öksürük yüzünden doğrulmayı başaramadan sandalyenin sırtına asıldı.</p>

    <p>Guenna Ana elini âşığın omzuna koydu ve bir çocukmuş gibi kolaylıkla ittirdi. Âşık irkildi. “Ben ona bakarım, Mat Cauthon,” dedi.</p>

    <p>“Hayır!” diye bağırdı Thom. “Bunu bana... yapamazsın! Beni bu... ihtiyar...” Kadının âşığın omzundaki eli iki büklüm olmasını engelledi.</p>

    <p>Mat beyaz saçlı adama sırıttı. “Seni tanıdığıma memnun oldum, Thom.”</p>

    <p>Sokağa seğirtirken bunu neden söylediğini merak ederken buldu kendini. <em>Ölmeyecek ki. O kadın onu bıyıklarından yakalayıp, tekmeler atmasına ve bağırmasına aldırmadan mezardan çıkarması gerekse bile hayatta tutar onu. Evet, ama beni kim hayatta tutacak?</em></p>

    <p>Önünde Tear Taşı şehrin üzerinde yükseliyordu. Zapt edilmez, yüz kez kuşatılmış bir kale, üzerinde yüz ordunun dişlerini kırdığı bir taş. Ve bir şekilde Mat’in içeri girmesi gerekiyordu. Ve üç kadını dışarı çıkarması. Bir şekilde.</p>

    <p>Sokaktaki asık suratlı adamların ona bakmasına sebep olan bir kahkahayla, çamura ve nemli sıcağa aldırmadan Beyaz Hilal’e döndü. Zarların kafasının içinde yuvarlandığını hissedebiliyordu.</p>
  </div>
</body>
</html>
