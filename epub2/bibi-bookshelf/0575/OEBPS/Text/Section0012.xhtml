<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="3. Ovadan Haberler">3<br />
    Ovadan Haberler</h1>

    <p>Çatlağın bir bölümü karanlığa gömülmüştü, çünkü sarsıntılar sonucu duvarın üst taraflarında bir kısım göçüp, karşı tarafa yaslanmıştı. Perrin altından seğirtmeden önce ihtiyatla karanlığa baktı, ama kaya parçası yerine iyice sıkışmış gibi görünüyordu. Kafasının arkasındaki karıncalanma geri dönmüştü ve öncekinden de güçlüydü. <em>Hayır, yak beni! Hayır!</em> Karıncalanma yok oldu.</p>

    <p>Kampın yukarısına geldiğinde, çanak batan güneşin yarattığı tuhaf gölgelerle dolmuştu. Moiraine kulübesinin dışında durmuş, çatlağa bakıyordu. Perrin yerinde kalakaldı. Kadın omzuna gelen ince, siyah saçlı biriydi ve bir süre Tek Güç’le çalışmış tüm Aes Sedailerin sahip olduğu yaşsızlıkla, güzeldi. Perrin yaşını tahmin edemiyordu, kadının yüzü çok yaşlı olamayacak kadar pürüzsüz, koyu renk gözleri genç olamayacak kadar bilgeydi.</p>

    <p>Perrin gözlerini indirdi. Moiraine onu biliyordu. Kamptakiler arasında yalnızca o ve Lan. Ve gözlerine baktığında yüzünde beliren bilmişlikten hoşlanmıyordu. Sarı gözler. Belki bir gün kadının ne bildiğini sormaya ikna edebilirdi kendisini. Bir Aes Sedai kendisinden daha fazlasını biliyor olmalıydı. Ama şimdi zamanı değildi. Zamanı asla gelmiyor gibiydi. “O... O kasıtlı değildi... Kazayla oldu.”</p>

    <p>“Kaza,” dedi Aes Sedai duygusuz bir sesle, sonra başını iki yana salladı ve kulübesine girdi. Kapı biraz fazla yüksek sesle çarpılarak kapandı.</p>

    <p>Perrin derin bir nefes aldı ve yemek ateşlerine doğru yürümeye devam etti. Rand ile Aes Sedai arasında yeni bir tartışma olacaktı, bu gece olmasa bile ertesi sabah.</p>

    <p>Çanağın yamaçlarında yarım düzine ağaç devrilmiş, köklerinde yuvarlak toprak kümeleriyle yerden sökülmüştü. Sürtünme ve altüst olmuş toprak izleri dere kenarına ve daha önce orada olmayan bir kayaya gidiyordu. Karşı yamaçtaki kulübelerden biri sarsıntılarla yıkılmıştı ve Shienarlıların çoğu çevresinde toplanmış, onu yeniden yapmaya çalışıyorlardı. Loial aralarındaydı. Ogier dört adamın kaldırabileceği bir kütüğü tek başına kaldırabiliyordu. Zaman zaman Uno’nun küfürleri Perrin’in kulağına kadar geliyordu.</p>

    <p>Min ateşlerin başında durmuş, hoşnutsuz bir ifadeyle tencerenin içindekileri karıştırıyordu. Yanağında küçük bir bere vardı, havada hafif bir yanmış yahni kokusu geziniyordu. “Yemek pişirmekten nefret ediyorum,” diye bildirdi ve kuşkuyla tencerenin içine baktı. “Bir şeye benzemezse benim suçum değil. Rand yarısını ateşe döktü. Bizi tahıl çuvalları gibi oraya buraya savurmaya ne hakkı var?” Pantolonunun arkasını ovaladı ve irkildi. “Onu elime geçirdiğimde, unutmaması için fena yumruklayacağım.” Tahta kaşığı, işe ona vurmakla başlamayı düşünürmüş gibi Perrin’e doğru salladı.</p>

    <p>“Yaralanan var mı?”</p>

    <p>“Yalnızca bereleri sayarsan,” dedi Min sertçe. “Başta hepsi altüst oldu. Sonra Moiraine’in Rand’ın saklandığı deliğe baktığını gördüler ve onun işi olduğuna karar verdiler. Eğer Ejder dağı sallayıp başımıza yıkmaya karar verdiyse, o zaman Ejder’in bunu yapmak için bir sebebi vardır. Eğer o derilerini çıkarttırıp onları iskelet halinde dans ettirmeye karar verdiyse, bunda hiç sorun görmezler.” “Hıh!” dedi ve kaşığı tencerenin kenarına vurdu.</p>

    <p>Perrin Moiraine’in kulübesine baktı. Leya yaralansaydı –ölseydi– Aes Sedai öyle içeri girmezdi. Bekleyiş hissi hâlâ vardı. <em>Her ne ise, henüz olmamış.</em> “Min, belki sen gitsen daha iyi olur. Sabah ilk iş olarak. Biraz gümüş param var, sen alabilirsin. Eminim Moiraine sana Ghealdan’dan yola çıkan bir tüccar kafilesine katılmana yetecek kadar verir. Daha farkına bile varmadan kendini Baerlon’da bulursun.”</p>

    <p>Min bakışlarını ona dikti, öyle ki Perrin yanlış bir şey söyleyip söylemediğini merak etmeye başladı. Sonunda kız, “Çok tatlısın, Perrin. Ama hayır,” dedi.</p>

    <p>“Gitmek istediğini sanıyordum. Hep burada kalmak zorundayım diye söylenip duruyorsun.”</p>

    <p>“Bir zamanlar Illianlı, yaşlı bir kadın tanımıştım,” dedi Min ağır ağır. “Kadın gençken, annesi daha önce hiç karşılaşmadığı bir adamla evlendirmiş onu. Illian’da bunu bazen yaparlar. İlk beş seneyi adama kızarak geçirdiğini söyledi ve bir sonraki beş seneyi, sorumlunun kim olduğunu belli etmeden, adamın hayatını berbat etmek için planlar yaparak geçirmiş. Ancak yıllar sonra, adam öldüğü zaman onun hayatının aşkı olduğunu anlamış.”</p>

    <p>“Bunun konumuzla ne ilgisi var, anlamadım.”</p>

    <p>Min’in bakışları, Perrin’in anlamaya çalışmadığının açık olduğunu ifade ediyordu, sesi aşırı sabırlı bir hal aldı. “Kaderin senin için bir şey seçmiş olması, o şeyin kötü olacağı anlamına gelmez. Yüz sene yaşasan seçmeyeceğin bir şey olduğundan eminsen bile. ‘Yıllar boyunca pişman olmaktansa on senelik aşkı yaşamak yeğdir,’” diye alıntı yaptı.</p>

    <p>“Bunu daha da az anladım,” Perrin. “İstemiyorsan kalmak zorunda değilsin.”</p>

    <p>Min kaşığı yere saplanmış uzun, çatallı bir sopaya taktı, sonra parmak uçlarında yükselip Perrin’i öperek onu şaşırttı. “Sen çok iyi bir adamsın, Perrin Aybara. Hiçbir şey anlamasan bile.”</p>

    <p>Perrin kararsızca gözlerini kırptı. Rand’ın aklının başında olduğunu ya da Mat’in burada olmasını diledi: Kızlar söz konusu olduğunda asla ne yapacağını bilemiyordu, ama Rand hep biliyormuş gibiydi. Mat de öyle; Emond Meydanı’ndaki kızların çoğu Mat’in asla büyümeyeceğini söyleyerek burunlarını çekerlerdi, ama yine de Mat bir şekilde onlarla anlaşır gibiydi.</p>

    <p>“Ya sen, Perrin? Sen eve dönmek istemiyor musun?”</p>

    <p>“Hep istiyorum,” dedi Perrin hararetle. “Ama ben... ben dönebileceğimi sanmıyorum. Henüz olmaz.” Bakışlarını Rand’ın vadisine çevirdi. <em>Görünüşe göre birbirimize bağlıyız, değil mi, Rand?</em> “Belki hiç dönmem.” Bunu kızın işitemeyeceği kadar alçak sesle söylediğini düşünmüştü, ama Min’in ona fırlattığı bakış anlayışla doluydu. Ve onayla.</p>

    <p>Perrin’in kulakları arkasında zayıf adım sesleri yakaladı ve tekrar Moiraine’in kulübesine baktı. İki şekil derinleşen alacakaranlığın içinde aşağı iniyordu, biri kaba, eğimli zeminde bile zarif, ince bir kadın. Arkadaşından bir baş ve omuz boyu yüksek olan adam, Shienarlıların çalışmakta olduğu yere döndü. Perrin’in gözlerine bile belirsiz geliyor, bazen tamamen kayboluyor, sonra adımının ortasında yeniden beliriyordu. Rüzgâr estikçe bazı kısımları soluyor, sonra tekrar görünür oluyordu. Bunu yalnızca bir Muhafız’ın renk değiştiren pelerini yapabilirdi, ki bu iri şeklin Lan, ufak tefek kadının kesinlikle Moiraine olduğunu gösteriyordu.</p>

    <p>Arkalarında, uzakta, daha da solgun bir başka şekil ağaçların arasında kaydı. <em>Rand,</em> diye düşündü Perrin. <em>Kulübesine geri dönüyor. Herkesin bakışlarına dayanamadığı için yemek yemeyeceği bir gece daha.</em></p>

    <p>“Kafanın arkasında gözlerin var galiba,” dedi Min, yaklaşan kadına kaşlarını çatarak. “Ya da işittiğim en keskin kulaklara sahipsin. O Moiraine mi?”</p>

    <p><em>Dikkatsizlik.</em> Shienarlıların ne kadar iyi görebildiğini bilmesine –en azından gün ışığında; geceyi bilmiyorlardı– o kadar alışmıştı ki, başka konularda açık vermeye başlamıştı. <em>Dikkatsizlik beni öldürebilir.</em></p>

    <p>“Tuatha’an kadını iyi mi?” diye sordu Min, Moiraine ateşin yanına geldiği zaman.</p>

    <p>“Dinleniyor.” Aes Sedai’nin alçak sesi, neredeyse şarkı söylemeye başlayacakmış gibi her zamanki ahengini taşıyordu ve saçlarıyla giysileri yine çok düzenliydi. Ellerini ateşin üzerinde ovaladı. Sol elinde bir yüzük vardı, kendi kuyruğunu ısıran bir yılan. Büyük Yılan, Zaman Çarkı’ndan da eski bir sonsuzluk simgesi. Tar Valon’da eğitim gören her kadın böyle bir yüzük taşırdı.</p>

    <p>Moiraine’in bakışları bir an Perrin’e takıldı, çok derinlere işliyormuş gibiydi. “Düştü ve kafasını yardı Rand...” Ağzı gerildi, ama bir sonraki an yüzü yine mutlak sakinliğine kavuşmuştu. “Ona Şifa verdim, şimdi uyuyor. Önemsiz bir kafa yaralanmasında bile çok kan kaybedilir, ama ciddi değildi. Onun hakkında bir şeyler gördün mü, Min?”</p>

    <p>Min kararsız görünüyordu. “Ben... ben onun öldüğünü gördüğümü sandım. Onun yüzü, tamamen kanla kaplı. Ne anlama geldiğini bildiğimden emindim, ama kafası yarılmışsa... İyi olduğundan emin misin?” Sorması rahatsızlığını gösteriyordu. Bir Aes Sedai Şifa verdiği zaman, arkada Şifa verilecek bir terslik bırakmazdı. Ve Moiraine’in Yetileri o alanda özellikle güçlüydü.</p>

    <p>Min öyle endişeli görünüyordu ki, Perrin bir an şaşırdı. Sonra kendi kendine başını salladı. Yaptığı şeyi yapmaktan hoşlanmıyordu, ama bu onun bir parçasıydı; nasıl işlediğini bildiğini sanıyordu ya da en azından bir kısmını. Yanılmışsa, kendi ellerini kullanmayı bilmediğini keşfetmek gibi bir şey olacaktı bu.</p>

    <p>Moiraine bir an, sakin ve duygusuz, onu süzdü. “Benim için yaptığın görülerde hiç yanılmadın, en azından benim bilme ihtimalim olan hiçbir konuda. Belki bu ilktir.”</p>

    <p>“Bildiğim zaman bilirim,” diye fısıldadı Min inatla. “Işık bana yardım etsin, bilirim.”</p>

    <p>“Ya da belki henüz vuku bulmamıştır. Arabalarına dönmek için daha gitmesi gereken çok yol var ve kargaşa dolu topraklardan geçmek zorunda.”</p>

    <p>Aes Sedai’nin sesi serin, kayıtsız bir şarkı gibiydi. Perrin boğazından istemsiz bir ses çıkardı. <em>Işık, ben de mi böyle konuşmuştum acaba? Ölümün benim için bu kadar önemsiz olmasına izin vermeyeceğim.</em></p>

    <p>Yüksek sesle konuşmuş gibi, Moiraine ona baktı. “Çark dilediği gibi dokur, Perrin. Uzun zaman önce sana savaş halinde olduğumuzu söyledim. Sırf bazılarımız ölecek diye duramayız. Savaş bitmeden önce aramızdan herhangi biri ölebilir. Leya’nın silahları seninkilerle aynı olmayabilir, ama bunun bir parçası olmaya karar verdiğinde bunu biliyordu.”</p>

    <p>Perrin bakışlarını indirdi. <em>Öyle olabilir, Aes Sedai, ama asla senin gibi rahatlıkla kabullenmeyeceğim.</em></p>

    <p>Lan, Uno ve Loial ile birlikte ateşin yanında onlara katıldı. Alevler Muhafız’ın yüzüne titreşen gölgeler düşürüyor, sert düzlükleri ve köşeleriyle, suratının adamakıllı taştan oyulmuş gibi görünmesine sebep oluyordu. Pelerinine ateş ışığında bakmak kolay değildi. Bazen yalnızca koyu gri ya da siyah bir pelerin gibi görünüyordu; ama dikkatle bakarsanız griler ve siyahlar kayıyor, gölgeler üzerinde yer değiştiriyor, içine işliyor gibi görünüyordu. Zaman zaman Lan bir şekilde gecenin içinde bir delik açmış, karanlığı omuzlarına dolamış gibi görünüyordu. İzlemesi kolay bir şey değildi, onu giyen adam da işi kolaylaştırmıyordu.</p>

    <p>Lan uzun boylu, sert, geniş omuzlu bir adamdı ve donmuş dağ gölleri gibi mavi gözleri vardı. Kalçasındaki kılıcı onun bir parçası gibi gösteren ölümcül bir zarafetle hareket ediyordu. Mesele şiddete ve öldürmeye muktedir olması değildi sadece; bu adam şiddet ve ölümü ehlileştirmiş, Moiraine emir verirse bir yürek atımı sürede salıvermeye ya da kucaklamaya hazırdı. Lan’in yanında, Uno bile daha az tehlikeli görünüyordu. Muhafız’ın örülmüş deriden bir şeritle arkada tutulan uzun saçlarında griler belirmişti, ama daha genç adamlar Lan’e meydan okumaktansa gerilemeyi tercih ederdi. Eğer akıllıysalar.</p>

    <p>“Leya Hanım Almoth Ovası’ndan her zamanki haberleri getirdi,” dedi Moiraine. “Herkes, herkesle savaşıyor. Köyler yakılıyor. İnsanlar her yöne kaçıyor. Ve Avcılar ovada belirmiş, Valere Borusu’nu arıyorlar.” Perrin kıpırdandı. Boru, Almoth Ovası’ndaki hiçbir Avcı’nın bulamayacağı bir yerdeydi; hiçbir Avcı’nın bulamayacağını umduğu bir yerde. Moiraine sözlerine devam etmeden önce ona soğuk bir bakış attı. Hiçbirinin Boru hakkında konuşmasını istemiyordu. O konuşmayı seçmediği sürece, elbette.</p>

    <p>“Başka haberler de getirdi. Beyazpelerinlerin Almoth Ovası’nda, belki, beş bin adamı var.”</p>

    <p>Uno homurdandı. “Bu lanet... ah, pardon, Aes Sedai. Bu güçlerinin yarısı demek. Daha önce tek bir yere hiç bu kadar güç yığmamışlardı.”</p>

    <p>“O zaman herhalde Rand’ı desteklediklerini açıklayanların hepsi ya ölmüş ya dağılmıştır,” diye mırıldandı Perrin. “Ya da kısa süre sonra öyle olacaklar. Haklıymışsın, Moiraine.” Beyazpelerin düşüncesi hoşuna gitmemişti. Işığın Evlatları’nı hiç sevmiyordu.</p>

    <p>“Tuhaf olan bu zaten,” dedi Moiraine. “Ya da ilk kısmı. Evlatlar amaçlarının barış getirmek olduğunu açıkladılar, ki bu onlar için sıradışı değil. Sıradışı olan şu: Tarabonlular ile Domanlıları kendi sınırlarının ötesine çekilmeye zorlama çabaları sırasında, Ejder’i desteklediğini açıklayanlara karşı harekete geçmediler.”</p>

    <p>Min bir şaşkınlık nidası çıkardı. “Leya emin mi? Bu benim işittiğim Beyazpelerinlerin yapacağı bir şeye benzemiyor.”</p>

    <p>“Ovada fazla lanet... ah... fazla Tenekeci kalmış olamaz,” dedi Uno. Sesi, bir Aes Sedai’nin önünde diline dikkat etmeye çalışmaktan gıcırdamaya başlamıştı. Gerçek gözü resim olanın kaş çatışını taklit etmişti. “Herhangi bir sorunun olduğu yerde kalmaktan hoşlanmazlar, özellikle de savaş olan yerde. Her yeri görmeye yetecek kadar Tenekeci kalmamıştır.”</p>

    <p>“Benim amaçlarıma yetecek kadar var,” dedi Moiraine kararlılıkla. “Çoğu gitti, ama ben rica ettiğim için birkaçı kaldı. Ve Leya çok emin. Gerçi Evlatlar Ejderyeminlilerin bazılarını dağıttı, ama onların da hiçbiri bir avuçtan fazla değildi. Bu <em>sahte</em> Ejder’i indireceklerini ilan etseler de, sözde onu avlamak dışında hiçbir şey yapmayan bin adamları olsa da, elliden fazla Ejderyeminli’den oluşan gruplarla karşılaşmaktan kaçınıyorlar. Açık olarak değil, elbette, ama hep bir gecikme oluyor, kovaladıklarının kaçmasına izin veren bir şey.”</p>

    <p>“O zaman Rand dilediği zaman onlara katılabilir.” Loial kararsızca Aes Sedai’ye gözlerini kırptı. Rand ile yaptığı tartışmaları tüm kamp biliyordu. “Çark onun için bir yol dokuyor.”</p>

    <p>Uno ve Lan aynı anda ağızlarını açtılar, ama Shienarlı hafifçe eğilerek önceliği Muhafız’a verdi. “Büyük olasılıkla,” dedi Muhafız, “bu bir Beyazpelerin planı, ama ne olduğunu anlayabiliyorsam Işık yaksın beni. Ama Beyazpelerinler bana bir hediye veriyorsa, içinde gizli zehirli iğneyi ararım.” Uno acı acı başını salladı. “Dahası,” diye ekledi Lan, “Domanlılar ve Tarabonlular birbirlerini öldürmek için gösterdikleri kararlılığı Ejderyeminliler için de gösteriyorlar.”</p>

    <p>“Ve bir şey daha var,” dedi Moiraine. “Leya Hanım’ın arabalarının yakınından geçtiği bir köyde üç genç adam öldürüldü.” Perrin Lan’in göz kapağının seğirdiğini fark etti; Muhafız’dan böyle bir hareket, başka bir adamın bağırmasına denk bir şaşkınlık ifadesiydi. Lan kadının bunu söylemesini beklemiyordu. Moiraine devam etti. “Biri zehirlendi, ikisi hançerlendi. Hepsi de kimsenin görülmeden yaklaşamayacağı koşullar altında, ama böyle oldu yine de.” Gözlerini alevlere dikti. “Üçü de çoğu kişiden daha uzun boylu adamlardı ve açık renk gözlere sahipti. Açık renk gözler Almoth Ovası’nda sıradışı değildir, ama sanırım şu anda orada açık renk gözlere sahip uzun boylu genç bir adam olmak çok talihsiz bir durum.”</p>

    <p>“Nasıl?” diye sordu Perrin. “Kimse onlara yaklaşamamışsa, nasıl öldürülmüşler?”</p>

    <p>“Karanlık Varlık’ın, çok geç olana dek fark etmediğiniz katilleri vardır,” dedi Lan sessizce.</p>

    <p>Uno ürperdi. “Ruhsuzlar. Daha önce Sınırboyları’nın güneyinde bir tane olduğunu hiç duymamıştım.”</p>

    <p>“Bu konuyu kapatalım artık,” dedi Moiraine sertçe.</p>

    <p>Perrin’in soruları vardı <em>–Işık aşkına, Ruhsuzlar da ne? Trolloc ya da Soluk gibiler mi? Ne?–</em> ama onları bir kenara bıraktı. Moiraine bir konuda yeterince şey söylendiğine karar vermişse, artık daha fazla konuşmazdı. Ve o ağzını kapattığında, Lan’inkini demir bir çubukla bile açamazdınız. Shienarlılar da Moiraine’i taklit ederdi. Kimse bir Aes Sedai’yi kızdırmak istemezdi.</p>

    <p>“Işık!” diye mırıldandı Min, huzursuzluk içinde çevrelerinde derinleşen karanlığa bakarak. “Onları <em>fark etmiyorsun,</em> ha? Işık!”</p>

    <p>“Yani hiçbir şey değişmedi,” dedi Perrin asık suratla. “Aslında değişmedi. Ova’ya inemiyoruz ve Karanlık Varlık ölmemizi istiyor.”</p>

    <p>“Her şey değişir,” dedi Moiraine sakinlik içinde, “ve Desen her şeyi içine alır. Desen’de yaşamalıyız, bir anlık değişimlerin içinde değil.” Teker teker hepsine baktı, sonra, “Uno, izcilerinin şüpheli hiçbir şeyi kaçırmadığı kesin mi? Küçük olsa bile?” dedi.</p>

    <p>“Lord Ejder’in yeniden doğumu kesinlik bağlarını gevşetti Moiraine Sedai ve Myrddraallerle savaşıyorsanız asla kesinlik yoktur, ama canımı ortaya koyarım ki izciler her Muhafız kadar iyi bir iş çıkardılar.” Bu Perrin’in Uno’dan duyduğu, küfürsüz en uzun konuşmaydı. Adamın alnında, gösterdiği çabadan dolayı ter damlaları belirmişti.</p>

    <p>“Ortaya konan hepimizin canı olabilir,” dedi Moiraine. “Rand’ın yaptığı şey, on beş kilometre dahilindeki tüm Myrddraaller için dağ tepesinde bir ateş yakmaktan farklı değildi.”</p>

    <p>“Belki...” diye başladı Min tereddütle. “Belki onları uzak tutmak için Muhafız büyüler yapmalısın.” Lan ona dik dik baktı. Moiraine’in kararlarını bazen kendisi de sorgulardı, ama nadiren başkalarının duyabileceği bir yerde yapardı bunu, ayrıca başkalarının yapmasını da onaylamazdı. Min ona kaşlarını çatarak karşılık verdi. “Eh, Myrddraaller ve Trolloclar yeterince kötü, ama en azından onları görebilirim. Bu... bu Ruhsuzlardan birinin gizlice buraya girmesi ve ben farkına bile varmadan boğazımı kesmesi fikri hiç hoşuma gitmiyor.”</p>

    <p>“Kurduğum büyüler bizi Ruhsuzlar ve diğer Gölgedöllerinden saklayacak,” dedi Moiraine. “Zayıfsan, ki biz öyleyiz, genellikle en iyi seçenek saklanmaktır. Yakında gerçekten de bir Yarı-insan varsa... Eh, kampa girmeye çalışmaları durumunda onları öldürecek büyüler kurmak benim yeteneklerimin ötesinde ve bunu yapabilsem bile, böyle büyüler ancak burada kısılı kalmamıza yarar. Aynı anda iki tür büyü kurmak imkânsız olduğundan, bizi koruma işini izcilerle nöbetçilere –ve Lan’e– bırakıyor ve işimize yarayabilecek tek büyüyü kullanıyorum.”</p>

    <p>“Kampın çevresinde dolaşabilirim,” dedi Lan. “Orada izcilerin kaçırdığı bir şey varsa, ben bulurum.” Bu bir böbürlenme değildi, yalnızca gerçeklerin ifadesiydi. Uno bile onayla başını salladı.</p>

    <p>Moiraine başını iki yana salladı. “Bu gece sana ihtiyaç varsa, Gaidin’im, burada olacak.” Bakışları çevrelerindeki karanlık dağlara yükseldi. “Havada bir his var.”</p>

    <p>“Bekleyiş.” Sözcük, o durduramadan Perrin’in ağzından kaçtı. Moiraine ona –içine– baktığında, sözünü geri alabilmeyi diledi.</p>

    <p>“Evet,” dedi kadın. “Bekleyiş. Bu gece nöbetçilerin özellikle tetikte kalmasını sağla, Uno.” Adamların silahları el altında uyumaları gerektiğini söylemeye gerek yoktu; Shienarlılar bunu hep yapardı. “İyi uyuyun,” diye ekledi hepsine, sanki artık böyle bir ihtimal varmış gibi ve kulübesine yöneldi. Lan üç tabak yahni kaşıklayacak kadar kaldı, sonra kadının peşinden seğirtti ve çabucak gece tarafından yutuldu.</p>

    <p>Perrin’in gözleri, karanlığın içinde Muhafız’ı takip ederken altın gibi parlıyordu. “İyi uyuyunmuş,” diye mırıldandı. Pişmiş et kokusu aniden midesini bulandırdı. “Üçüncü nöbet mi benim, Uno?” Shienarlı başını salladı. “O zaman tavsiyesini tutmaya çalışacağım.” Ateşlerin başına başkaları da geliyordu ve konuşmaların mırıltıları yamaçtan yukarı Perrin’i takip etti.</p>

    <p>Kendine ait bir kulübesi vardı, altında ayakta durmasına ancak yetecek kadar yüksek, küçük bir şey. Kütüklerin arasındaki boşluklar kuru çamurla doldurulmuşu. Bir battaniye altındaki çam dallarından oluşan kaba yatak mekânın yarısını kaplıyordu. Atının eyerini çıkaran her kimse, yayını da kapının hemen içine dayamıştı. Kemerini üzerindeki baltası ve sadağıyla birlikte bir çengele astı, sonra iç çamaşırlarına kadar soyundu ve titredi. Geceler hâlâ soğuktu, ama soğuk derin uyumasını engelliyordu. Derin uykuda, silkeleyip atamadığı rüyalar geliyordu.</p>

    <p>Bir süre, üzerinde tek bir battaniyeyle, titreyerek, kütük tavana bakarak yattı. Sonra uyku geldi ve uykuyla beraber rüyalar.</p>
  </div>
</body>
</html>
