<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="21. Düşler Dünyası">21<br />
    Düşler Dünyası</h1>

    <p>Egwene, loş koridorda seğirtirken ellerini bir el havlusuna sildi. İki kez yıkamış olmasına rağmen elleri hâlâ yağlıymış gibi geliyordu. Dünyada o kadar çok tencere olabileceğini hiç sanmazdı. Ve bugün fırınların yakıldığı gündü, bu yüzden kova kova kül taşınması gerekmişti. Ve ocaklar temizlenmişti. Ve masalar ince kumla kemik beyazı olana dek ovulmuştu. Ve ellerin, dizlerin üzerinde, yerler silinmişti. Beyaz elbisesinde kül ve yağ lekeleri vardı. Sırtı ağrıyordu ve yatağında olmak istiyordu ama Verin, sözde odasına yemek istemek için mutfağa gelmiş, yanından geçerken gelmesini fısıldamıştı.</p>

    <p>Verin’in odaları kütüphanenin üzerinde, yalnızca birkaç Kahverengi Aes Sedai tarafından kullanılan koridorlardaydı. Sanki orada yaşayan kadınlar hizmetkârlara sık sık ortalığı temizletmekle ilgilenemeyecek kadar önemli şeylerle meşgulmüş gibi tozlu bir hava vardı koridorlarda. Tuhaf şekillerde dönüyor, bazen beklenmedik bir biçimde alçalıp yükseliyorlardı. Duvar halılarının sayısı pek azdı, renkli örgüleri donuklaşmıştı, görünüşe göre diğer her şey gibi onlar da nadiren temizleniyordu. Lambaların çoğu yakılmamış, koridorun çoğuna bir kasvet hâkim olmuştu. Egwene, ileride gördüğü birkaç beyazlı –belki işlerinin peşinde koşturan bir çömez ya da hizmetkâr– dışında, koridorda yalnız olduğunu düşündü. Çıplak siyah ve beyaz döşeme taşları üzerinde tıkırdayan ayakkabıları, koridorlarda yankılanıyordu. Burası Kara Ajah’ı düşünen biri için rahatlatıcı bir yer değildi.</p>

    <p>Verin’in aramasını söylediği şeyi buldu. Bir yükseltinin üzerinde, atlı bir kralın bir başka kralı teslim aldığı tozlu bir duvar halısının yanında, koyu renk kaplamalı bir kapı. Verin o iki adamın adını söylemişti –Artur Şahinkanadı doğmadan yüzlerce yıl önce ölmüş adamlar; Verin bu tür şeyleri hep bilirdi– ama Egwene isimlerini de, hükmettikleri, uzun zaman önce kaybolmuş ülkelerin adlarını da hatırlayamıyordu. Yine de, bu Verin’in tasvirine uyan tek duvar halısıydı.</p>

    <p>Kendi ayak sesleri dışında, koridor öncekinden de boş görünüyordu. Ve daha tehditkâr. Kapıyı çaldı ve dalgın bir, “Kim o? İçeri gir,” duyunca telaşla girdi.</p>

    <p>Odaya adım attı, durdu ve baktı. İç odalara giden bir kapı ve etrafa asılmış, kat kat yeryüzü haritasıyla gece gökyüzünün haritalarına benzeyen şeyler haricinde, tüm duvarlar raflarla doluydu. Bazı takımyıldızların isimlerini hatırladı –Sabanlı Adam ve Saman Arabası, Okçu ve Beş Kız Kardeş– ama diğerleri yabancıydı. Neredeyse her düz yüzey kitaplar, kâğıtlar, parşömenlerle doluydu ve yığınların arasına, tepesine her tür tuhaf nesne saçılmıştı. Cam ve metalden tuhaf şekiller, iç içe geçmiş küreler ve tüpler, çember içinde çemberler, hemen her şekilden kemiklerin ve kafataslarının arasında duruyordu. Egwene’in elinden pek de büyük olmayan doldurulmuş bir baykuşa benzeyen şey, bembeyaz bir kertenkele kafatası gibi duran –ama kolundan daha uzun, parmaklarından daha iri kıvrık dişlere sahip olduğu için, öyle olamayacak– bir şeyin üzerine tünemişti. Şamdanlar gelişigüzel dağıtılmış, orada bol bol ışık veriyor, burada gölge düşürüyordu, bazıları ise her an kâğıtları ateşe verebilecekmiş gibi duruyordu. Baykuş Egwene’e gözlerini kırptı ve kız irkilerek sıçradı.</p>

    <p>“Ah, evet,” dedi Verin. Odadaki diğer her şey kadar dağınık bir masanın arkasına oturmuştu. Elinde dikkatle tuttuğu yırtık bir kâğıt parçası vardı. “Geldin demek. Evet.” Egwene’in göz ucuyla baykuşa baktığını gördü ve dalgın dalgın, “Fareleri uzak tutuyor. Kâğıtları kemirmesinler diye,” dedi. Tüm odayı işaret eden bir el hareketi yaptı, bu hareketi ona elindeki kâğıdı hatırlattı. “Büyüleyici bir şey bu. Essamlı Rosel Kırılış’tan yüzden fazla sayfa kurtulduğunu söylüyor. Kırılış’tan yalnızca iki yüz yıl sonra yazmış olduğu için doğru olmalı, ama benim bildiğim kadarıyla bugüne kalan tek sayfa bu. Belki de tek kopya. Rosel onun dünyanın yüzleşemeyeceği sırlar sakladığını yazmış ve bu sırlardan açık açık bahsetmemiş. Bu sayfayı bin kez okudum, ne demek istediğini çözmeye çalıştım.”</p>

    <p>Minik baykuş Egwene’e yine gözlerini kırptı. Kız ona bakmamaya çalıştı. “Ne diyor, Verin Sedai?”</p>

    <p>Verin, tıpkı baykuş gibi gözlerini kırptı. “Ne mi diyor? Doğrudan çeviriyorum, o yüzden Yüksek Lisan’da şarkı söyleyen bir ozanın sözleri gibi geliyor. Dinle. ‘Karanlığın Yüreği. Ba’alzamon. İsmin esrarının ardındaki ismin içinde gizli isim. Sırla perdelenmiş sırrın içinde gömülü sır. Umuda İhanet Eden. Ishamael tüm umuda ihanet ediyor. Gerçek yakıyor ve dağlıyor. Umut gerçeğin önünde güçten düşüyor. Kalkanımız bir yalan. Karanlığın Yüreği’ne kim karşı durabilir? Umuda İhanet Eden’in karşısına kim çıkabilir? O gölge ruhu, Gölge’nin Ruhu-’” İçini çekerek sustu. “Burada sona eriyor. Bundan ne çıkarıyorsun?”</p>

    <p>“Bilmiyorum,” dedi Egwene. “Hiç hoşlanmadım.”</p>

    <p>“Eh, neden hoşlanasın ki, çocuğum? Neden hoşlanasın ya da anlayasın? Onu kırk senedir inceliyorum ve ben de anlamıyorum.” Verin kâğıdı dikkatle, köseleden, içi ipek kaplanmış bir dosyanın içine koydu, sonra dosyayı kayıtsızca bir kâğıt yığınının içine soktu. “Ama sen bunun için gelmedin.” Kendi kendine mırıldanarak masanın üzerini araştırdı, birkaç kez kâğıt ya da parşömen yığınlarını devrilmeden yakaladı. Sonunda ince, karınca duası gibi bir el yazısıyla yazılmış ve yumru yumru bir sicimle bağlanmış bir avuç kâğıt buldu. “İşte, çocuğum. Liandrin ve onunla giden kadınlar hakkında bilinen her şey. İsimleri, yaşları, Ajahları, nerede doğdukları. Kayıtlarda bulabildiğim her şey. Hatta çalışmalarında nasıl performans gösterdikleri. Ayrıca yanlarında götürdükleri <em>ter’angreal</em>’ler hakkında bildiklerimiz, ki fazla değil. Çoğunlukla, yalnızca tasvirler. Bunların herhangi birinin yardımı olur mu, bilmiyorum. İçlerinde faydalı hiçbir şey göremedim.”</p>

    <p>“Belki bizden biri bir şey görür.” Ani bir kuşku dalgası Egwene’i hazırlıksız yakaladı. <em>Verin bir şeyi dışında bırakmadıysa tabii.</em> Amyrlin Verin’e, sırf zorunlu olduğu için güveniyor gibiydi. Ya Verin de Kara Ajahsa? Egwene silkelendi. Verin’le ta Tümentepe’den Tar Valon’a yolculuk etmişti ve bu tombul âlimin bir Karanlıkdostu olduğuna inanmayı reddediyordu. “Sana güveniyorum, Verin Sedai.” <em>Gerçekten güvenebilir miyim?</em></p>

    <p>Aes Sedai ona yine gözlerini kırptı, sonra aklına hangi düşünce gelmişse, başını iki yana sallayarak kafasından attı. “Sana verdiğim liste önemli de olabilir, kâğıt israfı da, ama seni çağırmamın tek sebebi bu değildi.” Masadaki nesnelerin yerini değiştirmeye, yer açmak için dengesiz yığınları daha da yükseltmeye başladı. “Anaiya’nın söylediklerinden, bir Düşgören olabileceğini anladım. Son Düşgören dört yüz yetmiş üç sene önceki Corianin Nedeal’di ve kayıtlardan çıkarabildiğim kadarıyla, bu unvanı pek az hak ediyordu. Sen de gerçekten Düşgören çıkarsan oldukça ilginç olacak.”</p>

    <p>“Beni sınadı, Verin Sedai, ama düşlerimin gelecekten haber verdiğinden emin olamadı.”</p>

    <p>“Bu, bir Düşgörenin yaptıklarının yalnızca bir kısmıdır, çocuğum. Belki en önemsiz kısmı. Bence Anaiya kızları hazırlama işini biraz fazla ağırdan alıyor. Şuraya bak.” Verin bir parmakla, boşalttığı alana, eski balmumu cilanın üstünü kaplamış olan tozun üzerine paralel çizgiler çizdi. “Bunlar, Desen’de önemli dönüm noktalarını, değişik seçimler yapılmış olsa ortaya çıkabilecek dünyaları temsil ediyor olsun.”</p>

    <p>“Geçit Taşları ile ulaşılan dünyalar,” dedi Egwene, Tümentepe’den gelirken Verin’in verdiği dersleri dinlediğini belli etmek için. Bunun kendisinin bir Düşgören olup olmamasıyla ne ilgisi olabilirdi?</p>

    <p>“Çok güzel. Ama Desen bundan da karmaşık olabilir, çocuğum. Çark yaşamlarımızı dokuyarak bir Çağın Deseni’ni oluşturur, ama Çağların kendileri de Çağ Danteli’ne, Büyük Desen’e dokunur. Ama bunun dokunun onda biri bile olup olmadığını kim bilebilir? Efsaneler Çağı’nda bazı kişiler, inanması ne kadar zor olsa da, Geçit Taşları ile ulaşılanlardan daha zor ulaşılabilen başka dünyaların varlığına inanıyordu. Onlar da şu şekilde uzanıyor olsun.” İlk takımı kesen başka çizgiler çizdi. Bir an onlara baktı. “Dokunun atkı ve çözgüleri. Belki Zaman Çarkı dünyaları kullanarak daha da büyük bir Desen dokuyordur.” Doğrularak ellerindeki tozu silkeledi. “Eh, ne burada, ne orada. Bu dünyaların tamamında, diğer varyasyonlar ne olursa olsun, birkaç şey sabittir. Bunlardan biri, Karanlık Varlık’ın hepsinde tutsak olması.”</p>

    <p>Egwene elinde olmadan, Verin’in çizdiği çizgilere bakmak için yaklaştı. “Hepsinde mi? Bu nasıl olabilir? Her dünya için bir Yalanların Babası olduğunu mu söylüyorsun?” Sayısız Karanlık Varlık olduğu düşüncesi ürpermesine sebep oldu.</p>

    <p>“Hayır, çocuğum. Bütün bu dünyalarda aynı anda bulunan tek bir Yaratıcı var. Aynı şekilde, yine tüm dünyalarda aynı anda bulunan tek bir Karanlık Varlık var. Eğer bir dünyada Yaratıcı’nın yaptığı zindandan kurtulursa, hepsinde kurtulmuş olur. Bir tanesinde tutsak kaldığı sürece, hepsinde tutsak kalır.”</p>

    <p>“Bu mantıklı gelmiyor,” diye itiraz etti Egwene.</p>

    <p>“Paradoks, çocuğum. Karanlık Varlık paradoks ve kaosun bedenleşmiş halidir, mantık ve sağduyunun yok edicisidir, denge bozucu, düzen yıkıcıdır.”</p>

    <p>Baykuş aniden sessiz kanatlarla havalandı, Aes Sedai’nin arkasındaki rafın üzerinde duran iri, beyaz kafatasının üzerine kondu. Gözlerini kırparak iki kadına baktı. Egwene içeri girdiğinde kafatasını fark etmişti. Kıvrık boynuzlara ve uzun burna bakarak ne tür koçun bu kadar iri kafası olabileceğini düşünmüştü. Şimdi kafatasının yuvarlaklığını, yüksek alnı fark etti. Koç kafatası değil. Bir Trolloc.</p>

    <p>Titrek bir nefes aldı. “Verin Sedai, bunun benim Düşgören olmamla ne ilgisi var? Karanlık Varlık Shayol Ghul’de tutsak ve ben onun kaçabileceğini düşünmek bile istemiyorum.” <em>Ama zindanındaki mühürler zayıflıyor. Artık bunu çömezler bile biliyor.</em></p>

    <p>“Düşgören olmakla ilgisi mi? Ne ilgisi olsun, hiç yok, çocuğum. Hepimizin şu ya da bu şekilde Karanlık Varlık’a meydan okumamız gerekmesi dışında. O şimdi tutsak, ama Desen Rand al’Thor’u dünyaya boşu boşuna getirmedi. Yenidendoğan Ejder Mezarın Efendisi’nin karşısına çıkacak; bu kadarı kesin. Rand o kadar uzun süre hayatta kalırsa, elbette. Karanlık Varlık, becerebilirse Desen’i çarpıtmaya çalışacak. Eh, konumuzun oldukça dışına çıktık, değil mi?”</p>

    <p>“Beni affet, Verin Sedai, ama bunun” –Egwene toza çizilmiş çizgilere işaret etti– “benim Düşgören olmamla hiç ilgisi yoksa, bütün bunları bana neden anlatıyorsun?”</p>

    <p>Verin, kız bile bile kalın kafalılık ediyormuş gibi baktı. “Hiç mi? Elbette ilgisi var, çocuğum. Mesele şu ki, Yaratıcı ve Karanlık Varlık dışında bir sabit daha var. Bu diğer dünyaların <em>içinde</em> bulunan bir dünya var, aynı anda her birinin içinde. Ya da belki onları çevreleyen bir dünya. Efsaneler Çağı’ndaki yazarlar ona <em>Tel’aran’rhiod,</em> ‘Görünmeyen Dünya’ diyordu. Belki ‘Düşler Dünyası’ daha iyi bir çeviri olur. Çok kişi –yönlendirmeyi hayal bile edemeyecek sıradan insanlar– bazen düşlerinde <em>Tel’aran’rhiod</em>’a kısa bakışlar fırlatırlar, hatta onun aracılığıyla diğer dünyalardan görüntüler yakalarlar. Düşlerinde gördüğün bazı tuhaf şeyleri düşün. Ama bir Düşgören, çocuğum –gerçek bir Düşgören– <em>Tel’aran’rhiod</em>’a girebilir.”</p>

    <p>Egwene yutkunmaya çalıştı, ama boğazına oturan yumru yüzünden yapamadı. <em>İçine girmek mi?</em> “Ben... ben Düşgören olduğumu sanmıyorum, Verin Sedai. Anaiya Sedai’nin sınamaları...”</p>

    <p>Verin sözünü kesti. “...öyle ya da böyle, hiçbir şey kanıtlamaz. Ve Anaiya hâlâ pekâlâ bir Düşgören olabileceğini düşünüyor.”</p>

    <p>“Sanırım olup olmadığımı zamanla anlayacağım,” diye mırıldandı Egwene. <em>Işık, olmak istiyorum, değil mi? Öğrenmek istiyorum! Hepsini istiyorum!</em></p>

    <p>“Bekleyecek zamanın yok, çocuğum. Amyrlin sana ve Nynaeve’e büyük bir görev verdi. Kullanabileceğiniz her araca el atmalısınız.” Verin masanın üzerindeki yığından kırmızı, ahşap bir kutu çekip çıkardı. Kutu kâğıt yığınları saklayabilecek kadar büyüktü, ama Aes Sedai kapağı azıcık araladıktan sonra içinden aldığı tek şey taştan yapılmış, mavi, kahverengi, kırmızı benekler ve çizgilerle dolu, yüzük olarak kullanılamayacak kadar büyük bir yüzük oldu. “Al, çocuğum.”</p>

    <p>Yüzüğü almak için kâğıtları ittiren Egwene’in gözleri şaşkınlıkla irileşti. Yüzük kesinlikle taşa benziyordu, ama çelikten sert, kurşundan ağır gibiydi. Ve çemberi çarpıktı. Bir kenar boyunca parmağını gezdirecek olsa, iki kez çevresinde dolaşırdı, bir kez içinde, bir kez dışında; yalnızca tek bir kenarı vardı. Egwene, sırf kendini ikna etmek için parmağını o kenar boyunca iki kez dolaştırdı.</p>

    <p>“Corianin Nedeal,” dedi Verin, “ömrünün büyük bir bölümü boyunca bu <em>ter’angreal</em>’i üzerinde bulundurdu. Artık sen taşıyacaksın.”</p>

    <p>Egwene neredeyse yüzüğü düşürüyordu. <em>Bir</em> ter’angreal <em>mi? Bir</em> ter’angreal <em>mi taşıyacağım?</em></p>

    <p>Verin geçirdiği şoku fark etmemiş gibiydi. “Anlattıklarına bakılırsa, bu yüzük <em>Tel’aran’rhiod</em>’a geçişi kolaylaştırıyor. Ona dokunarak uyunduğu sürece, Aes Sedailer kadar Yeti’ye sahip olmayanların da işine yarayacağını iddia ediyordu. Tehlikeler var, elbette. <em>Tel’aran’rhiod</em> başka düşler gibi değildir. Orada olanlar gerçektir; ona göz atmak yerine, orada bulunursun.” Elbisesinin kol yenini çekti, önkolu kadar uzun, solgun bir yara izi gösterdi. “Ben de birkaç sene önce bir kez denedim. Anaiya’nın Şifası olması gerektiği kadar işe yaramadı. Bunu hatırla.” Aes Sedai yenini indirdi.</p>

    <p>“Dikkatli olacağım, Verin Sedai.” <em>Gerçek mi? Benim düşlerim bu haliyle bile yeterince kötü. Yara izi bırakan düşler istemiyorum! Onu bir çuvala koyacağım, karanlık bir köşeye tıkacağım ve orada bırakacağım. Ben...</em> Ama öğrenmek istiyordu. Aes Sedai olmak istiyordu ve beş yüzyıldır bir Düşgören Aes Sedai çıkmamıştı. “Çok dikkatli olacağım.” Yüzüğü kesesine koydu ve iplerini iyice sıktı, sonra Verin’in verdiği kâğıtları aldı.</p>

    <p>“Onu saklaman gerektiğini unutma, çocuğum. Hiçbir çömez, hatta hiçbir Kabuledilmiş böyle bir şeye sahip olamaz. Ama senin işine yarayabilir. Onu gizli tut.”</p>

    <p>“Peki, Verin Sedai.” Verin’in yara izini hatırladı ve tam o anda başka bir Aes Sedai’nin gelip yüzüğü ondan almasını diledi.</p>

    <p>“Güzel, çocuğum. Şimdi git. Geç oluyor ve yarın sabah, kahvaltıya yardım etmek için erken kalkmalısın. İyi uykular.”</p>

    <p class="paragraf">Verin bir süre Egwene’in arkasından kapanan kapıya bakarak oturdu. Baykuş arkasında usulca öttü. Kırmızı kutuyu önüne çekerek kapağı tamamen açtı ve içindeki boşluğu neredeyse tamamen dolduran şeye bakarak kaşlarını çattı.</p>

    <p>Düzgün bir el yazısıyla doldurulmuş bir yığın sayfa. Kullanılan siyah mürekkep, beş yüz sene içinde pek az solmuştu. Corianin Nedeal’in notları, o özel <em>ter’angreal</em>’i incelemekle geçirdiği elli senede öğrendiği her şey. Sırlarla dolu bir kadındı bu Corianin. Bilgisinin büyük kısmını herkesten saklamış, yalnızca bu kâğıtlara emanet etmişti. Yalnızca şans ve kütüphanedeki eski kâğıtları karıştırma alışkanlığı Verin’in onları bulmasını sağlamıştı. Bildiği kadarıyla, ondan başka hiçbir Aes Sedai’nin o <em>ter’angreal</em>’den haberi yoktu; Corianin onun varlığını kayıtlardan çıkarmayı başarmıştı.</p>

    <p>Bir kez daha yazmaları yakmayı düşündü, tıpkı onları Egwene’e vermeyi düşündüğü gibi. Ama bilgiyi, herhangi bir bilgiyi yok etmek ona göre günahtı. Ve diğerine gelince... <em>Hayır. Her şeyi olduğu gibi bırakmak en iyisi. Ne olacaksa olacak.</em> Kapağı kapattı. <em>Şimdi, o sayfayı nereye koymuştum?</em></p>

    <p>Kaşlarını çatarak kitap ve kâğıt yığınları arasında dosyayı aramaya başladı. Egwene aklından çıkmıştı bile.</p>
  </div>
</body>
</html>
