<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="42. Porsuğu Yatıştırmak">42<br />
    Porsuğu Yatıştırmak</h1>

    <p>Şehrin gürültüsü, Perrin’in Caemlyn ve Cairhien’den hatırladığı onca patırtıyla Zarine’in kahkahasını –eğer gerçekten kahkaha idiyse– boğdu. Burada sesler farklıydı, daha yavaş ve farklı bir perdedendi, ama bir yandan da aynıydı. Kaba, düzensiz döşeme taşları üzerinde çizme, tekerlek ve nal sesleri, yük ve binek arabalarının gıcırdayan dingilleri, hanlardan ve meyhanelerden süzülen müzik, şarkı ve kahkahalar. Sesler. İnsanın kafasını dev bir arı kovanına sokması gibi bir uğultu. Yaşayan, büyük bir şehir.</p>

    <p>Bir yan sokakta örse vurulan çekicin tangırtısını işitti ve farkında olmadan omuzlarını oynattı. Çekiç ve maşa tutmayı, darbeleriyle şekillendirdiği kor beyaz metalin kıvılcımlar saçmasını özlemişti. Demirhane sesleri arkasında giderek yok oldu, arabaların gürültüsü, sokaklardaki dükkân sahiplerinin ve insanların mırıltısı altında kayboldu. Onca insanın ve atın, yemeğin ve fırının, şehirlere özgü yüz değişik kokunun altında, bataklık ve tuzlu su kokusu vardı.</p>

    <p>Şehrin içinde ilk kez bir köprüye geldiklerinde şaşırdı –otuz adım genişliğinde alçak bir taş kemerdi bu– ama üçüncü benzer köprüde Illian’ın sokaklar kadar kanallarla da kaplı olduğunu ve o kanalların içinde sırıklarla yüklü mavnaları sürükleyen adamlara, ağır arabaları yürütmek için kırbaç savuranlar kadar sık rastlandığını anladı. Tahtırevanlar ve zaman zaman zengin bir tüccar ya da asil taşıyan, kapısına arma ya da aile simgesi resmedilmiş cilalı arabalar sokaktaki kalabalığın içinde dolanıyordu. Erkeklerin çoğu dudakların üstünü çıplak bırakan tuhaf sakallar bırakmıştı. Kadınlar arasında boyuna dolayacak eşarpların bağlı olduğu geniş kenarlı şapkalar yaygındı.</p>

    <p>Bir kez geniş bir meydanı geçtiler, meydan on beş kulaç yüksekliğinde, iki kulaç genişliğinde, tepesinde zeytin dalı oymalarından çelenkler dışında hiçbir şey taşımayan sütunlarla çevriliydi. Meydanın iki yanında, kenarında sütunlar dizilmiş yürüyüş yolları, havadar balkonları, ince kuleleri ve mor çatıları olan iki muazzam beyaz saray duruyordu. İlk bakışta birbirlerinin tıpatıp yansıması gibi görünüyorlardı, ama sonra Perrin birinin her boyutta diğerinden biraz daha küçük, kulelerinin belki bir adım daha kısa olduğunu fark etti.</p>

    <p>“Kral’ın Sarayı,” dedi Zarine arkasından, “ve Büyük Konsey Salonu. İlk Illian Kralı, kendi sarayından daha büyük bir saray yapmadıkları sürece Dokuzlar Konseyi’nin dilediği sarayı alabileceğini söylemiş. Bu yüzden Konsey Kral’ın sarayını tıpatıp taklit etmiş, ama her ölçü altmış santim daha kısa yapılmış. O günden bu yana Illian hep böyledir. Kral ve Dokuzlar Konseyi devamlı çatışırlar ve Meclis her ikisiyle birden mücadele eder. Böylece onlar savaşlarını verirken halk, üzerlerinde kimsenin baskısını hissetmeden dilediği gibi yaşar. Bir şehre bağlı olmak zorundaysan, kötü bir yaşam biçimi değil. Sanırım bilmek istersin, demirci, burası Tammaz Meydanı, Avcı Andını içtiğim yer. Sanırım sonunda sana o kadar çok şey öğreteceğim ki kimse saçlarında kalmış samanları fark etmeyecek.”</p>

    <p>Perrin dilini tutmak için çabaladı ve bir daha hiçbir şeyi açık açık seyretmemeye karar verdi.</p>

    <p>Kimse Loial’i sıradışı karşılamamış gibiydi. Birkaç kişi dönüp tekrar baktı ve küçük çocuklar bir süre peşinden koşturdu, ama Ogierler Illian’da biliniyor gibiydi. Halk sıcaklığı ve nemi de fark etmiyordu sanki.</p>

    <p>Loial bu sefer insanların kendisini kabullenmesinden memnun görünmüyordu. Uzun kaşları yanaklarına kadar sarkmıştı ve kulakları düşmüştü, ama Perrin bunun sebebinin hava olduğundan emin değildi. Kendi gömleği terden ve nemden derisine yapışmıştı.</p>

    <p>“Burada başka Ogierler bulacağından mı korkuyorsun, Loial?” diye sordu. Zarine’in arkasında kıpırdandığını hissetti ve diline lanet etti. Kadının Moiraine’in anlatmaya niyetliğinden de azını bilmesini sağlamaya kararlıydı. Belki bu şekilde sıkılır ve giderdi. <em>Artık Moiraine gitmesine izin verirse. Yak beni, omzuma tünemiş lanet bir atmaca istemiyorum, güzel olsa bile.</em></p>

    <p>Loial başını salladı. “Bazen taş ustalarımız buraya gelir.” Sesi yalnızca bir Ogier için değil, herkes için fısıltı gibi çıkmıştı. Perrin bile zar zor duyabilmişti. “Yani, Shangtai Yurdu’ndan ustalar. Illian’ın bir kısmını –Meclis Sarayı’nı, Büyük Konsey Salonu’nu, bazı başka binaları– yapan bizim <em>yurdumuzdan</em> ustalardı ve ne zaman onarım gerekse hep bizi çağırırlar. Perrin, burada Ogier varsa, beni <em>yurda</em> dönmeye zorlarlar. Bunu daha önce düşünmeliydim. Burası beni huzursuz ediyor, Perrin.” Kulakları tedirgin tedirgin oynadı.</p>

    <p>Perrin Çevik’i yaklaştırdı ve uzanıp Loial’in omzunu okşadı. Epey yükseğe, başının üzerine uzanması gerekmişti. Arkasındaki Zarine’in farkında olduğundan, sözlerini dikkatle seçti. “Loial, Moiraine’in seni götürmelerine izin vereceğini sanmıyorum. Uzun süredir bizimlesin ve bizimle kalmanı istiyor gibi. Seni götürmelerine izin vermez, Loial.” <em>Neden olmasın,</em> diye merak etti aniden. <em>Beni yanında tutuyor, çünkü Rand için önemli olabileceğimi düşünüyor ve belki de bildiklerimi başkalarına anlatmamı istemiyor. Belki onun kalmasını da bu yüzden istiyordur.</em></p>

    <p>“Elbette, vermez,” dedi Loial, biraz daha güçlü bir sesle. Kulakları dikildi. “Hem, faydalı oluyorum. Yine Yollar’da yolculuk etmesi gerekebilir ve ben olmadan yapamaz.” Zarine Perrin’in arkasında kıpırdandı ve Perrin Loial ile göz göze gelmeye çalışarak başını iki yana salladı. Ama Loial bakmıyordu. Ağzından çıkan lafın sonradan farkına varmış gibiydi ve kulaklarındaki tüyler azıcık aşağı yattı. “Umarım sebep bu değildir, Perrin.” Ogier çevrelerindeki şehre baktı ve kulakları yine yattı. “Buradan hoşlanmadım, Perrin.”</p>

    <p>Moiraine Lan’e yaklaştı ve alçak sesle konuştu, ama Perrin sözlerini yakalamayı başardı. “Bu şehirde yolunda olmayan bir şeyler var.” Muhafız başını salladı.</p>

    <p>Perrin omuzlarının arasında bir kaşıntı hissetti. Aes Sedai’nin sesi sert çıkmıştı. <em>İlk önce Loial, şimdi de o. Göremediğim ne var?</em> Güneş ışığında çatılar parlıyor, solgun taş duvarlarda yansımalar oluşuyordu. O binaların içleri serin olabilirmiş gibi görünüyordu. Binalar temiz ve parlaktı, insanlar da öyle. İnsanlar.</p>

    <p>Başta sıradışı bir şey göremedi. İşlerinin peşinde koşuşturan, maksatlı ama Perrin’in kuzeyde alışık olduğundan daha yavaş, erkekler ve kadınlar. Bunun sıcak ve parlak güneş yüzünden olabileceğini düşündü. Sonra bir fırıncı çırağının kafasının üzerinde dengelediği büyük bir tepsi içinde taze somunlarla sokakta yürümesini izledi; genç adam yüzünü buruşturmuştu. Bir dokumacı dükkânının önündeki kadın, incelemesi için parlak renkli kumaş toplarını kaldıran adamı ısıracakmış gibi görünüyordu. Köşedeki jonglör dişlerini gıcırdatıyor, önünde, yerde duran şapkasına para atan insanlara, onlardan nefret ediyormuş gibi bakıyordu. Herkes böyle görünmüyordu, ama Perrin’e her beş surattan birinde öfke ve nefret var gibi gelmişti. Ve o insanlar bunun farkında bile değildi.</p>

    <p>“Sorun ne?” diye sordu Zarine. “Gerildin. Sanki bir kayaya tutunuyorum.”</p>

    <p>“Bir gariplik var.” dedi Perrin ona. “Ne olduğunu bilmiyorum, ama bir gariplik var.” Loial hüzünle başını salladı ve onu geri götüreceklerini mırıldandı.</p>

    <p>Onlar atlarını sürerken çevrelerindeki binalar değişmeye başladı, Illian’ın diğer yanında geçtikleri köprülerden daha fazla köprü geçtiler. Artık açık renk taşlar cilalanmamış, çıplak duruyordu. Kuleler ve saraylar yerlerini hanlara ve depolara bıraktı. Sokaklardaki erkeklerin çoğu ve bazı kadınlar, tuhaf, yuvarlanır gibi bir yürüyüş tarzına sahipti; hepsi gemiciler gibi çıplak ayaklıydı. Havadaki zift ve kenevir, yeni kesilmiş veya kurutulmuş tahta kokuları güçlüydü, en baskınıysa ekşi çamur kokusuydu. Kanalın kokusu da değişti, Perrin’in burnunu kırıştırmasına sebep oldu. <em>Lazımlık,</em> diye düşündü. <em>Lazımlık ve eski tuvalet.</em> Midesi bulandı.</p>

    <p>“Çiçek Köprüsü,” diye bildirdi Lan, bir başka alçak köprüyü geçerlerken. Derin derin nefes aldı. “Ve şimdi Hoşrayiha Mahallesi’ndeyiz. Illianlılar şair bir halktır.”</p>

    <p>Zarine Perrin’in sırtına yaslanarak kahkahasını bastırdı.</p>

    <p>Muhafız, aniden Illian’ın ağır hızına dayanamamaya başlamış gibi onları sokaklardan geçirip bir hana getirdi. Han iki katlı, kaba, yeşil damarlı taşlar ve açık yeşil kiremitlerden yapılmış bir binaydı. Akşam yaklaşıyordu, güneş batarken ışık yumuşuyordu. Hava sıcaklığı biraz azalıyordu, ama fazla değil. Hanın önündeki ata binme taşına oturmuş oğlanlar sıçrayıp atları almaya koştular. Siyah saçlı bir oğlan Loial’e Ogier olup olmadığını sordu ve Loial olduğunu söylediğinde oğlan tatmin olmuş şekilde başını sallayarak, “Ben de öyle düşünmüştüm zaten,” dedi. Loial’in verdiği parayı havaya atıp tutarak iri atı götürdü.</p>

    <p>Perrin diğerlerinin arkasından içeri girmeden önce, hanın tabelasına bakarak kaşlarını çattı. Beyaz çizgili bir porsuk arka ayakları üzerinde dans ediyordu. Karşısındaki adam gümüş bir kürek taşıyor gibiydi. Porsuğu Yatıştırmak, diyordu tabela. <em>Duymadığım bir hikâye olmalı.</em></p>

    <p>Salonun zemini talaş kaplıydı, hava ise tütün dumanı. Aynı zamanda şarap, mutfakta pişen balık ve ağır, çiçeksi bir parfüm kokusu vardı. Yüksek tavandaki kirişler kaba yontulmuş ve eskilikten kararmıştı. Akşamın bu erken saatinde, basit işçi ceketleri ve yelekleri giymiş adamlar ve birkaç denizci, tabure ve sıraların ancak dörtte birini doldurmuştu. Hepsi parfümün geldiği yöne, on iki telli bir kanun tıngırdatarak şarkı söyleyen, eteklerini sallayarak dans eden güzel, kara gözlü bir kıza bakıyordu. Kızın bol, beyaz bluzunun boynu oldukça açıktı. Perrin ezgiyi tanıdı –“Dans Eden Kız”– ama kızın söylediği sözler bildiklerinden farklıydı.</p>

    <blockquote class="siir">
      <p><em>“Lugardlı bir kız geldi köye,</em></p>

      <p><em>ne görecekse görmeye.</em></p>

      <p><em>Göz kırpıp gülümsedi ve oltasıyla</em></p>

      <p><em>bir, iki, üç oğlan çekti.</em></p>

      <p><em>İnce ayak bileği ve inci gibi teniyle</em></p>

      <p><em>bir gemi sahibini mest etti,</em></p>

      <p><em>Neşeyle kahkaha attı ve hafifçe içini çekti,</em></p>

      <p><em>Dilediğini yaptı özgürce. Özgürce.”</em></p>
    </blockquote>

    <p>Kız yeni bir bölüme başladı ve Perrin sözleri duyunca kıpkırmızı kesildi. Tenekeci kızların dansından sonra onu hiçbir şeyin şoke edemeyeceğini sanıyordu, ama o dans yalnızca imayla sınırlıydı. Bu kız ise açık açık söylüyordu.</p>

    <p>Zarine ezgiyle başını sallıyor ve sırıtıyordu. Perrin’e bakarken sırıtışı genişledi. “Bak sen, senin yaşında bir adamın kızarabileceğini hiç sanmazdım, çiftçi çocuk.”</p>

    <p>Perrin ona dik dik baktı ve aptalca olduğunu bildiği bir şey söyleyecekken kendini tuttu. <em>Neye uğradığımı anlamadan bu lanet kadın beni yerimde sıçratıyor. Işık, iddiaya girerim hiç kız öpmediğimi düşünüyordur!</em> Şarkıcı kızın söylediklerini dinlememeye çalıştı. Yüzündeki kızarmanın önüne geçmezse Zarine’in ona takılmaya devam edeceği kesindi.</p>

    <p>Onlar içeri girdiğinde hancı kadının yüzünde bir şaşkınlık belirmişti. Saçları ensesinde büyükçe bir topuz halinde toplanmış olan iri, tombul bir kadındı ve etrafa güçlü bir sabun kokusu yayıyordu. Kadın şaşkınlığını hemen bastırdı ve Moiraine’e doğru seğirtti.</p>

    <p>“Mari Hanım,” dedi, “sizi burada göreceğimi hiç sanmıyordum.” Perrin ile Zarine’e bakarak tereddüt etti, bir kez de Loial’e baktı, ama ikisine fırlattığı sorgulayan bakışla değil. Ogier’i görünce gözleri parlamıştı aslında, ama dikkati tamamen “Mari Hanım”ın üzerindeydi. Sesini alçalttı, “Güvercinlerim güvenle geldi mi?” Lan’i Moiraine’in bir parçası olarak kabul etmiş gibiydi.</p>

    <p>“Eminim gelmişlerdir, Nieda,” dedi Moiraine. “Ben uzaktaydım, ama Adine’in bildirdiğin her şeyi not ettiğinden eminim.” Masanın üzerinde şarkı söyleyen kızı kınamayan gözlerle izledi. Yüzünde başka ifade de yoktu. “Porsuk buraya son geldiğim zamandan daha sessiz.”</p>

    <p>“Ya, Mari Hanım, öyle. Öyle görünüyor ki hödükler henüz kışı atlatamadı. Bu kışın sonuna kadar, on yıldır Porsuk’ta kavga çıkmamıştı.” Şarkıcının yakınında oturmayan tek adama doğru başını salladı. Adam Perrin’den bile iriydi ve sırtını duvara yaslamış, kalın kollarını kavuşturmuş ayakta duruyor, ayağını ezgiyle yere vuruyordu. “Bili bile onlara hâkim olmakta güçlük çekiyordu, bu yüzden akıllarını öfkeden uzaklaştırmak için kızı tuttum. Altara’dan bir yerden geliyormuş.” Başını eğdi, bir an dinledi. “Sesi güzel, ama onun yaşındayken ben daha iyi şarkı söylüyordum –ya, dansım da daha iyiydi.”</p>

    <p>Perrin bu dev kadının masanın üzerinde dans ederek o şarkıyı –bir dize işitti; “İç gömleği bile giymem. Giymem”– söylediğini düşününce ağzı açık kaldı. Ta ki Zarine kaburgalarına sıkı bir yumruk indirene kadar. Homurdandı.</p>

    <p>Nieda ona baktı. “Boğazın için sana biraz bal ve sülfür karıştırayım, evlat. Hava ısınmadan üşütmek istemezsin. Hele kolunda öyle güzel bir kız varken hiç.”</p>

    <p>Moiraine Perrin’e, işine karıştığını anlatmak istermiş gibi baktı. “Dövüşlerden bahsetmen tuhaf,” dedi. “Yeğeninin bu tür şeyleri başarıyla engellediğini hatırlıyorum. İnsanları bu kadar sinirli kılacak bir şey mi oldu?”</p>

    <p>Nieda bir an düşündü. “Belki. Söylemek zor. Genç lordlar havanın daha güzel koktuğu yerlerde yapamadıkları kız peşinde koşmak ve içmek gibi şeyler için hep rıhtımlara gelirler. Belki artık, kış zorlu geçtiği için daha sık geliyorlardır. Belki. Diğerleri de birbirleriyle daha sık dalaşıyor. Gerçekten de zorlu bir kış oldu. Bu erkekleri ve kadınları daha sinirli hale getiriyor. Onca yağmur ve soğuk. Öyle ki, iki sabah uyandığımda lavabomda buz buldum. Geçen kış kadar zorlu değil elbette, ama o bin senede bir görülecek bir kıştı. Beni gökten donmuş su yağdığını anlatan gezginlerin hikâyelerine inandıracak kadar zorlu.” Buna ne kadar az inandığını göstermek için kıkırdadı. Bu sesin bu kadar iri bir kadından çıkması Perrin’e tuhaf geliyordu.</p>

    <p>Perrin başını iki yana salladı. <em>Kara inanmıyor mu?</em> Ama kadın bu havanın serin olduğunu düşünüyorsa, Perrin kadının kara inanmamasına inanırdı.</p>

    <p>Moiraine düşünceli düşünceli başını eğdi, başlığı yüzünü gölgeliyordu.</p>

    <p>Masanın üzerindeki kız yeni bir bölüm söylüyordu ve Perrin kendini elinde olmadan onu dinlerken buldu. Kızın söylediği şeyleri yapan herhangi bir kadın duymamıştı, ama ilgi çekici geliyordu. Zarine’in onu izlediğini fark etti ve dinlemiyormuş gibi yapmaya çalıştı.</p>

    <p>“Son zamanlarda Illian’da sıradışı ne oldu?” dedi Moiraine sonunda.</p>

    <p>“Sanırım Lord Brend’in Dokuzlar Konseyi’ne yükselmesine sıradışı diyebilirsiniz,” dedi Nieda. “Talih dürtsün beni, bu kıştan önce adamın adını duyduğumu bile hatırlamıyorum, ama şehre geldi –diyorlar ki Murandy sınırının yakınından bir yerden– ve bir hafta içinde Konsey’e girdi. İyi bir adam ve Dokuzlar içinde en güçlüsü olduğunu söylüyorlar –en yeni üye olduğu ve tanınmadığı halde artık başı o çekiyormuş– ama bazen adam hakkında tuhaf rüyalar görüyorum.”</p>

    <p>Moiraine ağzını açtı –Nieda’ya son birkaç geceyi kastettiğini söylemek için, Perrin bundan emindi– ama duraksadı ve bunun yerine, “Ne tür tuhaf rüyalar, Nieda?” dedi.</p>

    <p>“Ah, aptal şeyler, Mari Hanım. Aptal şeyler işte. Gerçekten dinlemek istiyor musunuz? Lord Brend’i tuhaf yerlerde gördüm, havada asılı köprülerde yürüyordu. O rüyaların hepsi sisliydi, ama her gece geldiler. Böyle şey duydunuz mu? Aptallık, Talih dürtsün beni! Ama yine de tuhaf. Bili de aynı rüyaları gördüğünü söyledi. Bence benim rüyalarımı duyup etkileniyor. Sanırım bazen pek akıllıca davranmıyor, bizim Bili.”</p>

    <p>“Ona haksızlık ediyor olabilirsin,” dedi Moiraine usulca.</p>

    <p>Perrin karanlık başlığı içindeki kadına baktı. Sarsılmış görünüyordu, Ghealdan’da yeni bir sahte Ejder çıktığını duyduğu zamankinden daha fazla sarsılmış. Perrin korku kokusu alamıyordu, ama... Moiraine korkuyordu. Moiraine’in öfkelenmesinden çok daha dehşet verici bir düşünceydi bu. Onu öfkeli hayal edebiliyordu; korkabileceğini ise hayal bile edemiyordu.</p>

    <p>“Nasıl da çenem düştü,” dedi Nieda, ensesindeki topuzu okşayarak. “Sanki benim aptal rüyalarımın önemi varmış gibi.” Yine kıkırdadı. Hızlı bir kıkırdama; kara inanmak kadar aptalca değildi bu. “Sesiniz yorgun çıkıyor, Mari Hanım. Size odalarınızı göstereyim. Ve sonra yeni yakalanmış kırmızı-çizgi ile bir yemek.”</p>

    <p><em>Kırmızı-çizgi?</em> Bunun bir balık olması gerektiğini düşündü; pişmekte olan balığın kokusunu alabiliyordu.</p>

    <p>“Odalar,” dedi Moiraine. “Evet. Oda tutacağız. Yemek bekleyebilir. Gemiler. Nieda, Tear’a hangi gemiler gidiyor? Yarın erken. Bu gece yapmam gerekenler var.” Lan kaşlarını çatarak ona baktı.</p>

    <p>“Tear’a mı, Mari Hanım?” Nieda kahkaha attı. “Hiç yok. Dokuzlar bir ay önce gemilerin Tear’a gitmesini yasakladı, Tear’dan gelenler de buraya uğramıyor, ancak Deniz Halkı’nın yasağa aldırdığını sanmıyorum. Ama limanda Deniz Halkı gemisi yok. Bu tuhaf. Dokuzlar’ın emrini kastediyorum. Üstelik normalde onun önderliği olmadan tek adım atsalar sesini yükselten Kral’dan da bu konuda çıt çıkmıyor. Ya da belki tam olarak öyle değildir. Hep Tear’a savaş açılacağı söyleniyor, ama ordu için malzeme taşıyan tekneciler ve arabacılar askerlerin kuzeye, Murandy’ye baktığını söylüyor.”</p>

    <p>“Gölge’nin yolları dolaşıktır,” dedi Moiraine gergin bir sesle. “Yapmamız gerekeni yapmalıyız. Odalar, Nieda. Ve sonra, o sözünü ettiğin yemeği yeriz.”</p>

    <p>Porsuk’un genel görünüşüne rağmen Perrin’in odası beklediğinden daha rahattı. Yatak geniş, şilte yumuşaktı. Kapı eğilmiş çıtalardan yapılmıştı ve pencereyi açtığı zaman odaya liman kokuları taşıyan bir rüzgâr doldu. Kanaldan gelen kokular da karışmıştı içine, ama en azından serinleticiydi. Pelerinini, sadağını ve baltasını askılara astı, yayını bir köşeye dikti. Başka her şeyi heybelerde ve battaniye rulosunda bıraktı. Gece sakin olmayabilirdi.</p>

    <p>Moiraine daha önce korkmuş gibi konuşmuşsa da, bu gece yapması gereken şeyler olduğunu söylerkenki halinin yanında hiçbir şeydi bu. Bir an için, kafasını yabanarısı yuvasına sokacağını ve onları çıplak parmaklarıyla ezeceğini ilan eden bir kadından yayılacak kadar büyük bir korku kokusu almıştı burnu. <em>Işık aşkına, neyin peşinde bu kadın? Moiraine korkuyorsa, benim dehşete düşmem gerekir.</em></p>

    <p>Düşmediğini fark etti. Dehşete düşmemişti, korkmamıştı bile. Aslında... heyecanlıydı. Bir şeyin olmasına hazır, neredeyse hevesli. Kararlı. Duyguları tanıdı. Savaşmadan önce kurtların hissettikleriydi. <em>Yak beni, korkmayı tercih ederdim!</em></p>

    <p>Loial dışında salona ilk inen o olmuştu. Nieda onlar için geniş bir masa ve sıra yerine çubuklu sırtları olan sandalyeler ayarlamıştı. Hatta Loial’in sığabileceği kadar büyük bir sandalye de bulmuştu. Odanın karşısındaki kız zengin bir tüccar hakkında şarkı söylüyordu. Adam atlarını olanaksız bir şekilde kaybetmiş, sonra bir sebepten arabayı kendi çekmeye karar vermişti. Dinleyen adamlar kahkahayla kükrüyordu. Pencereler karanlığın Perrin’in beklediğinden erken geldiğini gösteriyordu; hava yağmura hazırlanıyormuş gibi kokuyordu.</p>

    <p>“Bu handa bir Ogier odası var,” dedi Loial, Perrin otururken. “Anlaşılan Illian’daki her handa varmış. Taş ustaları geldiğinde Ogier müşteri çekmeyi umuyorlarmış. Nieda çatısının altında bir Ogier bulunmasının şans getirdiğini söylüyor. Fazla Ogier müşteri bulduklarını sanmıyorum. Çalışmak için Dışarı gittiklerinde Taş Ustaları hep bir arada kalır. İnsanlar çok aceleci, İhtiyarlar hep sinirlerin kızışacağından ve birinin baltasına uzun bir sap takacağından korkar.” Şarkıcının çevresindeki adamları, onlardan bunu beklermiş gibi süzdü. Kulakları yine yatmıştı.</p>

    <p>Zengin tüccar, kahkahalar eşliğinde arabasını kaybetmek üzereydi. “Illian’da Shangtai Yurdu’ndan Ogier olup olmadığını öğrendin mi?”</p>

    <p>“Varmış, ama Nieda kışın gittiklerini söyledi. İşlerini bitirmemişler. Bunu anlamıyorum. Ustalar para ödendiği sürece işlerini eksik bırakmazlar ve Nieda konunun bu olmadığını söyledi. Bir sabah çekip gitmişler, geceleyin bazıları Maredo Geçidi’nde yürüdüklerini görmüş. Perrin, bu şehirden hoşlanmıyorum. Neden, bilmiyorum, ama beni... huzursuz ediyor.”</p>

    <p>“Ogierler,” dedi Moiraine, “bazı şeylere karşı duyarlıdır.” Yüzü hâlâ gizliydi. Anlaşılan Nieda birini gönderip Moiraine için koyu mavi ketenden hafif bir pelerin aldırmıştı. Kadındaki korku kokusu yok olmuştu, ama sesi sıkı kontrol altında gibi geliyordu. Lan Moiraine’in sandalyesini tuttu; Muhafız’ın gözleri endişeliydi.</p>

    <p>Son inen Zarine’di, parmaklarını yeni yıkanmış saçlarında gezdiriyordu. Üzerindeki bitki kokusu öncekinden de güçlüydü. Nieda’nın masaya koyduğu tabağa baktı ve alçak sesle, “Balıktan nefret ederim,” diye mırıldandı.</p>

    <p>Şişman kadın yemeklerin hepsini raflı, küçük bir arabada getirmişti; arabanın bazı yerleri tozluydu, Moiraine’in onuruna depodan çıkarılmış gibiydi. Tabaklar, kenarları kopmuş olsalar da, Deniz Halkı porseleniydi.</p>

    <p>“Ye,” dedi Moiraine, doğaldan Zarine’e bakarak. “Her öğünün sonuncusu olabileceğini hatırla. Bizimle yolculuk etmeyi sen seçtin, bu yüzden bu gece balık yiyeceksin. Yarın, ölebilirsin.”</p>

    <p>Perrin kırmızı çizgili, neredeyse yuvarlak beyaz balığı tanımıyordu, ama kokusu güzeldi. Tabağına servis çatalıyla iki tane aldı ve lokmasının üzerinden Zarine’e sırıttı. Balıkların tadı da güzeldi, hafifçe baharatlıydı. <em>Pis balıklarını ye, atmaca,</em> diye düşündü. Zarine’in onu ısırmak üzereymiş gibi göründüğünü de düşündü.</p>

    <p>“Kızın şarkısını kesmemi ister misiniz, Mari Hanım?” diye sordu Nieda. Masaya bir tas bezelye ve bir tür sert lapa koyuyordu. “Yemeğinizi sessizlik içinde yiyebilmeniz için?”</p>

    <p>Gözlerini tabağına dikmiş olan Moiraine duymamış gibiydi.</p>

    <p>Lan bir an dinledi –tüccar sırasıyla arabasını, pelerinini, çizmelerini, altınlarını ve giysilerinin kalanını yitirmişti, şimdi yemek karşılığında bir domuzla güreşmesi gerekiyordu– ve başını iki yana salladı. “Bizi rahatsız etmiyor.” Bir an, Moiraine’e bakmadan önce gülümseyecek gibi oldu. Sonra endişe gözlerine geri döndü.</p>

    <p>“Sorun ne?” dedi Zarine. Balığına hiç bakmıyordu. “Sorun olduğunu biliyorum. Karşılaştığımızdan beri yüzünde böyle bir ifade görmedim, taş surat.”</p>

    <p>“Soru yok!” dedi Moiraine keskin bir sesle. “Sana söylediğim kadarını bileceksin, daha fazlasını değil!”</p>

    <p>“Peki ne söyleyeceksin bana?” diye sordu Zarine.</p>

    <p>Aes Sedai gülümsedi. “Balığını ye.”</p>

    <p>Bundan sonra yemek, odada süzülen şarkılar dışında sessizlik içinde devam etti. Bir şarkı karısının ve kızlarının soytarısı olan, ama şişinme huyundan hiçbir şey yitirmeyen zengin bir adam hakkındaydı. Bir başkası üzerinde giysileri olmadan yürüyüşe çıkmaya karar veren dalgın bir genç kadın, bir diğeri at yerine kendini nallamayı başaran bir demirci hakkındaydı. Zarine sonuncusunu dinlerken gülmekten boğulacaktı neredeyse, hatta boş bulunup balıktan bir lokma aldı ve aniden, ağzına çamur koymuş gibi yüzünü buruşturdu.</p>

    <p><em>Ben ona gülmeyeceğim,</em> dedi Perrin kendi kendine. <em>Ne kadar aptal görünürse görünsün, ona görgünün nasıl bir şey olduğunu göstereceğim.</em> “Tadı güzel, değil mi?” dedi. Zarine ona ters bir bakış fırlattı, Moiraine düşüncelerini kestiği için kaşlarını çattı. Masadaki tek konuşma bu oldu.</p>

    <p>Rezil bir şeyin kokusu Perrin’in ensesindeki tüyleri diken diken ettiği sırada Nieda tabakları topluyor, masaya peynir tabaklarını diziyordu. Bu, olmaması gereken bir şeyin kokusuydu ve bu kokuyu daha önce iki kez almıştı. Huzursuzca salona bakındı.</p>

    <p>Kız hâlâ bir öbek dinleyicinin ortasında şarkı söylüyor, kapıdan giren bazı adamlar odada yürüyor ve Bili ayakta durmuş, kanunun temposuna ayağıyla eşlik ediyordu. Nieda topuzunu okşadı, odaya hızlı bir bakış fırlattı ve dönüp arabayı iterek uzaklaştı.</p>

    <p>Perrin arkadaşlarına baktı. Loial her zamanki gibi ceketinin cebinden bir kitap çıkarmıştı, nerede olduğunu unutmuş gibiydi. Zarine dalgın dalgın bir beyaz peynir parçasını yuvarlayarak önce Perrin’e, sonra Moiraine’e, sonra yine Perrin’e bakıyor, bir yandan da bakmıyormuş gibi yapıyordu. Ama Perrin’in asıl ilgilendiği Lan ve Moiraine’di. Onlar bir Myrddraal’i, bir Trolloc’u, herhangi bir Gölgedölünü yüz adım yaklaşmadan hissedebilirdi, ama Aes Sedai önündeki masaya dalgın dalgın bakıyordu ve Muhafız onu izleyerek sarı peynir kesiyordu. Ama yanlışlık kokusu oradaydı, tıpkı Jarra’da ve Remen’in kenarında olduğu gibi ve bu sefer yok olmuyordu. Salonun içindeki bir şeyden geliyor gibiydi.</p>

    <p>Odayı yine inceledi. Duvarın dibinde duran Bili, odada yürüyen bazı adamlar, masanın üzerinde şarkı söyleyen kız, çevresinde oturan, kahkaha atan adamlar. <em>Odada yürüyen adamlar mı?</em> Adamlara kaşlarını çattı. Sıradan suratlı altı adam tam Perrin’in oturduğu yere doğru yürüyordu. Çok sıradan suratlar. Kızı dinleyen adamları incelemek için dönecekken yanlış kokunun altı adamdan geldiğini fark etti. Aniden, fark edildiklerini anlamış gibi adamların ellerinde bıçaklar belirdi.</p>

    <p>“Bıçakları var!” diye kükredi Perrin ve peynir tabağını üstlerine fırlattı.</p>

    <p>Salonda kargaşa patlak verdi, adamlar bağırdı, şarkıcı çığlık attı, Nieda Bili’ye bağırdı, her şey aynı anda oldu. Lan ayağa sıçradı ve Moiraine’in elinden bir ateş topu fırladı. Loial sandalyeyi sopa gibi kaldırdı ve Zarine küfrederek bir yana kaçtı. Onun elinde de bir bıçak vardı, ama Perrin olan biten başka şeyleri fark edemeyecek kadar meşguldü. O adamlar doğrudan ona bakıyor gibiydi ve Perrin’in baltası odasında, bir askıda asılıydı.</p>

    <p>Bir sandalye yakalayarak çubuklu sırtı oluşturan kalın bacaklardan birini kopardı, sandalyenin kalanını adamlara fırlattı ve uzun sopasıyla işe koyuldu. Adamlar, Lan ve diğerleri yalnızca yollarının üzerindeki engellermiş gibi çıplak çelikle ona ulaşmaya çalışıyordu. Bu kalabalık içinde Perrin’in tek yapabildiği ellerindeki bıçakları kendisinden uzaklaştırmaktı ve sopayı şiddetli savurduğunda altı saldırgan kadar Lan, Loial ve Zarine’i de tehlikeye atıyordu. Göz ucuyla Moiraine’in yüzünde sinirli bir ifadeyle bir kenarda durduğunu fark etti; birbirlerine öyle karışmışlardı ki düşman kadar dostu da tehlikeye atmadan hiçbir şey yapamıyordu. Bıçak kullanan adamlardan hiçbiri ona bakmıyordu; Perrin’le aralarında bir engel oluşturmuyordu çünkü.</p>

    <p>Perrin nefes nefese sıradan görünüşlü adamlardan birine öyle hızlı vurdu ki kemik kırılma sesi duydu ve aniden hepsinin yerde olduğunu fark etti. Her şey on beş dakika, hatta daha fazla sürmüş gibiydi, ama Bili’nin yerde ölü yatan altı adama bakarak ellerini oynattığını gördü. Bili’nin kavga bitmeden yetişme fırsatı bile olmamıştı.</p>

    <p>Lan’in yüzü her zamankinden de sertti; bedenleri tepeden tırnağa ama hoşnutsuzluk ifade eden bir hızla aramaya başladı. Loial hâlâ savurmak için kaldırdığı sandalyeyi tutuyordu; irkildi ve utangaç bir sırıtışla sandalyeyi indirdi. Moiraine Perrin’e bakıyordu. Bıçağını ölü adamların birinin göğsünden çıkaran Zarine de öyle. Yanlışlık kokusu, adamlarla birlikte ölmüşçesine kaybolmuştu.</p>

    <p>“Gri Adamlar,” dedi Aes Sedai yumuşak bir sesle, “ve senin peşindeydiler.”</p>

    <p>“Gri Adamlar mı?” Nieda yüksek sesle, sinirli sinirli kahkaha attı. “Aman, Mari Hanım, şimdi öcülere, umacılara, Hortlaklara ve Vahşi Av’da siyah köpeklerle at süren İhtiyar Ecel’e de inanmaya başladığınızı söylersiniz siz.” Şarkı dinleyen adamlardan bazıları da güldü, ama ölü adamlar kadar Moiraine’e de huzursuz bakışlar fırlatıyorlardı. Şarkıcı da iri gözlerle Moiraine’e bakıyordu. Perrin ortalık iyice karışmadan önce gelen o tek ateş topunu hatırladı. Gri Adamlardan biri kavrulmuş görünüyordu ve etrafa mide bulandırıcı bir yanık kokusu saçıyordu.</p>

    <p>Moiraine Perrin’den şişman kadına döndü. “Bir insan,” dedi Aes Sedai sakin sakin, “Gölgedölü olmadan da Gölge’de yürüyebilir.”</p>

    <p>“Ah, evet, Karanlıkdostları.” Nieda ellerini geniş kalçalarına dayadı ve cesetlere kaşlarını çattı. Lan aramasını bitirmişti; Moiraine’e baktı ve herhangi bir şey bulmayı zaten beklememiş gibi başını iki yana salladı. “Büyük olasılıkla hırsızlar, ama hırsızların bir hana açık açık girecek kadar cesur olduklarını hiç duymamıştım. Daha önce Porsuk’ta hiç adam öldürülmemişti. Bili! Bunları çıkar, kanala at ve buraya da taze talaş dök. Arka kapıdan, aman. Bekçilerin uzun burunlarını Porsuk’a sokmalarını istemeyiz.” Bili, olaya el atmakta geç kaldıktan sonra işe yaramaya hevesliymiş gibi başını salladı. İki eliyle iki ölü adamı kemerlerinden yakaladı ve mutfağa doğru taşıdı.</p>

    <p>“Aes Sedai?” dedi kara gözlü şarkıcı. “Bayağı şarkılarımla sizi gücendirmek istememiştim.” Göğsünün açıktaki kısmını, ki bu büyük kısmı demekti, elleriyle örtüyordu. “Dilerseniz başka şarkılar söyleyebilirim.”</p>

    <p>“Ne istiyorsan onu söyle, kızım,” dedi Moiraine ona. “Beyaz Kule dünyadan sandığın kadar yalıtılmış değildir, ayrıca senin söyleyebileceklerinden daha kaba şarkılar duydum ben.” Yine de artık herkesin Aes Sedai olduğunu bilmesinden memnun kalmamış gibi görünüyordu. Lan’e bir bakış fırlattı, keten pelerinini topladı ve kapıya yöneldi.</p>

    <p>Muhafız hızla hareket edip önüne geçti ve kapının önünde alçak seslerle konuştular, ama Perrin hemen yanı başında fısıldaşıyorlarmış gibi işitebiliyordu söylediklerini.</p>

    <p>“Bensiz gitmeyi mi düşünüyorsun?” dedi Lan. “Sana bağlanırken sağ kalmanı sağlamak için yemin ettim, Moiraine.”</p>

    <p>“Üstesinden gelecek donanıma sahip olmadığın bazı tehlikeler bulunduğunu her zaman biliyordun, Gaidin’im. Yalnız gitmeliyim.”</p>

    <p>“Moiraine...”</p>

    <p>Kadın sözünü kesti. “Beni dinle, Lan. Başarısız olursam, anlayacaksın ve kendini Beyaz Kule’ye dönmek zorunda hissedeceksin. Zamanım olsa bile bunu değiştirmezdim. Benim intikamımı almak için nafile bir teşebbüste hayatını kaybetmene izin veremem. Perrin’i de yanına al. Gölge bana onun Desen’deki önemini gösterdi, ne olduğu açık olmasa da. Aptallık ettim. Rand o kadar güçlü bir <em>ta’veren</em> ki, yakınında iki tane daha olmasının ne anlama gelebileceğini görmezden geldim. Perrin ve Mat varken Amyrlin olayların akışını etkilemeyi hâlâ başarabilir. Rand serbestken, bunu yapmak zorunda kalacak. Ona neler olduğunu anlat, Gaidin’im.”</p>

    <p>“Çoktan ölmüşsün gibi konuşuyorsun,” dedi Lan kabaca.</p>

    <p>“Çark dilediği gibi dokuyor ve Gölge dünyayı karartıyor. Beni dinle Lan ve itaat et. Yeminin böyleydi.” Bundan sonra gitti.</p>
  </div>
</body>
</html>
