<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="25. Sorular">25<br />
    Sorular</h1>

    <p>Egwene, yatağa uzanmış, çenesini ellerine dayamış, Nynaeve’in ileri geri yürümesini izliyordu. Elayne, hâlâ önceki gecenin külleriyle dolu şöminenin önüne yayılmıştı. Elayne bir kez daha Verin’in verdiği isim listesini inceliyor, sabırla bütün sözcükleri teker teker okuyordu. Diğer sayfa, <em>ter’angreal</em> sayfası, masanın üzerinde duruyordu; şok içinde bir kez okuduktan sonra o listeden bir daha bahsetmemişlerdi, ama başka her şeyden bahsetmişlerdi. Ve tartışmışlardı.</p>

    <p>Egwene esnemesini bastırdı. Daha sabah ortasıydı, ama hiçbiri doğru düzgün uyumamıştı. Erken kalkmaları gerekmişti. Mutfaklar ve kahvaltı için. Ve Egwene’in düşünmeyi reddettiği başka şeyler için. Uyuduğu kısa süre hoş olmayan rüyalarla doluydu. <em>Belki Anaiya onları anlamama yardım eder; yani anlamak gerekenleri, ama... Ama ya o Kara Ajahsa?</em> Dün gece odadaki her kadına, hangisinin Kara Ajah olduğunu merak ederek baktıktan sonra, iki arkadaşı dışında herhangi birine güvenmeyi güç bulmaya başlamıştı. Ama o rüyaları yorumlamanın bir yolunu bulmayı çok istiyordu.</p>

    <p><em>Ter’angreal</em>’in içinde olanlar hakkındaki kâbusları anlamak kolaydı, ama yine de Egwene’in ağlayarak uyanmasına sebep olmuşlardı. Seanchanları da görmüştü, göğüslerine şimşekler işlenmiş elbiseler içindeki kadınların Büyük Yılan yüzüklü uzun bir sıra dolusu kadına tasma, onları Beyaz Kule’ye karşı şimşekler çağırmaya zorlamalarını. Soğuk terler içinde irkilerek uyanmasına sebep olsa da, bu da yalnızca bir kâbus olmalıydı. Ve babasının ellerini bağlayan Beyazpelerinler hakkında bir rüya. Sıla hasretinden kaynaklanan bir kâbus olduğunu düşünüyordu. Ama diğerleri...</p>

    <p>Diğer iki kadına yine baktı. Elayne hâlâ okuyordu. Nynaeve düzenli adımlarla gezinmeye devam ediyordu.</p>

    <p>Rand hakkında bir rüya görmüştü, kristalden yapılmış gibi görünen bir kılıca uzanıyordu, ama üzerine düşen ince ağı görmüyordu. Ve kuru bir rüzgârın estiği bir odada diz çöken Rand’ı görmüştü, Ejder sancağının üzerindekine benzeyen, ama çok daha küçük yaratıklar o rüzgârda süzülüyor, Rand’ın derisine konuyordu. Onu siyah bir dağın içindeki büyük bir deliğe yürürken gördüğü bir rüya vardı, aşağıdaki uçsuz bucaksız ateşlerden yayılan kırmızımsı bir parıltıyla dolu bir delik. Hatta onun Seanchanlara meydan okuduğu bir rüya da vardı.</p>

    <p>Sonuncusu hakkında emin değildi, ama diğerlerinin bir anlamı olması gerektiğini biliyordu. Eskiden, Anaiya’ya güvenebileceğinden eminken, Kule’den ayrılmadan önce, Kara Ajah’ın gerçekliğini öğrenmeden önce, ihtiyatlı bir şekilde Aes Sedai’nin ağzını aramış –öyle dikkatli davranmıştı ki, Anaiya diğer şeyler konusunda gösterdiği meraktan öte bir şey olarak görmeyecekti bunu– bir Düşgörenin <em>ta’veren</em> hakkındaki düşlerinin neredeyse her zaman önemli olduğunu ve söz konusu kişi ne kadar güçlü bir <em>ta’veren</em>’se, “neredeyse her zaman”ın “kesinlikle”ye doğru o kadar kaydığını öğrenmişti.</p>

    <p>Ama Mat ile Perrin de <em>ta’veren</em>’di ve Egwene rüyalarında onları da görmüştü. Tuhaf rüyalar, anlaması Rand hakkındakilerden bile daha güç. Omzunda bir şahin ile Perrin ve omzunda bir atmaca ile Perrin. Yalnız şahinin pençelerinde bir tasma vardı –Egwene bir şekilde şahin ve atmacanın dişi olduğundan emindi– ve şahin tasmayı Perrin’in boynuna takmaya çalışıyordu. Bu şimdi bile ürpermesine sebep oluyordu; tasmalar hakkında rüyalardan hoşlanmıyordu. Ve göz alabildiğine uzanan bir kurt sürüsüne önderlik eden Perrin –hem de sakallı!– hakkındaki rüya. Mat hakkındakiler daha da fenaydı. Kendi sol gözünü bir terazinin kefesine koyan Mat. Boynundan bir ağaç dalına asılmış Mat. Mat ve Seanchanlar hakkında da bir rüya görmüştü, ama bunu bir kâbus kabul edip aklından çıkarmaya hazırdı. Yalnızca bir kâbus olmalıydı. Tıpkı Mat’in Kadim Lisan’ı konuşması hakkında olan gibi. O, Mat’in Şifa görmesi sırasında işittiklerinden kaynaklanmış olmalıydı.</p>

    <p>İçini çekti ve iç çekiş bir başka esnemeye dönüştü. O ve diğerleri kahvaltıdan sonra, nasıl olduğunu görmek için Mat’in odasına gitmişlerdi, ama Mat orada değildi.</p>

    <p><em>Muhtemelen dans etmeye gidecek kadar iyidir. Işık, şimdi de rüyamda onu Seanchanlar ile dans ederken göreceğim muhtemelen! Artık rüya yok,</em> dedi kendi kendine kararlılıkla. <em>Şimdi olmaz. Bu kadar yorgun değilken düşünürüm onları.</em> Mutfakları, yaklaşmakta olan öğle yemeğini, sonra akşam yemeğini, yarınki kahvaltıyı, sonsuza dek ovması, temizlemesi gerekecek tencereleri düşündü. <em>Yorgun olmadığım bir zaman olursa tabii.</em> Yatağın üzerinde kıpırdanarak yine arkadaşlarına baktı. Elayne’in gözleri hâlâ isim listesindeydi. Nynaeve’in adımları yavaşlamıştı. <em>Nynaeve her an yine söyleyebilir. Her an.</em></p>

    <p>Nynaeve Elayne’e bakarak durdu. “Onları kaldır. Yirmi kez üstlerinden geçtik ve içinde faydalı tek bir sözcük yok. Verin bize çer çöp verdi. Soru şu, elindeki her şey bu muydu, yoksa bize bilerek mi çer çöp verdi?”</p>

    <p><em>Beklendiği gibi. Belki yarım saat sonra yine söyler.</em> Egwene kaşlarını çatarak ellerine baktı, onları açık seçik göremediğine memnun oldu. Büyük Yılan yüzüğü, uzun süre sıcak, sabunlu suda durmaktan buruşmuş eller üzerinde... oraya ait değilmiş gibi duruyordu.</p>

    <p>“İsimleri bilmenin faydası olur,” dedi Elayne, okumaya devam ederek. “Neye benzediklerini bilmenin de.”</p>

    <p>“Ne demek istediğimi pekâlâ biliyorsun,” diye terslendi Nynaeve.</p>

    <p>Egwene içini çekti ve kollarını önünde kavuşturup çenesini onlara dayadı. O sabah Sheriam’ın odasından çıktığında, güneş henüz ufukta bir ışıltı bile değilken, Nynaeve soğuk, karanlık koridorda bir mumla bekliyordu. Çok açık görememişti, ama Nynaeve’in taş çiğnemeye hazır göründüğünden emindi. Ve takip eden birkaç dakikada taş çiğnemenin hiçbir şeyi değiştirmeyeceğini biliyordu. Bu kadar sinirli olmasının sebebi buydu. <em>Gururu konusunda tanıdığım bütün erkekler kadar alıngan. Ama acısını Elayne ve benden çıkarmamalı. Işık, Elayne buna dayanabiliyorsa, o da dayanabilmeli. Artık Hikmet değil.</em></p>

    <p>Elayne Nynaeve’in sinirli olup olmadığını fark etmiş görünmüyordu. Düşünceler içinde, kaşlarını çatarak uzaklara bakıyordu. “Tek Kızıl Liandrin’di. Tüm diğer Ajahlar ikişer kişi kaybetmiş.”</p>

    <p>“Ah, sessiz ol, çocuğum,” dedi Nynaeve.</p>

    <p>Elayne Büyük Yılan yüzüğünü göstermek için sol elini oynattı, Nynaeve’e anlamlı anlamlı baktı ve sözlerine devam etti. “Aralarında aynı şehirde doğmuş iki kişi yok, herhangi bir ülkeden gelen ikiden fazla kişi yok. Amico Nagoyin en genci, Egwene ve benden yalnızca dört yaş büyük. Joiya Byir ise büyükannemiz olacak yaşta.”</p>

    <p>Egwene Kara Ajah’tan birinin kendi kızı ile aynı ismi paylaşmasından hoşlanmamıştı. <em>Aptal kız! Bazen insanlar aynı ismi taşır ve senin kızın yok. O gerçek değildi!</em></p>

    <p>“Peki bunun ne anlamı var?” Nynaeve’in sesi aşırı sakindi; havai fişekle dolu bir araba gibi patlamaya hazırdı. “Benim gözden kaçırdığım hangi sırları buldun? Öyle ya, ben yaşlanıyor, körleşiyorum!”</p>

    <p>“Anlamı şu ki her şey fazla düzenli,” dedi Elayne sakin sakin. “Sırf Karanlıkdostu olduğu için seçilen on üç kadının yaş, ulus ve Ajahlara bu kadar düzgün bir biçimde dağılmış olma şansı ne kadardır? Tesadüfen seçilmiş olsalar, belki üç Kızıl, Cairhien’de doğmuş dört kişi ya da aynı yaştan iki kişi olması gerekmez mi? Aralarından seçim yapacak kadınlar vardı, aksi halde bu kadar düzgün bir seçim yapamazlardı. Kule’de ya da bilmediğimiz başka bir yerde Kara Ajahlar var. Bu anlama geliyor olmalı.”</p>

    <p>Nynaeve örgüsünü şiddetle çekti. “Işık! Sanırım haklısın. Gerçekten de benim bulamadığım sırları buldun. Işık, hepsinin Liandrin ile gittiğini umuyordum.”</p>

    <p>“Önderlerinin o olduğundan bile emin değiliz,” dedi Elayne. “Ona bizden... <em>kurtulması</em> emredilmiş olabilir.” Ağzını buruşturdu. “Korkarım her şeyi düzen yokmuş gibi düzgün bir şekilde ayarlamak üzere bu kadar zahmete girmek için tek bir sebep geliyor aklıma. Bence bu, Kara Ajahlar içinde bir tür şablon olduğu anlamına geliyor.”</p>

    <p>“Eğer böyle bir şey varsa,” dedi Nynaeve kararlılıkla, “onu bulacağız. Elayne, annenin sarayı yönetmesini izlemek sana böyle düşünmeyi öğretmişse, dikkatle izlediğine memnunum.” Elayne’in gülümsemesi yanağında bir gamze yaptı.</p>

    <p>Egwene yaşça ondan büyük olan kadını dikkatle süzdü. Nynaeve sonunda dişi ağrıyan ayı gibi davranmayı bırakmış gibiydi. Başını kaldırdı. “Bir şablon sakladıklarını düşünmemizi, böylece var olmayan bir şeyin peşinden koşarken zaman harcamamızı sağlamayı istemiyorlarsa tabii. Var olmadığını söylemiyorum; yalnızca henüz bilmediğimizi söylüyorum. Arayalım, ama bence başka şeylere de bakalım, değil mi?”</p>

    <p>“Demek sonunda uyanmaya karar verdin,” dedi Nynaeve. “Uyuyakaldığını düşünmüştüm.” Ama hâlâ gülümsüyordu.</p>

    <p>“Egwene haklı,” dedi Elayne tiksinti içinde. “Samandan köprü yaptım. Samandan da kötü. Dileklerden. Belki sen de haklısın, Nynaeve. Bütün bu... çer çöpün faydası ne?” Önündeki yığından bir kâğıt kaptı. “Rianna’nın saçları siyah, sol kulağının üzerinde beyaz bir tutam var. Bunu görecek kadar yaklaştıysam, dilediğimden fazla yaklaşmışım demektir.” Bir başka sayfa aldı. “Chesmal Emry yıllardır görülen bütün Şifacılar arasında en yeteneklisi. Işık, Kara Ajah’tan birinden Şifa görmeyi hayal edebiliyor musunuz?” Üçüncü bir kâğıt. “Marillin Gemalphin kedileri seviyor ve yaralı hayvanlara yardım etmek için elinden geleni yapıyor. Kediler! Pöh!” Tüm sayfaları bir araya topladı, yumruğunda buruşturdu. “Gerçekten de faydasız çer çöp.”</p>

    <p>Nynaeve onun yanında diz çöktü, nazikçe kâğıtları tutan ellerini açtı. “Belki öyle, belki değil.” Sayfaları göğsüne yaslayarak dikkatle düzeltti. “Sen içlerinde arayacak bir şey buldun. Belki, azimli olursak, daha fazlasını buluruz. Bir de diğer liste var.” Onun ve Elayne’in gözleri Egwene’e kaydı, kahverengi ve mavi gözler aynı endişeyle doluydu.</p>

    <p>Egwene diğer kâğıtların yattığı masaya bakmayı reddetti. Onlar hakkında düşünmek istemiyordu, ama kaçınamıyordu da. <em>Ter’angreal</em> listesi zihnine kazınmıştı.</p>

    <p>Bir. Berrak kristalden bir çubuk. Pürüzsüz ve lekesiz, otuz santim uzunluğunda, bir parmak çapında. Ne işe yaradığı bilinmiyor. Son kez Corianin Nedeal tarafından incelendi. İki. Kaymaktaşından, çıplak kadın biblosu, bir karış yüksekliğinde. Ne işe yaradığı bilinmiyor. Son kez Corianin Nedeal tarafından incelendi. Üç. Bir disk. Görünüşte basit demirden, ama paslanmamış. Üç parmak çapında, iki yanına ince, sıkı birer sarmal işlenmiş. Ne işe yaradığı bilinmiyor. Son kez Corianin Nedeal tarafından incelendi. Dört. Bir sürü madde, yarıdan fazlasının faydası bilinmiyor ve en son Corianin Nedeal tarafından incelenmişler. Tam olarak on üç tane.</p>

    <p>Egwene ürperdi. <em>Artık bu sayıyı bile düşünmek istemiyorum.</em></p>

    <p>Listedeki bilinenler daha azdı, hiçbirinin görünür bir faydası yok gibiydi, ama Egwene’e kalırsa bu pek rahatlatıcı bir durum değildi. Erkek başparmağının ucu büyüklüğünde, ahşaptan kirpi biblosu. Çok basit bir şey, zararsız görünen. Onu deneyen her kadın hemen uykuya dalıyordu. Yarım günlük huzurlu, düşsüz bir uyku, ama bu Egwene’in tüylerini diken diken ediyordu. Üçü daha, bir şekilde uykuyla ilgiliydi. Öyle ki yivli, siyah taştan, bir adım uzunluğunda, şerateş yaratan nesneyi okuduğunda neredeyse rahatlamıştı. Verin TEHLİKELİ, KONTROL ETMEK İMKÂNSIZ GİBİ yazarken öyle bastırmıştı ki, kâğıt iki yerde yırtılmıştı. Egwene’in şerateşin ne olduğu konusunda hâlâ bir fikri yoktu, ama kulağa her ne kadar tehlikeli geliyorduysa da, Corianin Nedeal ve düşlerle bir ilgisi de yoktu.</p>

    <p>Nynaeve düzelttiği kâğıtları masaya götürdü ve bıraktı. Bir an tereddüt ettikten sonra diğer kâğıtları yaydı, parmağını arka arkaya üzerlerinde yukarıdan aşağı gezdirdi. “İşte Mat’in hoşuna gidecek bir şey,” dedi, fazla hafif ve havai bir sesle. “Altı adet noktalı zar, köşelerinden yapışmış, ne işe yaradığı bilinmiyor. Yalnız, onun içinden yönlendirildiği zaman, şans bir şekilde askıya alınmış ya da çarpıtılmış gibi görünüyor.” Yüksek sesle okumaya başladı. “‘Havaya atılan paralar her seferinde aynı yüz üstte kalacak şekilde düştü ve bir testte art arda yüz kez kenarı üzerinde dengede kaldı. Bin kez atılan zar, her seferinde beş taş gösterdi.’” Zorla kahkaha attı. “Mat buna bayılırdı.”</p>

    <p>Egwene içini çekti, ayağa kalktı, gergin gergin şömineye yürüdü. Elayne, onu Nynaeve kadar sessizce izleyerek doğruldu. Egwene kolunun yenini olabildiğince sıyırarak, dikkatle bacanın içine uzandı. Parmakları duman rafının üzerindeki yüne dokundu ve ucunda sert bir yumru olan, alazlanmış tek bir çorap çıkardı. Kolundaki kurum lekelerini silkeledi, sonra çorabı masaya götürdü ve sallayıp içindekini çıkardı. Çizgili, benekli taştan yapılma bükük yüzük masanın üzerinde döndü ve <em>ter’angreal</em> listesinin üzerine düştü. Bir süre onu seyrettiler.</p>

    <p>“Belki,” dedi Nynaeve sonunda, “Verin içlerinden çoğunun en son Corianin tarafından incelendiği gerçeğini gözden kaçırdı.” Sesi, buna inanıyormuş gibi çıkmıyordu.</p>

    <p>Elayne başını salladı, ama kuşkuluydu. “Bir kez yağmur altında, sırılsıklam yürürken gördüm onu ve ona bir pelerin götürdüm. Düşüncelerine öyle dalmıştı ki, pelerini omuzlarına koyana kadar yağmur yağdığının farkında olduğunu sanmıyorum. Gözden kaçırmış olabilir.”</p>

    <p>“Belki,” dedi Egwene. “Kaçırmamışsa, bu listeyi okur okumaz fark edeceğimi biliyor olmalı. Bilmiyorum. Bazen Verin’in belli ettiğinden daha fazlasını fark ettiğini düşünüyorum. Ama bilemiyorum.”</p>

    <p>“Demek şüphelenilecek bir de Verin var,” diye içini çekti Elayne. “Eğer o Kara Ajahsa, o zaman ne yaptığımızı tam olarak biliyorlar. Ve Alanna.” Egwene’e gözünün ucuyla, kararsız bir bakış fırlattı.</p>

    <p>Egwene onlara her şeyi anlatmıştı. Sınanması sırasında <em>ter’angreal</em>’in içinde olanlar dışında; bundan bahsedecek cesareti bulamamıştı. Nynaeve ve Elayne de öyle. Sınama odası içinde olan her şey, Sheriam’ın yönlendirme yeteneğinin getirdiği korkunç zayıflık hakkında söyledikleri, önemli görünse de görünmese de Verin’in söylediği her sözcük. Kabullenmekte güçlük çektikleri kısım Alanna idi; Aes Sedailer bu tür şeyler yapmazdı. Aklı başında hiç kimse böyle bir şey yapmazdı, hele Aes Sedailer, hiç.</p>

    <p>Egwene, ne demek istediklerini işitmiş gibi, dik dik onlara baktı. “Aes Sedailerin yalan da söylememesi gerekir, ama Verin ve Anne bize söyledikleriyle yalana çok yaklaşmış görünüyor. Kara Ajah diye bir şey olmaması <em>gerekiyor.</em>”</p>

    <p>“Ben Alanna’dan hoşlanıyorum.” Nynaeve örgüsünü çekti, sonra omuzlarını silkti. “Ah, pekâlâ. Belki... Yani, gerçekten de tuhaf davranmış.”</p>

    <p>“Teşekkür ederim,” dedi Egwene. Nynaeve, onun sesindeki alaycılığı duymamış gibi başını salladı.</p>

    <p>“Her durumda, Amyrlin’in bundan haberi var ve Alanna’yı bizden çok daha kolay gözleyebilir.”</p>

    <p>“Ya Elaida ve Sheriam?” diye sordu Egwene.</p>

    <p>“Ben Elaida’dan hoşlanmayı hiç başaramadım,” dedi Elayne, “ama Kara Ajah olduğuna inanamıyorum. Ya Sheriam? Bu imkânsız.”</p>

    <p>Nynaeve hıhladı. “Herhangi biri için imkânsız olmalı. Onları bulduğumuz zaman, hepsinin hoşlanmadığımız kadınlar olacağını söyleyen hiçbir şey yok. Ama hiçbir kadından şüphelenmek –bu şekilde şüphelenmek– istemem. Görmemeleri gereken bir şey gördükleri dışında bir ipucuna ihtiyacımız var.” Egwene de Elayne kadar çabuk başını salladı ve Nynaeve devam etti: “Amyrlin’e bu kadarını söyleyeceğiz ve gereğinden fazla vurgulamayacağız. Eğer söylediği gibi bizi kontrol etmeye gelirse tabii. Geldiği zaman yanımızda olursan, Elayne, unutma, senin bizimle olduğunu bilmiyor.”</p>

    <p>“Unutma olasılığım yok,” dedi Elayne hararetle. “Ama ona haber iletmenin başka bir yolunu bulmalıyız. Annem olsa daha iyi planlardı.”</p>

    <p>“Habercilerine güvenemiyorsa planlayamaz,” dedi Nynaeve. “Bekleyeceğiz. Siz ikiniz içimizden birinin Verin ile konuşması gerektiğini düşünmüyorsa, tabii. Kimse bunu olağandışı bulmaz.”</p>

    <p>Elayne tereddüt etti, sonra başını hafifçe iki yana salladı. Egwene ondan daha çabuk ve hevesli davranmıştı; dalgın olsun ya da olmasın, Verin’in değinmediği şeyler çok fazlaydı.</p>

    <p>“Güzel.” Nynaeve tatmin olmuş gibiydi. “Amyrlin ile dilediğimiz an konuşamayacak olmamızdan memnunum. Böylece, o her adımımızı yönetmeden kendi kararlarımızı verebilir, biz karar verdiğimizde eyleme geçeriz.” Eli, bir kez daha okuyormuş gibi çalınmış <em>ter’angreal</em>’lerin listesinin üzerinde dolaştı, sonra çizgili taş yüzüğün üzerine kapandı. “Ve ilk karar bununla ilgili. Liandrin ve diğerleriyle gerçek bir bağlantısı olduğundan emin olduğumuz tek şey.” Yüzüğe bakarak kaşlarını çattı, sonra derin bir nefes aldı. “Bu gece onunla uyuyacağım.”</p>

    <p>Egwene yüzüğü Nynaeve’in elinden alırken hiç tereddüt etmedi –ellerini yanlarında tutmak istemişti, ama tutmadı ve bundan memnun oldu. “Düşgören olduğunu söyledikleri kişi benim. Bu bana avantaj sağlıyor mu, bilmiyorum, ama Verin bunu kullanmanın tehlikeli olduğunu söyledi. Hangimiz kullanırsa kullansın, olası her tür avantaja ihtiyacı olacak.”</p>

    <p>Nynaeve örgüsünü kavradı ve itiraz edecekmiş gibi ağzını açtı. Ama sonunda konuştuğunda, yalnızca, “Emin misin, Egwene?” dedi. “Gerçekten Düşgören olup olmadığını bile bilmiyoruz ve ben senden daha güçlü yönlendirebiliyorum. Ben hâlâ benim...” Egwene sözünü kesti.</p>

    <p>“Ancak öfkelendiğin zaman daha güçlü yönlendirebiliyorsun. Düşünde öfkeleneceğinden emin misin? Yönlendirmen gerekirse, öfkelenecek zamanın olacak mı? Işık, düşte yönlendirebilir miyiz, bundan bile emin değiliz. İçimizden birinin bunu yapması gerekiyorsa –ve haklısın; elimizdeki tek bağlantı bu– o kişi ben olmalıyım. Belki gerçekten de bir Düşgörenimdir. Dahası, Verin bunu bana verdi.”</p>

    <p>Nynaeve itiraz etmek istermiş gibi görünüyordu, ama sonunda istemeye istemeye başını salladı. “Pekâlâ. Ama Elayne ve ben yanında olacağız. Ne yapabiliriz, bilmiyorum, ama yolunda gitmeyen bir şey olursa, belki seni uyandırabiliriz ya da... Yanında olacağız.” Elayne de başını salladı.</p>

    <p>İkisinin onayını aldıktan sonra, Egwene midesinde bir bulantı hissetti. <em>Onları ikna ettim. Keşke beni vazgeçirmeyi başarmalarını istiyor olmasaydım.</em> Kapıda duran bir kadını fark etti. Kadın beyaz çömez elbisesi giymişti ve saçları uzun örgüler halinde sarkıyordu.</p>

    <p>“Sana kapı çalmayı öğreten olmadı mı, Else?” dedi Nynaeve.</p>

    <p>Egwene taş yüzüğü yumruğunda sakladı. Else’nin ona bakmakta olduğunu hissediyordu.</p>

    <p>“Sizin için bir mesajım var,” dedi Else sakin sakin. Gözleri masayı inceledi, üzerine saçılmış kâğıtlarda, sonra çevresindeki üç kadında gezindi. “Amyrlin’den.”</p>

    <p>Egwene şaşkın şaşkın Nynaeve ve Elayne ile bakıştı.</p>

    <p>“Ee, nedir?” diye sordu Nynaeve.</p>

    <p>Else alayla kaşlarını kaldırdı. “Liandrin ve diğerlerinin bıraktığı eşyalar kütüphanenin altındaki ikinci bodrumda, ana merdivenin sağ tarafında bulunan üçüncü depoya konuldu.” Masadaki kâğıtlara tekrar baktı ve çıktı. Ne acele etmiş, ne ağırdan almıştı.</p>

    <p>Egwene nefes alamadığını hissetti. <em>Biz herhangi birine güvenmekten korkuyoruz, Amyrlin ise tüm kadınlar arasında kalkıp Else Grinwell’e güveniyor, öyle mi?</em></p>

    <p>“O aptal kız dinlemeye gönüllü herkesle çene çalacaktır!” Nynaeve kapıya yöneldi.</p>

    <p>Egwene eteklerini kaldırdı ve koşarak onun yanından geçti. Ayakları koridor zemininde kayıyordu, ama en yakın rampada kaybolan beyaz ayakkabıları gördü ve arkasından fırladı. <em>Bu kadar ilerleyebildiğine göre, o da koşuyor olmalı. Neden koşuyor?</em> Beyazlık çoktan bir başka rampada kayboluyordu. Egwene takip etti.</p>

    <p>Rampanın dibinde önüne bir kadın çıktı ve Egwene şaşkın şaşkın durdu. Kadın her kimse, Else değildi. Tamamen beyaz ve gümüş renge bürünmüştü ve Egwene’de daha önce hiç hissetmediği duygular uyandırdı. Kadın ondan daha uzun boyluydu, çok daha güzeldi ve kara gözlerindeki bakışlar Egwene’in kendini küçük, sıska ve pis hissetmesine sebep oldu. <em>Muhtemelen benden daha fazla Güç de yönlendirebiliyordur. Işık, muhtemelen üçümüzün toplamından daha akıllıdır. Bir kadının bu kadar üstün olması haksızlık...</em> Aniden düşüncelerini fark etti. Yanakları kızardı ve silkindi. Kendini daha önce hiçbir kadından daha... aşağı... hissetmemişti ve şimdi de böyle bir şeye başlamaya niyeti yoktu.</p>

    <p>“Cesurca,” dedi kadın. “Cinayet işlenmiş bir yerde bu şekilde yapayalnız, koşarak gitmek için cesaret gerekir.” Kadın eğleniyor gibiydi.</p>

    <p>Egwene sırtını dikleştirdi, telaşla elbisesini düzeltti; diğer kadının bunu fark etmemiş olmasını umuyor, ama fark ettiğini biliyordu. Kadının onu bir çocuk gibi koşarken görmemiş olmasını diledi. <em>Kes şunu!</em> “Pardon, ama bu tarafa geldiğini düşündüğüm bir çömez arıyorum. İri, siyah gözleri ve örülmüş siyah saçları var. Tombul, güzel sayılır. Ne tarafa gittiğini gördünüz mü?”</p>

    <p>Uzun boylu kadın alaylı alaylı tepeden tırnağa süzdü onu. Egwene emin olamıyordu, ama kadının bir an yanında tuttuğu, içinde taş yüzük olan yumruğuna baktığını düşündü. “Ona yetişebileceğini sanmıyorum. Onu gördüm, çok hızlı koşuyordu. Şimdiye kadar çoktan uzaklaşmıştır.”</p>

    <p>“Aes Sedai,” diye başladı Egwene, ama Else’nin hangi yöne gittiğini sormaya fırsatı olmadı. O kara gözlerde öfke ya da sinir gibi görünen bir şey çaktı.</p>

    <p>“Seninle yeterince zaman harcadım. İlgilenmem gereken daha önemli işlerim var. Git artık.” Egwene’in geldiği yöne işaret etti.</p>

    <p>Sesindeki emir tonu o kadar kuvvetliydi ki, Egwene döndü, rampa yukarı üç adım attı, sonra ne yaptığını fark etti. Tüyleri diken diken, hızla döndü. <em>Aes Sedai ya da değil, ben...</em></p>

    <p>Galeri boştu.</p>

    <p>Kaşlarını çatarak bakındı ve en yakın kapıları eledi –o odalarda fareler dışında kimse yaşamıyordu. Rampa boyunca koştu, iki yana baktı, galerinin kıvrımını gözleri çepeçevre takip etti. Hatta korkuluğun üzerinden, aşağıdaki küçük Kabuledilmişler Bahçesi’ne bile baktı. Yukarıda ve aşağıda, diğer galerileri inceledi. Şeritli elbiseleri içinde iki Kabuledilmiş gördü, biri Faolain, diğeri ismini bilmediği, ama yüzünü tanıdığı bir başka kadındı. Ama görünürde beyaz ve gümüş renklere bürünmüş bir kadın yoktu.</p>
  </div>
</body>
</html>
