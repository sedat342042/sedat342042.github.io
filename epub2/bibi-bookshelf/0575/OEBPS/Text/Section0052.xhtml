<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="43. Gölgekardeşler">43<br />
    Gölgekardeşler</h1>

    <p>Kara gözlü kız yine masanın üzerine çıktı ve titrek sesle şarkı söylemeye başladı. Perrin ezgiyi “Aynora Hanım’ın Horozu” olarak biliyordu ve sözler farklı olsa da, hayal kırıklığı –ve hayal kırıklığına uğradığı için utanç– içinde şarkının gerçekten de bir horoz hakkında olduğunu gördü. Şarkıyı Luhhan Hanım bile onaylardı. <em>Işık, gittikçe Mat kadar kötü oluyorum.</em></p>

    <p>Dinleyicilerin hiçbiri şikâyet etmedi; adamlardan bazılarının canı biraz sıkkın gibiydi, ama Moiraine’in neyi onaylayacağı hakkında şarkıcı kadar endişeli görünüyorlardı. Hiçbiri, gitmiş olsa bile bir Aes Sedai’ye kusur etmek istemiyordu. Bili geri döndü ve iki Gri Adam daha götürdü; dinleyicilerden birkaçı cesetlere baktı ve başlarını salladılar. İçlerinden biri talaşa tükürdü.</p>

    <p>Lan gelip Perrin’in önünde durdu. “Onları nasıl fark ettin, demirci?” diye sordu sessizce. “Üstlerindeki kötülük lekesi Moiraine ve benim sezeceğimiz kadar güçlü değildir. Gri Adamlar fark edilmeden yüz askerin arasından geçebilir, aralarında Muhafızlar olsa bile.”</p>

    <p>Zarine’in gözlerinin üzerinde olduğunun farkında olan Perrin sesinin Lan’inkinden de alçak çıkması için çabaladı. “Ben... ben onların kokusunu aldım. Daha önce Jarra’da ve Remen’de de almıştım, ama her seferinde kaybolmuştu. İki seferde de biz oraya varmadan gitmişlerdi.” Zarine’in işitip işitmediğinden emin değildi; kız dinlemeye çalışarak, ama aynı zamanda dinlemiyormuş gibi görünme çabasıyla öne eğiliyordu.</p>

    <p>“Demek Rand’ı takip ediyorlardı. Şimdi de seni takip ediyorlar, demirci.” Muhafız şaşırmış gibi görünmüyordu. Sesini daha normal bir düzeye yükseltti. “Ben çıkıp dışarıya bakacağım, demirci. Senin gözlerin benim kaçırdığım bir şeyi görebilir.” Perrin başını salladı; yardım istemesi Muhafız’ın ne kadar endişelendiğini gösteriyordu. “Ogier, senin halkın da çoğundan iyi görür.”</p>

    <p>“Oh, ah,” dedi, Loial. “Şey, sanırım ben de bir göz atabilirim.” İri, yuvarlak gözleri yana, hâlâ yerde yatmakta olan iki Gri Adam’a kaydı. “Dışarıda bunlardan daha fazlası olduğunu sanmıyorum. Ya siz?”</p>

    <p>“Ne arıyoruz, taş surat?” dedi Zarine.</p>

    <p>Lan bir an onu süzdü, sonra bir şey söylememeye karar vermiş gibi başını iki yana salladı. “Ne bulabilirsek, kızım. Gördüğüm zaman anlarım.”</p>

    <p>Perrin baltasını almak için yukarı çıkmayı düşündü, ama Muhafız kapıya yöneldi ve kılıcı belinde değildi. <em>Ona ihtiyacı yok ki,</em> diye düşündü Perrin aksi aksi. <em>Kılıcı olmadan da aynı ölçüde tehlikeli.</em> Takip ederken sandalye bacağını bırakmadı. Zarine’in hançerinin hâlâ elinde olduğunu görünce rahatladı.</p>

    <p>Gökyüzünde yoğun, siyah bulutlar geziniyordu. Sokak alacakaranlığın geç saatleri kadar karanlıktı ve insanlar yağmura yakalanmak için beklemeyip gittiğinden, boştu. Sokağın aşağısındaki köprünün üzerinde bir adam koşuyordu; etrafta Perrin’in gördüğü tek insan oydu. Rüzgâr şiddetleniyor, düzensiz döşeme taşlarının üzerinde bir paçavra sürüklüyordu; at binmeye yardımcı olmak üzere yerleştirilmiş taşların altına sıkışmış bir başkası, küçük şaklamalar çıkararak dalgalanıyordu. Gök homurdandı ve gürledi.</p>

    <p>Perrin burnunu kırıştırdı. O rüzgârda havai fişek kokusu vardı. <em>Hayır, tam olarak havai fişek değil.</em> Daha çok yanık sülfür gibi bir kokuydu. Neredeyse.</p>

    <p>Zarine hançerinin ucuyla Perrin’in elindeki sandalye bacağına vurdu. “Gerçekten güçlüsün, koca adam. O sandalyeyi, çöplerden yapılmış gibi parçaladın.”</p>

    <p>Perrin homurdandı. Sonra daha dik durduğunu fark etti ve bilinçli olarak kamburunu çıkardı. <em>Aptal kız!</em> Zarine alçak sesle kahkaha attı ve Perrin aniden dikilse mi, olduğu gibi mi kalsa, bilemez oldu. <em>Aptal!</em> Bu sefer kendini kastetmişti. <em>Bakınıyor olmalısın. Ne bulmak için?</em> Sokaklardan başka bir şey görmüyordu, neredeyse yanık sülfür gibi gelen koku ve elbette Zarine’in kokusu dışında bir koku da almıyordu.</p>

    <p>Loial de ne araması gerektiğini merak ediyor gibiydi. Tüylü kulağını kaşıdı, sokağın bir o yanına, bir bu yanına baktı, sonra diğer kulağını kaşıdı. Sonra hanın çatısına baktı.</p>

    <p>Lan hanın yanındaki geçitten çıktı ve binaların altındaki karanlık gölgeleri inceleyerek sokağa adım attı.</p>

    <p>“Belki gözden kaçırdığı bir şey vardır,” diye mırıldandı, ama buna inanmakta zorlanıyordu. Geçide döndü. <em>Bakmak için çıktım, öyleyse bakayım. Belki gözden kaçırdığı bir şey vardır.</em></p>

    <p>Lan sokağın biraz ötesinde durmuş, ayağının önündeki döşeme taşlarına bakıyordu. Muhafız hızlı hızlı yürüyerek, ama bir şey takip ediyormuş gibi önüne bakarak hana yöneldi. Takip ettiği şey doğrudan ata binme basamaklarından birine geliyordu, han kapısının yakınındakine. Orada durdu, gri taş blokun üzerine baktı.</p>

    <p>Perrin geçide girmekten vazgeçti –Illian’ın bu kısmındaki kanallar kadar kötü kokuyordu orası– bunun yerine Lan’e yaklaştı. Muhafız’ın neye baktığını hemen gördü. Ata binme basamağının üzerinde, dev bir köpek ön pençelerini oraya koymuş gibi iki iz vardı. Yanık sülfür kokusu burada çok güçlüydü. <em>Köpekler taşta pençe izi bırakmaz. Işık, bırakmazlar!</em> Lan’in takip ettiği izi de seçebiliyordu. Köpek sokaktan yukarı, taşa kadar gelmiş, sonra geldiği yoldan dönmüştü. Sürülmüş bir tarladaki gibi iz bırakarak. <em>Ama bırakmazlar!</em></p>

    <p>“Karanlıktazısı,” dedi Lan. Zarine’in nefesi kesildi. Loial usulca inledi. Bir Ogier için usulca. “Karanlıktazısı toprak üzerinde iz bırakmaz, demirci, çamur üzerinde bile bırakmaz, ama taş başka. Trolloc Savaşları’ndan bu yana Kıyamet Dağları’nın güneyinde Karanlıktazıları görülmemiştir. Bu köpek bir şey arıyordu, bence. Ve aradığını bulduğuna göre, efendisine söylemeye gitmiştir.”</p>

    <p><em>Beni mi?</em> diye düşündü Perrin. <em>Gri Adamlar ve Karanlıktazıları beni mi arıyor? Bu çılgınlık!</em></p>

    <p>“Nieda’nın haklı olduğunu mu söylüyorsun?” diye sordu Zarine titrek bir sesle. “İhtiyar Ecel gerçekten de Vahşi Av’da at mı sürüyor? Işık! Bunun masal olduğunu sanıyordum.”</p>

    <p>“Aptallaşma, kızım,” dedi Lan sertçe. “Karanlık Varlık serbest olsa hepimiz şimdi ölüden de beter olurduk.” İzlerin uzaklaştığı yöne baktı. “Ama Karanlıktazıları yeterince gerçek. Neredeyse Myrddraaller kadar tehlikelidirler ve zor öldürülürler.”</p>

    <p>“Şimdi de Hortlaklardan bahsediyorsun,” diye mırıldandı Zarine. “Gri Adamlar. Hortlaklar. Karanlıktazıları. Beni Valere Borusu’na götürsen iyi olur, çiftçi çocuk. Bana başka ne sürprizler hazırladın?”</p>

    <p>“Soru yok,” dedi Lan ona. “Henüz pek az şey biliyorsun, bizi takip etmemeye yemin edersen Moiraine ettiğin andı bozabilir. Andı ben de bozabilirim, sonra gidebilirsin. Bozsan daha akıllıca olur.”</p>

    <p>“Beni korkutup kaçıramayacaksın, taş surat,” dedi Zarine. “Ben o kadar kolay korkmam.” Ama sesi korkmuş gibi çıkıyordu. Ve kokusu da korkmuş gibiydi.</p>

    <p>“Bir sorum var,” dedi Perrin, “ve bir yanıt istiyorum. Sen bu Karanlıktazılarını sezmedin, Lan, Moiraine de öyle. Neden?”</p>

    <p>Muhafız bir süre sessiz kaldı. “Bunun yanıtı, demirci,” dedi sonunda sertçe, “senin, benim, ikimizin de bilmek istemeyeceği bir yanıt olabilir. Umarım yanıt hepimizin ölümüne yol açmaz. Siz üçünüz gidin uyuyun. Bu gece Illian’da kalacağımızdan kuşkuluyum ve korkarım önümüzde zorlu bir at yolculuğu var.”</p>

    <p>“Sen ne yapacaksın?” diye sordu Perrin.</p>

    <p>“Moiraine’in peşinden gidiyorum. Ona Karanlıktazısını haber vermek için. Bunun için onu takip etmeme kızmaz, o anlamadan Karanlıktazısı boğazına atlayabilir çünkü.”</p>

    <p>Onlar içeri girerken ilk yağmur damlaları taşların üzerine düşmeye başlamıştı. Bili son Gri Adam’ı götürmüş, kanla lekelenen talaşları süpürüyordu. Kara gözlü kız aşkını terk eden bir delikanlı hakkında hüzünlü bir şarkı söylüyordu. Luhhan Hanım dinlese çok hoşuna giderdi.</p>

    <p>Lan önlerinden koştu, salonu aştı, merdiveni tırmandı. Perrin ikinci kata ulaştığında Muhafız kılıç kemerinin tokasını bağlayarak, kimin gördüğüne aldırmıyormuş gibi renk değiştiren pelerini kolundan sarkarak merdiveni inmeye başlamıştı.</p>

    <p>“Onu bir şehirde takıyorsa...” Loial’in kıvırcık saçları, başını iki yana sallarken tavanı süpürüyordu neredeyse. “Uyuyabilir miyim, bilmiyorum, ama deneyeceğim. Düşler uyanık kalmaktan daha hoş olur.”</p>

    <p><em>Her zaman değil, Loial,</em> diye düşündü Perrin, Ogier koridorda uzaklaşırken.</p>

    <p>Zarine onunla kalmak istiyor gibiydi, ama Perrin ona gidip uyumasını söyledi ve kapıyı suratına kapattı. İç çamaşırlarına dek soyunurken gönülsüzce yatağına baktı.</p>

    <p>“Anlamak zorundayım,” diye içini çekti ve yatağa girdi. Dışarıda şiddetli yağmur yağıyor, gök gürlüyordu. Yatağın üzerinde esen rüzgâr yağmurun serinliğini biraz getiriyordu, ama Perrin yatağın ayakucundaki battaniyelere ihtiyacı olacağını düşünmüyordu. Uyku onu ele geçirmeden önceki son düşüncesi, oda karanlık olduğu halde mum yakmayı yine unuttuğu oldu. <em>Dikkatsizim. Dikkatsiz olmamalıyım. Dikkatsizlik işi bozar.</em></p>

    <p class="paragraf">Düşler kafasında yuvarlandı. Onu kovalayan Karanlıktazıları onları görmüyordu, ama ulumalarını işitebiliyordu. Soluklar ve Gri Adamlar. Uzun boylu, ince bir adam düşlerine girdi, çıktı. Bol işlemeli ceketi, altın kenarlı çizmeleri vardı; çoğu zaman elinde kılıç gibi görünen, güneş gibi parlayan bir şey tutuyordu ve zaferle kahkaha atıyordu. Bazen adam bir tahtta oturuyor, krallar ve kraliçeler önünde diz çöküyordu. Bu, aslında kendi düşleri değilmiş gibi, tuhaf geliyordu.</p>

    <p>Sonra düşler değişti ve Perrin aradığı kurt düşünde olduğunu anladı. Bu sefer onu kendisi istemişti.</p>

    <p>Yüksek, düz tepeli taş bir kulenin üstünde duruyordu ve rüzgâr saçlarını karıştırıyor, burnuna bin tür kuru koku ve çok uzakta bir yerde saklı bir su kaynağı olduğuna dair küçük bir ipucu getiriyordu. Bir an kurt şeklinde olduğunu düşündü ve gördüğü kişinin gerçekten kendisi olduğundan emin olana dek üstünü başını yokladı. Üzerinde kendi ceketi, pantolonu ve çizmeleri vardı; yayı elindeydi, sadağı yan tarafında asılı duruyordu. Balta yoktu.</p>

    <p>“Çekirge! Çekirge, neredesin?” Kurt gelmedi.</p>

    <p>Etrafı sarp dağlarla, kuru düzlükler ve düzensiz sırtlarla birbirinden ayrılmış başka yüksek kulelerle ve yer yer dik kenarlı büyük bir platoyla çevriliydi. Bitkiler vardı, ama gür değillerdi. Kısa, sert otlar. Tel tel, dikenlerle kaplı çalılar ve şişman yapraklarının üzerinde bile diken olan başka şeyler. Rüzgârdan çarpılmış dağınık, bodur ağaçlar. Ama kurtlar bu arazide bile av bulabilirdi.</p>

    <p>Bu zorlu topraklara göz gezdirirken aniden beliren bir karanlık çemberi, dağların bir kısmını yok etti. Karanlık tam önünde miydi, yoksa dağlarla arasındaki mesafenin yarısında mı, Perrin bilemiyordu, ama karanlığın içini, ötesini görüyor gibiydi. Bir zar kabını sallayan Mat. Rakibi Mat’e ateşten gözlerle bakıyordu. Mat adamı görmüyor gibiydi, ama Perrin onu tanıyordu.</p>

    <p>“Mat!” diye bağırdı. “Bu Ba’alzamon! Işık, Mat, Ba’alzamon’la zar atıyorsun!”</p>

    <p>Mat atışını yaptı. Zarlar dönerken imge bulanıp kayboldu ve karanlık, yine kurak dağlara dönüştü.</p>

    <p>“Çekirge!” Perrin ağır ağır, her yöne bakarak döndü. Gökyüzüne bile baktı <em>–Artık uçabiliyor–</em> bulutlar, kulenin aşağısındaki toprakların hemen içip tüketeceği bir yağmur vadediyordu. “Çekirge!”</p>

    <p>Bulutların arasında bir karanlık oluştu, başka bir yere açılan bir delik. Egwene, Nynaeve ve Elayne durmuş, devasa bir metal kafese bakıyordu, kafesin kapısı kocaman bir yayla kaldırılmıştı. İçeri girdiler ve çengeli serbest bırakmak için hep beraber uzandılar. Parmaklıklı kapı arkalarından kapandı. Saçları sayısız örgüyle örülmüş bir kadın onlara güldü, beyazlara bürünmüş bir kadınsa örgülü kadına güldü. Gökyüzündeki delik kapandı ve arkada yalnızca bulutlar kaldı.</p>

    <p>“Çekirge, neredesin?” diye seslendi Perrin. “Sana ihtiyacım var! Çekirge!”</p>

    <p>Ve kır tüylü kurt tam oradaydı, daha yüksek bir yerden oraya sıçramış gibi kulenin tepesine konuyordu.</p>

    <p><em>Tehlikeli. Uyarıldın, Genç Boğa. Çok gençsin. Henüz çok yenisin.</em></p>

    <p>“Bilmem gerekiyor, Çekirge. Görmem gereken şeyler olduğunu söyledin. Daha fazlasını bilmek için daha fazlasını görmeliyim.” Mat, Egwene, Nynaeve ve Elayne’i düşünerek duraksadı. “Burada gördüğüm tuhaf şeyler. Gerçek mi?” Çekirge’nin gönderdiği yanıt yavaştı, sanki bu o kadar basit bir şeymiş de kurt neden ve nasıl açıklaması gerektiğini anlayamıyormuş gibi. Ama sonunda geldi.</p>

    <p><em>Gerçek olan gerçek değildir. Gerçek olmayan gerçektir. Et bir rüyadır ve rüyalar ete bürünür.</em></p>

    <p>“Bu bana hiçbir şey ifade etmiyor, Çekirge. Anlamıyorum.” Kurt, Perrin suyun ıslak olduğunu anlamadığını söylemiş gibi baktı ona. “Bir şey görmem gerektiğini söyledin ve bana Ba’alzamon’u, Lanfear’ı gösterdin.”</p>

    <p><em>Yürekdişi. Ayavcısı.</em></p>

    <p>“Neden gösterdin, Çekirge? Neden onları görmem gerekiyordu?”</p>

    <p><em>Son Av geliyor.</em> Mesaj hüzünle ve bir kaçınılmazlık duygusuyla doldu. <em>Olacak olan, olmak zorunda.</em></p>

    <p>“Anlamıyorum! Son Av mı? Ne Son Avı? Çekirge, bu gece Gri Adamlar beni öldürmeye geldi.”</p>

    <p><em>Ölmemişler seni mi avlıyor?</em></p>

    <p>“Evet! Gri Adamlar! Benim peşimde! Ve hanın tam önünde bir Karanlıktazısı vardı! Neden peşimde olduklarını bilmek istiyorum.”</p>

    <p><em>Gölgekardeşler!</em> Çekirge çöktü, saldırı beklermiş gibi iki yanına baktı. <em>Gölgekardeşleri görmeyeli uzun zaman oldu. Gitmelisin, Genç Boğa. Büyük tehlike! Gölgekardeşlerden kaç!</em></p>

    <p>“Neden peşimdeler, Çekirge? Sen biliyorsun. Bildiğini biliyorum!”</p>

    <p><em>Kaç, Genç Boğa.</em> Çekirge sıçradı, ön pençeleri Perrin’in göğsüne çarptı, onu arkaya, kenardan aşağı devirdi. <em>Gölgekardeşlerden kaç.</em></p>

    <p>Düşerken rüzgâr kulaklarında ıslık çaldı. Çekirge ve kulenin ucu yukarıda giderek küçüldü. “Neden, Çekirge?” diye bağırdı. “Neden, bilmeliyim!”</p>

    <p><em>Son Av geliyor.</em></p>

    <p>Yere düşecekti. Biliyordu. Yer üzerine atıldı ve Perrin darbeyi bekleyerek kasıldı...</p>

    <p class="paragraf">İrkilerek uyandı, yatağın yanındaki sehpada titreşen küçük muma baktı. Şimşekler pencereyi aydınlatıyordu, gök gürültüsü onu sarsıyordu. “Son Av derken neyi kastetti?” diye mırıldandı. Ben mum yakmadım.</p>

    <p>“Kendi kendine konuşuyorsun. Ve uykunda çırpınıyorsun.”</p>

    <p>Perrin yerinde sıçradı ve havadaki bitki kokusunu fark etmediği için kendine küfretti. Zarine mum ışığının kenarında bir taburede oturmuş, dirseğini dizine, çenesini yumruğuna dayamış, onu izliyordu.</p>

    <p>“Sen <em>ta’veren</em>’sin,” dedi, bir listeyi oluşturan maddelerin üzerinden geçer gibi. “Taş surat senin şu tuhaf gözlerinin onun göremediği şeyleri görebileceğini düşünüyor. Gri Adamlar seni öldürmek istiyor. Bir Aes Sedai, bir Muhafız ve bir Ogier ile yolculuk yapıyorsun. Kafesteki Aiel’i serbest bırakıyor ve Beyazpelerinleri öldürüyorsun. Sen kimsin, çiftçi çocuk, Yenidendoğan Ejder mi?” Kızın sesi, bunun düşünebildiği en saçma şey olduğunu gösteriyordu ama Perrin yine de huzursuzca kıpırdandı. “Her kim olursan ol, koca adam,” diye ekledi, “göğsünde biraz daha kıl iyi olurdu.”</p>

    <p>Perrin küfrederek arkasına döndü, battaniyelerden birini boynuna kadar çekti. <em>Işık, kızgın kaya üzerindeki kurbağa gibi sıçratıp duruyor beni.</em> Zarine’in yüzü gölgelerin kenarındaydı. Perrin onun yüzünü sadece şimşek içeriyi aydınlattığında görebiliyor, sert ışık kızın güçlü burnu ve yüksek elmacık kemiklerinin üzerine yeni gölgeler düşürüyordu. Perrin aniden Min’in güzel bir kadından kaçması gerektiğini söylediğini hatırladı. O kurt rüyasında Lanfear’ı tanıdıktan sonra Min’in onu kastettiğini düşünmüştü –herhangi bir kadının Lanfear’dan daha güzel olacağını düşünemiyordu– ama onu yalnızca rüyasında görmüştü. Zarine o karanlık, çekik gözlerle ona bakarak, tartarak, düşünerek oracıkta oturuyordu. “Burada ne yapıyorsun?” diye sordu. “Ne istiyorsun? Sen kimsin?”</p>

    <p>Kız başını arkaya attı ve güldü. “Ben Faile, çiftçi çocuk, bir Boru Avcısı. Kim olduğumu sandın, düşlerinin kadını mı? Neden o şekilde yerinde sıçradın? Gören de poponu çimdikledim sanır.”</p>

    <p>Perrin söyleyecek söz bulamadan kapı arkasındaki duvara çarpılarak açıldı. Solgun, ölüm kadar haşin bir yüzle Moiraine eşikte durdu. “Kurt düşlerin bir Düşgöreninki kadar gerçek şeyler söylüyor, Perrin. Terkedilmişler gerçekten serbest ve içlerinden biri Illian’a hükmediyor.”</p>
  </div>
</body>
</html>
