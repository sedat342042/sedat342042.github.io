<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="45. Caemlyn">45<br />
    Caemlyn</h1>

    <p>Mat’in Caemlyn hakkında belirsiz anıları vardı, ama gün doğumundan sonraki erken saatlerde şehre yaklaştıklarında, kendini orayı ilk defa görüyormuş gibi hissetti. İlk ışıklardan sonra yolda yalnız kalmamışlardı, artık başka atlılarla, tüccar arabası kafileleriyle, yaya insanlarla çevriliydiler ve hepsi büyük şehre doğru akıyordu.</p>

    <p>Yükselen tepelerin üzerine inşa edilmiş şehir Tar Valon kadar genişti ve dev duvarların dışında –on beş metre yüksekliğindeki, güneş altında parıldayan beyaz ve gümüş damarlarla süslü bu solgun, grimsi duvarlar, tepelerinde kırmızı üzerine beyaz Andor’un Aslan Sancağı dalgalanan yuvarlak kulelerin arasında uzanıyordu– kırmızı tuğlalardan, gri taşlardan, beyaz badanalı duvarlardan bir başka büyük şehir inşa edilmiş, duvarlı şehri sarmış gibi görünüyordu. Hanlar, ancak tüccarların sahip olabileceği güzellikteki üç dört katlı evlerin arasına sıkışmıştı. Geniş, penceresiz depoların önüne doluşmuş dükkânlar tenteler altında, masaların üzerinde mallarını sergiliyordu. Kırmızı ve mor kiremitli çatıların altındaki açık pazarlar yolun iki yanı boyunca uzanıyor, erkekler ve kadınlar mallarını bağırarak tanıtıyor, yüksek sesle pazarlık ediyordu. Çitler içinde buzağılar, koyunlar, keçiler ve domuzlar, kafeste kazlar, tavuklar ve ördekler de şamataya katkıda bulunuyordu. Mat daha önce buraya geldiğinde Caemlyn’in gürültülü bir yer olduğunu düşündüğünü hatırlıyordu; şimdi ise burası ona, zenginlik pompalayan bir yürek gibi geliyordu.</p>

    <p>Yol, parlak zırhlı Kraliçenin Askerleri’nin dikkatli bakışları altında açık duran altı metre yüksekliğinde kemerli kapıya gidiyordu. Adamlar Thom ve ona başkalarından daha fazla dikkat etmedi, önünde, eyere yatırdığı değnek bile ilgi çekmedi; tek ilgilendikleri insanların hareket etmeye devam etmesi gibiydi. Sonra içeri girdiler. Buradaki ince kuleler duvar boyunca dizili olanlardan da yüksekti ve ışıltılı kubbeler insanlarla dolu sokakların üzerinde beyaz ve altın rengi parlıyordu. Kapının hemen içinde yol, geniş bir çimenlik ve ağaç şeridiyle ayrılan iki paralel sokağa dönüşüyordu. Şehrin tepeleri zirveye doğru basamak basamak yükseliyordu ve zirve Tar Valon’un duvarları gibi parlayan bir başka duvarla alt bölümden ayrılmıştı. İçinde yine kubbeler, yine kuleler vardı. Mat oranın İç Şehir olduğunu hatırladı. En yüksek tepelerin üzerinde ise Kraliyet Sarayı yükseliyordu.</p>

    <p>“Beklemenin anlamı yok,” dedi Thom’a. “Mektubu hemen götüreceğim.” Kalabalığın içinde yol açan tahtırevanlara ve arabalara, mallarını sergileyen dükkânlara baktı. “Zar ya da kart oynayacak birilerini bulan bir adam bu şehirde biraz altın kazanabilir, Thom.” Kartlarda zarlar kadar şanslı değildi, ama asiller ve zenginler dışında pek az kişi kart oynuyordu. <em>İşte oynaman gereken kişiler de onlar.</em></p>

    <p>Thom ona bakarak esnedi ve âşık pelerinini battaniye gibi kaldırdı. “Tüm gece at sürdük, evlat. En azından bırak da ilk önce yiyecek bir şey bulalım. Kraliçenin Takdisi’nde iyi yemekler vardır.” Yine esnedi. “Ve iyi yataklar.”</p>

    <p>“Bunu hatırlıyorum,” dedi Mat yavaşça. Bir açıdan hatırlıyordu. Hancı saçları grileşmekte olan şişman bir adamdı, Gill Efendi. Moiraine Rand’la Mat’i orada bulmuştu. Mat ondan kurtulduklarını düşünmüşken. <em>O artık oyununu Rand’la oynuyor. Benimle ilgisi yok. Artık yok.</em> “Seni orada bulurum, Thom. Bu mektubu buraya geldikten bir saat sonra elimden çıkaracağımı söyledim ve bunda kararlıyım. Sen git.”</p>

    <p>Thom başını salladı ve atını yana çevirdi. Omzunun üzerinden esneyerek seslendi. “Kaybolma, evlat. Caemlyn büyük bir şehirdir.”</p>

    <p><em>Ve zengin bir şehir.</em> Mat atını kalabalık sokağa doğru topukladı. <em>Kaybolmakmış! Lanet olası yolumu bulabilirim.</em> Hastalık hafızasının bir kısmını silmiş gibiydi. Bazen üst katları alt katın üzerinde çepeçevre çıkıntı yapan, tabelaları esintiyle gıcırdayan bir hana bakıyor ve onu daha önce gördüğünü hatırlıyordu, ama o noktadan görebildiği başka hiçbir şeyi hatırlamıyordu. Yüz adımlık mesafe aniden kafasında aydınlanıyor, ama öncesi ve sonrası kabındaki zarlar kadar gizemli kalıyordu.</p>

    <p>Hafızasındaki deliklere rağmen İç Şehir’e ya da Kraliyet Sarayı’na hiç girmediğini hatırlıyordu <em>–Bunu unutmazdım!–</em> ama yolu hatırlamasına gerek yoktu. Yeni Şehir’in –ismi aniden hatırladı; burası Caemlyn’in iki bin yaşından daha genç kısmıydı– sokakları her yönde uzanıyordu, ama ana caddelerin hepsi Eski Şehir’e gidiyordu. Kapılardaki nöbetçiler kimseyi durdurmaya kalkışmıyordu.</p>

    <p>O beyaz duvarların içinde Tar Valon’a uyabilecek binalar vardı. Tepelerin üzerinde kıvrılan sokaklar, kiremitleri güneş ışığı altında yüz değişik renkte parıldayan ince kuleleri sergiliyor, yukarıdan seyredilecek desenler halinde düzenlenmiş parklara tepeden bakıyor ya da ötedeki alçalıp yükselen tepelere ve ormanlara kadar uzanan geniş manzaralar sunuyordu. Burada hangi sokaklara saptığının önemi yoktu. Hepsi sarmallar çizerek aradığı yere, Andor’un Kraliyet Sarayı’na doğru gidiyordu.</p>

    <p>Kısa sürede kendini Saray’ın önündeki dev, oval meydanı geçerken, onun yüksek, yaldızlı kapılarına at sürerken buldu. Andor’un saf beyaz Sarayı, ince kuleleriyle, güneşte parlayan altın kubbeleriyle, yüksek balkonlarıyla ve girift taş işlemeleriyle Tar Valon’un harikalarının arasında kesinlikle sırıtmazdı. O kubbelerden birindeki bir altın yaprak Mat’in bir sene boyunca lüks içinde yaşamasını sağlayabilirdi.</p>

    <p>Meydanda, sanki orası daha önemli olaylar için ayrılmış gibi, başka her yerden daha az insan vardı. Kapalı kapıların önünde, yayları tam olarak aynı açıyla eğilmiş, parlak zırhlar içinde, suratları cilalı miğferlerinin yüz siperliğinin arkasında saklı bir düzine nöbetçi duruyordu. Kırmızı pelerini omzundaki altın örgülerden düğümü sergilemek üzere arkaya atılmış iri yarı bir subay sıra boyunca ileri geri yürüyor, her adamı toz ya da pas bulabileceğini düşünüyormuş gibi süzüyordu.</p>

    <p>Mat dizginleri çekti ve yüzüne bir gülümseme kondurdu. “Size iyi sabahlar, Yüzbaşı.”</p>

    <p>Subay döndü, yüz siperliğinin arkasından kafese kapatılmış tombul bir fare gibi, derine çökmüş boncuk boncuk gözleriyle ona baktı. Adam Mat’in beklediğinden daha yaşlıydı –kuşkusuz bir rütbe düğümünden fazlasına sahip olacak kadar yaşlı– ve iri değil şişmandı. “Ne istiyorsun, çiftçi?” diye sordu kabaca.</p>

    <p>Mat derin bir nefes aldı. <em>İyi davran. Bu aptalı etkile ki beni bütün gün bekletmesin. Beklemek zorunda kalmamak için her seferinde Amyrlin’in kâğıdını sallamak istemiyorum.</em> “Tar Valon’dan, Beyaz Kule’den geliyorum. Taşıdığım mektup...”</p>

    <p>“Sen mi Tar Valon’dan geliyorsun, çiftçi?” Şişman subay karnını hoplata hoplata güldü, ama sonra kahkahası bıçakla kesilmiş gibi durdu ve adam dik dik ona baktı. “Biz Tar Valon’dan mektup istemiyoruz, serseri, tabii eğer öyle bir şeyin varsa! İyi Kraliçemiz –Işık onu aydınlatsın!– Kız-Veliaht geri dönene kadar Beyaz Kule’den haber almak istemiyor. Kule’den gelen herhangi bir habercinin köylü ceketi ve pantolonu giydiğini hiç duymadım. Bir dolap peşinde olduğun açık, belki mektup taşıdığını iddia ederek birkaç kuruş kazanabileceğini düşünüyorsunuzdur, ama kendini bir hücrede bulmazsan şanslı sayılırsın! Tar Valon’dan geliyorsan geri dön ve Kule’ye biz gelip almadan Kız-Veliaht’ı iade etmelerini söyle! Gümüş peşinde bir düzenbazsan, ben seni canını çıkarana kadar dövmeden gözümün önünden kaybol! İki durumda da, defol, seni yarım zekâlı hödük!”</p>

    <p>Adamın konuşmasının başından beri Mat araya laf sıkıştırmaya çalışıyordu. Çabucak konuştu, “Bu mektup ondan, be adam. Mektubu...”</p>

    <p>“Sana defolmanı söylemedim mi, haydut?” diye böğürdü şişman adam. Yüzü de ceketi kadar kızarmıştı. “Hemen gözden kaybol, seni pislik çuvalı! Ben ona kadar sayıncaya dek kaybolmazsan, varlığınla meydanı kirlettiğin için tutuklarım seni! Bir! İki!”</p>

    <p>“Ona kadar saymayı becerebiliyor musun, seni şişko aptal?” diye terslendi Mat. “Sana söylüyorum, bu mektubu Elayne...”</p>

    <p>“Nöbetçiler!” Subayın yüzü morarmıştı. “Bu Karanlıkdostunu yakalayın!”</p>

    <p>Mat, kimsenin bu suçlamayı ciddiye almayacağından emin bir şekilde, bir an duraksadı, ama kırmızı ceketli, zırhlı ve miğferli askerlerin on ikisi birden ona doğru fırlayınca Mat atını çevirdi ve şişman adamın bağırışları eşliğinde önlerinde dörtnala sürdü. İğdiş at yarış için yetiştirilmemişti, ama yaya adamlardan kolaylıkla uzaklaştı. İnsanlar kıvrılan sokaklarda yolundan kaçıştılar, arkasından yumruklarını salladılar ve en az subay kadar küfrettiler.</p>

    <p><em>Aptal,</em> diye düşündü Mat, şişman subayı kastederek, sonra bir tane de kendisi için ekledi. <em>Tek yapmam gereken kızın lanet olası ismini başta söylemekti. “Elayne, Andor’un Kız-Veliahtı bu mektubu annesine, Kraliçe Morgase’e gönderdi.” Işık, Tar Valon hakkında böyle düşündüklerini kim bilebilirdi.</em> Son ziyaretinden hatırladıklarına göre Aes Sedailerin ve Beyaz Kule’nin askerlerin kalbindeki yeri, Kraliçe Morgase’ten yalnızca bir basamak aşağıdaydı. <em>Kavrulası Elayne, bana söyleyebilirdi.</em> Gönülsüzce ekledi, <em>Tabii ben de sorabilirdim.</em></p>

    <p>Yeni Şehir’e açılan kemerli kapıya gelmeden yavaşladı. Saray’daki nöbetçilerin hâlâ peşinde olduğunu sanmıyordu ve dörtnala giderek kapıda bekleyenlerin dikkatini çekmenin gereği yoktu, ama adamlar ona girerken olduğu kadar az ilgi gösterdiler.</p>

    <p>Mat geniş kemerin altından geçerken gülümsedi ve geri dönecek oldu. Sonra aniden başka bir şey hatırladı ve aklına Saray kapılarından girmekten daha çekici bulduğu bir fikir geldi. Kapıda o şişman subay bekliyor olmasaydı bile bu fikri tercih edeceğini düşündü.</p>

    <p>Kraliçenin Takdisi’ni ararken iki kez kayboldu, ama sonunda tabelayı buldu; üzerinde kızıl sarı saçlı ve güllerden bir taç takmış kadının önünde diz çöken bir adam resmi vardı. Üç katlı, geniş, taş bir binaydı bu, kırmızı kiremitli çatının altında bile yüksek pencereleri vardı. Atını arkaya, ahır avlusuna sürdü. At suratlı, kendi derisinden daha sert olamayacak deri bir yelek giymiş bir adam, atın dizginlerini aldı. Mat adamı hatırladığını düşündü. <em>Evet. Ramey.</em></p>

    <p>“Uzun zaman oldu, Ramey.” Mat adama gümüş bir marka fırlattı. “Beni hatırlıyorsun, değil mi?”</p>

    <p>“Bilemiyorum...” diye başladı Ramey, sonra bakır beklerken gümüşün parıltısını yakaladı; öksürdü ve hafif baş selamı, yumruğunu alnına götürüp eğilerek verdiği bir selama dönüştü. “Hatırlamaz mıyım, elbette hatırlıyorum, genç efendi. Beni affedin. Aklımdan çıkmış. Aklım insanlara çalışmıyor. Atlara çalışıyor. Atları bilirim ben. Güzel bir hayvan, genç efendi. Ona iyi bakarım, emin olun.” Mat’e konuşma fırsatı vermeden hepsini çabucak söyledi bitirdi ve Mat’in adını hatırlamak zorunda kalmamak için atı içeri koşturdu.</p>

    <p>Mat yüzünü ekşi ekşi buruşturarak şişman havai fişek rulosunu kolunun altına sıkıştırdı ve eşyalarının kalanını omzuna attı. <em>Adam beni Şahinkanadı’nın ayak parmaklarındaki tırnaklardan ayıramaz.</em> Mutfak kapısının yanındaki ters çevrilmiş fıçının üzerine iri, kaslı bir adam oturmuş, dizindeki siyah beyaz kedinin kulağını nazikçe kaşıyordu. Adam ağır göz kapaklarının altından Mat’i, özellikle de omzundaki değneği inceledi, ama kaşımayı bırakmadı. Mat adamı hatırladığını düşündü, ama ismini çıkaramıyordu. Kapıdan içeri girerken hiçbir şey söylemedi. Adam da konuşmadı. <em>Beni hatırlamaları için sebep yok. Muhtemelen her gün Aes Sedailer gelip birilerini götürüyordur.</em></p>

    <p>Mutfakta saçlarını topuz yapmış, yapılmasını istediği şeyi işaret etmek için uzun, tahta bir kaşık kullanan şişman bir kadının gözetimi altında iki aşçı yamağı ve üç bulaşıkçı, ocaklarla kızartma şişleri arasında koşturuyordu. Mat şişman kadını hatırladığından emindi. <em>Coline, bu genişlikte bir kadın için ne isim, ama herkes ona Aşçı diyordu.</em></p>

    <p>“Ee, Aşçı,” diye bildirdi, “geri döndüm, üstelik gitmemin üzerinden bir sene bile geçmedi.”</p>

    <p>Kadın ona bir an baktı, sonra başını salladı. “Seni hatırlıyorum.” Mat sırıtacak oldu. “O genç prensle gelmiştin, değil mi?” diye devam etti kadın. “Tigraine’e çok benzeyen, Işık anısını aydınlatsın. Sen onun hizmetkârısın, değil mi? Ee, genç prens geri mi geliyor yani?”</p>

    <p>“Hayır,” dedi Mat kısa keserek. Prens mi? Işık! “Yakın zamanda geleceğini sanmıyorum, gelse de senin bundan hoşlanacağını sanmıyorum.” Kadın genç prensin ne kadar iyi, yakışıklı bir delikanlı olduğunu söyleyerek itiraz etti <em>–Yak beni, Rand’a yanıp yakılmayan ve lanet olası ismini her söylediğimde buzağı gözleriyle bakmayan kadın var mı herhangi bir yerde? Rand’ın şimdi ne yaptığını bilse çığlık atardı bu kadın–</em> ama kadının konuşmasına izin vermedi. “Gill Efendi buralarda mı? Ve Thom Merrilin?”</p>

    <p>“Kütüphanede,” dedi kadın gergin gergin burnunu çekerek. “Basel Gill’i gördüğün zaman o kanalların temizlenmesi gerektiğini söyle. Bugün ama.” Kadın aşçı yamaklarından birinin kızaran bifteklere ne yaptığını fark etti ve sallanarak ona doğru yürüdü. “O kadar çok değil, çocuğum. Çok fazla arat koyarsan aşırı tatlı olur.” Mat’i çoktan unutmuş gibiydi.</p>

    <p>Mat başını iki yana sallayarak içeri girdi ve hatırlayamadığı kütüphaneyi aramaya başladı. Coline’in Gill Efendi ile evli olduğunu da hatırlamıyordu, ama kocasına talimat gönderen bir ev hanımı tam da böyle konuşurdu. İri gözlü, güzel bir hizmetkâr kız kıkırdayarak onu salonun yanındaki koridora yolladı.</p>

    <p>Mat kütüphaneyi bulduğu zaman durup bakakaldı. Duvarlardaki gömme rafların üzerinde üç yüzden fazla kitap olmalıydı, masaların üzerinde de vardı; Mat hayatı boyunca bir yerde bu kadar çok kitap görmemişti. Kapının yakınındaki bir masanın üzerinde deri ciltli <em>Jain Uzakgezgini’nin Yolculukları</em>’nı gördü. Onu okumayı hep istemişti –Rand ve Perrin kitaptan pasajlar anlatıp dururdu– ama okumayı düşündüğü kitapları okuyacak vakti bir türlü bulamazdı.</p>

    <p>Pembe suratlı Basel Gill ve Thom Merrilin masalardan birinin başında, bir taş oyunu tahtasının iki yanına oturmuşlardı. Dişlerine sıkıştırdıkları pipolarından mavi tütün dumanları yükseliyordu. Masanın üzerinde, ahşap bir zar kabının yanında alaca renkli bir kedi oturuyordu, kuyruğunu ayaklarının üzerine kıvırmış, oyunu izliyordu. Âşığın pelerini görünürde yoktu, Mat onun çoktan bir oda tutmuş olduğunu tahmin etti.</p>

    <p>“İşini beklediğimden çabuk bitirdin, evlat,” dedi Thom piposunun sapının üzerinden. Bir sonraki taşını tahtanın birbirini kesen çizgilerinde nereye koyması gerektiğini düşünürken uzun, beyaz bıyığını çekiştirdi. “Basel, Mat Cauthon’u hatırlıyorsundur.”</p>

    <p>“Hatırlıyorum,” dedi şişman hancı, tahtaya bakarak. “Buraya son geldiğinde hasta olduğunu hatırlıyorum. Umarım artık iyisindir, evlat.”</p>

    <p>“Daha iyiyim,” dedi Mat. “Hatırlayabildiğin yalnızca bu mu? Hasta olduğum mu?”</p>

    <p>Gill Efendi Thom’un hamlesini görünce irkildi ve piposunu ağzından çıkardı. “Kiminle gittiğini düşününce evlat ve olayların şimdiki hali düşünülünce, belki daha fazlasını hatırlamamam daha iyi.”</p>

    <p>“Aes Sedailer artık o kadar sevilmiyor, değil mi?” Mat eşyalarını büyük bir koltuğa koydu, değneğini koltuğun arkasına dayadı ve bir başka koltuğa oturup bir bacağını kolundan sallandırdı. “Saray’daki nöbetçiler Beyaz Kule’nin Elayne’i çaldığını düşünüyor gibi.” Thom huzursuzluk içinde havai fişek rulosuna baktı, kendi dumanları tüten piposuna baktı ve taş tahtasını incelemeye dönmeden önce kendi kendine mırıldandı.</p>

    <p>“Pek değil,” dedi Gill, “ama tüm şehir Kule’den kaybolduğunu biliyor. Thom döndüğünü söylüyor, ama biz bunu duymadık. Belki Morgase biliyordur, ama seyislere varana kadar herkes Kraliçe kafasını koparmasın diye ayaklarının ucuna basa basa yürüyor. Lord Gaebril herhangi birini cellada göndermesini engelliyor, ama Kraliçe bunu yapmaz diyemem. Ayrıca adamın Kraliçe’nin Tar Valon’a kızgınlığını yatıştırmadığı kesin. Aksine, bence daha da artırdı.”</p>

    <p>“Morgase’in yeni bir danışmanı varmış,” dedi Thom kuru bir sesle. “Gareth Bryne ondan hoşlanmamış, bu yüzden Bryne koyunlarının yünlerinin uzamasını izlemek üzere malikânesine çekilmiş. Basel, oynayacak mısın, oynamayacak mısın?”</p>

    <p>“Birazdan, Thom. Birazdan. Doğru hamleyi yapmak istiyorum.” Gill piposunun sapını ısırarak tahtaya bakıp kaşlarını çattı ve bir duman bulutu üfürdü.</p>

    <p>“Demek Kraliçe’nin Tar Valon’dan hoşlanmayan bir danışmanı var,” dedi Mat. “Eh, oradan geldiğimi söyleyince nöbetçilerin neden öyle davrandığını açıklıyor bu.”</p>

    <p>“Onlara bunu söylediysen,” dedi Gill, “kemiklerin kırılmadan kurtulduğun için şanslı sayılırsın. En azından, konuştukların yeni adamlardansa. Gaebril Caemlyn’deki askerlerin yarısını kendi seçtiği adamlarla değiştirdi ve ne kadar kısa süredir burada olduğu düşünülürse, bu hiç de kolay bir iş değil. Bazıları Morgase’in onunla evlenebileceğini söylüyor.” Tahtaya bir taş koyacak oldu, sonra başını iki yana sallayarak geri çekti. “Devir değişiyor. İnsanlar değişiyor. Bu kadar değişim bana fazla. Sanırım yaşlanıyorum.”</p>

    <p>“Bir taş koyana kadar ikimizin de yaşlanması galiba senin niyetin,” diye mırıldandı Thom. Kedi gerindi ve âşığın sırtını okşaması için masanın üzerinde ona yanaştı. “Bütün gün konuşmak iyi bir hamle bulmanı sağlamayacak. Neden yenildiğini kabul etmiyorsun, Basel?”</p>

    <p>“Asla yenildiğimi kabullenmem,” dedi Gill cesurca. “Seni yeneceğim, Thom.” İki çizginin kesiştiği noktaya beyaz bir taş koydu. “Göreceksin.” Thom hıhladı.</p>

    <p>Mat’in görebildiği kadarıyla Gill’in fazla şansı yoktu. “Nöbetçilerden uzak durmanın bir yolunu bulup Elayne’in mektubunu Morgase’in eline vermem gerekecek.” <em>Özellikle de hepsi o şişman aptal gibiyse. Işık, acaba hepsine benim bir Karanlıkdostu olduğumu söylemiş midir?</em></p>

    <p>“Daha vermedin mi?” diye havladı Thom. “O şeyden kurtulmaya can attığını sanıyordum.”</p>

    <p>“Kız-Veliaht’tan gelen bir mektup mu var yanınızda?” diye bağırdı Gill. “Thom, neden bana söylemedin?”</p>

    <p>“Kusura bakma, Basel,” diye mırıldandı Âşık. O çalı gibi kaşların altından Mat’e dik dik baktı ve bıyıklarını üfledi. “Oğlan o mektup için onu öldürmeye çalışanlar olduğunu söylüyor, bu yüzden sessiz kaldım ki kendi ne kadarını istiyorsa o kadarını söylesin. Ama artık aldırmıyor gibi.”</p>

    <p>“Ne tür bir mektup?” diye sordu Gill. “Eve mi dönüyor? Ya Lord Gawyn? Umarım dönüyorlardır. Tar Valon’a savaş açılacağını duydum, sanki Aes Sedailere savaş ilan edecek kadar aptal olabilecek biri varmış gibi. Bana sorarsanız, her şey Aes Sedailerin batıda bir yerde çıkan sahte Ejder’i desteklediğine dair çılgınca söylentilerden kaynaklandı. Bir de söylentiye göre, Güç’ü silah olarak kullanıyorlarmış. Gerçi bu neden birinin onlara savaş ilan etmeyi istemesine yol açsın, anlamıyorum; tam tersi.”</p>

    <p>“Coline ile evli misin?” diye sordu Mat ve Gill Efendi irkildi.</p>

    <p>“Işık beni korusun! Şimdi bile sanırsın ki han onun hanı. Bir de karım olsaydı!.. Bunun Kız-Veliaht’ın mektubuyla ne ilgisi var?”</p>

    <p>“Yok,” dedi Mat, “ama o kadar çok konuştun ki, kendi sorununu unutmuş olabileceğini düşündüm.” Gill boğulur gibi bir ses çıkardı ve Thom havlarcasına kahkaha attı. Hancı konuşamadan Mat telaşla devam etti. “Mektup mühürlü; Elayne ne dediğini bana söylemedi.” Thom bıyıklarını sıvazlayarak yan yan ona bakıyordu. <em>Mektubu açtığımızı itiraf edeceğimi mi sandı?</em> “Ama eve döneceğini sanmıyorum. Bana sorarsan Aes Sedai olmaya kararlı.” Onlara mektubu teslim etme girişimini anlattı, bilmeleri gerekmeyen birkaç detayı atladı.</p>

    <p>“Yeni adamlar,” dedi Gill. “En azından subay öyle gibi. Bu konuda iddiaya girerim. Kurnaz bakışlı olanlar dışında çoğunun eşkıyalardan farkı yok. Bu akşama kadar bekle, evlat, kapıdaki nöbetçiler o zaman değişir. Kız-Veliaht’ın ismini hemen söyle ve yeni adam Gaebril’in adamlarından biriyse başını biraz eğ. Ve yumruğunu alnına götür, o zaman sorun yaşamazsın.”</p>

    <p>“Öyle bir şey yaparsam kavrulayım. Ben kimse için yün çekmem ve çakıl tırmıklamam. Morgase için bile. Bu sefer nöbetçilere yaklaşmayacağım bile.” <em>O şişman adamın nasıl bir söylenti yaydığını öğrenmesem daha iyi.</em> İkisi ona delirmiş gibi baktı.</p>

    <p>“Işık aşkına,” dedi Gill, “Nöbetçilerin yanından geçmeden Kraliyet Sarayı’na nasıl girmeyi düşünüyorsun?” Bir şey hatırlamış gibi gözleri irileşti. “Işık, kastettiğin... Evlat, canını kurtarmak için bile Karanlık Varlık’ın şansına ihtiyacın olacak!”</p>

    <p>“Şimdi neden bahsediyorsun, Basel? Mat, ne tür bir aptallığa kalkışmayı düşünüyorsun?”</p>

    <p>“Ben şanslı biriyim, Gill Efendi,” dedi Mat. “Sen benim dönüşüme iyi bir yemeği hazır et, yeter.” Ayağa kalkarken zar kabını aldı ve şans için zarları taş tahtasının yanına döktü. Alaca kedi yere sıçradı, sırtını kamburlaştırarak tısladı. Beş noktalı zar durdu, her biri tek bir nokta gösteriyordu. <em>Karanlık Varlık’ın Gözleri.</em></p>

    <p>“Bu ya en iyi ya da en kötü atış,” dedi Gill. “Oynadığın oyuna bağlı, değil mi? Evlat, bence tehlikeli bir oyun oynamayı düşünüyorsun. Neden o kabı salona götürüp birkaç kuruş kaybetmiyorsun? Kumar oynamaktan hoşlanan birine benziyorsun. Mektubun Saray’a güvenle gitmesini ben sağlarım.”</p>

    <p>“Coline kanalları temizlemeni istiyor,” dedi Mat ona. Hancı kendi kendine mırıldanarak gözlerini kırpıştırırken Thom’a döndü. “Mektubu teslim etmeye çalışırken bir ok ya da beklerken sırtıma bir hançer yemek arasında fark yok bence. Altı yukarı, yarım düzine aşağı. Sen o yemeğin hazırlanmasını sağla, Thom.” Masanın üzerine, Gill’in önüne altın bir marka attı. “Eşyalarımı bir odaya çıkarttır, hancı. Daha fazla para gerekirse, alacaksın. İri ruloya dikkat et; nedense Thom’u çok korkutuyor.”</p>

    <p>O dışarı çıkarken Gill’in Thom’a, “Hep o delikanlının haylazın teki olduğunu düşündüm. Nasıl oldu da altın para buldu?” diye sorduğunu duydu.</p>

    <p><em>Hep kazanıyorum, işte böyle,</em> diye düşündü kasvetle. <em>Sadece bir kez daha kazanmam gerek, sonra Elayne ile işim bitiyor. Beyaz Kule ile de. Sadece bir kez daha.</em></p>
  </div>
</body>
</html>
