<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="17. Kızıl Aes Sedai">17<br />
    Kızıl Aes Sedai</h1>

    <p>Elaida güzel değil, düzgün hatlara sahip bir kadındı ve yüzündeki sertlik, yaşını belirsizleştiren Aes Sedai hatlarına olgunluk katıyordu. Yaşlı görünmüyordu, ama Egwene Elaida’nın genç olduğunu asla hayal edemiyordu. En resmi durumlar dışında, pek az Aes Sedai sırtında geniş ve beyaz bir Tar Valon Alevi bulunan sarmaşık işlemeli şalı takardı, ama Elaida kendininkini takmıştı ve şalın uzun, kırmızı püskülleri hangi Ajah’tan olduğunu ilan ediyordu. Krem rengi ipek elbisesi de kırmızı desenlerle süslüydü ve odaya girerken eteklerinin altında kırmızı terlikler görünüyordu. Koyu renk gözleri onları, solucanları izleyen bir kuşun gözleri gibi izliyordu.</p>

    <p>“Demek hepiniz bir aradasınız. Nedense bu beni hiç şaşırtmadı.” Ne sesinde, ne tavırlarında oyun vardı; o güçlü bir kadındı ve gerekli olduğuna karar verirse o gücü kullanmaya hazırdı. O, kamışındakilerden daha fazla bilgiye sahip bir kadındı. Karşısındaki bir kraliçe de olsa, bir çömez de.</p>

    <p>“Beni affedin, Elaida Sedai,” dedi Nynaeve, bir kez daha diz kırarak, “ama dışarı çıkmak üzereydim. Çalışmalarımda geri kaldım. Bana izin verirseniz-”</p>

    <p>“Çalışmaların bekleyebilir,” dedi Elaida. “Zaten yeterince beklediler.” Nynaeve’in elindeki kumaş çantayı çekip aldı, iplerini açtı, ama içine bir bakış fırlattıktan sonra çantayı yere attı. “Bitkiler. Artık bir köy Hikmeti değilsin, çocuğum. Geçmişe tutunmaya çalışmak ancak geri kalmana sebep olur.”</p>

    <p>“Elaida Sedai,” dedi Elayne, “ben-”</p>

    <p>“Sessiz ol, çömez.” Elaida’nın sesi soğuk ve yumuşaktı, tıpkı çeliğe sarılmış ipek gibi. “Tar Valon ile Caemlyn arasında bin senedir süren bir bağı koparmış olabilirsin. Ancak seninle konuşulursa konuşacaksın.” Elayne’in gözleri ayaklarının ucundaki yere dikildi. Yanaklarında kırmızı benekler belirdi. Suçluluk duygusu mu, yoksa öfke mi? Egwene emin değildi.</p>

    <p>Elaida hepsini görmezden gelerek sandalyelerden birine oturdu ve dikkatle eteklerini düzeltti. Diğerlerinin oturmasını işaret etmedi. Nynaeve’in yüzü gerildi ve örgüsünü çekiştirmeye başladı. Egwene, izin almadan oturacak kadar kontrolünü yitirmemesini diledi.</p>

    <p>Elaida kendini tatmin edecek şekilde yerleştiği zaman, bir süre, anlaşılmaz bir ifadeyle üçünü inceledi. Sonunda, “Aramızda Kara Ajah olduğunu biliyor musunuz?” dedi.</p>

    <p>Egwene irkilerek Nynaeve ve Elayne ile bakıştı.</p>

    <p>“Bize söylendi,” dedi Nynaeve ihtiyatla. “Elaida Sedai,” diye ekledi kısa bir aradan sonra.</p>

    <p>Elaida bir kaşını kaldırdı. “Evet. Bileceğiniz aklıma gelmişti.” Egwene, söylediğinden daha fazlasını ima eden ses tonu karşısında irkildi. Nynaeve öfkeyle ağzını açtı, ama Aes Sedai’nin ifadesiz bakışları dilini tutmasına sebep oldu. “Siz, ikiniz,” diye devam etti Elaida kayıtsız bir sesle, “ortadan kayboluyorsunuz ve Andor’un Kız-Veliahtı’nı da yanınızda götürüyorsunuz. Bir gün Andor Kraliçesi <em>olabilecek</em> bir kızı. Elbette ben o kızın derisini yüzüp bir eldiven imalatçısına göndermezsem. İzin almadan, tek söz etmeden, tek bir iz bırakmadan ortadan kayboluyorsunuz.”</p>

    <p>“Beni kaçırmadılar,” dedi Elayne yere. “Kendi isteğimle gittim.”</p>

    <p>“Bana itaat edecek misin, çocuğum?” Elaida bir parıltıyla sarılmıştı. Aes Sedai’nin öfkeli bakışları Elayne’e dikilmişti. “Sana hemen, şimdi bir ders mi vermeliyim?”</p>

    <p>Elayne başını kaldırdı. Yüzündeki ifadeyi yanlış anlamak imkânsızdı. Öfke. Uzun uzun Elaida’nın gözlerine baktı.</p>

    <p>Egwene tırnaklarını avuçlarına batırdı. Bu çıldırtıcıydı. O, Elayne ya da Nynaeve Elaida’yı oturduğu yerde yok edebilirdi. En azından Elaida’yı hazırlıksız yakalarlarsa; ne de olsa o tam bir eğitim almıştı. <em>Ve bize söylediklerini kabullenmeyip herhangi bir şey yaparsak, her şeyi mahvederiz. Her şeyi mahvetme, Elayne.</em></p>

    <p>Elayne’in başı eğildi. “Beni affedin, Elaida Sedai,” diye mırıldandı. “Ben... haddimi aştım.”</p>

    <p>Parıltı söndü ve Elaida burnunu çekti. “Bu ikisi seni her nereye götürmüşse, kötü alışkanlıklar edinmişsin. Senin kötü alışkanlık edinme lüksün yok, çocuğum. Sen Aes Sedai unvanına sahip ilk Andor Kraliçesi olacaksın. Son bin senede, herhangi bir yerde, Aes Sedai unvanına sahip ilk kraliçe. Dünyanın Kırılışı’ndan bu yana en güçlülerimizden biri olacaksın, belki de Kırılış’tan bu yana dünyaya Aes Sedai olduğunu açıklayacak kadar güçlü olan ilk hükümdar. Bunların hepsini tehlikeye atma, çocuğum, çünkü her şeyi kaybedebilirsin. Bunu görmek istemeyecek kadar çok yatırım yaptım sana. Beni anlıyor musun?”</p>

    <p>“Sanırım, Elaida Sedai,” dedi Elayne. Sesi, hiç anlamıyormuş gibi çıkmıştı. Egwene de anlamıyordu.</p>

    <p>Elaida konuyu bir kenara bıraktı. “Büyük tehlike içinde olabilirsiniz. Üçünüz birden. Ortadan kayboluyorsunuz ve geri dönüyorsunuz, bu arada Liandrin ve... arkadaşları buradan ayrılıyor. Karşılaştırma yapılması kaçınılmaz. Liandrin ve onunla birlikte gidenlerin Karanlıkdostu olduğundan eminiz. Kara Ajah. Aynı suçlamanın Elayne’e yöneltilmesine izin veremem ve anlaşılan onu korumak için hepinizi korumam gerek. Bana neden kaçtığınızı ve bunca aydır ne yaptığınızı anlatın, ben de sizin için elimden geleni yapayım.” Gözleri, çengel gibi Egwene’e takıldı.</p>

    <p>Egwene Aes Sedai’nin kabul edeceği bir yanıt bulmak için kıvrandı. Elaida’nın bazen yalanı anında anlayabildiği söylenirdi. “Şey... Mat yüzünden. O çok hasta.” Gerçek olmayan hiçbir şey söylememek, ama gerçekten uzak bir izlenim bırakmak için sözcüklerini dikkatle seçiyordu. <em>Aes Sedailer bunu hep yapıyor.</em> “Biz gidip... Biz Şifa bulması için onu geri getirdik. Getirmeseydik, ölecekti. Amyrlin ona Şifa verecek.” <em>Umarım.</em> Kızıl Aes Sedai’nin gözlerine bakmaya devam edebilmek, suçlu suçlu ayak değiştirmemek için kendini zorladı. Elaida’nın yüzüne bakarak, tek bir sözcüğüne inanıp inanmadığını anlamak imkânsızdı.</p>

    <p>“Bu kadarı yeter, Egwene,” dedi Nynaeve. Elaida’nın delici bakışları ona kaydı, ama Nynaeve o bakışlardan etkilendiğini belli etmedi. Aes Sedai’nin bakışlarına, gözlerini kırpmadan karşılık verdi. “Araya girdiğim için beni affedin, Elaida Sedai,” dedi rahatça, “ama Amyrlin Makamı kusurlarımızın geçmişte bırakılacağını ve unutulacağını söyledi. Yeni bir başlangıç yapmak için, onlardan bahsetmeyeceğiz bile. Amyrlin sanki hiçbiri olmamış gibi davranmamız gerektiğini söyledi.”</p>

    <p>“Öyle söyledi demek,” Elaida’nın sesi ya da yüzü inanıp inanmadığını göstermiyordu hâlâ. “İlgi çekici. Cezanız tüm Kule’ye ilan edilmişken, her şeyi unutmanız oldukça zor. Böyle bir şey daha önce hiç görülmedi. Yalıtılma cezaları dışında, hiç duyulmadı. Neden her şeyi geçmişte bırakmaya bu kadar hevesli olduğunuzu anlayabiliyorum. Anladığım kadarıyla Kabuledilmişler arasına terfi etmişsin, Elayne. Egwene de. Bu ceza sayılmaz.”</p>

    <p>Elayne, konuşmak için izin istercesine Aes Sedai’ye baktı. “Anne hazır olduğumuzu söyledi,” dedi. Sesine bir meydan okuma tınısı gelmişti. “Öğrendim Elaida Sedai ve büyüdüm. Aksi halde beni terfi ettirmezdi.”</p>

    <p>“Öğrenmiş,” dedi Elaida düşünceler içinde, “ve büyümüş. Belki de öyledir.” Sesinde, bunun iyi olduğunu ifade eden hiçbir şey yoktu. Bakışları, sorgu dolu, Egwene ve Nynaeve’e kaydı. “Sizin köyünüzden olan bu delikanlıyla, Mat ile döndünüz. Köyünüzden bir delikanlı daha vardı. Rand al’Thor.”</p>

    <p>Egwene buz gibi bir elin aniden midesini kavradığını hissetti.</p>

    <p>“Umarım iyidir,” dedi Nynaeve sakin sakin, ama eli örgüsünü sıkı sıkı kavramıştı. “Onu bir süredir görmüyoruz.”</p>

    <p>“İlgi çekici bir genç adam.” Elaida konuşurken onları inceliyordu. “Onunla bir kez karşılaştım ve onu... çok ilginç buldum. Sanırım o bir <em>ta’veren.</em> Evet. Pek çok sorunun yanıtı onda saklı olabilir. Şu Emond Meydanı’ndan sizin gibi iki kadın ve Rand al’Thor çıkabildiğine göre sıradışı bir yer olmalı.”</p>

    <p>“Yalnızca bir köy,” dedi Nynaeve. “Tıpkı diğerleri gibi bir köy.”</p>

    <p>“Evet. Elbette.” Elaida gülümsedi, soğuk soğuk kıvrılan dudaklar Egwene’in midesinin burkulmasına sebep oldu. “Bana delikanlıdan bahsedin. Amyrlin bu konuda da sessiz kalmanızı emretmemiştir, değil mi?”</p>

    <p>Nynaeve örgüsünü çekti. Elayne, içinde önemli bir şey gizliymiş gibi halıyı inceliyordu. Egwene bir yanıt bulmak için kafa patlatıyordu. <em>Yalanları anında anlayabilir, diyorlar. Işık, gerçekten de yalanları anlayabiliyorsa...</em> An uzadı, sonunda Nynaeve ağzını açtı.</p>

    <p>O anda kapı yeniden açıldı. Sheriam şaşkın şaşkın odaya baktı. “Seni burada bulmam iyi oldu, Elayne. Üçünüzün de gelmesini istiyorum. Seni bulmayı beklemiyordum, Elaida.”</p>

    <p>Elaida şalını düzelterek doğruldu. “Hepimiz bu kızları merak ettik. Neden kaçtıklarını. Gittikleri yerde ne tür maceralar yaşadıklarını. Anne’nin bu konudan bahsetmemelerini emrettiğini söylüyorlar.”</p>

    <p>“Böylesi daha iyi,” dedi Sheriam. “Cezalandırılacaklar, bununla bitmeli. Ceza uygulandıktan sonra, ona sebep olan kusurun silinmesi gerektiğini düşünmüşümdür hep.”</p>

    <p>İki Aes Sedai uzun bir an boyunca, ifadesiz yüzlerle, birbirlerine bakarak durdular. Sonra Elaida, “Elbette. Belki onlarla başka zaman konuşurum. Başka konularda,” dedi. Beyaz elbiseli üç kadına fırlattığı bakış, Egwene’e bir uyarı gibi geldi. Sonra Elaida, Sheriam’ın yanından kayarcasına geçti.</p>

    <p>Çömezler Sorumlusu kapıyı açık tutarak diğer Aes Sedai’nin galeride uzaklaşmasını izledi. Yüzündeki ifade hâlâ anlaşılmazdı.</p>

    <p>Egwene uzun bir nefes salıverdi ve Nynaeve ile Elayne’in kendisini yankıladığını işitti.</p>

    <p>“Beni tehdit etti,” dedi Elayne inanmazlık içinde, biraz da kendi kendine. “İnatçı davranmaya devam edersem beni yalıtmakla tehdit etti.”</p>

    <p>“Onu yanlış anlamışsın,” dedi Sheriam. “İnatçılık yalıtılmakla cezalandırılan bir kusur olsaydı, yalıtılanlar listesi ezberleyemeyeceğin kadar uzun olurdu. Pek az uysal kadın yüzüğü ve şalı kazanır. Elbette bu, gerektiği zaman uysal davranmayı öğrenmemelisiniz anlamına gelmiyor.”</p>

    <p>“Evet, Sheriam Sedai,” dedi üçü birden ve Sheriam gülümsedi.</p>

    <p>“Gördünüz mü? En azından uysalmış gibi görünebiliyorsunuz. Ve tekrar Amyrlin’in gözüne girene kadar epey pratik yapacaksınız. Benim gözüme girmek için de. Benim gözüme girmek daha zor olacak.”</p>

    <p>“Evet, Sheriam Sedai,” dedi Egwene, ama bu sefer yalnızca Elayne ona eşlik etti.</p>

    <p>Nynaeve, “Ya... ceset, Sheriam Sedai? Ruhsuz? Onu kimin öldürdüğünü buldunuz mu? Ya da neden Kule’ye girdiğini?” dedi.</p>

    <p>Sheriam’ın ağzı gerildi. “Ne zaman bir adım öne atsan, Nynaeve, bir adım da geri atıyorsun. Elayne’in şaşırmamasından, ona da anlattığınızı anlıyorum. <em>Üstelik bu konudan bahsetmemenizi söylediğim halde!</em> Demek Kule’de bugün çömez kısmında bir adamın öldürüldüğünü bilen tam yedi kişi var ve bunların ikisi sadece o kadarını bilen erkekler. Yalnız, onlar ağızlarını kapalı tutacak. Çömezler Sorumlusu’nun emrinin sizin için ağırlığı yoksa –eğer öyleyse bu durumu düzelteceğim– belki Amyrlin Makamı’nın emrine itaat edersiniz. Bu konudan, Anne ve benden başka kimseye bahsetmeyeceksiniz. Amyrlin uğraşması gereken söylentilere yenilerinin eklenmesine izin vermeyecek. Anlaşıldı mı?”</p>

    <p>Sesindeki sertlik, “Evet, Sheriam Sedai,” diyen bir koro çıkardı ortaya –ama Nynaeve durmayı reddetti. “Yedi, dediniz, Sheriam Sedai. Artı adamı öldüren her kimse. Belki Kule’ye girerken yardım da almışlardır.”</p>

    <p>“Bu sizi ilgilendirmez.” Sheriam’ın ifadesiz bakışları hepsini kapsıyordu. “Bu adam hakkında sorulması gereken soruları ben soracağım. Siz ölü bir adam hakkında bildiğiniz her şeyi unutacaksınız. Aksi davranışınızı görürsem... Eh, dikkatinizi odaklamanız için tencere ovmaktan kötü işler vardır. Ve bahane kabul etmem. Daha fazla soru duyacak mıyım?”</p>

    <p>“Hayır, Sheriam Sedai.” Bu sefer Nynaeve’in de katıldığını duyan Egwene rahat bir nefes aldı. Büyük teselli olduğundan değil. Sheriam’ın dikkatli gözleri Kara Ajah aramayı güçleştirecekti. Bir an çılgınca kahkaha atmak istedi. <em>Kara Ajah bizi yakalamazsa, Sheriam yakalayacak.</em> Kahkaha atma dürtüsü kayboldu. <em>Sheriam da Kara Ajah değilse.</em> Bu düşünceyi yok edebilmeyi diledi.</p>

    <p>Sheriam başını salladı. “Pekâlâ, o zaman. Benimle gelin.”</p>

    <p>“Nereye?” diye sordu Nynaeve, sonra Aes Sedai’nin gözleri kısılmadan bir an önce ekledi, “Sheriam Sedai.”</p>

    <p>“Unuttunuz mu?” dedi Sheriam gergin bir sesle, “Kule’de Şifa hastayı getirenlerin huzurunda yapılır.”</p>

    <p>Egwene Çömezler Sorumlusu’nun sabrını tüketmiş olduklarım düşündü, ama kendini durduramadan patladı, “Demek ona Şifa verecek gerçekten!”</p>

    <p>“Başkalarının yanı sıra bizzat Amyrlin Makamı da onunla ilgilenecek.” Sheriam’ın yüzü sesinden daha fazla ifade taşımıyordu. “Kuşku duymanız için sebep mi vardı?” Egwene başını iki yana salladı. “O zaman burada dikilerek arkadaşınızın yaşamını boşa harcıyorsunuz. Amyrlin Makamı bekletilmekten hoşlanmaz.” Ama sözlerine rağmen, Egwene Aes Sedai’nin hiç acelesinin olmadığını hissetti.</p>
  </div>
</body>
</html>
