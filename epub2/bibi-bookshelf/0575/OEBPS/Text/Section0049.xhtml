<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="40. Gecenin İçinde Bir Kahraman">40<br />
    Gecenin İçinde Bir Kahraman</h1>

    <p>Mat korkuluğa yaslandı ve <em>Gri Martı</em>’nın kürekleri onları uzun, katranlı kütükten rıhtımlara götürürken duvarlarla çevrili Aringill kasabasının yaklaşmasını izledi. Irmağa doğru uzanan yüksek, taştan duvarlarla korunan bu rıhtımlar insanlarla doluydu. Rıhtımlara bağlı değişik büyüklükteki gemilerden de çok sayıda insan iniyordu. Bazıları halatlarla bağlanmış mobilyalar ve sandıklarla tıka basa dolu el arabalarını ittiriyor, kızak ya da yüksek tekerlekli arabaları çekiyorlardı, ama çoğu sırtında bohça taşıyordu, kiminin bohçası bile yoktu. Herkes telaş içinde değildi. Pek çok erkek ve kadın kararsızca bir araya toplanmıştı, yanlarında bacaklarına sarılarak ağlayan çocuklar vardı. Kırmızı ceketli, parlak zırhlı askerler onları rıhtımlardan kasabaya yönlendirmeye çalışıyordu, ama çoğu hareket edemeyecek kadar korkmuş görünüyordu.</p>

    <p>Mat döndü, elini gözlerine siper ederek arkada bıraktıkları ırmağa baktı. Erinin burada, Tar Valon’un güneyinde olduğundan daha kalabalıktı. Görüş alanında, iki üçgen yelkeni sayesinde akıntıya karşı hızla giden uzun, keskin pruvalı ince bir gemiden, geniş, küt pruvalı, kare yelkenli, ağır ağır kuzeye doğru sürünene kadar, neredeyse bir düzine gemi vardı.</p>

    <p>Ama gördüğü gemilerin yarısının ırmak ticaretiyle ilgisi yoktu. Geniş kirişli, güverteleri boş iki gemi ağır ağır ırmağın karşı tarafına, uzak kıyıdaki küçük kasabaya ilerliyordu. Güverteleri balık fıçılarıyla doluydu. Güneş hâlâ ufkun üzerindeydi, ama batmasına az kalmıştı ve o kasabanın üzerinde dalgalanan sancak, gölgelere sarınmıştı. O kıyı Cairhien’di, ama üzerinde Andor’un Beyaz Aslanı olduğunu bilmek için sancağa bakması gerekmiyordu. Gri Martı’nın kısa süreler için durduğu Andor köylerinde yeterince söylenti işitmişti.</p>

    <p>Başını iki yana salladı. Politika onu ilgilendirmiyordu. <em>Bir harita yüzünden bana yine Andorlu olduğumu söylemedikleri sürece. Yak beni, bu Cairhien meselesi yayılırsa lanet ordularında savaşmaya bile zorlayabilirler beni. Emirlere itaat etmek. Işık!</em> Ürpererek sırtını Aringill’e döndü. Gri Martı’nın güvertesinde çıplak ayaklı adamlar, rıhtımda bekleyenlere atmak üzere haladan hazırlıyorlardı.</p>

    <p>Kaptan Mallia dümende durduğu yerden onu gözlüyordu. Adam gözlerine girme çabalarını, önemli görevlerinin ne olduğunu öğrenme çabalarını hiç bırakmamıştı. Mat sonunda ona mühürlü mektubu göstermiş, Kız-Veliaht’tan Kraliçe’ye bir mektup taşıdığını söylemişti. Kızdan annesine kişisel bir mesaj; o kadar. Mallia yalnızca “Kraliçe Morgase” sözcüklerini duymuş gibiydi.</p>

    <p>Mat kendi kendine sırıttı. Ceketinin derin bir cebinde, gemiye bindiği zamankinden şişkin iki kese vardı; daha iki tanesini dolduracak kadar da ufak bozukluk. Şansı, zarların ve diğer her şeyin delirmiş gibi göründüğü o ilk, tuhaf geceki kadar iyi değildi, ama yeterince iyiydi. Üçüncü geceden sonra Mallia dostluğunu kumar oynayarak göstermeye çalışmaktan vazgeçmişti, ama o zamana kadar para sandığı epey hafiflemişti zaten. Aringill’den sonra daha da hafifleyecekti. Mallia yemek stokunu –Mat rıhtımlarda dolanan insanlara baktı– burada, ne pahasına olursa olsun yenilemek zorunda kalacaktı.</p>

    <p>Düşünceleri mektuba döndüğünde sırıtışı yok oldu. Sıcak bir hançer ucuyla biraz çalışarak altın zambak mührünü çıkarmıştı. Hiçbir şey bulamamıştı: Elayne çok çalışıyor, ilerleme kaydediyordu ve öğrenmeye hevesliydi. O görev bilir bir kızdı ve Amyrlin Makamı kaçtığı için onu cezalandırmış ve bundan bir daha bahsetmemesini söylemişti, bu yüzden annesi daha fazlasını anlatmamasını anlayışla karşılardı herhalde. Kabuledilmişliğe terfi etmişti, bu kadar kısa sürede bunu başarması ne harikaydı, değil mi; ona artık daha büyük görevler verecek kadar güveniyorlardı ve şahsen Amyrlin’e hizmet etmek için kısa süreliğine Tar Valon’dan ayrılacaktı. Annesinin endişelenmesine gerek yoktu.</p>

    <p>Morgase’e endişelenmemesi gerektiğini söylerdi tabii. Çorba tenceresinin içine attığı kendisi değil, Mat idi. O adamların peşine takılmasının sebebi bu aptal mektup olmalıydı; ama Thom mektuptan hiçbir şey çıkaramamış, “şifreler, kodlar ve Evler Oyunu” hakkında bir şeyler mırıldanmıştı.</p>

    <p>Mat mektubu ceket astarının içinde taşıyordu. Mühür eski yerine yapıştırılmıştı ve Mat kimsenin onun açılmış olduğunu anlamayacağı üzerine iddiaya girebilirdi. Eğer biri o mektup için onu öldürmeyi çok istiyorsa, bir kez daha deneyebilirdi. <em>Sana onu teslim edeceğimi söylemiştim Nynaeve ve kim beni durdurmaya çalışırsa çalışsın, edeceğim.</em> Öyle olsa bile, o üç sinir bozucu kadını gördüğü zaman <em>–eğer görebilirsem. Işık, bunu hiç düşünmemiştim–</em> onlara söyleyeceği iki çift lafı vardı, işitmekten memnun olmayacakları laflar.</p>

    <p>Mürettebat halatları rıhtıma atarken Thom güverteye çıktı. Alet çantalarını sırtına atmış, bohçasını elinde tutuyordu. Aksayarak korkuluğa gelirken, renkli yamaları dalgalansın diye pelerininin ucunu hafif hafif sallıyor, kendini beğenmiş tavırlarla uzun, beyaz bıyıklarını üflüyordu.</p>

    <p>“Kimse izlemiyor, Thom,” dedi Mat. “Ellerinde yemek olmadığı sürece gözlerinin âşık göreceğini sanmıyorum.”</p>

    <p>Thom rıhtımlara baktı. “Işık! Durumun kötü olduğunu duymuştum, ama bu kadarını beklemiyordum! Zavallı budalalar. Yarısı açlıktan ölmek üzere gibi görünüyor. Bu gece bir oda bulmak için keselerimizin birinden vazgeçmemiz gerekebilir. Ve son zamanlarda yediğin gibi yemeyi düşünüyorsan, bir kese de yemek için. Seni izlerken benim midem bulandı. O insanların seni görebileceği bir yerde böyle yemeyi dene de beynini patlatsınlar.”</p>

    <p>Mat yalnızca gülümsedi.</p>

    <p><em>Gri Martı</em> yerine bağlanırken Mallia ayaklarını vura vura, sakalının ucunu çeke çeke yaklaştı. Mürettebat iskele tahtası sürmek için koşturdu ve Sanor kalın kollarını göğsünde kavuşturarak, rıhtımlardaki kalabalığın binmeye çalışması olasılığına karşı tahtanın üstünde nöbet tutmaya başladı.</p>

    <p>“Demek burada ayrılıyorsunuz,” dedi Mallia Mat’e. Kaptan’ın gülümsemesi eskisi kadar sıcak değildi. “Yardım etmek için yapabileceğim başka bir şey olmadığından emin misin? Ruhum kavrulsun, hiç böyle bir güruh görmedim! O askerler rıhtımları boşaltmalı, gerekirse kılıçla! Boşaltmalı ki saygıdeğer tüccarlar işlerini yapabilsin. Belki Sanor sizin için bu pisliklerin arasından hanınıza yol açabilir.”</p>

    <p><em>Ki nerede kaldığımızı öğren, değil mi? Hiç sanmıyorum.</em> “Kıyıya çıkmadan önce yemek yemeyi ve vakit geçirmek için biraz zar atmayı düşünmüştüm.” Mallia’nın beti benzi attı. “Ama sanırım bir sonraki yemeğimi sallanmayan zemin üzerinde yemeyi tercih edeceğim. Bu yüzden size şimdi veda edeceğiz, kaptan. Zevkli bir yolculuktu.”</p>

    <p>Kaptanın yüzünde rahatlama ile şaşkınlık yer kapmaca oynarken Mat güverteden eşyalarını aldı ve değneğini baston gibi kullanarak Thom’la birlikte iskele tahtasında ilerledi. Mallia ikiyüzlülükle içtenlik arasında değişen, ayrıldıkları için üzüntülerini bildiren mırıltılarla tahtanın ucuna varana kadar onları izledi. Mat adamın, Andor ile Tar Valon arasındaki anlaşmanın detaylarını öğrenerek Yüksek Lord Samon’un gözüne girme şansını kaybetmekten nefret ettiğine emindi.</p>

    <p>Mat ve âşık kalabalıkta kendilerine yol açarken Thom mırıldandı, “Adamın hiç de sevilesi biri olmadığını biliyorum, ama neden ona sataşıp duruyorsun? Tear’a kadar yeteceğini düşündüğü yemeğinin tamamını yemen yetmedi mi?”</p>

    <p>“Neredeyse iki gündür o kadar çok yemiyorum.” Bir sabah açlığın yok oluverdiğini görerek rahatlamıştı. Sanki Tar Valon, üzerindeki son etkisini de kaybetmişti. “Çoğunu kenardan suya atıyordum ve kimsenin görmemesi için büyük çaba gösteriyordum.” Çoğu çocuklara ait gergin yüzlerin arasında, bu artık o kadar gülünç gelmiyordu. “Mallia sataşılmayı hak ediyordu. Ya dünkü o gemi? Sığlığa saplanan? Yardım etmek için durabilirdi, ama adamlar ne kadar bağırırlarsa bağırsınlar yanına gitmedi.” Bitap düşmüş görünmese güzel sayılabilecek, uzun siyah saçlı bir kadın, birini arar gibi her geçen adamın yüzüne bakıyordu; belinden biraz uzun bir oğlan ve daha küçük iki kız kadına sarılmış, ağlıyordu. “Irmak eşkıyaları ve tuzaklar hakkında konuştu durdu. O gemi bana tuzak gibi gelmemişti.”</p>

    <p>Thom yüksek tekerlekli bir arabanın –kanvas kaplı yığının üzerine, iki tane ciyaklayan domuzu barındıran bir kafes bağlanmıştı– önünden kaçıldı, az daha bir adamla bir kadının çektiği kızağa takılıp düşüyordu. “Halbuki sen insanlara yardım etmek için kendini paralarsın, değil mi? Bu nasıl gözümden kaçmış, tuhaf.”</p>

    <p>“Parasını ödeyebilen herkese yardım ederim,” dedi Mat kararlılıkla. “Ancak hikâyelerdeki aptallar bedavaya çalışır.”</p>

    <p>Oğlan gözyaşlarıyla mücadele ederken iki kız yüzlerini annelerinin eteğine gömmüş, ağlıyorlardı. Kadının çökmüş gözleri bir an Mat’e takıldı, yüzünü inceledi, sonra uzaklara kaydı; kadın da ağlayabilmeyi diliyormuş gibiydi. Mat bir dürtüyle cebinden bir avuç bozukluk çıkardı ve ne olduklarını görmek için bakmadan kadının eline koydu. Kadın şaşkınlıkla irkildi, elindeki altınlara ve gümüşlere baktı. Anlamazlığı çabucak gülümsemeye dönüştü ve gözleri minnet gözyaşlarıyla dolarak ağzını açtı.</p>

    <p>“Onlara yiyecek bir şeyler al,” dedi Mat çabucak ve kadın konuşamadan hızla ilerledi. Thom’un ona baktığını fark etti. “Alık alık neye bakıyorsun? Zar atmayı seven birilerini bulduğum sürece bozuk para kolay geliyor.” Thom yavaşça başını salladı, ama Mat söylemek istediği şeyi anlatabildiğinden emin değildi. <em>Lanet çocukların ağlaması sinirlerimi bozuyordu, o kadar. Aptal âşık muhtemelen artık yoluma çıkan her kimse size altın dağıtmamı bekleyecek. Aptal!</em> Bir huzursuz an boyunca, sonuncusunu Thom için mi, yoksa kendisi için mi düşündüğünden emin olamadı.</p>

    <p>Kendine hâkim olarak, aradığı yüzü bulana kadar hiçbir yüze uzun uzun bakmadı ve sonunda aradığını rıhtımın ucunda buldu. Kırmızı ceketli ve zırhlı, miğfersiz asker, insanları kasabaya sürmeye çalışıyordu. Adamda kır saçlı bir asker, on kadar kişinin deneyimli önderi görünümü vardı. Gözlerini kısarak batan güneşe bakarken, Mat’e Uno’yu hatırlatıyordu, ama bu adamın iki gözü de sağlamdı. Asker de kışkışladığı insanlar kadar yorgun görünüyordu. “İlerleyin,” diye bağırdı boğuk bir sesle. “Burada duramazsınız. İlerleyin. Kasabaya, yürüyün.”</p>

    <p>Mat askerin tam önünde durdu ve gülümsedi. “Affedersin, Yüzbaşı, bana nerede doğru düzgün bir han bulabileceğimi söyleyebilir misin? Ve satacak iyi atları olan bir ahır. Sabaha bizi uzun bir yolculuk bekliyor.”</p>

    <p>Asker onu baştan ayağa süzdü, Thom’u ve âşık pelerinini inceledi, sonra Mat’e döndü. “Yüzbaşı, ha? Eh, evlat, uyuyabileceğin bir ahır bulursan, sende Karanlık Varlık’ın şansı var demektir. Bu kalabalığın çoğu çalıların dibinde uyuyor. Ve kesilip yenmemiş bir at bulursan, muhtemelen satması için sahibiyle kavga etmen gerekir.”</p>

    <p>“At yemek mi!” diye mırıldandı Thom tiksintiyle. “Irmağın bu yanı gerçekten o kadar kötü mü oldu? Kraliçe yiyecek göndermiyor mu?”</p>

    <p>“Kötü, Âşık.” Asker tükürmek ister gibi görünüyordu. “Değirmenlerin un öğüttüğünden ve arabaların çiftliklerden yiyecek taşıdığından daha hızlı geçiyorlar ırmağı. Eh, fazla sürmeyecek. Emir geldi. Yarından itibaren kimsenin geçmesine izin vermeyeceğiz ve buna kalkışanları geri göndereceğiz.” Rıhtımda dolanan insanlara, hepsi onların suçuymuş gibi kaşlarını çattı, sonra aynı sert bakışı Mat’e çevirdi. “Kalabalık ediyorsun, yolcu. İlerle.” Sesi yine yükseldi ve işitme menzili içindeki herkese yöneldi. “İlerleyin! Burada duramazsınız! İlerleyin!”</p>

    <p>Mat ve Thom, kasaba duvarındaki kapıdan geçip Aringill’e giren insanlar, arabalar ve kızaklardan oluşan ağır akıntıya katıldı.</p>

    <p>Ana caddeler düz, gri taşlarla döşenmişti, ama o kadar kalabalıktı ki çizmelerinin altındaki taşları göremiyorlardı. Çoğu insan gidecek yerleri olmadan amaçsızca geziniyor gibiydi. Gezinmekten vazgeçmiş olanlar da keyifsiz keyifsiz yol kenarlarında oturuyorlardı, içlerinden şanslı olanların önlerinde bohçaları ya da kollarında sevdikleri birtakım eşyaları vardı. Mat kollarında saat tutan üç adam, gümüş kadeh ya da tabaklar tutan bir düzine insan gördü. Kadınlar göğüslerine daha çok çocuklarını bastırıyordu. Hava bir mırıltıyla, alçak, sözsüz bir kaygı mırıltısıyla doluydu. Mat kaşlarını çatarak kalabalığı yardı ve han tabelası aradı. Her tür bina vardı; ahşap, tuğla, taş, çatıları kiremit, tahta ya da sazdandı ve hepsi neredeyse iç içe dizilmişti.</p>

    <p>“Hiç Morgase’in yapacağı bir şey değil,” dedi Thom bir süre sonra, yarı kendi kendine. Çalı gibi kaşları, burnuna işaret eden beyaz bir ok gibi çatılmıştı.</p>

    <p>“Ne değil?” diye sordu Mat dalgın dalgın.</p>

    <p>“Irmak geçişini yasaklamak. İnsanları geri göndermek. Mizacı her zaman şimşek gibiydi, ama fakir ya da aç olan herkese karşı yumuşak yürekliydi.” Başını iki yana salladı.</p>

    <p>Mat o sırada bir tabela gördü –Irmak Gemicisi, diyordu ve üzerinde dans eden çıplak ayaklı, gömleksiz bir adam resmi vardı– ve dönüp değneğiyle kalabalığın akışını keserek geçmeye çalıştı. “Eh, o yapmış olmalı. Başka kim olabilir? Morgase’i unut, Thom. Daha Caemlyn’e çok yolumuz var. İlk önce geceyi geçirecek bir yatağın kaç altına mal olacağını öğrenelim.”</p>

    <p>Irmak Gemicisi’nin salonu da dışarıdaki sokak kadar kalabalıktı ve hancı Mat’in ne istediğini duyduğunda gıdılarını sallaya sallaya güldü. “Artık bir yatağa dört kişi düşüyor. Kendi annem gelse ateş yanında bir battaniye veremem ona.”</p>

    <p>“Muhtemelen fark etmişsindir,” dedi Thom, sesi o yankılı haline bürünerek, “ben bir âşığım. Kuşkusuz müşterilerini hikâyeler, jonglörlük, ateş yeme ve el çabukluğuyla eğlendirmem karşılığında en azından bir köşede iki şilte bulabilirsin bize.” Hancı, suratına kahkahayı patlattı.</p>

    <p>Mat onu sokağa çekerken Thom normal sesiyle homurdandı, “Bana ahırı sorma şansı vermedin. En azından samanlıkta bir yer bulabilirdim.”</p>

    <p>“Emond Meydanı’ndan ayrıldığımdan beri yeterince samanlıkta ve ahırda uyudum,” dedi Mat ona, “yeterince çalı dibinde de. Ben yatak istiyorum.”</p>

    <p>Ama bulduğu sonraki dört handa, hancılar ona ilkiyle aynı yanıtı verdiler; son ikisinde, yatak karşılığında zar atmak istediğini söylediğinde neredeyse tutup dışarı atacaklardı onu. Beşincinin sahibi ise Kraliçe’ye bile bir şilte bulamayacağını söylediğinde –bu hanın ismi İyi Kraliçe idi– Mat içini çekti ve sordu, “Ya ahırın? Kuşkusuz bedelini ödersek samanlıkta yatabiliriz.”</p>

    <p>“Ahırım atlar içindir,” dedi yuvarlak yüzlü adam, “gerçi şehirde pek at da kalmadı ya.” Gümüş bir kadehi parlatıyordu; sonra derin, çekmeceli bir sandığın üzerindeki pek derin olmayan bir dolabın kapağını açtı ve kadehi diğerlerinin yanına koydu; hiçbiri birbirine uymuyordu. Sandığın üzerinde işlenmiş deriden bir zar kabı duruyordu, dolabın kapaklarının hemen arkasında. “Oraya insan yerleştirmiyorum, atları korkuturlar, hatta belki çalarlar. Bana hayvanlarını ahıra koymam için para ödeyenler onlara iyi bakılmasını ister, üstelik orada benim de iki atım var. Ahırımda size verecek yatağım yok.”</p>

    <p>Mat düşünceli düşünceli zar kabına baktı. Cebinden altın bir Andor kronu çıkardı ve sandığın üzerine koydu. Bir sonraki gümüş bir Tar Valon markası idi, sonra bir tane altın Tar Valon markası ve bir altın Tear kronu. Hancı paralara baktı ve tombul dudaklarını yaladı. Mat bunlara iki gümüş Illian markası ve bir altın Andor kronu daha ekledi ve yuvarlak yüzlü adama baktı. Hancı tereddüt etti. Mat paralara uzandı. Ama hancının eli onları önce kaptı.</p>

    <p>“Belki sadece siz ikiniz atları o kadar rahatsız etmezsiniz.”</p>

    <p>Mat ona gülümsedi. “Atlardan bahsetmişken, o ikisine kaç para istersin? Eyerleri ve koşum takımlarıyla, elbette.”</p>

    <p>“Atlarımı satmam,” dedi adam, paraları göğsüne bastırarak.</p>

    <p>Mat zar kabını aldı ve tıkırdattı. “Atlara, eyerlere ve koşum takımlarına karşılık, ortaya az önce verdiğimin iki katını koyuyorum.” İddiayı karşılayacak parası olduğunu göstermek için ceketinin cebini sallayarak bozuklukları şıngırdattı. “Senin iki atışının en büyüğüne karşı ben bir kez atacağım.” Hancının yüzü açgözlülükle aydınlanırken neredeyse gülecekti.</p>

    <p>Mat ahıra girerken yaptığı ilk şey yarım düzine bölmeyi kontrol edip iki kahverengi iğdiş atı bulmak oldu. Bir şeye benzemiyorlardı, ama ona aittiler. Fena halde tımara ihtiyaç duyuyorlardı, ama bunun dışında, bir tanesi hariç bütün seyislerin kaçtığı düşünülünce, oldukça iyi durumdaydılar. Hancı, seyislerin aldıkları paranın artık onları geçindirmeye yetmediği şeklindeki şikâyetleri hakkında oldukça yerici konuşmuştu; kalan tek adamın, üç adamın işini yaptığı için yorulup eve gideceğini söyleme cüretini göstermesini suç olarak görüyordu.</p>

    <p>“Beş tane altı,” diye mırıldandı Thom arkasından. Ahıra fırlattığı bakışlar o kadar da hayranlık dolu değildi, oysaki öneri kendisine aitti. Batan güneşin geniş kapıdan içeri dolan son ışıklarında toz zerrecikleri parlıyordu ve saman balyalarını kaldırmak için kullanılan halatlar çatı kirişlerindeki makaralardan sarmaşıklar gibi sarkıyordu. Yukarıdaki samanlık loş ve gölgeliydi. “Adam ikinci seferinde dört altı ve bir beş attığında, kesin kazandığını düşündü. Ben de öyle. Son zamanlarda her zar atışını kazanmıyorsun.”</p>

    <p>“Yeterince kazanıyorum.” Mat, her atışta kazanmadığı için rahatlamıştı. Şans iyiydi hoştu ama o geceyi hatırlayınca hâlâ sırtı ürperiyordu. Yine de, zar kabını sallarken bir an bütün zarların ne geleceğini anlamıştı sanki. Mat değneği samanlığa atarken gökyüzünde gök gürültüsü patladı. Thom’a seslenerek merdiveni tırmandı. “Bu iyi bir fikirdi. Bu gece yağmurda kalmamak hoşuna gider sanırım.”</p>

    <p>Samanın çoğu dış duvarlara yaslanmış balya yığınları halinde duruyordu, ama yine de ortalıkta şilte yapacak kadar gevşek saman vardı. Mat deri çantasından iki somun ekmek ve bir parça yeşil damarlı peynir çıkarırken merdivenin tepesinde Thom belirdi. Hancıyı –adı Jeral Florry idi– yiyecek satmaya ikna etmek için, eski huzurlu günlerde o atlardan birini almaya yetecek kadar para vermek gerekmişti. Yağmur çatıyı döverken yediler, mataralarındaki suyu içtiler –Florry şaraplarını satmayı kabul etmemişti. Bitirdiklerinde Thom çakmak kutusunu çıkardı, uzun saplı piposunu tütünle doldurdu ve arkasına yaslanarak tüttürmeye başladı.</p>

    <p>Mat sırtüstü yatmış, gölgeler içindeki çatıya bakıyor, sabaha kadar yağmurun dinip dinmeyeceğini merak ediyordu –o mektubu bir an önce elinden çıkarmak istiyordu– ki bir dingilin gıcırdayarak ahıra girdiğini duydu. Samanlığın kenarına yuvarlanarak aşağıya baktı. Görebileceği kadar ışık vardı.</p>

    <p>İnce bir kadın sürükleyerek getirdiği büyük tekerlekli arabanın oklarının arasında doğruluyordu. Kendi kendine mırıldanarak pelerinini çıkardı ve üzerindeki yağmur damlalarını silkeledi. Saçları sayısız küçük örgü halinde örülmüştü ve ipek elbisesinin –Mat’e açık yeşil gibi gelmişti– önünde girift işlemeler vardı. Elbisenin bir zamanlar iyi olduğu anlaşılıyordu, ama artık lime lime ve lekeliydi. Kadın kendi kendine mırıldanmaya devam ederek yumruğunu sırtına bastırdı, sonra ahır kapısına seğirtip yağmura baktı. Aynı hızla kapının iki büyük kanadını kapattı ve ahırı karanlığa boğdu. Aşağıdan bir hışırtı, bir tıngırtı ve sıvı çalkalanma sesi geldi, sonra aniden kadının ellerinin arasındaki lambada küçük bir alev belirdi. Kadın çevresine bakındı, bir ahır direğinde çengel buldu, lambayı astı ve gidip arabasının üstünü örten, halatlarla bağlanmış kanvasın altını karıştırdı.</p>

    <p>“Çok çabuk yaptı,” dedi Thom usulca, piposunu ağzından çıkarmadan. “Karanlıkta çakmaktaşını çeliğe vururken kolayca ahırı yakabilirdi.”</p>

    <p>Kadın bir ekmek somununun ucunu çıkardı, ekmek çok sertmiş ama o buna aldırmayacak kadar açmış gibi kemirmeye başladı.</p>

    <p>“Peynir kaldı mı?” diye fısıldadı Mat. Thom başını iki yana salladı.</p>

    <p>Kadın havayı kokladı ve Mat, onun muhtemelen Thom’un tütününün kokusunu aldığının farkına vardı. Tam ayağa kalkıp varlıklarını bildirecekti ki, ahır kapılarından biri yine açıldı.</p>

    <p>Kadın çömelip, kaçmaya hazır dururken, dört adam yağmurdan kaçıp içeri girdi. Islak pelerinlerini kenara attıklarında geniş yenli, göğüsleri işlemeli açık renk ceketleri, bacakları işlemeli bol pantolonları göründü. Adamların giysileri süslü olabilirdi, ama hepsi iri yarı adamlardı ve sert yüzleri vardı.</p>

    <p>“Ee, Aludra,” dedi sarı ceketli adam, “tahmin ettiğin kadar hızlı kaçamadın, ha?” Aksanı Mat’e tuhaf geldi.</p>

    <p>“Tammuz,” dedi kadın, küfreder gibi. “Beceriksizliğinle beni Lonca’dan attırdığın yetmedi, seni öküz beyinli seni, şimdi de beni kovalıyorsun.” Adamla aynı tuhaf konuşma tarzına sahipti. “Seni gördüğüme memnun olduğumu mu sanıyorsun?”</p>

    <p>Adı Tammuz olan kahkaha attı. “Sen çok kocaman bir aptalsın, Aludra ve ben bunu hep biliyordum. Çekip gitmekle yetinseydin sessiz bir yerde uzun bir ömrün olabilirdi. Ama kafandaki sırları unutamadın, değil mi? Yalnızca Lonca’nın yapmaya hakkı olduğu şeyleri yaparak hayatını kazanmaya çalıştığını duymayacağımızı mı sandın?” Aniden elinde bir hançer belirdi. “Boğazını kesmek büyük bir zevk olacak, Aludra.”</p>

    <p>Mat tavandan sarkan halatlardan birini kavrayıp kendini samanlıktan aşağı savurana dek, ayağa kalktığının bile farkına varmadı. <em>Yak beni, lanet bir aptalım!</em></p>

    <p>Kendi kendine sadece bunu söyleyecek zamanı oldu, hemen sonra, ne olduğunu bile anlamadan pelerinli adamları tekmeleyerek top yuvarlama oyunundaki lobutlar gibi devirmeye başlamıştı. Halatlar ellerinden kaydı, ceplerindeki paralar saçılarak saman kaplı yerde yuvarlandı ve bir bölmeye çarpıp durdu. Ayağa kalkmayı başardığında dört adam da doğruluyordu. Ve hepsinin ellerinde hançerler vardı. <em>Işığın kör ettiği aptal! Yak beni! Yak beni!</em></p>

    <p>“Mat!”</p>

    <p>Başını kaldırdı ve Thom değneğini ona fırlattı. Değneği tam zamanında kapıp Tammuz’un elindeki bıçağa vurup düşürdü ve adamın kafasının yanına sert bir darbe indirdi. Adam yere yığıldı, ama diğer üçü hemen arkasındaydı. Bunu izleyen kargaşada, Mat hançerleri uzak tutmak için değneği çevirmekle yetinmek zorunda kaldı; açık bulup da bir kafaya iyi bir darbe indirebilene kadar dizlere, ayak bileklerine, kaburgalara hafif vuruşlar yapıyordu. Adamların sonuncusu da yere düştüğü zaman bir an onlara baktı, sonra öfkeli bakışlarını kadına çevirdi. “Öldürülmek için bu ahırı seçmek zorunda mıydın?”</p>

    <p>Kadın ince çelikli hançerini yumuşak bir hareketle kemerindeki kınına soktu. “Sana yardım ederdim, ama elimde çelikle yaklaşırsam beni o koca soytarılardan biri sanırsın diye korktum. Ve bu ahırı seçtim çünkü yağmur ıslak, ben de ıslağım ve burayı gözetleyen kimse yok.”</p>

    <p>Kadın Mat’in düşündüğünden daha yaşlıydı, ondan en az on on beş yaş büyük, ama yine de güzeldi. İri, koyu renk gözleri, surat asmanın eşiğindeymiş gibi görünen küçük bir ağzı vardı. <em>Ya da bir öpücüğe hazırlanıyormuş gibi.</em> Mat küçük bir kahkaha attı ve değneğine yaslandı. “Eh, olan olmuş artık. Herhalde başımıza bela sarmaya çalışmıyordun.”</p>

    <p>Thom bacağı yüzünden zar zor merdivenden iniyordu ve Aludra bakışlarını ondan Mat’e kaydırdı. Âşık pelerinini kuşanmıştı; birinin onu pelerinsiz görmesine nadiren izin verirdi, özellikle de ilk seferde. “Bu bir hikâye gibi,” dedi kadın. “Bir âşık ve genç bir kahraman tarafından kurtarılıyorum.” Yere yayılmış adamlara kaşlarını çattı. “Anneleri domuz olan bunlardan.”</p>

    <p>“Neden seni öldürmek istediler?” diye sordu Mat. “Adam sırlar hakkında bir şey söylemişti.”</p>

    <p>“Sırlar,” dedi Thom, gösteri yaparmış gibi bir sesle, “tahminimde yanılmıyorsam havai fişek yapmakla ilgili. Sen bir Havai Fişekçisin, değil mi?” Pelerinini savurarak süslü bir selam verdi. “Ben Thom Merrilin, gördüğün gibi, bir âşığım.” Sonradan aklına gelmiş gibi ekledi, “Bu da Mat, bela bulma konusunda yetenekli bir genç.”</p>

    <p>“Ben eskiden Havai Fişekçi’ydim,” dedi Aludra katı katı, “ama bu koca domuz Tammuz, Cairhien Kralı için düzenlediğimiz gösteriyi mahvetti, neredeyse lonca evini de yok ediyordu. Ama Lonca Evi’nin sorumlusu bendim, bu yüzden Lonca beni sorumlu tuttu.” Sesi kendini savunur gibi çıkıyordu. “Tammuz ne derse desin, ben Lonca’nın sırlarını açıklamıyorum, ama havai fişek yapmayı bilirken açlıktan ölmeyeceğim. Artık Lonca’ya bağlı değilim, bu yüzden Lonca kuralları artık benim için geçerli değil.”</p>

    <p>“Galldrian,” dedi Thom, kadın kadar ruhsuz bir sesle. “Eh, kral öldü, bundan böyle havai fişek göremeyecek.”</p>

    <p>“Lonca,” dedi kadın bitkin bir sesle, “Cairhien’deki savaş için hepsi beni suçluyor, sanki o tek gecelik facia Galldrian’ı öldürmüş gibi.” Thom yüzünü buruşturdu. “Öyle görünüyor ki artık burada kalamayacağım,” diye devam etti kadın. “Tammuz ve bu diğer öküzler kısa süre sonra uyanırlar. Belki bu sefer askerlere kendi yaptığım şeyleri çaldığımı söylerler.” Thom’a, sonra Mat’e baktı, kaşlarını çattı ve bir karar vermiş göründü. “Sizi ödüllendirmeliyim, ama param yok. Ama altın kadar değerli bir şeyim var. Belki daha değerli. Bakalım ne düşüneceksiniz.”</p>

    <p>Kadın arabasını örten kanvasın altını karıştırırken Mat ve Thom bakıştılar. <em>Parasını veren herkese yardımcı olurum.</em> Thom’un mavi gözlerinde sorgular gibi bir bakış belirdiğini düşündü.</p>

    <p>Aludra birbirine benzeyen bohçaların arasından birini ayırdı. Kalın yağlı kumaştan, ancak kucaklayabileceği kadar tombul, kısa bir rulo. Onu samanların üzerine koydu, ipini çözdü ve kumaşı yere yaydı. Üzerinde boylu boyunca dört sıra cep vardı, her cep sırası bir öncekinden daha büyüktü. Her cepte, ucundan siyah bir sicim çıkan, tam da içinde durdukları cep boyunda, mum kaplı kâğıttan birer silindir vardı.</p>

    <p>“Havai fişek,” dedi Thom. “Biliyordum. Aludra, bunu yapmamalısın. Bunları satarak iyi bir handa on gün yaşayabilir ve her gün güzel yemekler yiyebilirsin. Eh, yani Aringill dışında her yerde.”</p>

    <p>Kadın uzun yağlı kumaşın yanında diz çökerek burnunu çekti. “Sessiz ol, seni ihtiyar seni.” Sesi kaba değildi. “Minnetimi göstermeme izin yok mu? Satmak için bunlardan var daha, yoksa bunu size verir miydim sanıyorsun? Dikkatle dinleyin.”</p>

    <p>Mat büyülenmiş gibi kadının yanına diz çöktü. Hayatı boyunca iki kez Havai fişek görmüştü. Çerçiler Emond Meydanı’na bunlardan getirir, bu durum Köy Kurulu’na epey pahalıya patlardı. Mat on yaşındayken içinde ne olduğunu görmek için birini kesip açmaya kalkmıştı ve büyük velveleye sebep olmuştu. Belediye Başkanı Bran al’Vere onu tokatlamıştı; o zaman Hikmet olan Doral Barran onu sopayla dövmüştü; eve gittiğinde ise babası kemerle dövmüştü. Bir ay boyunca köyde kimse onunla konuşmamıştı, Rand ve Perrin dışında. Onlar da daha çok ne büyük aptallık yaptığını söylemişlerdi. Silindirlerden birine dokunmak için uzandı.</p>

    <p>“İlk önce beni dinle, dedim! Şu en küçük olanlar büyük bir patlama sesi çıkarırlar, ama hepsi o kadar.” Gösterdikleri, serçe parmak boyundaydılar. “Bu ikinciler, patlama ve parlak bir ışık çıkarırlar. Sonrakiler patlama, ışık ve kıvılcımlar yaratırlar. Sonuncular” –bunlar Mat’in başparmağından daha kalındı– “hepsini yapar, ama kıvılcımlar rengârenk olur. Neredeyse geceçiçeği gibi, ama gökyüzünde değil.”</p>

    <p><em>Geceçiçeği mi?</em> diye düşündü Mat.</p>

    <p>“Bunları kullanırken özellikle dikkatli olmalısınız. Fitili görüyor musunuz, çok uzun.” Mat’in boş boş baktığını gördü ve uzun, siyah sicimlerden birini ona doğru salladı. “Bu, bu!”</p>

    <p>“Yaktığın yer,” diye mırıldandı Mat. “Biliyorum.” Thom boğazından bir ses çıkardı ve gülümsemesini örter gibi parmak boğumlarıyla bıyıklarını sıvazladı.</p>

    <p>Aludra homurdandı. “Yaktığın yer. Evet. İçlerinden hiçbirine yakın durma, ama bu en büyüklerinin fitilini yaktıktan sonra kaç. Anladın mı?” Uzun kumaşı çabuk çabuk yuvarladı. “İster sat, ister kullan. Ama unutma, bunu asla ateşe yaklaştırmamaksın. Ateş hepsinin patlamasına sebep olur. Hepsi bir arada patlarsa, bir evi bile yok edebilir.” İpleri bağlarken durakladı, sonra ekledi, “Ve son bir şey var, duymuş olabilirsin. Bazı aptalların içini görmek için yaptığı gibi kesip açmaya kalkma. Bazen içindekiler havayla temas edince ateşe gerek kalmadan patlar. Parmaklarını, hatta elini kaybedebilirsin.”</p>

    <p>“Evet duymuştum,” dedi Mat ifadesizce.</p>

    <p>Kadın, onun yine de böyle bir şey yapmayı düşünüp düşünmediğini merak ediyormuşçasına kaşlarını çattı, sonra nihayet ruloyu ona verdi. “Al. Bu keçi yavruları uyanmadan gitmeliyim.” Hâlâ açık duran kapıdan görünen geceye, yağan yağmura baktı, içini çekti. “Belki başka bir kuru yer bulurum. Sanırım yarın Lugard’a doğru gideceğim. Bu domuzlar benim Caemlyn’e gitmemi bekler, bekleyeceklerdir herhalde.”</p>

    <p>Lugard Caemlyn’den de uzaktı. Mat aniden sert ekmek ucunu hatırladı. Kadın parası olmadığını söylemişti. Havai fişeklere yetecek parası olan birini bulamadığı sürece, onlar sayesinde yiyecek satın alamazdı. Mat düşerken yere saçılan altın ve gümüşlere bakmamıştı bile; paralar lamba ışığı altında samanların içinde pırıldıyor, ışıldıyordu. <em>Ah, Işık, herhalde aç gitmesine izin veremem.</em> Hemen ulaşabildiği kadar parayı avuçladı.</p>

    <p>“Şey... Aludra? Bende çok var, gördüğün gibi. Düşündüm ki belki...” Paraları ona uzattı. “Daha fazlasını kazanabilirim.”</p>

    <p>Kadın pelerinini omuzlarına alırken durdu, sonra Thom’a gülümseyerek işini tamamladı. “Daha genç, değil mi?”</p>

    <p>“Genç,” diye onayladı Thom. “Ve inanmayı istediğinin yarısı kadar bile kötü değil. Bazen değil.”</p>

    <p>Mat ikisine dik dik baktı ve elini indirdi.</p>

    <p>Aludra arabanın oklarını kaldırıp çevirdi ve kapıya yöneldi. Yanından geçerken Tammuz’un kaburgalarına bir tekme salladı. Adam halsizce inledi.</p>

    <p>“Bir şey öğrenmek istiyorum, Aludra,” dedi Thom. “Karanlıkta o lambayı nasıl bu kadar çabuk yaktın?”</p>

    <p>Kadın kapının önünde durup omzunun üzerinden ona gülümsedi. “Sana sırlarımın hepsini söylememi mi istiyorsun? Minnettarım, ama âşık değilim. O sırrı Lonca bile bilmiyor, çünkü yalnızca benim keşfim. Sana şu kadarını söyleyeyim. Doğru düzgün nasıl çalıştığını bulduğum ve yalnızca ben istediğim zaman çalışmasını sağladığım zaman, o çubuklar bana servet kazandıracak.” Ağırlığını oklara verdi, arabayı yağmurun altına çekti ve gecenin içinde kayboldu.</p>

    <p>“Çubuklar mı?” dedi Mat. Kadının aklının yerinde olup olmadığını merak etti.</p>

    <p>Tammuz yine inledi.</p>

    <p>“Biz de aynısını yapsak iyi olacak, evlat,” dedi Thom. “Aksi halde dört gırtlak keseceğiz ve takip eden günleri Kraliçenin Askerleri’ne açıklama yaparak geçireceğiz. Bunlar, sırf kindarlıktan onları üzerimize salacak türden adamlara benziyor. Ve sanırım kin tutmak için epey sebepleri var.” Tammuz’un arkadaşlarından biri kendine geliyormuş gibi kımıldandı ve anlaşılmaz bir şeyler mırıldandı.</p>

    <p>İkisi eşyalarını toplayıp atları eyerlediğinde Tammuz, başı aşağı sarkık, elleri ve dizleri üzerinde doğrulmuştu, diğerleri ise inleyerek kıpırdanmaya başlamıştı.</p>

    <p>Mat eyere atlayarak açık kapıdan, eskisinden de çok yağmaya başlamış yağmura baktı. “Lanet bir kahraman,” dedi. “Thom, bir daha kahramanlığa kalkışacakmış gibi görünürsem beni tekmele, olmaz mı?”</p>

    <p>“O zaman farklı mı davranırdın?”</p>

    <p>Mat ona kaşlarını çattı, sonra başlığını çekti ve pelerininin eteklerini eyerinin arkasına bağladığı şişman rulonun üzerine yaydı. Yağlı kumaş varken bile, yağmura karşı biraz daha korumanın zararı olmazdı. “Sen tekmele yine!” Atının kaburgalarını topukladı ve yağmurlu geceye doğru atını dörtnala kaldırdı.</p>
  </div>
</body>
</html>
