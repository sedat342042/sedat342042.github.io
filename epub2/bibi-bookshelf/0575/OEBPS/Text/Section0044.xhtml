<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="35. Atmaca">35<br />
    Atmaca</h1>

    <p>Muhafız’ın uzun bacakları Perrin’inkilere fark attı. Perrin hanın dışındaki kalabalığın arasından kendine yol açarken Lan çoktan telaşsız bir tavırla merdiveni çıkıyordu. Perrin kendini aynı derecede yavaş yürümeye zorladı. Kapıda, başkalarını ittirip öne geçen insanlarla ilgili homurtular yükseldi.</p>

    <p>“Yine mi?” diyordu Orban, kupasını yeniden doldurulmak üzere kaldırarak. “Evet, pekâlâ. İlerlediğimiz yolun yakınında pusu kurmuşlardı ve ben Remen’e bu kadar yakın bir yerde pusu beklemiyordum. Çığlık atarak çalılıktan üzerimize atıldılar. Bir nefeste aramızdaydılar, mızraklarını savurup benim iki adamımla Gann’ın adamlarından birini o anda öldürdüler. Evet, Aielleri görür görmez tanıdım ve...”</p>

    <p>Perrin merdiveni aceleyle çıktı. <em>Eh, Orban artık onları tanıyor.</em></p>

    <p>Moiraine’in kapısının ardından sesler geliyordu. Perrin kadının bu konuda söyleyeceklerini duymak istemiyordu. Kapının yanından hızla geçti ve kafasını Ogier’in odasına soktu.</p>

    <p>Ogier yatağı alçak, dev gibi bir şeydi, Perrin’in gördüğü en büyük insan yatağından iki kat uzun, yarım kat genişti ve odanın büyük bölümünü kaplıyordu. Üstelik odası Moiraine’inki kadar geniş ve güzeldi. Loial’in yatağın şarkı söylenmiş ağaç olduğu hakkında bir şeyler dediğini hatırlıyordu ve başka zaman olsa durup, yatağın durduğu yerde yetişmiş gibi görünmesini sağlayan akıcı kıvrımlarını seyrederdi. Ogierler gerçekten de eski zamanlarda Remen’de mola vermiş olmalıydı, çünkü hancı Loial’e uyacak büyüklükte ahşap bir koltuk bulmuştu ve o da yastıklarla doluydu. Ogier gömleği ve pantolonu içinde rahatça yastıkların üzerine oturmuş, koltuğun kolundaki büyük, kumaş ciltli deftere yazarken tembel tembel çıplak ayak bileğini diğer ayağının başparmağıyla kaşıyordu.</p>

    <p>“Gidiyoruz!” dedi Perrin.</p>

    <p>Loial irkildi, mürekkep şişesini devirecek, defterini düşürecek oldu. “Gidiyor muyuz? Ama daha yeni geldik,” diye gürledi.</p>

    <p>“Evet, gidiyoruz. Elinden geldiğince çabuk ahıra gel. Ve kimsenin seni görmesine izin verme. Sanırım mutfağa giden bir arka merdiven var.” Koridorun bu ucundaki yemek kokuları fazla güçlüydü.</p>

    <p>Ogier yatağa üzüntüyle baktı, sonra yüksek çizmelerini çekmeye başladı. “Ama neden?”</p>

    <p>“Beyazpelerinler,” dedi Perrin. “Daha sonra anlatırım.” Loial daha fazla soru soramadan, Perrin kapının önünden ayrıldı.</p>

    <p>Heybelerini açmamıştı. Sadak kemerini taktıktan, pelerini omuzlarına attıktan, battaniye rulosuyla eyerini omzuna vurduktan ve yayını aldıktan sonra, orada bulunduğuna dair hiç iz kalmamıştı. Yatağın ayakucundaki katlanmış battaniyelerde tek bir kırışık, çatlak lavaboda tek bir su damlası yoktu. Donyağından mumun fitili bile yeniydi. <em>Burada kalmayacağımı anlamış olmalıyım. Son zamanlarda arkamda iz bırakmıyorum.</em></p>

    <p>Düşündüğü gibi, arkadaki dar merdiven mutfaktan geçen bir koridora iniyordu. İhtiyatla mutfağa baktı. Büyük, hasır sepetinde görevi şiş çevirmek olan bir köpek koşturuyordu ve uzun şişin üzerinde bir kuzu budu, iri bir biftek parçası, beş tavuk ve bir kaz kızarıyordu. İkinci ocağın üzerinde, sağlam bir sopanın üzerinde asılı çorba kazanından güzel kokular yükseliyordu. Ama görünürde aşçı yoktu, köpek dışında canlı yoktu. Orban’ın yalanları için minnettar, gecenin içine seğirtti.</p>

    <p>Ahır, hanla aynı taştan yapılmış geniş bir yapıydı, ama yalnızca iri kapıların çevresindeki taş yüzeyler boyanmıştı. Bölme direğine asılı tek bir lamba loş bir aydınlık veriyordu. Çevik ve diğer atlar kapılara yakın bölmelerde bekliyordu; Loial’in iri atı kendisininkini neredeyse dolduruyordu. Saman ve at kokusu tanıdık ve rahatlatıcıydı. İlk gelen Perrin olmuştu.</p>

    <p>Görev başında yalnızca tek bir seyis vardı, kirli gömlekli, dar yüzlü, düz, gri saçlı bir adam. Adam Perrin’in kim olup da dört atın eyerlenmesini emredebildiğini, efendisinin kim olduğunu, gece yarısı toplanıp yola çıkarak ne yaptığını, Furlan Efendi’nin böyle sinsi sinsi kaçtığını bilip bilmediğini, o heybelerin içinde ne sakladığını, gözlerine ne olduğunu, hasta mı olduğunu sordu.</p>

    <p>Perrin’in arkasından bir madeni para dönerek uçtu, lamba ışığı altında altın rengi parladı. Seyis parayı bir eliyle yakaladı ve ısırdı.</p>

    <p>“Eyerle şunları,” dedi Lan. Sesi yumuşaktı, tıpkı soğuk demir gibi yumuşak. Seyis çabucak eğilip selam verdi ve atları hazırlamak üzere telaşla uzaklaştı.</p>

    <p>Tam her şey hazırlanmıştı ki Moiraine ve Loial ahıra geldi. Atlarını Lan’in ardından dışarı çıkardılar ve ahırın arkasından ırmağa uzanan bir sokakta ilerlediler. At toynaklarının döşeme taşları üzerindeki yumuşak takırtısı yalnızca kaburgaları çıkmış bir köpeğin dikkatini çekti. Köpek bir kez havladı ve onlar geçerken kaçtı.</p>

    <p>“Bazı anıları uyandırıyor, değil mi, Perrin?” dedi Loial, kendine göre sessizce.</p>

    <p>“Sesini alçak tut,” diye fısıldadı Perrin. “Hangi anıları?”</p>

    <p>“Yani, tıpkı eski zamanlardaki gibi.” Ogier sesini alçaltmayı başarmıştı; şimdi bir at yerine yalnızca köpek iriliğinde bir yabanarısı gibi ses çıkartıyordu. “Arkamızda düşmanlar, belki ileride yine düşmanlar, havada tehlike ve soğuk macera tadı varken gecenin içinde gizlice kaçmak.”</p>

    <p>Perrin Çevik’in eyerinin üzerinden Loial’e kaşlarını çattı. Kolaydı bu; gözleri eyer hizasının hemen üzerindeydi ve Loial diğer yanda, atın sırtından bir baş, omuz ve göğüs yüksekti. “Sen neden bahsediyorsun? Herhalde tehlikeden hoşlanmaya başladın! Loial, çıldırmış olmalısın!”</p>

    <p>“Yalnızca bu hissi zihnime kazımaya çalışıyorum,” dedi Loial, resmi bir sesle. Ya da belki kendini savunurcasına. “Kitabım için. Her şeyi yazmalıyım. Sanırım bundan hoşlanmaya başladım. Macera yaşamaktan. Elbette, hoşlanıyorum.” Kulakları iki kez şiddetle seyirdi. “Yazmak istiyorsam hoşlanmak zorundayım.”</p>

    <p>Perrin başını iki yana salladı.</p>

    <p>Taş iskelelerde mavna benzeri sallar, çoğu gemi gibi, kıpırtısız ve karanlık, geceyi geçirmek için birbirine sokulmuş, duruyordu. İki direkli bir geminin yanında rıhtımda ve güvertede ışıklar ve insanlar hareket halindeydi. Burada öne çıkan kokular katran ve halat, güçlü balık kokularıydı, ama en yakın deponun arkasında bir şey diğerlerini neredeyse bastıran keskin, baharatlı bir koku yayıyordu.</p>

    <p>Lan kaptanı buldu, kısa, zayıf bir adam, dinlerken başını bir yana eğmek gibi tuhaf bir alışkanlığı vardı. Pazarlık kısa sürede bitti, serenler ve askılar atları güverteye taşımak üzere hazırlandı. Perrin atlara yakından göz kulak oldu, onlarla konuştu; atların havaya kaldırılmak gibi sıradışı olaylara karşı pek az tahammülü vardı, ama Muhafız’ın aygırı bile Perrin’in mırıldanmalarıyla yatışmış gibiydi.</p>

    <p>Lan kaptana altın, yulaf çuvalları almak için depoya çıplak ayaklarla koşan iki gemiciye gümüş verdi. Mürettebat atları direkler arasında, halatlardan yapılmış, küçük bir ağıl görevi gören bir yere bağladı, bir yandan da temizlemek zorunda kalacakları pislik hakkında homurdanıp durdular. Kimsenin duyacağını düşünmüyorlardı, ama Perrin’in kulakları sözcükleri yakaladı. Adamlar atlara alışık değildi.</p>

    <p>Kısa sürede <em>Kar Kazı,</em> kaptanın –adı Jaim Adarra’ydı– düşündüğü saatten biraz önce yelken açmaya hazırdı. Halatlar atılırken Lan Moiraine’i aşağı götürdü ve Loial esneyerek onları takip etti. Perrin pruvadaki korkulukların yanında kaldı, ama Ogier’in her esnemesi onu da esnetiyordu. <em>Kar Kazı</em>’nın ırmak aşağı inerken kurtlardan, düşlerden kaçıp kaçamayacağını merak etti. Adamlar iskeleyi ittirip gemiyi uzaklaştırmak için kürekleri hazırlıyordu.</p>

    <p>Son halat kıyıya atılıp bir rıhtım işçisi tarafından yakalandıktan sonra, iki deponun arasındaki gölgelerden dar, bölünmüş etek giymiş bir kız, kollarında bir bohça, koyu renk pelerini arkasında dalgalanarak fırladı. Küreklerdeki adamlar ittirmeye başlarken güverteye atladı.</p>

    <p>Adarra dümendeki yerinden koşturdu, ama kız bohçasını sakin sakin indirdi ve sertçe, “Irmak aşağı yolculuk edeceğim... ah... diyelim ki, onun gittiği yere kadar.” Ona bakmadan Perrin’e doğru başını salladı. “Güvertede uyumaya itirazım yok. Soğuk ve ıslaklık beni rahatsız etmez.”</p>

    <p>Birkaç dakika pazarlık ettiler. Kız üç gümüş marka uzattı, geri aldığı bakır paralara kaşlarını çattı, sonra onları para kesesine tıktı ve gelip Perrin’in yanında durdu.</p>

    <p>Kızda hafif, taze ve temiz bir bitki kokusu vardı. O koyu renk, çekik gözler Perrin’e yüksek elmacık kemikleri üzerinden baktı, sonra kıyıya döndü. Perrin kızın kendi yaşlarında olduğuna karar verdi; burnu yüzüne uyuyor muydu, yoksa fazla mı belirgin duruyordu, karar veremedi. <em>Sen aptalın birisin, Perrin Aybara. Kızın neye benzediğinden sana ne?</em></p>

    <p>Şimdi iskeleyle gemi arasındaki mesafe yirmi adım olmuştu; kürekler karanlık suya dalıyor, beyaz oluklar açıyordu. Perrin bir an kızı kenardan aşağı atmayı düşündü.</p>

    <p>“Eh,” dedi kız biraz sonra, “yolculuklarımın beni bu kadar kısa zamanda Illian’a geri götüreceği hiç aklıma gelmemişti.” Sesi tizdi ve duygusuz bir konuşma tarzı vardı, ama nahoş değildi. “Illian’a gidiyorsunuz, değil mi?” Perrin’in dudakları gerildi. “Surat asma,” dedi kız. “Orada, arkanızda büyük bir kargaşa bıraktınız, sen ve o Aiel. Ben ayrılırken gürültü yeni başlıyordu.”</p>

    <p>“Onlara söylemedin mi?” dedi Perrin şaşkınlık içinde.</p>

    <p>“Kasabalılar Aiel’in zinciri kemirdiğini ya da çıplak elleriyle kopardığını düşünüyor. Ben ayrılırken hangisi olduğuna karar vermemişlerdi.” Şüphe uyandıracak bir biçimde kıkırdamaya benzeyen bir ses çıkardı. “Orban, yaralarının Aiel’i bizzat takip etmesine izin vermemesinden duyduğu nefreti üstüne basa basa dile getirdi.”</p>

    <p>Perrin hıhladı. “Adam bir daha Aiel görürse lanet olasıca altına edecek.” Boğazını temizledi ve mırıldandı, “Affedersin.”</p>

    <p>“Onu bilmem,” dedi kız, Perrin’in yorumu hiç de sıradışı değilmiş gibi. “Kışın onu Jehannah’da gördüm. Dört adamla birden dövüştü, ikisini öldürdü ve diğer ikisini teslim olmaya zorladı. Elbette, dövüşü o başlattı, bu başarısını biraz gölgeliyor, ama adamlar ne yaptıklarını biliyordu. Kendisini savunamayacak kişilere karşı dövüşmedi. Yine de, adam aptalın teki. Büyük Karaorman hakkında tuhaf fikirleri var. Bazılarının Gölgeler Ormanı dediği. Daha önce hiç duydun mu?”</p>

    <p>Perrin göz ucuyla ona baktı. Kız dövüşler ve öldürmeden, başka bir kadının yemek pişirmekten bahsedeceği gibi bahsediyordu. Perrin Büyük Karaorman’ı hiç duymamıştı, ama Gölgeler Ormanı İki Nehir’in hemen güneyinde uzanıyordu. “Beni mi takip ediyorsun? Handa bana bakıyordun. Neden? Ve neden onlara gördüklerini anlatmadın?”</p>

    <p>“Bir Ogier’in,” dedi kız, bakışlarını ırmağa dikerek, “Ogier olduğu açıktır ve diğerlerini çıkartmak da güç değil. Ben <em>Leydi Alys</em>’in başlığının içine Orban’dan daha iyi baktım ve kadının yüzü, taş suratlı adamın bir Muhafız olduğunu gösteriyor. O adamı kızdırmayı istiyorsam Işık kavursun beni. Adam hep öyle mi bakar, yoksa son yemeğinde bir kaya parçası mı yedi? Her neyse, geriye yalnızca sen kalıyorsun. Anlayamadığım şeylerden hoşlanmam.”</p>

    <p>Perrin bir kez daha kızı aşağı atmayı düşündü. Bu sefer ciddi ciddi. Ama Remen karanlıkta, arkalarında bir ışık lekesi olmuştu ve kıyının ne kadar uzak olduğunu kestirmek imkânsızdı.</p>

    <p>Kız onun sessizliğini, devam etmesi için teşvik olarak kabul etti. “Yani elimde” –çevresine bakındı, sonra mürettebattan en yakın kişi üç metre uzakta olmasına rağmen sesini alçalttı– bir Aes Sedai, bir Muhafız, bir Ogier... ve sen. İlk bakışta, bir köylü.” Çekik gözler Perrin’in sarı gözlerini dikkatle inceledi –Perrin bakışlarını kaçırmayı reddetti– ve gülümsedi. “Ama sen kafesteki bir Aiel’i kurtarıyorsun, onunla uzun uzun sohbet ediyorsun, sonra adamın bir düzine Beyazpelerin’i doğrayıp sosis yapmasına yardım ediyorsun. Herhalde bunu sık sık yapıyorsundur; senin için hiç de sıradışı bir şey değilmiş gibi bir halin vardı. Sizinki gibi bir yolcu grubunda tuhaf kokular alıyorum ve Avcılar da tuhaf izleri ararlar.”</p>

    <p>Perrin gözlerini kırpıştırdı; vurguyu yanlış anlamış olması imkânsızdı. “Avcı mı? Sen mi? Sen Avcı olamazsın. Sen kızsın.”</p>

    <p>Kızın gülümsemesi o kadar masumlaştı ki, Perrin neredeyse yürüyüp gidecekti. Kız geri çekildi, elleriyle gösterişli bir hareket yaptı, bir an sonra ellerinde iki bıçak tutuyordu. Numarası Thom Merrilin’inki kadar iyiydi. Kürekçilerden biri boğulur gibi bir ses çıkardı, iki tanesi sendeledi; kürekler sarsıldı, dolandı ve kaptanın bağırışları her şeyi yoluna koyana kadar <em>Kar Kazı</em> biraz sallandı. O zamana kadar siyah saçlı kız bıçakları çoktan saklamıştı yine.</p>

    <p>“Çevik parmaklar ve çevik bir zekâ seni kılıç ve kaslardan daha ileri götürür. Keskin gözlerin de faydası olur, ama neyse ki, bende bunlar var.”</p>

    <p>“Ve alçakgönüllülük,” diye mırıldandı Perrin. Kız fark etmiş görünmedi.</p>

    <p>“Ant içtim ve Illian’da, Büyük Tammaz Meydanı’nda kutsandım. Belki en genç bendim, ama o kalabalığın içinde, onca trompet, davul ve zil çalarken, herkes bağrışırken... Altı yaşında bir çocuk bile ant içebilirdi ve kimse fark etmezdi. Bin kişiydik, belki iki bin ve herkesin Valere Borusu’nu nerede bulacağına dair bir fikri vardı. Benim de var –hâlâ doğru olabileceğini düşünüyorum– ama hiçbir Avcı tuhaf bir izi görmezden gelemez. Boru kesinlikle tuhaf bir izin sonunda duruyor olmalı ve ben siz dördünüzün bıraktığından daha tuhaf iz görmedim. Nereye gidiyorsunuz? Illian’a mı? Başka bir yere mi?”</p>

    <p>“Senin fikrin ne?” diye sordu Perrin. “Boru’nun nerede olduğu hakkında?” <em>Umarım Tar Valon’da, güvendedir. Ve Işık’ın izniyle bir daha onu asla görmem.</em> “Ghealdan’da olduğunu mu düşünüyorsun?”</p>

    <p>Kız kaşlarını çatarak baktı. Perrin kızın yakaladığı kokunun peşini bırakmadığını hissediyordu, ama kıza olabildiğince çok sahte iz vermeye hazırdı. Sonra, “Manetheren’i hiç duydun mu?” dedi.</p>

    <p>Perrin neredeyse boğulacaktı. “Kulağıma çalınmıştı,” dedi ihtiyatla.</p>

    <p>“Manetheren’in her kraliçesi bir Aes Sedai’ydi ve kralı da ona bağlı Muhafızıydı. Öyle bir yer hayal edemiyorum, ama kitaplar öyle diyor. Büyük bir ülkeydi. Andor’un büyük bölümü, Ghealdan ve daha fazlası topraklarının içindeydi. Ama başkenti Puslu Dağlar’daydı. Ben Boru’nun orada olduğunu düşünüyorum. Siz dördünüzün beni götüreceği yerde değilse tabii.”</p>

    <p>Perrin’in tüyleri diken diken oldu. Kız, o köylü hödüğün biriymiş gibi ders veriyordu. “Boru’yu Manetheren’de bulamayacaksın. Şehir Trolloc Savaşları sırasında, kraliçe kocasını öldüren Dehşetlordlarını yok etmek için çok fazla Tek Güç çektiği zaman yıkıldı.” Moiraine kral ve kraliçenin isimlerini söylemişti, ama Perrin hatırlamıyordu.</p>

    <p>“Manetheren’de değil, çiftçi çocuk,” dedi kız sakin sakin, “ancak öyle bir yer iyi bir saklanma yeri olurdu. Ama Puslu Dağlar’da başka uluslar, başka şehirler var, öyle eski ki, Aes Sedailer bile onları hatırlamıyor. Dağlara gitmenin kötü şans getirdiğini anlatan onca hikâyeyi düşün. Boru’yu saklamak için o unutulmuş şehirlerden iyi yer olur mu?”</p>

    <p>“Dağlarda saklanan bir şey olduğuna ilişkin hikâyeleri ben de duydum.” Kız ona inanır mıydı? Perrin yalan söylemeyi hiç beceremezdi. “Hikâyeler ne olduğunu söylemiyor, ama dünyadaki en büyük hazineymiş. Belki de Boru’dur. Ama Puslu Dağlar yüzlerce fersah uzanır. Onu bulacaksan, bizi takip ederek zaman harcamamalısın. O zamana Boru’yu Orban ve Gann’dan önce bulmak için ihtiyacın olacak.”</p>

    <p>“Sana söyledim, o ikisinin Boru’nun Büyük Karaorman’da gizli olduğu gibi tuhaf bir fikri var.” Gülümseyerek baktı. Gülümsediği zaman ağzı hiç de büyük görünmüyordu. “Ve sana bir Avcı’nın tuhaf izleri takip ettiğini söyledim. Orban ve Gann onca Aiel’le savaşırken yaralandığı için şanslısın, yoksa onlar da gemide olabilirdi. En azından ben yolunuza çıkmam, hâkimiyeti ele geçirmeye çalışmam ya da Muhafız ile dövüşmeye kalkmam.”</p>

    <p>Perrin tiksintiyle homurdandı. “Biz yalnızca Illian’a giden yolcularız, kızım. Adın ne? Bu gemiyi seninle günler boyunca paylaşacaksam, sana kızım demeye devam edemem.”</p>

    <p>“Ben kendime Mandarb diyorum.” Perrin kendine engel olamayıp bir kahkaha patlattı. O çekik gözler ona ateşle baktı. “Sana bir şey öğreteyim, çiftçi çocuk.” Sesine hâkim oldu. Zar zor. “Kadim Lisan’da Mandarb ‘kılıç’ anlamına gelir. Bir Boru Avcısı’na yakışan bir isimdir!”</p>

    <p>Perrin kahkahasını kontrol altına almayı başardı; direklerin arasındaki halat ağılı gösterirken sesindeki hırıltı ancak dinmişti. “Oradaki siyah aygırı görüyor musun? Onun adı Mandarb.”</p>

    <p>Kızın gözlerindeki ateş yok oldu, yanakları kızardı. “Ah. Doğduğumda adımı Zarine Bashere koymuşlar, ama Zarine bir Avcı’ya yakışacak isim değil. Hikâyelerde Avcıların Rogosh Kartalgözlü gibi isimleri var.”</p>

    <p>Kız yuvasından düşmüş kuş gibi görünüyordu, bu yüzden Perrin telaşla, “Zarine ismini sevdim. Sana yakışıyor,” dedi. Kızın gözleri yine ateş doldu ve Perrin bir an kızın bıçaklarından birini çıkaracağını düşündü. “Geç oldu, Zarine. Biraz uyumak istiyorum.”</p>

    <p>Alt güverteye giden kapağa yürümek üzere döndü. Omuzlarındaki tüyler hâlâ diken dikendi. Mürettebat kürek çekerek güverte boyunca ileri geri yürümeye devam ediyordu. <em>Aptal. Bir kız sırtıma bıçak saplamaz. Bunca insan izlerken yapmaz. Yapar mı?</em> Tam kapağa ulaştığında kız ona seslendi.</p>

    <p>“Çiftçi çocuk! Belki kendime Faile derim. Küçükken babam bana böyle derdi. ‘Atmaca’ anlamına geliyor.”</p>

    <p>Perrin kalakaldı, neredeyse merdivenin ilk basamağını kaçırıyordu. <em>Tesadüf.</em> Kendini arkasına bakmadan merdiveni inmeye zorladı. <em>Öyle olmalı.</em> Geçit karanlıktı, ama arkasından, yolunu görmesine yetecek kadar ay ışığı süzülüyordu. Kamaralardan birinden yüksek horultular geliyordu. <em>Min, neden bir şeyler görmek zorundasın?</em></p>
  </div>
</body>
</html>
