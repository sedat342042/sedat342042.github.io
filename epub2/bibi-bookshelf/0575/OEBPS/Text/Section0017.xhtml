<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="8. Jarra">8<br />
    Jarra</h1>

    <p>Kiremit çatılı gri taş evler Jarra’nın birkaç dar sokağının iki yanına kümelenmiş, alçak bir tahta köprünün aştığı küçük derenin üzerindeki tepeye tutunuyordu. Çamurlu sokaklar boştu, eğimli köy çayırı da öyle, taş ahırının yanında duran köyün tek hanının merdivenini süpüren bir adam dışında; ama kısa süre önce köy çayırında epey insan bulunmuş gibi görünüyordu. Çayırın ortasındaki bir halkada, yeşil dallardan örülmüş, yılın bu kadar erken zamanlarında bulunabilen çiçeklerle süslenmiş yarım düzine kemer duruyordu. Yer ezilmiş görünüyordu ve toplantı yapıldığına dair başka izler de vardı; kemerlerden birinin dibine bir kadının kırmızı eşarbı, bir çocuğun örgü başlığı, yana devrilmiş bir kalaylı sürahi, yarısı yenmiş birkaç yemek artığı takılmıştı.</p>

    <p>Tatlı şarap ve baharatlı kek kokuları çayırdaki havada hâlâ asılı duruyordu ve baca kokularına, akşam yemeği kokularına karışıyordu. Perrin’in burnu bir an başka bir koku yakaladı, tanımlayamadığı bir koku, habisliğiyle ensesindeki tüyleri diken diken eden hafif bir koku. Sonra koku kayboldu. Ama Perrin bir şeyin buradan geçtiğinden emindi, yanlış bir şeyin. Kokunun anısını yok etmek istermiş gibi burnunu ovaladı. <em>Bu Rand olamaz. Işık, delirmişse bile, o olamaz. Olabilir mi?</em></p>

    <p>Han kapısının üzerine asılmış tabelaya kollarını havaya kaldırmış, tek ayağı üzerinde duran bir adam resmedilmişti: Harilin’in Sıçrayışı. Grup dizginleri çekerken merdiveni süpüren adam şiddetle esneyerek doğruldu. Perrin’in gözlerini görünce irkildi, ama Loial’i fark ettiğinde kendi fırlak gözleri iri iri açıldı. Geniş ağzı ve yok gibi görünen çenesiyle kurbağaya benziyordu. Üzerinden eski bir ekşi şarap kokusu geliyordu. En azından, Perrin’e. Adamın kutlamalara katıldığı kesindi.</p>

    <p>Adam silkelendi ve bir elini ceketinden aşağı uzanan iki tahta düğme sırasının üzerine koyarak eğildi. Gözleri sırayla hepsinin üzerinde dolaştı, Loial’e tekrar geldiğinde daha da irileşti. “Hoş geldiniz, hanımefendi, Işık yolunuzu aydınlatsın. Hoş geldiniz, efendiler. Yemek, oda, banyo ister misiniz? Burada, Harilin’de hepsini bulabilirsiniz. Hancı Harod Efendi iyi bir yer işletiyor. Benim adım Simion. Herhangi bir şey isterseniz Simion’u sorun, o size bulur.” Utançla ağzını örterek esnedi, saklamak için eğildi. “Affınıza sığınırım, hanımefendi. Uzaktan mı geldiniz? Büyük Av’dan haber getirdiniz mi? Valere Borusu Avı’ndan? Ya da sahte Ejder’den? Tarabon’da bir sahte ejder olduğu söyleniyor. Ya da belki Arad Doman’da.”</p>

    <p>“O kadar uzaktan gelmedik,” dedi Lan, eyerinden inerek. “Benden çok bildiğinize kuşkum yok.” Hepsi inmeye başladı.</p>

    <p>“Burada bir düğün mü yapıldı?” dedi Moiraine.</p>

    <p>“Bir düğün mü, hanımefendi? Olacak iş değil, ama bir ömür boyu yetecek kadar düğün yaptık. Düğün salgını. Hepsi son iki gün içinde. Nişanlanacak kadar büyük hiçbir kız kalmadı evlenmedik, ne tüm köyde, ne de her yönde bir buçuk kilometre mesafede. Olacak iş değil, Dul Jorath bile ihtiyar Banas’ı kemerlerden geçirdi, üstelik ikisi de bir daha asla evlenmeyeceklerine yemin etmişlerdi. Herkes bir hortuma kapılmış gibiydi. Dokumacının kızı Rilith, demirci Jon’dan kendisiyle evlenmesini isteyerek başlattı bunu. Adam babası olacak yaştaydı hem de. İhtiyar aptal önlüğünü çıkardı, evet dedi ve kız kemerlerin hemen, oracıkta dikilmesini istedi. Uygun bekleme süresinin lafını bile duymak istemedi ve tüm diğer kadınlar kızın tarafını tuttu. O zamandan bu yana gece gündüz düğün yaptık. Öyle ki, kimse doğru düzgün uyuyamadı.”</p>

    <p>“Bu çok ilgi çekici,” dedi Perrin, Simion tekrar esnemek için durduğu zaman, “ama genç bir...”</p>

    <p>“Çok ilgi çekici,” dedi Moiraine, Perrin’in sözünü keserek, “ve belki daha sonra gerisini de dinlemek isterim. Şimdilik, oda ve yemek istiyoruz.” Lan Perrin’e doğru, dilini tutmasını söylemek istermiş gibi, aşağıdan küçük bir hareket yaptı.</p>

    <p>“Elbette, hanımefendi. Yemek. Odalar.” Simion Loial’e bakarak tereddüt etti. “Şey için iki yatağı birleştirmemiz gerekecek...” Moiraine’e doğru eğildi ve sesini alçalttı. “Pardon, hanımefendi, ama... ah... o... tam olarak ne? Saygısızlık etmek istemem,” diye ekledi telaşla.</p>

    <p>Ama yeterince alçak sesle konuşmamıştı, çünkü Loial’in kulakları sinirle seyirdi. “Ben bir Ogier’im! Ne olduğumu düşündün? Trolloc mu?”</p>

    <p>Simion gürleyen ses karşısında bir adım geriledi. “Trolloc mu, efen... ah... dim? Yok canım, ben yetişkin bir adamım. Çocuk masallarına inanmam. Ah, Ogier mi dediniz? Yok canım, Ogierler çocuk mas... Demek istediğim... yani...” Çaresizlik içinde dönüp hanın yanındaki ahıra doğru bağırdı. “Nico! Patrim! Gelin de atlarını alın!” Bir an sonra saçlarında saman olan iki oğlan, esneyerek ve gözlerini ovalayarak ahırdan çıktı. Simion, oğlanlar dizginleri toparlarken eğilerek onları basamaklara doğru buyur etti.</p>

    <p>Perrin eyerlerini ve battaniye rulosunu omzunun üzerine attı ve yayını taşıyarak Lan ile Moiraine’in peşinden yürüdü. Simion önlerinde eğiliyor, kafasını sallayıp duruyordu. Loial eşikte iyice eğilmek zorunda kaldı, içerideki tavan, tepesinden yalnızca bir ayak yüksekteydi. Neden Ogierleri pek az insanın hatırladığı hakkında kendi kendine gürleyip duruyordu. Sesi uzak gök gürültüsü gibiydi. Tam önündeki Perrin bile sözlerinin yarısını anlayamıyordu.</p>

    <p>Han bira, şarap, peynir ve bitkinlik kokuyordu. Kızaran koyun eti kokusu arkadan bir yerden süzülüyordu. Salondaki birkaç adam, aslında sıralara uzanmak ve uykuya dalmak istermiş gibi kupalarının üzerine doğru eğilmişlerdi. Tombul bir hizmetkâr kadın odanın sonundaki fıçıların birinden bir kupa bira çekiyordu. Hancının kendisi, üzerinde uzun, beyaz bir önlük, duvara dayanarak yüksek bir taburenin üzerinde oturuyordu. Yeni gelenler içeri girerken, gözleri mahmur, başını kaldırdı. Loial’i görünce ağzı açık kaldı.</p>

    <p>“Konuklar, Harod Efendi,” diye bildirdi Simion. “Oda istiyorlar. Harod Efendi? O bir Ogier, Harod Efendi.” Hizmetkâr kadın döndü, Loial’i gördü ve elindeki kupayı düşürdü. Masalardaki bitkin adamlar başlarını bile kaldırmadı. Biri masaya başını koydu ve horlamaya başladı.</p>

    <p>Loial’in kulakları şiddetle seğirdi.</p>

    <p>Harod Efendi, gözleri Loial’e dikili, önlüğünü düzelterek yavaşça ayağa kalktı. “En azından Beyazpelerin değil,” dedi sonunda, sonra yüksek sesle konuşmasına şaşarak irkildi. “Demek istediğim, hoş geldiniz, hanımefendi. Efendiler. Görgüsüzlüğümü bağışlayın. Ancak bitkinliğimi mazeret gösterebilirim, hanımefendi.” Loial’e bir bakış daha fırlattı ve inanmazlık içinde sessizce, “Ogier?” sözcüğünü şekillendirdi.</p>

    <p>Loial ağzını açtı, ama Moiraine onu engelledi. “Adamının dediği gibi, hancı, bu geceliğine herkes için oda ve yemek istiyorum. İyi bir yemek.”</p>

    <p>“Beni takip edebilirseniz, hanımefendi,” dedi Simion. “Efendiler.” Salonun bir yanındaki merdivene giderken yine eğildi.</p>

    <p>Arkalarında, masadaki adamlardan biri aniden bağırdı, “Işık aşkına, bu da ne?” Harod Efendi, Ogierleri oldukça iyi tanırmış gibi yaparak açıklamaya başladı. Perrin’in sesler duyulmaz olana kadar işittiklerinden çoğu yanlıştı. Loial’in kulakları durmadan seğiriyordu.</p>

    <p>İkinci katta Ogier’in başı tavanı süpürüyordu. Dar koridor kararıyordu, yalnızca koridorun uzak ucunda duran kapının yanındaki pencereden içeri dolan keskin gün batımı ışığı aydınlık veriyordu.</p>

    <p>“Odalarda mum var, hanımefendi,” dedi Simion. “Lamba getirmeliydim, ama onca düğünden sonra başım hâlâ dönüyor. Dilerseniz ateşi yakması için birini gönderirim. Ve elbette banyo suyu.” Bir kapıyı ittirip açtı. “En iyi odamız, hanımefendi. Çok odamız yok –çok yabancı gelmiyor da– ama en iyi odamız bu.”</p>

    <p>“Ben bunun yanındakini alırım,” dedi Lan. Omzunda, kendininkilere ek olarak Moiraine’in battaniye rulosu ve heybeleri vardı. Bir de Ejder sancağının bulunduğu bohça.</p>

    <p>“Ah, iyi efendim, o hiç de iyi bir oda değildir. Yatağı dar. Sıkışık. Bir hizmetkâr için düşünülmüş, sanırım, sanki buraya hizmetkârı olan biri gelirmiş gibi. Affınıza sığınırım, hanımefendi.”</p>

    <p>“Yine de orada kalacağım,” dedi Lan kararlılıkla.</p>

    <p>“Simion,” dedi Moiraine, “Harod Efendi Işığın Evlatları’ndan hoşlanmıyor mu?”</p>

    <p>“Şey, hoşlanıyor, hanımefendi. Eskiden hoşlanmazdı, ama artık hoşlanıyor. Sınıra bu kadar yakın bir köyde Evlatlardan hoşlanmamak iyi bir tutum değildir. Jarra’dan hep geçerler, sanki sınır hiç yokmuş gibi. Ama dün sorun çıktı. Bir avuç sorun. Hem de düğünler sürerken.”</p>

    <p>“Ne oldu, Simion?”</p>

    <p>Adam yanıt vermeden önce keskin bakışlarla kadına baktı. Perrin, loşluk içinde bakışlarının ne kadar keskin olduğunu başka kimsenin fark ettiğini düşünmüyordu. “Önceki gün yaklaşık yirmi tanesi geldi. O sırada sorun yoktu. Ama dün... Olacak iş değil, ama üç tanesi kalkıp artık Beyazpelerin olmadıklarını ilan ettiler. Pelerinlerini çıkardılar ve atlarına atlayıp gittiler.”</p>

    <p>Lan homurdandı. “Beyazpelerinler yaşam boyu hizmet etmek üzere yemin ederler. Komutanları ne yaptı?”</p>

    <p>“Yani, bir şey yapacaktı, emin olabilirsiniz, iyi efendim, ama aralarından bir tanesi de gidip Valere Borusu’nu bulacağını ilan etti. Her neyse, yine bir başkası Ejder’i kovalıyor olmaları gerektiğini söyledi. O adam, ayrıldığı zaman Almoth Ovası’na gideceğini söyledi. Sonra bazıları sokaklardaki kadınlara söylememeleri gereken şeyler söylemeye, sarkıntılık etmeye başladı. Kadınlar bağırdı, Evlatlar kadınları rahatsız edenlere bağırdı. Hiç böyle kargaşa görmemiştim.”</p>

    <p>“Aranızdan herhangi biri onları durdurmaya çalışmadı mı?” dedi Perrin.</p>

    <p>“İyi efendim, o baltayı kullanmasını biliyormuş gibi taşıyorsunuz, ama sizin tek kullanabildiğiniz süpürgeyle kazmayken kılıçları, zırhları olan adamlara karşı çıkmak o kadar kolay değildir. Beyazpelerinlerin kalanı, köyden gitmemiş olanlar, buna bir son verdi. Neredeyse kılıçlarını çekeceklerdi. Ve en kötüsü bu değildi. İkisi deliriverdi... diğerleri deli değilse yani. O ikisi Jarra’nın Karanlıkdostlarıyla dolu olduğu hakkında söylenip durmaya başladı. Haridin’in Sıçrayışı’ndan başlayarak bütün köyü yakmaya çalıştılar. Yakacaklarını söylediler! Dışarıda, yangının başladığı yerdeki yanık izlerini görebilirsiniz. Onları durdurmaya çalışan diğer Beyazpelerinlerle dövüştüler. Kalan Beyazpelerinler yangını söndürmemize yardım ettiler, o ikisini sıkı sıkı bağladılar ve Amadicia’ya döndüler. Yolları açık olsun, derim ben ve bir daha hiç gelmeseler de olur.”</p>

    <p>“Kaba davranışlar,” dedi Lan, “Beyazpelerinler için bile.”</p>

    <p>Simion onaylayarak başını eğdi. “Dediğiniz gibi, iyi efendim. Daha önce hiç böyle davranmamışlardı. Kasılarak gezerler, evet. Size pislikmişsiniz gibi bakarlar, burunlarını hiç işleri olmayan yerlere sokarlar. Ama daha önce hiç sorun yaratmamışlardı. En azından bu şekilde.”</p>

    <p>“Artık gittiler,” dedi Moiraine, “sorunlarını da yanlarında götürdüler. Huzurlu bir gece geçireceğimizden eminim.”</p>

    <p>Perrin ağzını açmadı, ama onun içi hiç de huzurlu değildi. <em>Bunca düğün ve Beyazpelerinler iyi, güzel, ama Rand’ın burada durup durmadığını ve ne tarafa gittiğini öğrenmek daha çok hoşuma giderdi. O koku ondan kalmış olamaz.</em></p>

    <p>Simion’un onu koridorun ilerisindeki bir başka odaya götürmesine izin verdi. İçeride iki yatak, bir lavabo ve iki tabure vardı, başka da pek bir şey yoktu. Loial başını eşikten sokmak için eğildi. Dar pencerelerden pek az ışık geliyordu. Yataklar yeterince büyüktü, ayakucunda katlanmış battaniyeler ve çarşaflar vardı, ama şilte yumru yumru görünüyordu. Simion şömine rafında bir mum ve onu yakmak için bir çakmak kutusu buldu.</p>

    <p>“Sizin için iki yatağın birleştirilmesini sağlayacağım iyi... ah... Ogier. Evet, biraz sonra.” Ama acelesi varmış gibi davranmıyordu, doğru düzgün yerleştirmesi şartmış gibi mumla uğraşıyordu. Perrin adamın huzursuz göründüğünü düşündü.</p>

    <p><em>Eh, Emond Meydanı’nda Beyazpelerinler böyle davranıyor olsalar ben huzursuzdan da beter olurdum.</em> “Simion, son bir iki günde buradan bir başka yabancı geçti mi? Uzun boylu, gri gözlü, kızıl saçlı genç bir adam? Bir yatak ve yemek karşılığında flüt çalmış olabilir.”</p>

    <p>“Onu hatırlıyorum, iyi efendim,” dedi Simion, mumla uğraşmaya devam ederek. “Dün sabah, erkenden geldi. Aç görünüyordu. Dünkü düğünlerin hepsinde flüt çaldı. İyi görünüşlü bir delikanlıydı. Bazı kadınlar başta onu süzdü, ama...” Perrin’e yan yan bakarak sustu. “Dostunuz mu, iyi efendi?”</p>

    <p>“Onu tanıyorum,” dedi Perrin. “Neden?”</p>

    <p>Simion tereddüt etti. “Sebep yok, iyi efendim. Tuhaf bir adamdı, o kadar. Bazen kendi kendine konuşuyordu ve bazen, kimse bir şey dememişken kahkaha atıyordu. Gecenin ortasında bağırarak hepimizi uyandırdı. Yalnızca bir kâbusmuş, daha fazlasını söylemedi. Harod Efendi, onca gürültüden sonra onu kalmaya ikna etmek için fazla çaba göstermedi.” Simion yine sustu. “Giderken tuhaf bir şey söyledi.”</p>

    <p>“Ne?” diye sordu Perrin.</p>

    <p>“Birinin peşinde olduğunu söyledi. Dedi ki...” Çenesiz adam yutkundu ve daha ağır devam etti. “Gitmezse onu öldüreceklerini söyledi. ‘Birimizin ölmesi gerekiyor ve ben onun ölmesini istiyorum.’ Kendi sözleri.”</p>

    <p>“Bizi kastetmemiştir,” diye gürledi Loial. “Biz onun dostuyuz.”</p>

    <p>“Elbette, iyi... ah... Ogier. Elbette, sizi kastetmemiştir. Ben... ah... dostunuz olan biri için böyle konuşmak istemem, ama ben... ah... bence o hasta. Kafadan, bilirsiniz.”</p>

    <p>“Biz ona göz kulak oluruz,” dedi Perrin. “Onu takip etmemizin sebebi bu. Hangi taraftan gitti?”</p>

    <p>“Biliyordum,” dedi Simion, ayak uçlarında sıçrayarak. “Sizi gördüğüm anda hanımefendinin yardım edeceğini anladım. Ne tarafa mı? Doğuya, iyi efendim. Sanki Karanlık Varlık ensesindeymiş gibi, doğuya. Sizce hanımefendi bana da yardım eder mi? Kardeşime yani. Noam çok hasta ve Roon Ana hiçbir şey yapamayacağını söylüyor.”</p>

    <p>Perrin yüzünü ifadesiz tuttu ve yayını köşeye dikerek, battaniye rulosuyla eyerlerini yataklardan birinin üzerine yerleştirerek zaman kazandı. Sorun, düşünmenin pek faydası olmamasıydı. Loial’e baktı, ama ondan da yardım gelmedi; Ogier’in uzun kaşları şaşkınlık içinde sarkmış, yanaklarına sürtünüyordu. “Hanımefendinin kardeşine yardım edebileceğini düşünmene sebep olan ne?” <em>Aptalca bir soru! Doğru soru, bu konuda ne yapmayı düşündüğü olmalıydı.</em></p>

    <p>“Yani, bir kez Jehannah’a gittim iyi efendim ve orada onun gibi iki... iki kadın gördüm. Bundan sonra onu tanımamam imkânsızdı.” Sesi fısıltıya dönüştü. “Onların ölüleri diriltebildiği söyleniyor, iyi efendim.”</p>

    <p>“Bunu başka kim biliyor?” diye sordu Perrin keskin bir sesle ve aynı anda Loial, “Eğer kardeşin öldüyse, herhangi birinin yapabileceği hiçbir şey yok,” dedi.</p>

    <p>Kurbağa suratlı adam ümitsizlik içinde bir birine, bir diğerine baktı ve sözleri telaşlı çıktı. “Benden başka kimse bilmiyor, iyi efendim. Noam ölmedi, iyi Ogier, yalnızca hasta. Yemin ederim başka hiç kimse hanımefendiyi tanımaz. Harod Efendi bile hayatı boyunca buradan otuz kilometreden fazla uzaklaşmadı. Kardeşim öyle kötü hasta ki. Hanımefendiye kendim sorardım, ama bacaklarım öyle titrer ki, konuştuğumu bile duyamaz. Ya alınırsa ve üzerime yıldırım düşürürse? Ya yanılmışsam? Dışarıdan bir kadını itham edebileceğiniz bir şey değil bu. Demek istediğim... ah...” Ellerini yarı yalvarırcasına, yarı kendini savunmak istermiş gibi kaldırdı.</p>

    <p>“Söz veremem,” dedi Perrin, “ama onunla konuşurum. Loial, ben Moiraine ile konuşana kadar neden Simion’a eşlik etmiyorsun?”</p>

    <p>“Elbette,” diye gürledi Ogier. Loial’in eli omzunu yutunca Simion irkildi. “Bana odamı gösterecek ve konuşacağız. Söylesene, Simion, sen ağaçlar hakkında neler biliyorsun?”</p>

    <p>“A-a-ağaçlar mı, i-iyi Ogier?”</p>

    <p>Perrin daha fazla beklemedi. Karanlık koridor boyunca seğirtti, Moiraine’in kapısını çaldı ve, “Girin!” denmesini beklemeden kapıyı ittirip girdi.</p>

    <p>Yarım düzine mum hanın en iyi odasının o kadar da geniş olmadığını gösteriyordu, yalnız tek yatağın bir kubbeyi destekleyen dört yüksek direği vardı ve şiltesi Perrin’inkine göre daha az yumru yumru gibiydi. Yerde bir parça halı vardı ve tabure yerine iki tane minderli sandalye bulunuyordu. Bunun dışında, Perrin’in odasından farklı görünmüyordu. Moiraine ve Lan, bir şey konuşuyorlarmış gibi soğuk şöminenin başında duruyorlardı ve Aes Sedai görüşmelerinin kesilmesinden hiç de memnun olmuş görünmüyordu. Muhafız’ın yüzü bir heykel kadar anlaşılmazdı.</p>

    <p>“Rand burada bulunmuş,” diye hemen başladı Perrin. “Simion denen adam hatırlıyor.” Moiraine dişlerinin arasından tısladı.</p>

    <p>“Sana çeneni kapalı tutman söylendi,” diye hırladı Lan.</p>

    <p>Perrin Muhafız’la yüzleşmek için ayaklarını açtı. Bu Moiraine’in öfkeli bakışlarıyla karşılaşmaktan daha kolaydı. “Soru sormadan buraya gelip gelmediğini nasıl anlayabiliriz? Bana bunu söyle. İlgileniyorsanız, dün gece gitmiş ve doğuya yönelmiş. Ve birinin onu takip ettiği, öldürmeye çalıştığı hakkında söylenip duruyormuş.”</p>

    <p>“Doğu.” Moiraine başını salladı. Sesindeki mutlak sakinlik onaylamaz bakışlarına hiç uymuyordu. “Bunu bilmek güzel, öte yandan, Tear’a gidiyorsa öyle olmak zorundaydı zaten. Ama Beyazpelerinleri duymadan bile burada bulunduğundan oldukça emindim ve onlar bunu iyice kesinleştirdiler. Rand bir şey konusunda haklı, Perrin. Onu bulmaya çalışan tek grubun biz olduğumuzu hiç düşünmüyorum. Ve eğer onlar bunu anlarlarsa, bizi durdurmaya çalışabilirler. Zaten Rand’ın peşinden giderken uğraşacağımız yeterince şey var, bir de bununla uğraşmayalım. Ben sana konuşmanı söyleyene kadar dilini tutmayı öğrenmelisin.”</p>

    <p>“Beyazpelerinler mi?” dedi Perrin inanmazca. <em>Dilimi tutmak mı? Yak beni, tutacağım!</em> “Onlardan nasıl anlayabilirsin ki?.. Rand’ın deliliği. <em>Bulaşıcı</em> mı?”</p>

    <p>“Deliliği değil,” dedi Moiraine, “eğer deli denebilecek kadar ileri gitmişse. Perrin, o Efsaneler Çağı’ndan bu yana görülen en güçlü <em>ta’veren.</em> Dün, bu köyde, Desen... hareket etti, kalıba dökülen kil gibi kendini Rand’ın çevresinde şekillendirdi. Düğünler, Beyazpelerinler, bunlar dinlemesini bilen biri için Rand’ın burada bulunduğunu anlatmaya yeter.”</p>

    <p>Perrin uzun bir nefes aldı. “Ve gittiği her yerde bu tür şeyleri bulacağız, öyle mi? Işık, peşine Gölgedölleri düşmüşse, izini bizim kadar kolay sürebilirler.”</p>

    <p>“Belki,” dedi Moiraine. “Belki de değil. Kimse Rand kadar güçlü bir <em>ta’veren</em> hakkında bir şey bilmiyor.” Bir an bilmemesine sinirlenmiş göründü. “Hakkında yazma kalan kişiler arasında en güçlüsü Artur Şahinkanadı idi. Ve Şahinkanadı hiçbir açıdan Rand kadar güçlü değildi.”</p>

    <p>“Anlatıldığına göre,” diye araya girdi Lan, “Şahinkanadı ile aynı odada bulunan insanların yalan söyleyecekken gerçeği söyledikleri, akıllarında olduğundan bile haberleri bulunmayan kararlar verdikleri zamanlar olurmuş. Zarın her atılışının, kartların her dağıtılışının onun lehine olduğu zamanlar. Ama yalnızca zamanlar.”</p>

    <p>“Yani bilmiyorsun,” dedi Perrin. “Ta Tear’a kadar düğünlerden ve delirmiş Beyazpelerinlerden oluşan bir iz bırakabilir.”</p>

    <p>“Yani bilinecek ne varsa o kadar biliyorum,” dedi Moiraine sert bir sesle. Koyu renk gözleri Perrin’i bir kırbaç gibi cezalandırdı. “Desen <em>ta’veren</em>’lerin çevresinde ince ince dokunur ve nereye bakması gerektiğini bilen birileri o ipliklerin şeklini takip edebilir. Dikkat et de dilin anlamadığın kadar şey açıklamasın.”</p>

    <p>Perrin elinde olmadan, kadın gerçek darbeler indirirmiş gibi omuzlarını kamburlaştırdı. “Eh, bu sefer ağzımı açtığıma memnun olmalısın. Simion senin Aes Sedai olduğunu biliyor. Kardeşi Noam’ın hastalığını iyileştirmeni istiyor. Onunla konuşmamış olsaydım, asla isteyecek kadar cesaret bulamazdı, ama dostları arasında konuşmaya başlayabilirdi.”</p>

    <p>Lan Moiraine ile göz göze geldi ve bir an bakıştılar. Muhafız’da, sıçramak üzere olan bir kurdun havası vardı. Moiraine sonunda başını iki yana salladı. “Hayır,” dedi.</p>

    <p>“Nasıl istersen. Senin kararın.” Lan’in sesi, kadının yanlış karar verdiğini düşünürmüş gibi çıkmıştı, ama gerginliği gitmişti.</p>

    <p>Perrin onlara baktı. “Düşündüğünüz... Simion ölürse kimseye söyleyemez, değil mi?”</p>

    <p>“Benim eylemlerim sonucunda ölmeyecek,” dedi Moiraine. “Ama bunun her zaman böyle olacağına söz veremem, vermeyeceğim. Rand’ı bulmalıyız ve bu konuda başarısız olmayacağım. Bunu yeterince açık ifade ettim mi?” Kadının bakışlarına yakalanan Perrin yanıt veremedi. Aes Sedai, sessizliği yeterli bir yanıtmış gibi başını salladı. “Şimdi beni Simion’a götür.”</p>

    <p>Loial’in kapısı açık duruyor, koridora mum ışığı düşürüyordu. İçerideki iki yatak bir araya getirilmişti ve Loial ile Simion bir tanesinin kenarında oturuyordu. Çenesiz adam ağzı açık, yüzünde bir hayret ifadesi, Loial’e bakıyordu.</p>

    <p>“Ah, evet, <em>yurtlar</em> harikadır,” diyordu Loial. “Orada, Ulu Ağaçların altında öyle bir huzur vardır ki. Siz insanlar savaşlarınıza, çabalarınıza dalabilirsiniz, ama bir <em>yurdu</em> hiçbir şey rahatsız edemez. Ağaçlara bakar, ahenk içinde yaşarız...” Moiraine, Lan ve arkalarında Perrin’i görünce sesi zayıfladı.</p>

    <p>Simion eğilerek, uzak duvara yaslanana kadar geriledi. “Ah... iyi hanımefendi... Ah... ah...” O zaman bile, yaylı oyuncak gibi eğilip doğrulmaya devam etti.</p>

    <p>“Bana kardeşini göster,” diye emretti Moiraine, “ne yapabileceğime bakayım. Perrin, bu iyi adam ilk önce seninle konuştuğuna göre sen de gel.” Lan bir kaşını kaldırdı ve kadın başını iki yana salladı. “Hepimiz gidersek dikkat çekebiliriz. Perrin bana ihtiyacım olan korumayı sağlayabilir.”</p>

    <p>Lan gönülsüzce başını salladı, sonra Perrin’e sert sert baktı. “Sağlasan iyi olur, demirci. Başına herhangi bir şey gelirse...” Soğuk, mavi gözleri vaadi tamamladı.</p>

    <p>Simion mumlardan birini kaptı ve koridora fırladı. Eğilmeye devam ederek, mum ışığının düşürdüğü gölgelerin dans etmesine sebep oluyordu. “Bu taraftan... ah... hanımefendi. Bu taraftan.”</p>

    <p>Koridorun ucundaki kapının ötesinde, dışarıdaki merdiven han ile ahır arasındaki dar bir sokağa iniyordu. Gece, mumun alevini küçültmüş, titreşen bir nokta haline getirmişti. Yarımay, yıldız saçılı gökyüzünde yükselmiş, Perrin’in gözleri için yeterinden de fazla aydınlık veriyordu. Perrin Moiraine’in neden Simion’a artık eğilmesine gerek olmadığını söylemediğini merak etti. Aes Sedai eteklerini çamurdan korumak için kaldırarak, karanlık geçit bir saray koridoruymuş ve o da bir kraliçeymiş gibi kayarak ilerliyordu. Hava serinlemeye başlamıştı bile; geceler hâlâ kışın yankılarını taşıyordu.</p>

    <p>“Bu taraftan.” Simion onları ahırın arkasındaki küçük bir barınağa götürdü ve telaşla kapının sürgüsünü açtı. “Bu taraftan.” Simion işaret etti. “İşte, hanımefendi. İşte. Kardeşim. Noam.”</p>

    <p>Barınağın uzak ucu tahta çıtalarla ayrılmıştı; kaba görünüşüne bakılırsa, telaşla. Tahta çıtaların kapısını iri bir demir kilit tutuyordu. O parmaklıkların arkasında, saman kaplı zeminin üzerinde bir adam karın üstü yatıyordu. Ayakları çıplaktı, gömleği ve pantolonu, nasıl çıkaracağını bilmeden yırtmış gibi lime limeydi. Perrin’in, Simion ve Moiraine’in bile fark edeceğini düşündüğü yıkanmamış deri kokusu vardı havada.</p>

    <p>Noam başını kaldırdı ve sessizce, ifadesizce gelenlere baktı. Adamda Simion’un kardeşi olduğunu anlatacak hiçbir şey yoktu –başlangıç olarak, bir çenesi vardı ve geniş omuzlu, iri bir adamdı– ama Perrin’i sarsan bu değildi. Noam onlara parlak, sarı gözlerle bakıyordu.</p>

    <p>“Bir senedir deli deli konuşuyordu, hanımefendi, şeylerle... kurtlarla konuşabildiğini söylüyordu. Ve gözleri...” Perrin’e bir bakış fırlattı. “Şey, fazla içtiği zaman konuşurdu. Herkes ona gülerdi. Sonra, bir ay kadar önce, kasabaya gelmemeye başladı. Sorunun ne olduğunu görmek için gittim ve onu... böyle buldum.”</p>

    <p>Perrin ihtiyatla, gönülsüzce, bir kurda uzanırmış gibi Noam’a uzandı. <em>Burnunda soğuk rüzgâr, ormanlarda koşmak. Saklandığın yerden fırlamak; diz arkası kirişlerinde kapanan dişler. Kan tadı, dilinin üzerinde, zengin. Öldürmek.</em> Perrin, ateşten kaçarmış gibi irkildi, iletişimi kesti. Bunlar düşünce değildi aslında, yalnızca karmaşık bir arzular ve imgeler yığınıydı, kısmen anı, kısmen özlem. Ama içinde başka herhangi bir şeyden çok kurtluk vardı. Sendelememek için tutundu; dizleri titriyordu. <em>Işık bana yardım et!</em></p>

    <p>Moiraine elini kilide koydu.</p>

    <p>“Anahtar Harod Efendi’de, hanımefendi. Açılmasına...”</p>

    <p>Moiraine kilidi çekiştirdi ve kilidin yayı açıldı. Simion, ağzı açık, bakakaldı. Kadın kilidi halkasından çıkardı ve çenesiz adam Perrin’e döndü.</p>

    <p>“Bu güvenli mi, iyi efendim? O benim kardeşim, ama yardım etmeye çalıştığında Roon Ana’yı ısırdı ve o... o bir inek öldürdü. Dişleriyle,” diye ekledi zayıfça.</p>

    <p>“Moiraine,” dedi Perrin, “adam tehlikeli.”</p>

    <p>“Tüm erkekler tehlikelidir,” diye yanıt verdi kadın serinkanlı bir şekilde. “Şimdi sessiz olun.” Kapıyı açtı ve içeri girdi. Perrin nefesini tuttu.</p>

    <p>İlk adımda, Noam dişlerini çıkardı, hırlamaya başladı, derinleşen ve sonunda tüm bedenini titreten bir gürleme. Moiraine duymazdan geldi. Noam hırlamaya devam ederek, Moiraine yaklaştıkça kıvrıla kıvrıla samanların üzerinde geriledi, ta ki köşeye sıkışıncaya kadar. Ya da Moiraine onu köşeye sıkıştırıncaya kadar.</p>

    <p>Aes Sedai ağır ağır, sakince diz çöktü ve adamın başını ellerinin arasına aldı. Noam’ın hırlaması yükseldi, sonra, Perrin hareket edemeden, inlemeye dönüşüp kesildi. Moiraine Noam’ın başını uzun süre tuttu, sonra aynı sakinlikle bıraktı ve ayağa kalktı. Sırtını Noam’a verip kafesten dışarı çıkarken Perrin’in boğazı sıkıştı, ama adam arkasından bakmakla yetindi. Kadın parmaklıklı kapıyı kapattı, kilidi halkasına geçirdi, ama kilitlemeye zahmet etmedi... ve Noam hırlayarak kendini parmaklıklara fırlattı. Çıtaları ısırdı, dişleriyle parçaladı, kafasını aralarından çıkarmaya çalıştı.</p>

    <p>Moiraine ifadesizce, titremeyen bir elle eteğindeki samanları süpürdü.</p>

    <p>“Kendini riske atıyorsun,” diye nefes verdi Perrin. Kadın ona baktı –sabit, bilgiç bir bakış– ve Perrin gözlerini kaçırdı. Sarı gözlerini.</p>

    <p>Simion kardeşine bakıyordu. “Ona yardım edebilir misiniz, hanımefendi?”</p>

    <p>“Üzgünüm, Simion,” dedi Moiraine.</p>

    <p>“Hiçbir şey yapamaz mısınız, hanımefendi? Herhangi bir şey? Hani o,” sesi fısıltıya dönüştü. “Aes Sedai şeylerinden biri?”</p>

    <p>“Şifa basit bir şey değildir Simion ve Şifacı kadar insanın içinden de gelir. Orada Noam olduğunu, bir insan olduğunu hatırlayan hiçbir şey kalmamış. Ona geri dönüş yolunu gösterecek harita ve o yoldan dönecek herhangi bir şey kalmamış. Noam gitmiş, Simion.”</p>

    <p>“O... o yalnızca tuhaf tuhaf konuşurdu, hanımefendi, çok fazla içtiğinde. O yalnızca...” Simion gözlerini sildi ve gözlerini kırpıştırdı. “Teşekkür ederim, iyi hanımefendi. Elinizden gelse bir şey yapacağınızı biliyorum.” Kadın elini adamın omzuna koydu, sonra barınaktan çıktı.</p>

    <p>Perrin onu takip etmesi gerektiğini biliyordu, ama tahta parmaklıkları ısıran adama –bir zamanlar adam olan şeye– takıldı kaldı. Hızlı bir adım attı ve halkasından sarkan kilidi çıkararak kendini şaşırttı. İyi bir kilitti, usta bir demircinin işi.</p>

    <p>“Efendim?”</p>

    <p>Perrin bir elindeki kilide, bir kafesteki adama baktı. Noam parmaklıkları ısırmayı bırakmış, nefes nefese, ihtiyatla Perrin’e bakıyordu. Dişilerinin bazıları kırılmıştı.</p>

    <p>“Onu sonsuza dek burada bırakabilirsin,” dedi Perrin, “ama ben... ben iyileşeceğini sanmıyorum.”</p>

    <p>“Dışarı çıkarsa ölür, iyi efendim!”</p>

    <p>“Orada ya da burada, ölecek, Simion. Dışarıda, en azından özgür ve olabildiğince mutlu olacak. O artık senin kardeşin değil, ama karar vermesi gereken sensin. Onu burada bırakırsan insanlar onu seyredecek, o da ölüp gidene kadar kafesinin parmaklıklarını seyredecek. Bir kurdu kafese koyup, mutlu olmasını bekleyemezsin, Simion. Ya da uzun yaşamasını.”</p>

    <p>“Evet,” dedi Simion ağır ağır. “Evet, anlıyorum.” Tereddüt etti, sonra başını önce öne arkaya, sonra da barınağın kapısına doğru salladı.</p>

    <p>Perrin’in ihtiyaç duyduğu tek yanıt buydu. Parmaklıklı kapıyı açtı ve yana çekildi.</p>

    <p>Noam bir an açıklığa baktı. Aniden kafesten fırladı, şaşırtıcı bir beceriyle dört ayak üzerinde koşmaya başladı. Kafesten dışarı, barınaktan dışarı, gecenin içine. <em>Işık ikimize de yardım et,</em> diye düşündü Perrin.</p>

    <p>“Sanırım özgür olması daha iyi.” Simion silkelendi. “Ama kapıyı açık, Noam’ı da gitmiş bulunca Harod Efendi’nin ne diyeceğini bilemiyorum.”</p>

    <p>Perrin parmaklıklı kapıyı kapattı; iri kilit kapanırken keskin bir tıkırtı çıkardı. “Bırak kendisi çözsün.”</p>

    <p>Simion kısa bir kahkaha attı, sonra aniden sustu. “Bundan da bir şey çıkaracaktır. Hepsi öyle. Bazıları Roon Ana’yı ısırdığında Noam’ın kurda dönüştüğünü söylüyor. Kürküyle falan hem de! Bu doğru değil, ama söylüyorlar.”</p>

    <p>Perrin ürpererek başını kafesin kapısına dayadı. <em>Kürkü olmayabilir, ama o yine de bir kurt. Bir kurt, insan değil. Işık, bana yardım et.</em></p>

    <p>“Onu hep burada tutmadık,” dedi Simion aniden. “Roon Ana’nın evindeydi, ama Beyazpelerinler geldikten sonra o ve Harod Efendi onu buraya getirmek zorunda kaldı. Beyazpelerinlerin hep bir listeleri vardır, aradıkları Karanlıkdostlarından oluşan. Noam’ın gözleri yüzündendi, anlıyor musunuz? Beyazpelerinlerin aradığı kişilerden birinin adı Perrin Aybara’ymış, bir demirci. Onun sarı gözleri olduğunu ve kurtlarla koştuğunu söylediler. Onların Noam’ı öğrenmesini neden istemediğimi anlıyorsunuz.”</p>

    <p>Perrin başını çevirip omzunun üzerinden Simion’a baktı. “Sence bu Perrin Aybara bir Karanlıkdostu mu?”</p>

    <p>“Bir Karanlıkdostu kardeşimin bir kafeste ölmesine aldırmazdı. Sanırım hanımefendi sizi bu olduktan kısa süre sonra buldu. Yardım edebileceği bir zamanda. Keşke Jarra’ya birkaç ay önce gelseydi.”</p>

    <p>Perrin, adamı bir kurbağaya benzettiği için utandı. “Keşke onun için bir şey yapabilseydi.” <em>Yak beni, keşke yapabilseydi.</em> Aniden tüm köyün Noam’ı biliyor olması gerektiği geldi aklına. Gözlerini. “Simion, odama yemek getirebilir misin?” Harod Efendi ve diğerleri daha önce Loial’i seyretmeye, onun gözlerini fark edemeyecek kadar dalmış olabilirdi, ama yemeğini salonda yerse kesinlikle fark ederlerdi.</p>

    <p>“Elbette. Sabahleyin de. Atınıza binmeye hazır olana kadar inmenize gerek yok.”</p>

    <p>“Sen iyi bir adamsın, Simion. İyi bir adam.” Simion öyle memnun olmuş göründü ki, Perrin yine utandı.</p>
  </div>
</body>
</html>
