<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="13. Cezalar">13<br />
    Cezalar</h1>

    <p>Dar yatağına uzanmış yatan Egwene, tek lambasının tavana düşürdüğü gölgelerin titreşmesini izledi. Bir eylem planı yapabilmeyi ya da şimdi ne beklemesi gerektiğini çıkartabilmeyi diledi. Aklına hiçbir şey gelmedi. Gölgeler düşüncelerinden daha düzenliydi. Mat için endişelenmeyi bile beceremiyordu, ama bunun için hissettiği utanç küçüktü, çevresindeki duvarlarca eziliyordu.</p>

    <p>Tüm çömez odaları gibi çıplak, penceresiz bir odaydı, küçük, kare, beyaz boyalı; bir duvarında eşyalarını asması için çengeller vardı, bir duvarına yatak dayanmıştı, üçüncü bir duvarda ise başka günlerde Kule kütüphanesinden ödünç aldığı birkaç kitabı koyduğu minik bir raf vardı. Bir lavabo ve üç bacaklı bir tabure dekorasyonu tamamlıyordu. Zemin tahtaları ovulmaktan beyazlamıştı. O işi, elleri ve dizleri üzerinde, burada yaşadığı her gün, diğer işlerine ve derslerine ek olarak kendisi yapmıştı. Çömezler, hancı kızı da olsalar Andor’un Kız-Veliahtı da, sade yaşardı.</p>

    <p>Yine sade, beyaz çömez elbisesi giymişti –kemeri ve kesesi bile beyazdı– ama o nefret ettiği grilerden kurtulduğu için sevinç duymuyordu. Odası hapishane hücresine benzemişti. <em>Ya beni burada tutmaya kararlılarsa. Bu odada. Hücre gibi. Tasma gibi ve...</em></p>

    <p>Kapıya baktı –esmer Kabuledilmiş hâlâ diğer yanda nöbet bekliyor olmalıydı– ve beyaz badanalı duvara yanaştı. Şiltenin hemen üzerinde, nereye bakmanız gerektiğini bilmiyorsanız göremeyeceğiniz, uzun zaman önce çömezler tarafından oyulmuş ve yan odaya açılan küçük bir delik vardı. Egwene fısıldadı.</p>

    <p>“Elayne?” Yanıt gelmedi. “Elayne? Uyuyor musun?”</p>

    <p>“Nasıl uyuyabilirim?” diye yanıt verdi Elayne, delikten boğuk bir fısıltıyla. “Başımızın derde gireceğini tahmin etmiştim, ama bunu beklemiyordum. Egwene, bize ne yapacaklar?”</p>

    <p>Egwene’in verilecek bir yanıtı yoktu, tahminleri yüksek sesle söylemek istemeyeceği türdendi. Onları düşünmek bile istemiyordu. “Aslında kahraman olacağımızı düşünmüştüm, Elayne. Valere Borusu’nu güven içinde geri getirdik. Liandrin’in Kara Ajah olduğunu keşfettik.” Sesi bunu söylerken takıldı. Aes Sedailer Kara Ajah’ın, Karanlık Varlık’a hizmet eden bir Ajah’ın varlığını hep inkâr etmişti ve bunun gerçek olduğunu düşünenlere bile öfkelendikleri bilinirdi. <em>Ama biz gerçek olduğunu biliyoruz.</em> “Kahraman olmalıydık, Elayne.”</p>

    <p>“Olmalıydıyla, olacaktıyla köprü yapılmaz,’” dedi Elayne. “Işık, annem söylediğinde bu laftan nefret ederdim, ama doğru. Verin Boru’dan ve Liandrin’den, o ve Amyrlin Makamı dışında kimseye bahsetmememizi söyledi. Sanırım hiçbir şey bizim düşündüğümüz gibi gitmeyecek. Haksızlık bu. Onca şey yaşadık, sen onca şey yaşadın. Haksızlık bu.”</p>

    <p>“Verin diyor ki. Moiraine diyor ki. İnsanların Aes Sedailerin neden kuklacı olduklarını düşündüklerini anlıyorum. Kollarımdaki ve bacaklarımdaki ipleri hissedebiliyorum. Beyaz Kule’nin iyiliği için neyin iyi olduğunu düşünüyorlarsa onu yapacaklar, bizim için iyi ve adil olanı değil.”</p>

    <p>“Ama yine de Aes Sedai olmak istiyorsun. Değil mi?”</p>

    <p>Egwene tereddüt etti, ama aslında yanıtının ne olacağına şüphe yoktu. “Evet,” dedi. “Hâlâ istiyorum. Güvende olmamızın tek yolu bu. Ama sana şunu söyleyeyim. Yalıtılmama izin vermeyeceğim.” Bu yeni bir düşünceydi, aklına gelir gelmez telaffuz etmişti, ama sözünü geri almak istemediğini fark etti. <em>Gerçek Kaynak’a dokunmaktan vazgeçmek mi?</em> Şimdi bile hissedebiliyordu onu, omzunun üzerindeki bir parıltı, görüş sınırında bir ışıltı. Ona uzanma arzusuna direndi. <em>Tek Güç ile dolmaktan, kendimi daha önce hiç hissetmediğim kadar canlı hissetmekten vazgeçmek mi? Asla!</em> “Savaşmadan olmaz.”</p>

    <p>Duvarın diğer yanında uzun bir sessizlik oldu. “Nasıl durdurabilirsin ki? Artık aralarından herhangi biri kadar güçlü olabilirsin, ama ikimizin de tek bir Aes Sedai’nin bile Kaynak’la aramıza kalkan koymasını engelleyecek kadar bilgimiz yok ve burada onlardan düzinelercesi var.”</p>

    <p>Egwene düşündü. Sonunda, “Kaçabilirim. Bu sefer gerçekten kaçabilirim,” dedi.</p>

    <p>“Peşimizden gelirler, Egwene. Eminim gelirler. Yeteneğini belli ettin artık ve kendini öldürmeni ya da Güç’ten dolayı ölmeni engelleyecek kadar bilgi edinmeden gitmene izin vermezler.”</p>

    <p>“Artık basit bir köylü kız değilim. Dünyayı biraz gördüm. İstersem Aes Sedailerin elinden uzak kalabilirim.” Elayne’i olduğu kadar kendini de ikna etmeye çalışıyordu. <em>Ya henüz yeterince bilgili değilsem? Dünya hakkında, Güç hakkında? Ya sadece yönlendirmek bile ölümüme yol açabilirse?</em> Bunu düşünmeyi reddetti. <em>Henüz öğrenmediğim ne çok şey var. Beni durdurmalarına izin vermeyeceğim.</em></p>

    <p>“Annem bizi koruyabilir,” dedi Elayne, “eğer o Beyazpelerin’in söylediği doğruysa. Böyle bir şeyin doğru olmasını umacağımı hiç düşünmezdim. Ama doğru değilse, annemin ikimizi de zincire vurdurup geri göndermesi daha olası. Bana köyde yaşamayı öğretir misin?”</p>

    <p>Egwene şaşkın şaşkın gözlerini kırparak duvara baktı. “Benimle gelir misin? Yani iş oraya varırsa?”</p>

    <p>Uzun bir sessizlik daha oldu, sonra hafif bir fısıltı. “Yalıtılmak istemiyorum, Egwene. Buna izin vermeyeceğim. Vermeyeceğim!”</p>

    <p>Kapı hızla açıldı, duvara çarptı ve Egwene irkilerek doğrulup oturdu. Duvarın diğer yanındaki kapının da çarpılarak açıldığını duydu. Faolain içeri girdi, minik deliğe bakarak gülümsedi. Çömez odalarının çoğu benzer deliklerle birbirine bağlanıyordu; çömez olmuş bütün kadınlar onları bilirdi.</p>

    <p>“Arkadaşınla fısıldaşıyorsun, ha?” dedi kıvırcık saçlı Kabuledilmiş, şaşırtıcı bir sıcaklıkla. “Eh, kendi başına beklemek yalnızlık verir. Güzel bir sohbet oldu mu?”</p>

    <p>Egwene ağzını açtı, sonra telaşla kapattı. Aes Sedailere yanıt verebilirdi, Sheriam öyle demişti. Başka kimseye veremezdi. Kabuledilmiş’e sakin bir ifadeyle baktı ve bekledi.</p>

    <p>Sahte duygudaşlık Faolain’in yüzünden, çatıdan akan su gibi akıp gitti. “Ayağa. Amyrlin senin gibiler tarafından bekletilmemeli. Seni işitebileceğim bir zamanda gelmediğim için şanslısın. Yürü!”</p>

    <p>Çömezlerin Kabuledilmişlere de, Aes Sedailere itaat ettikleri kadar çabuk itaat etmeleri gerekirdi, ama Egwene ağır ağır ayağa kalktı, elbisesini düzeltirken cesaret edebildiğince çok zaman harcadı. Faolain’e hafifçe diz kırdı ve minik bir gülümseme sundu. Kabuledilmiş’in yüzünde belirip kaybolan öfke Egwene’in gülümsemesinin genişlemesine sebep oldu, ama sonra onu dizginlemeyi akıl etti; Faolain’i fazla zorlamanın gereği yoktu. Dik durarak, dizleri titremiyormuş gibi yaparak, Kabuledilmiş’in önünde odadan çıktı.</p>

    <p>Elayne elma yanaklı Kabuledilmiş ile birlikte dışarıda bekliyor, cesur olmaya fena halde kararlı görünüyordu. Bir şekilde, Kabuledilmiş’in onun eldivenlerini taşıyan bir hizmetkârmış gibi görünmesini başarıyordu. Egwene onun yarısı kadar başarılı olabildiğini umdu.</p>

    <p>Çömezlerin bölümündeki tırabzanlı balkonlar yukarıda kat kat, boş bir sütun halinde yükseliyor ve aşağıda Çömezler Avlusu’na iniyordu. Görünürde başka kadın yoktu. Ama Kule’deki her çömez orada olsa da, odaların dörtte birinden azı ancak dolardı. Dördü sessizlik içinde boş koridorlarda, sarmallar çizen rampalarda yürüdü; hiçbiri sessizliği iyice vurgulayacak seslere tahammül edemeyecekti.</p>

    <p>Egwene Amyrlin’in odalarının bulunduğu kısma daha önce hiç gitmemişti. Oradaki koridorlar bir arabanın kolayca geçebileceği kadar genişti, yükseklikleri daha da fazlaydı. Duvarlara bir düzine değişik tarzda renkli halılar asılmıştı; çiçek desenli, orman manzaralı, kahramanlık sahneleri ve karmaşık desenler içeren, bazıları dokunulursa ufalanacakmış gibi görünecek kadar eski halılar. Ayakkabıları, yedi Ajah’ın renklerini tekrar eden elmas şeklindeki döşeme taşları üzerinde gürültülü tıkırtılar çıkarıyordu.</p>

    <p>Etrafta pek az başka kadın görünüyordu. Arada bir beliren, Kabuledilmişleri ya da çömezleri fark edecek zamanı olmayan, ihtişamla süzülüp geçen bir Aes Sedai; işleri ya da çalışmaları peşinde kabara kabara seğirten beş altı Kabuledilmiş; tepsiler, paspaslar, kucak dolusu çarşaflar ya da havlular taşıyan hizmetkâr kadınlar; hizmetkârlardan da büyük bir telaşla işlerinin peşinden koşturan birkaç çömez.</p>

    <p>Nynaeve ve ince boyunlu eşlikçisi Theodrin onlara katıldı. Hiçbiri konuşmuyordu. Şimdi Nynaeve’in üzerinde, eteklerinde yedi renkli şerit bulunan beyaz Kabuledilmiş elbisesi vardı, ama kemeri ve kesesi kendisinindi. Egwene ile Elayne’e güven verici bir şekilde gülümsedi ve ikisini de kucakladı –Egwene dost bir yüz görmekten o kadar memnundu ki, Nynaeve’in bir çocuğu teselli edermiş gibi davrandığını düşünmeden kucaklamasına karşılık verdi– ama yürürlerken Nynaeve zaman zaman kalın örgüsünü çekiştirmeden edemiyordu.</p>

    <p>Kule’nin bu kısmına pek az erkek gelirdi ve Egwene yalnızca iki tane gördü: konuşarak yan yana yürüyen Muhafızlar; birinin kılıcı kalçasında, diğerinin sırtında. Biri kısa ve ince, hatta zayıf, diğerinin eni boyuna eşit, ama ikisi de tehlikeli bir zarafetle hareket ediyordu. Renk değiştiren Muhafız pelerinleri onları uzun süre izlemeyi mide bulandırıcı kılıyordu, zaman zaman bazı kısımları duvarlar karışıyordu. Egwene Nynaeve’in onlara baktığını ve başını iki yana salladığını gördü. <em>Lan konusunda bir şeyler yapmalı. Bugünden sonra herhangi birimizin herhangi biri konusunda bir şey yapacak hali kalırsa tabii.</em></p>

    <p>Amyrlin Makamı’nın çalışma odasının bekleme kısmı saraylardaki kadar ihtişamlıydı, ama bekleyenlerin oturması için konulmuş sandalyeler sadeydi. Ancak Egwene’in gözleri, Leane Sedai’den başka bir şey görmüyordu. Vakanüvis, konumunu belirten ve Mavi Ajah’tan yükseldiğini göstermek için mavi renkte olan dar etolü takmıştı ve yüzü pürüzsüz, kahverengimsi taştan oyulmuş gibiydi. İçeride başka kimse yoktu.</p>

    <p>“Sorun yarattılar mı?” Vakanüvis’in kısa konuşma tarzı öfke ya da duygudaşlık izi taşımıyordu.</p>

    <p>“Hayır, Aes Sedai,” dedi Theodrin ile elma yanaklı Kabuledilmiş.</p>

    <p>“Bunu ensesinden yakalayıp getirmek zorunda kaldım, Aes Sedai,” dedi Faolain, Egwene’e işaret ederek. Kabuledilmiş’in sesi kızgın çıkıyordu. “Beyaz Kule’nin disiplininin ne olduğunu unutmuş gibi direniyor.”</p>

    <p>“Yol göstermek,” dedi Leane, “ittirmek ya da çekiştirmek değildir. Marris Sedai’ye git Faolain ve bu konuyu Bahar Bahçesi’nin patikalarını tırmıklarken düşünmene izin vermesini iste.” Faolain ile diğer iki Kabuledilmiş’in gitmesine izin verdi. Hepsi yerlere kadar eğilerek selam verdiler. Bunu yaparken Faolain Egwene’e öfkeli bir bakış fırlattı.</p>

    <p>Vakanüvis Kabuledilmişlerin gidişiyle ilgilenmedi. Bunun yerine, işaret parmağını dudaklarına vurarak odada kalanları inceledi, öyle ki Egwene en sonunda hepsinin santim santim ölçüldüğü, gramına kadar tartıldığı hissine kapıldı. Gözlerinde tehlikeli bir kıvılcım beliren Nynaeve, örgüsünü sıkı sıkı kavradı.</p>

    <p>Leane sonunda elini Amyrlin’in çalışma odasına doğru kaldırdı. İki kapı kanadının her birine, bir adım genişliğinde, kendi kuyruğunu ısıran Büyük Yılan deseni işlenmişti. “Girin,” dedi.</p>

    <p>Nynaeve hemen ilerledi ve kapılardan birini açtı. Bu Egwene’i harekete geçirmek için yeterliydi. Elayne onun elini sıkı sıkı tuttu, Egwene de aynı şekilde yanıt verdi. Leane peşlerinden içeri girdi ve üçüyle odanın ortasındaki masanın arasında bir yerde durdu.</p>

    <p>Amyrlin Makamı masanın arkasına oturmuş, bazı kâğıtları inceliyordu. Başını kaldırmadı. Nynaeve bir kez ağzını açtı, ama Vakanüvis’in keskin bir bakışı üzerine yeniden kapattı. Üçü Amyrlin’in masasının önünde dizilerek durdular ve beklediler. Egwene kıpırdanmamaya çalıştı. Uzun dakikalar geçti –saatler gibi geldi– ve sonunda Amyrlin başını kaldırdı, ama o mavi gözler sırayla her birine dikilirken Egwene daha fazla bekleyebileceğine karar verdi. Amyrlin’in bakışları yüreğini delen iki buz parçası gibiydi. Oda serindi, ama bir ter damlası sırtından aşağı kaymaya başladı.</p>

    <p>“Demek,” dedi Amyrlin sonunda, “kaçaklarımız döndü.”</p>

    <p>“Biz kaçmadık, Anne.” Nynaeve’in sakin kalmak için çaba gösterdiği açıktı, ama sesi duygu dolu ve titrekti. Öfke. Egwene biliyordu. O güçlü iradeye sık sık öfke eşlik ederdi. “Liandrin onunla gitmemiz gerektiğini söyledi ve...” Amyrlin’in eli masaya hızla inince sesi kesildi.</p>

    <p>“Liandrin’in adını burada ağzına alma, çocuğum!” diye terslendi Amyrlin. Leane onları katı bir sükûnetle izliyordu.</p>

    <p>“Anne, Liandrin Kara Ajah’tan,” diye patladı Elayne.</p>

    <p>“Bu biliniyor, çocuğum. En azından şüpheleniliyor ve biliniyor sayılır. Liandrin birkaç ay önce Kule’den ayrıldı ve on iki... <em>kadın...</em> daha onunla gitti. O zamandan bu yana hiçbiri bir daha görülmedi. Gitmeden önce, <em>angreal</em> ve <em>sa’angreal</em>’lerin saklandığı depoya girmeyi denediler ve küçük <em>ter’angreal</em>’lerin saklandığı yere girmeyi başardılar. Onlardan bazılarını çaldılar, aralarında ne iş için kullanıldığını bilmediklerimiz de var.”</p>

    <p>Nynaeve dehşet içinde Amyrlin’e baktı, Elayne aniden, üşümüş gibi kollarını ovaladı. Egwene kendisinin de titremekte olduğunu biliyordu. Defalarca, döndüğünde Liandrin ile yüzleştiğini ve onu suçladığını, onun cezalandırılışını gördüğünü hayal etmişti –yalnız o bebek yüzlü Aes Sedai’nin suçlarına uygun düşecek bir ceza hayal etmeyi hiç başaramamıştı. Döndüğünde Liandrin’in kaçmış olduğunu bile hayal etmişti. Genellikle Egwene’in dönüşü karşısında duyduğu dehşet yüzünden kaçmış oluyordu. Ama bunun gibi bir şey hayal etmemişti hiç. Eğer Liandrin ile diğerleri –başkaları olduğuna inanmak istememişti– Efsaneler Çağı’nın andaçlarını çalmışsa, onlarla ne yapabileceklerini bilmenin yolu yoktu. <em>Işık’a şükür</em> sa’angreal <em>almamışlar,</em> diye düşündü. Diğerleri yeterince kötüydü.</p>

    <p><em>Sa’angreal</em>’ler <em>angreal</em>’ler gibiydi, bir Aes Sedai’nin yardımsız, güvenle yapabileceğinden daha fazla Güç yönlendirmesine izin veriyordu, ama <em>angreal</em>’lerden çok daha güçlüydüler ve nadirdiler. <em>Ter’angreal</em>’ler farklıydı. Sayıları <em>angreal</em> ve <em>sa’angreal</em>’lerden daha fazlaydı, ama yine de çok bulunur sayılmazlardı. Tek Güç’ü yönlendirmeye katkıda bulunmak yerine kullanıyorlardı ve kimse onları tam olarak anlamıyordu. Çoğu Güç’ün yönlendirilmesine ihtiyaç duyduğundan, yalnızca yönlendirebilen birinin elinde işe yarıyordu, ama bazıları herkes tarafından kullanılabiliyordu. Egwene’in işittiği tüm <em>angreal</em> ve <em>sa’angreal</em>’ler küçüktü, ama bir <em>ter’angreal</em> herhangi bir boyutta olabilirdi. Görünüşe göre her biri üç bin sene önce Aes Sedailer tarafından farklı bir amaç için, belli bir işi yerine getirmek üzere yapılmıştı ve o zamandan bu yana bunların ne olduğunu öğrenmeye çalışırken Aes Sedailer ölmüştü; ölmüş ya da içlerindeki yönlendirme yetenekleri yanıp yok olmuştu. Kahverengi Ajah’ta, <em>ter’angreal</em>’lerin incelenmesini hayatlarının amacı olarak kabul edenler vardı.</p>

    <p>Bazıları, muhtemelen yapıldıkları amaçlar için olmasa da, kullanılıyordu. Kabuledilmişlerin Aes Sedailiğe yükselmek için Üç Yemin’i ederken ellerinde tuttukları kalın çubuk bir <em>ter’angreal</em>’di ve yeminlere, sanki kemiklerine işlenmişçesine bağlı kalmalarını sağlıyordu. Bir çömezin Kabuledilmişliğe yükselmeden önceki son sınanma yeri de bir <em>ter’angreal</em>’di. Kimsenin anlamayı başaramadığı ve hiçbir pratik faydası yokmuş gibi görünenler de vardı.</p>

    <p><em>Neden kimsenin nasıl kullanacağını bilmediği şeyleri aldılar?</em> diye merak etti Egwene. <em>Ya da belki Kara Ajahlar biliyordur.</em> Bu olasılık midesinin çalkalanmaya başlamasına sebep oldu. Bu <em>sa’angreal</em>’lerin Karanlıkdostlarının eline geçmesi kadar kötüydü.</p>

    <p>“Hırsızlık,” diye devam etti Amyrlin, gözleri kadar soğuk bir sesle, “yaptıkları arasında en önemsiziydi. O gece üç Aes Sedai, iki Muhafız, yedi nöbetçi ve dokuz hizmetkâr öldü. Hırsızlıklarını ve kaçışlarını saklamak için işlenmiş cinayetler. Bu onların... Kara Ajah” –sözcükler ağzında gıcırdadı– “olduğunu kanıtlamaz, ama pek az kişi aksine inanıyor. Gerçeği söylemek gerekirse, ben de inanmıyorum. Suda balık kafaları ve kan olduğunda, orada olduğunu bilmek için gümüşdikeni görmen gerekmez.”</p>

    <p>“O zaman bize neden suçlu gibi davranılıyor?” diye sordu Nynaeve. “Kara Ajah’tan bir kadın tarafından aldatıldık. Bu suçsuz olduğumuzu kanıtlıyor olmalı.”</p>

    <p>Amyrlin neşesiz bir kahkaha attı. “Öyle düşünüyorsun, değil mi, çocuğum? Liandrin ile ilişkin olduğundan Verin, Leane ve benden başka kimsenin şüphelenmemesi kurtuluşunuz olabilir. Beyazpelerinler için yaptığınız küçük gösteri –şaşırmış görünmeyin; Verin bana her şeyi anlattı– bu biliniyor olsaydı, Liandrin ile gittiğiniz biliniyor olsaydı, Salon siz daha bir nefes alamadan üçünüzün yalıtılmasına karar verebilirdi.”</p>

    <p>“Bu haksızlık!” dedi Nynaeve. Leane kıpırdandı, ama Nynaeve devam etti. “Bu doğru değil! Bu!..”</p>

    <p>Amyrlin ayağa kalktı. Sadece kalktı, ama Nynaeve’in sesi kesildi.</p>

    <p>Egwene sessiz kalmasının akıllıca olacağına karar verdi. Nynaeve’in karşılaşacağı en güçlü, en iradeli kişi olduğuna inanıyordu. Ta ki şeritli etolü takan kadınla karşılaşana kadar. <em>Lütfen öfkene hâkim ol, Nynaeve. Annesinin karşısındaki çocuklar –bebekler– gibiyiz ve bu Anne bizi dövmekten beter eder.</em></p>

    <p>Amyrlin’in sözlerinde bir çıkış yolu sunulduğunu hissediyordu, ama hangi yol olduğundan emin değildi. “Anne, konuştuğum için beni affedin, ama bize ne yapmayı düşünüyorsunuz?”</p>

    <p>“Yapmak mı, çocuğum? Seni ve Elayne’i izin almadan Kule’yi terk ettiğiniz için, Nynaeve’i ise izin almadan şehri terk ettiği için cezalandırmayı düşünüyorum. İlk önce Sheriam Sedai’nin çalışma odasına çağrılacaksınız. Sizi bir hafta boyunca, oturmak için bir yastığınız olmasını dileyene kadar değnekle dövmesini söyledim. Bunu çömezlere ve Kabuledilmişlere ilan ettim bile.”</p>

    <p>Egwene şaşkınlık içinde gözlerini kırpıştırdı. Elayne işitilebilir bir homurtu çıkardı, sırtını dikleştirdi ve alçak sesle bir şeyler mırıldandı. Durumu şok geçirmeden kabul edebilen tek kişi Nynaeve idi. Ceza, fazladan iş ya da başka bir şey de olsa, hep Çömezler Sorumlusu ile odasına çağrılan kişi arasında kalırdı. Bunlar genelde çömezler olurdu, ama sınırları fazla aşan Kabuledilmişleri de içerebilirdi. <em>Sheriam işi hep kendisi ile ceza gören arasında bırakır,</em> diye düşündü Egwene kasvetle. <em>Herkese söylemiş olamaz. Ama hapsedilmekten iyi. Yalıtılmaktan iyi.</em></p>

    <p>“Bildiri cezanın parçası, elbette,” diye devam etti Amyrlin, Egwene’in aklından geçenleri okumuş gibi. “Aynı zamanda üçünüzün, ben aksine karar verene kadar mutfağa, bulaşıkçıların yanına atandığınızı bildirdim. Ve aksine karar vermemin doğal ömrünüzün sonuna dek sürebileceğinin kulaktan kulağa fısıldanmasını sağladım. Bunların herhangi birine itirazı olan var mı?”</p>

    <p>“Hayır, Anne,” dedi Egwene çabucak. Nynaeve tencere ovmaktan diğerinden de fazla nefret edecekti. <em>Daha kötüsü olabilirdi, Nynaeve. Işık, çok daha kötü olabilirdi.</em> Nynaeve’in burun delikleri açılmıştı, ama başını gergin gergin salladı.</p>

    <p>“Ya sen, Elayne?” dedi Amyrlin. “Andor’un Kız-Veliahtı genellikle daha yumuşak davranılmaya alışıktır.”</p>

    <p>“Aes Sedai olmak istiyorum, Anne,” dedi Elayne kararlı bir sesle.</p>

    <p>Amyrlin önünde, masanın üzerinde duran bir kâğıdı elledi ve bir an inceler göründü. Başını kaldırdığı zaman gülümsemesi pek hoş değildi. “Aranızdan herhangi biri aksi yanıt verecek aptallığı gösterseydi, cezanıza öyle bir şey ekleyecektim ki babanızın o ilk öpücüğü koparmasına izin verdiği için annenize küfredecektiniz. Kuleden düşüncesiz çocuklar gibi götürülmeye izin vermeniz. Bir bebek bile bu tuzağa düşmezdi. Her birinize eyleme geçmeden önce düşünmeyi öğreteceğim, aksi halde sizi su kanalı kapaklarındaki çatlakları tıkamak için kullanırım!”</p>

    <p>Egwene kendini sessiz teşekkürler sunarken buldu. Amyrlin devam ederken sırtındaki tüyler diken diken oldu.</p>

    <p>“Şimdi, size başka ne yapmayı düşündüğüme gelince. Kule’den ayrıldığınızdan bu yana yönlendirme yeteneğinizi dikkate değer ölçüde artırmışsınız gibi görünüyor. Çok şey öğrenmişsiniz. Size unutturmaya kararlı olduğum bazı şeyler de dahil!” diye ekledi sert bir sesle.</p>

    <p>Nynaeve konuşarak Egwene’i şaşırttı. “Yapmamamız gereken... şeyler... yaptığımızı biliyorum, Anne. Sizi temin ederim, Üç Yemin’i etmişiz gibi yaşamak için elimizden geleni yapacağız.”</p>

    <p>Amyrlin homurdandı. “Umarım yaparsınız,” dedi soğuk soğuk. “Elimden gelse, Yemin Çubuğu’nu bu gece elinizde tutmanızı sağlardım, ama bu Aes Sedailiğe terfi edenler için olduğundan, sağduyunuzun –varsa tabii– sağlam kalmanızı sağlayacağına güveniyorum. Bununla beraber sen, Egwene ve sen, Elayne, Kabuledilmişler arasına terfi edeceksiniz.”</p>

    <p>Elayne inledi, Egwene şok içinde kekeledi. “Teşekkür ederim, Anne.” Leane durduğu yerde kıpırdandı. Egwene Vakanüvis’in pek memnun görünmediğini düşündü. Şaşkın değil –görünüşe göre bunu bekliyordu– ama memnun da değil.</p>

    <p>“Bana teşekkür etmeyin. Yetenekleriniz çömez olarak kalmanıza izin vermeyecek kadar ilerlemiş. Bazıları, yaptıklarınızdan sonra, yüzüğe sahip olmamanız gerektiğini düşünecek, ama dirseklerinize dek yağlı tencerelere gömülmüş haliniz eleştirileri susturacaktır. Ve bunun bir ödül olduğunu düşünmeye başlamanız olasılığına karşılık, unutmayın ki Kabuledilmişler ilk haftaları bozuk balıkları sepetteki sağlam balıklardan ayırarak geçirir. Çömez olarak geçirdiğiniz en kötü gün dahi, gelecek haftalardaki çalışmalarınızla karşılaştırıldığında gözünüze güzel bir rüya gibi görünecek. Size ders verecek Aes Sedailerden bazılarının çalışmalarınızı gerektiğinden daha zor hale getireceğinden kuşkulanıyorum, ama şikâyet edeceğinizi sanmıyorum. Edecek misiniz?”</p>

    <p><em>Öğrenebilirim,</em> diye düşündü Egwene. <em>Kendi çalışma konularımı seçebilirim. Düşleri öğrenebilirim, artık...</em></p>

    <p>Amyrlin’in gülümsemesi düşüncelerini böldü. O gülümseme, onları hayatta bıraktığı sürece, Aes Sedailerin yapacağı hiçbir şeyin olması gerekenden daha kötü sayılmayacağını söylüyordu. Nynaeve’in yüzünde derin bir duygudaşlıkla kendisinin Kabuledilmiş olarak geçirdiği ilk haftaların dehşet dolu hatırasının karışımı vardı. Bu bileşim Egwene’in yutkunmasına sebep olacak kadar kötüydü. “Hayır, Anne,” dedi hafif bir sesle. Elayne’in yanıtı boğuk bir fısıltıydı.</p>

    <p>“O zaman tamam. Annen ortadan kaybolmandan hiç memnun olmadı, Elayne.”</p>

    <p>“Biliyor mu?” diye ciyakladı Elayne.</p>

    <p>Leane burnunu çekti, Amyrlin bir kaşını kaldırdı. “Ondan saklayamazdım. Onun ziyaretinden bir ay sonra geldin, ki senin için iyi bir şey olabilir bu. O görüşmeden canlı çıkmayabilirdin. Sana, bana, Beyaz Kule’ye o kadar kızmıştı ki bir küreği bile kemirebilirdi.”</p>

    <p>“Hayal edebiliyorum, Anne,” dedi Elayne hafif bir sesle.</p>

    <p>“Edebileceğini sanmıyorum, çocuğum. Andor var olmadan önce başlayan bir geleneğe son vermiş olabilirsin. Çoğu yasadan daha güçlü bir gelenek. Morgase Elaida’yı yanında götürmeyi reddetti. İlk defa, Andor Kraliçesi’nin bir Aes Sedai danışmanı yok. Bulunur bulunmaz Caemlyn’e dönmeni talep etti. Burada biraz daha eğitim görmenin senin için daha güvenli olacağına ikna ettim onu. İki ağabeyini Muhafız eğitiminden almaya da hazırdı. Onlar kendileri ikna ettiler onu. Nasıl yaptıklarını hâlâ bilmiyorum.”</p>

    <p>Elayne düşünüyor, belki tüm öfkesiyle Morgase’i görüyordu. Ürperdi. “Gawyn benim ağabeyim,” dedi dalgın dalgın. “Galad değil.”</p>

    <p>“Çocuk olma,” dedi Amyrlin ona. “Madem aynı babayı paylaşıyorsunuz, Galad ağabeyin oluyor; sen ondan hoşlansan da hoşlanmasan da. Çocuk gibi davranmana izin vermeyeceğim, kızım. Bir çömezde bir miktar aptallığa göz yumulabilir; ama Kabuledilmişlerden birinde izin verilmez.”</p>

    <p>“Evet, Anne,” dedi Elayne asık suratla.</p>

    <p>“Kraliçe Sheriam’a senin için bir mektup bıraktı. Seni fena halde paylamak dışında, sanırım senin için güvenli olduğu anda eve dönmen gerektiğini bildiriyor. En fazla birkaç ayda kendini öldürme riskine girmeden yönlendirebileceğinden emin.”</p>

    <p>“Ama ben öğrenmek istiyorum, Anne.” Elayne’in sesine kararlılık geri dönmüştü. “Ben Aes Sedai olmak istiyorum.”</p>

    <p>Amyrlin’in gülümsemesi sonuncusundan da sertti. “İyi ki öyle, çocuğum, çünkü Morgase’in seni almasına izin vermeye niyetim yok. Bin senedir görülen bütün Aes Sedailerden daha güçlü bir potansiyelin var, yüzüğe ek olarak şala da hak kazanmadan gitmene izin vermeyeceğim. Bunu yapmak için seni ezip sosis yapmam gerekse bile. <em>Gitmene izin vermeyeceğim.</em> Sözlerim açık mı?”</p>

    <p>“Evet, Anne.” Elayne’in sesi huzursuz çıkmıştı ve Egwene onu suçlayamıyordu. Morgase ile Beyaz Kule arasında iki köpeğin çekiştirdiği havlu gibi kalmıştı. Egwene daha önce Elayne’in servetini ve bir gün oturacağı tahtı kıskanmışsa bile, o anda kıskanmadığı kesindi.</p>

    <p>Amyrlin sertçe, “Leane, Elayne’i Sheriam’ın çalışma odasına götür. Henüz bu ikisine söyleyecek birkaç lafım var. İşitmekten hoşlanmayacaklarını düşündüğüm laflar,” dedi.</p>

    <p>Egwene irkilerek Nynaeve’le bakıştı; endişe aralarındaki gerilimi bir anlığına çözdü. <em>Bize söyleyip, Elayne’e söylemeyeceği ne olabilir?</em> diye merak etti. <em>Öğrenmemi engellemediği sürece fark etmez. Ama neden Elayne’e söylemiyor?</em></p>

    <p>Elayne Çömezler Sorumlusu’nun çalışma odasından bahsedilince yüzünü buruşturdu, ama Leane yanına geldiğinde dik durdu. “Emredersiniz, Anne,” dedi resmi bir biçimde, eteklerini açıp reverans yaparak, “itaat edeceğim.” Başını dik tutarak Leane’i takip etti.</p>
  </div>
</body>
</html>
