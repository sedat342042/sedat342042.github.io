<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="2. Saidin">2<br />
    Saidin</h1>

    <p>Tuatha’an kadını ifadesiz bir yüzle yine sarkmış sancağa baktı, sonra dikkatini ateşin çevresindekilere çevirdi. Özellikle de kitap okumakta olan, Perrin’den yarım boy uzun, iki kat iri olan kişiye. “Yanınızda bir Ogier var. Aklıma gelmezdi...” Başını iki yana salladı. “Moiraine Sedai nerede?” Ejder sancağı yokmuş gibi davranıyordu.</p>

    <p>Perrin yamaçta, çanağın en uzak ucunda duran derme çatma kulübeye işaret etti. Duvarları ve eğimli çatısı soyulmamış kütükten yapılmış olan kulübe, diğerleri arasında en büyük olanıydı, ama yine de büyük değildi. Belki kulübeden çok kabin denecek kadar büyük. “O kulübe Moiraine’in. Onun ve Lan’in. Lan onun Muhafız’ı. Sıcak bir şeyler içtikten sonra...”</p>

    <p>“Hayır. Moiraine’le konuşmalıyım.”</p>

    <p>Perrin şaşırmamıştı. Gelen kadınların hepsi hemen Moiraine’le konuşmakta ısrar etmişlerdi. Üstelik yalnız. Moiraine’in diğerleriyle paylaşmayı seçtiği haberler her zaman önemli görünmüyordu, ama kadınlarda, açlıktan ölmekte olan aileleri için dünyada kalan son tavşanın izini süren avcıların gerginliği oluyordu. Yarı donmuş dilenci kadın battaniyeyle bir tabak sıcak yahniyi reddetmiş, hâlâ yağmakta olan karın altında çıplak ayaklarla Moiraine’in kulübesine yollanmıştı.</p>

    <p>Leya eyerden aşağı kaydı ve dizginleri Perrin’e uzattı. “Atımın beslenmesini sağlar mısın?” Alaca kısrağın burnunu okşadı. “Piesa beni böylesine engebeli bir arazide taşımaya alışık değil.”</p>

    <p>“Saman hâlâ kıt,” dedi Perrin ona, “ama elimizde ne varsa veririz.”</p>

    <p>Leya başını salladı ve başka tek söz söylemeden, parlak yeşil eteklerini kaldırarak, mavi işlemeli kırmızı pelerini arkasında savrularak, yamaç yukarı seğirtti.</p>

    <p>Perrin eyerden indi, atları almak için ateş başından gelen adamlarla birkaç laf etti. Yayını Çevik’i alan adama uzattı. Hayır, bir kuzgun dışında, dağlar ve Tuatha’an kadını dışında hiçbir şey görmemişlerdi. Evet, kuzgun ölmüştü. Hayır, kadın dağların dışında olanlar konusunda hiçbir şey söylememişti. Hayır, buradan ne zaman gidecekleri hakkında hiç fikri yoktu.</p>

    <p><em>Ya da gidip gitmeyeceğimiz hakkında,</em> diye ekledi kendi kendine. Moiraine onları tüm kış orada tutmuştu. Shienarlılar burada emirleri kadının verdiğini düşünmüyordu, ama Perrin Aes Sedailerin bir şekilde istediklerini hep yaptırdığını biliyordu. Özellikle de Moiraine’in.</p>

    <p>Atlar kaba kütük ahırlara götürüldükten sonra biniciler ısınmaya gittiler. Perrin pelerinini omzundan arkaya attı ve minnet içinde ellerini alevlere uzattı. Görünüşüne göre Baerlon yapımı olan iri tencere bir süredir ağzını sulandıran kokular yayıyordu. Anlaşılan bugün avda birinin şansı yaver gitmişti ve yakındaki bir başka ateşin çevresine yumru kökler dizilmiş, kızarmış şalgama benzeyen kokular çıkarıyorlardı. Burnunu kırıştırdı ve yahniye yoğunlaştı. Artık, gittikçe daha fazla, her şeyden fazla et istiyordu.</p>

    <p>Erkek giysili kadın, Moiraine’in kulübesine girmekte olan Leya’yı izliyordu.</p>

    <p>“Ne görüyorsun, Min?” diye sordu Perrin.</p>

    <p>Kız gelip Perrin’in yanında durdu. Koyu renk gözleri endişeliydi. Perrin neden etek yerine pantolon giymekte ısrar ettiğini anlamıyordu. Belki kendisi onu tanıdığından öyle geliyordu, ama kıza bakan herhangi birinin güzel bir genç kadın yerine aşırı yakışıklı bir delikanlı göreceğini sanmıyordu.</p>

    <p>“Tenekeci kadın ölecek,” dedi Min yumuşak sesle, ateşin yanındaki diğer kişileri gözleyerek. Hiçbiri duyabilecek kadar yakında değildi.</p>

    <p>Perrin Leya’nın iyilik dolu yüzünü düşünerek donakaldı. <em>Ah, Işık! Tenekeciler asla kimseye zarar vermez!</em> Ateşin sıcaklığına rağmen üşüdüğünü hissetti. <em>Yak beni, keşke sormasaydım.</em> Haberi olan pek az Aes Sedai bile Min’in yaptığı şeyi anlamıyordu. Bazen kız insanları çevreleyen imgeler ve haleler görüyordu, bazen ne anlama geldiklerini bile anlıyordu.</p>

    <p>Masuto gelip uzun, tahta bir kaşıkla yahniyi karıştırdı. Shienarlı ikisine baktı, sonra parmağını uzun burnunun yanına koydu ve gitmeden önce geniş geniş sırıttı.</p>

    <p>“Kan ve küller!” diye mırıldandı Min. “Sanırım ateşin yanında mırıldanan sevgililer sandı bizi.”</p>

    <p>“Emin misin?” diye sordu Perrin. Kız kaşlarını kaldırdı ve Perrin telaşla ekledi, “Leya hakkında.”</p>

    <p>“Adı bu mu? Keşke öğrenmeseydim. Bilmek, ama yardım edememek işi daha da kötüleştiriyor... Perrin, onun yüzünü gördüm, omzunun üstünde, kanla kaplıydı ve gözleri donuktu. Bundan daha açık olmaz.” Ürperdi ve ellerini hızla ovuşturdu. “Işık, keşke daha mutlu şeyler görsem. Tüm mutlu şeyler yok olmuş gibi görünüyor.”</p>

    <p>Perrin Leya’yı uyarmayı önermek için ağzını açtı, sonra gene kapattı. Min’in gördüğü ve bildiği şey hakkında kuşku yoktu, iyi de olsa kötü de. Eğer o eminse, oluyordu.</p>

    <p>“Yüzünde kan,” diye mırıldandı. “Bu şiddet sonucu ölecek mi demek?” Bunu bu kadar kolay söylemesi karşısında irkildi. <em>Ama ne yapabilirim ki? Leya’ya söylersem, bir şekilde inanmasını sağlarsam, son günlerini korku içinde yaşayacak ve bu hiçbir şeyi değiştirmeyecek.</em></p>

    <p>Min başını salladı.</p>

    <p><em>Şiddet sonucunda ölecekse, kamp saldırıya uğrayacak anlamına gelebilir.</em> Ama her gün izci çıkıyordu ve gece gündüz nöbet tutuluyordu. Ve Moiraine kampa koruyucu büyüler yapmıştı, öyle demişti; tam içine yürümediği sürece Karanlık Varlık’ın hiçbir yaratığı kampı göremeyecekti. Kurtları düşündü. <em>Hayır!</em> İzciler, kampa yaklaşmaya çalışan herkesi ve her şeyi bulurdu. “Halkından çok uzakta,” dedi biraz da kendi kendine. “Tenekeciler arabalarını dağın eteklerinden beriye getirmemiştir. Buradan oraya gidene kadar herhangi bir şey olabilir.”</p>

    <p>Min üzüntüyle başını salladı. “Ve yanına tek bir nöbetçi katacak kadar bile adamımız yok. Bir faydası dokunacak bile olsa.”</p>

    <p>Kız Perrin’e anlatmıştı; altı ya da yedi yaşında, onun gördüklerini herkesin göremediğini ilk fark ettiğinde, insanları kötü şeyler hakkında uyarmaya çalışmıştı. Daha fazlasını anlatmıyordu, ama Perrin uyarıların her şeyi daha da kötüleştirdiği izlenimi altındaydı. O da insanlar inandıkları zaman. Elinizde kanıt olana kadar Min’in görülerine inanmak güç geliyordu.</p>

    <p>“Ne zaman?” diye sordu. Sözcük kulaklarına soğuk geldi. Alet yapımında kullanılan çelik kadar sert. <em>Leya hakkında elimden bir şey gelmez, ama belki saldırıya uğrayıp uğramayacağımızı anlayabilirim.</em></p>

    <p>Laf ağzından çıkar çıkmaz Min ellerini savurdu. Ama sesini alçak tuttu. “Öyle olmuyor işte. Bir şeyin <em>ne zaman</em> olacağını asla göremiyorum. Yalnızca olacağını anlıyorum, o da ne anlama geldiğini biliyorsam. Anlamıyorsun. Görü onu istediğim zaman gelmiyor, biliş de öyle. Öylece oluveriyor ve bazen anlıyorum. Bir şeyler. Birazcık. Öylece oluveriyor.” Perrin yatıştırıcı bir şeyler söylemeye çalıştı, ama kız sel gibi konuşuyordu, araya giremedi. “Bir gün bir adamın çevresinde bir şeyler görüyorum, ertesi gün göremeyebiliyorum. Ya da tam tersi. Çoğu zaman, kimsenin çevresinde hiçbir şey görmüyorum. Elbette Aes Sedailerin ve Muhafızların çevresinde hep imgeler var. Ama onlar söz konusu olduğunda anlamını bilmek daha zor.” Perrin’e, gözlerini yarı kısarak, araştırıcı bir bakış fırlattı. “Başka birkaç kişi için de öyle.”</p>

    <p>“Bana baktığında ne gördüğünü söyleme,” dedi Perrin sertçe, sonra iri omuzlarını silkti. Daha çocukken çoğundan daha iriydi ve onlardan daha iriyseniz, insanların kazayla nasıl da kolay incitebileceğinizi hemen öğrenmişti. Bu onu ihtiyatlı ve dikkatli kılmıştı, öfkesini belli ettiğinde pişman oluyordu. “Üzgünüm, Min. Seni terslememeliydim. Seni incitmek istemedim.”</p>

    <p>Kız ona şaşkın şaşkın baktı. “Beni incitmedin. Gördüklerimi pek az insan bilmek istiyor. Işık da biliyor ya, başkası yapabiliyor olsaydı ben istemezdim.” Aes Sedailer bile bu yeteneğe sahip başka birini tanımıyordu. Bu yeteneği bir armağan olarak görüyorlardı, her ne kadar Min öyle görmese de.</p>

    <p>“Keşke Leya için yapabileceğim bir şey olsaydı. Ben senin gibi dayanamazdım, bilmek ve hiçbir şey yapamamak...”</p>

    <p>“Tuhaf,” dedi kız yumuşak sesle, “Tuatha’anlar için ne kadar çok endişeleniyorsun. Tamamen barışçıllar, ama ben hep onların çevresinde şiddet...”</p>

    <p>Perrin başını çevirdi ve kız aniden sustu.</p>

    <p>“Tuatha’anlar mı?” diye gürledi bir ses, dev bir yabanarısı gibi. “Tuatha’anlara ne olmuş?” Ogier gelip ateşin başında onlara katıldı. Kitapta kaldığı yeri salam iriliğinde bir parmakla işaretlemişti. Diğer elindeki pipodan ince bir tütün dumanı yükseliyordu. Koyu kahverengi yünden yapılma, yüksek yakalı, boynuna kadar iliklenmiş ceketi, çizmelerinin üst kısmının dışa doğru kıvrıldığı dizi hizasında dalgalanıyordu. Perrin ancak göğsüne kadar geliyordu.</p>

    <p>Loial’in yüzü, iri burnu, aşırı geniş ağzıyla birden çok kişiyi korkutmuştu. Gözleri çay tabağı kadar iriydi, kalın kaşları bıyık gibi yanaklarına dek sarkıyordu. Tüylü, sivri kulakları uzun saçlarının arasından çıkıyordu. Hiç Ogier görmemişler onu Trolloc sanıyordu, ama çoğu için Trolloclar da Ogierler kadar efsaneydi.</p>

    <p>Loial’in geniş gülümsemesi bocaladı, sözlerini kestiğini fark edince iri gözlerini kırpıştırdı. Perrin insanın bir Ogier’den nasıl uzun süre korkabileceğini merak etti. <em>Ama eski hikâyelerin bazıları onları sert, alt edilmez düşmanlar olarak anlatır.</em> O buna inanamıyordu. Ogierler kimseye düşman olmazlardı.</p>

    <p>Min Loial’e Leya’nın gelişinden bahsetti, ama gördüklerini aktarmadı. Görüleri konusunda genellikle ağzı sıkıydı, özellikle de kötü olduklarında. Bunun yerine, “Aniden bir Aes Sedai ve bu İki Nehirliler ile kısık kalınca nasıl hissettiğimi biliyor olmalısın, Loial,” diye ekledi.</p>

    <p>Loial tarafsız bir ses çıkardı, ama Min bunu onay kabul etti.</p>

    <p>“Evet,” dedi üzerine basa basa. “Orada, Baerlon’da, hayatımı istediğim gibi yaşıyordum ki, aniden ense kökümden yakalandım ve Işık bilir nereye getirildim. Yani, neredeyse öyle oldu. Moiraine ve bu İki Nehirli çiftçi çocuklarla karşılaştığımdan beri hayatım bana ait değil.” Perrin’e bakarak gözlerini yuvarladı, ağzı alayla kıvrıldı. “Benim tek istediğim dilediğim gibi yaşamak, istediğim adama âşık olmak...” Yanakları aniden kızardı ve boğazını temizledi. “Demek istediğim, bunca kargaşa olmadan hayatını yaşamak istemekte yanlış olan ne ki?”</p>

    <p><em>“Ta’veren,”</em> diye başladı Loial. Perrin susması için elini salladı, ama Ogier belli bir hevese kapıldığında değil durdurulmak, nadiren yavaşlatılabilirdi. Loial Ogierler tarafından oldukça telaşlı bulunurdu. Kitabını ceketinin cebine soktu ve piposunu sallayarak devam etti. “Hepimiz, tüm yaşamlarımız başkalarının yaşamlarını etkiler, Min. Zaman Çarkı dönerken bizi Desen’e işler, her birimizin yaşam ipi çevremizdeki yaşam iplerini çekiştirir. <em>Ta’veren</em>’ler de aynıdır, ama onlar çok, çok daha güçlüdür. Onlar, en azından bir süreliğine, tüm Desen’i çekerler ve onu kendilerinin çevresinde şekillenmeye zorlarlar. Onlara ne kadar yakınsan, kişisel olarak o kadar etkilenirsin. Artur Şahinkanadı ile aynı odada olsan, Desen’in kendini yeniden düzenlediğini hissederdin, derler. Bunun ne kadar doğru olduğunu bilemiyorum, ama öyle olduğunu okudum. Ama yalnızca tek yönlü işlemez. <em>Ta’veren</em>’ler Desen’e geri kalanımızdan daha sıkı dolanır, bizden daha az seçenekleri olur.”</p>

    <p>Perrin yüzünü buruşturdu. <em>İşe yarayacak lanet olası seçenekler daha az.</em> Min başını salladı. “Keşke her zaman o kadar... o kadar lanet <em>ta’veren</em> olmasalardı. Bir yandan çekiştiren <em>ta’veren</em>’ler, diğer yandan her şeye karışan bir Aes Sedai. Bir kadının ne şansı olabilir ki?”</p>

    <p>Loial omuz silkti. “Sanırım <em>ta’veren</em>’lere yakın kaldığı sürece pek az.”</p>

    <p>“Sanki seçeneğim varmış gibi,” diye hırladı Min.</p>

    <p>“Bir değil, üç <em>ta’veren</em>’e rastlamak senin şansındı. Ya da, sen öyle görüyorsan, şanssızlığın. Rand, Mat ve Perrin. Ben bunu büyük şans olarak görüyorum. Onlar dostum olmasaydı da öyle görürdüm. Hatta sanırım...” Ogier aniden utanarak, kulakları seğirerek ikisine baktı. “Gülmeyeceğinize söz verin. Sanırım bu konuda bir kitap yazabilirim. Bir süredir not alıyorum.”</p>

    <p>Min dostça gülümsedi ve Loial’in kulakları tekrar dikildi. “Bu harika,” dedi Min ona. “Ama aramızdan bazıları bu <em>ta’veren</em>’ler tarafından kukla gibi oynatıldığını hissediyor.”</p>

    <p>“Bunu ben istemedim,” diye patladı Perrin. “Ben istemedim.”</p>

    <p>Kız onu duymazdan geldi. “Sana olan da bu muydu, Loial? Moiraine’le yolculuk etmenin sebebi bu mu? Siz Ogierlerin <em>yurtlarınızdan</em> neredeyse hiç çıkmadığınızı biliyorum. Bu <em>ta’veren</em>’lerden biri seni yanında mı sürükledi?”</p>

    <p>Loial bakışlarını piposuna dikti. “Yalnızca Ogierlerin diktiği korulukları görmek istemiştim,” diye mırıldandı. “Yalnızca korulukları görmek istedim.” Yardım ister gibi Perrin’e baktı, ama Perrin sırıtmakla yetindi.</p>

    <p><em>Bakalım nal senin toynağına çivilenirken ne yapıyorsun.</em> Her şeyi bilmiyordu, ama Loial’in kaçtığını biliyordu. Ogier doksan yaşındaydı, ama Ogier standartlarına göre İhtiyarlar tarafından <em>yurttan</em> ayrılmasına izin verilecek kadar büyük değildi. Dışarı gitmek diyorlardı buna. Ogierler insanlara göre uzun yaşıyordu. Loial İhtiyarlar onu ele geçirdiklerinde çok da hoşnut bir halde olmayacaklarını söylüyordu. O anı elinden geldiğince geciktirmeye kararlı görünüyordu.</p>

    <p>Shienarlılar arasında bir hareket oldu, adamlar ayağa kalkıyordu. Rand Moiraine’in kulübesinden çıkıyordu.</p>

    <p>Bu mesafeden bile, Perrin onu açıkça görebiliyordu, kızıl saçları ve gri gözleri olan genç bir adam. Perrin’le aynı yaştaydı ve yan yana dursalar yarım baş uzun olduğu görülürdü, ama Rand daha ince yapılıydı, yine de omuzları oldukça genişti. Altın diken işlemeleri yüksek yakalı, kırmızı ceketinin kolları boyunca uzanıyordu ve koyu renk pelerininin göğsüne sancaktaki o yaratık, altın yeleli, dört bacaklı yılan işlenmişti. Rand ve o çocukluk arkadaşıydı. <em>Hâlâ arkadaş mıyız? Olabilir miyiz? Artık?</em></p>

    <p>Shienarlılar aynı anda eğildiler, ellerini dizlerine dayadılar ve başlarını kaldırdılar. “Lord Ejder,” diye seslendi Uno, “hazır bekliyoruz. Hizmet etmekten şeref duyuyoruz.”</p>

    <p>Küfretmeden tek bir cümle kuramayan Uno, şimdi derin bir saygıyla konuşuyordu. Diğerleri de onun dediklerini tekrar etti. “Hizmet etmekten şeref duyuyoruz.” Her şeyde kötülük gören Masema’nın gözleri mutlak adanmışlıkla parlıyordu; Ragan; hepsi, Rand vermekten çok hoşlanırmış gibi emir bekliyorlardı.</p>

    <p>Rand yamaçtan bir an onlara baktı, sonra döndü ve ağaçların arasında kayboldu.</p>

    <p>“Yine Moiraine’le tartıştı,” dedi Min sessizce. “Bu sefer bütün gün.”</p>

    <p>Perrin şaşırmamıştı, ama yine de küçük bir şok yaşadı. Bir Aes Sedai ile tartışmak. Tüm çocukluk hikâyeleri aklına doluştu. Tahtları ve ulusları gizli iplerinin ucunda dans ettiren Aes Sedailer. Armağanlarının içinde hep bir olta saklı olan, bedeli her zaman inandığınızdan az olan, ama her seferinde hayal edebileceğinizden fazla çıkan Aes Sedailer. Öfkeleri toprağı yaran, yıldırım düşüren Aes Sedailer. Hikâyelerin bazıları doğru değildi, artık biliyordu. Ve aynı zamanda, gerçeklerin yarısını bile anlatmıyorlardı.</p>

    <p>“Yanına gitsem iyi olacak,” dedi. “Tartıştıktan sonra Rand’ın konuşacak birine ihtiyacı oluyor.” Ve Moiraine’le Lan dışında, Rand’a kralların üstünde biri gibi bakmayan yalnızca üçü vardı: Min, Loial ve Perrin. Ve üçü arasında yalnızca Perrin onu eskiden beri tanıyordu.</p>

    <p>Yamaç yukarı tırmandı, yalnızca bir kere durup Moiraine’in kulübesinin kapalı kapısına baktı. Leya orada olacaktı. Lan de. Muhafız nadiren Aes Sedai’nin yanından uzaklaşırdı.</p>

    <p>Rand’ın çok daha küçük kulübesi biraz daha aşağıdaydı, ağaçlarla iyice gizlenmişti, öbürlerinden uzaktı. Diğer adamların arasında yaşamayı denemişti, ama daimi hayranlıkları onu uzaklaştırmıştı. Artık yalnız yaşıyordu. Perrin’e göre, fazla yalnız. Ama Rand’ın şimdi kulübesine yönelmediğini biliyordu.</p>

    <p>Perrin çanak şeklindeki vadinin bir yanının aniden elli adım yüksekliğinde, oraya buraya tutunan kaba çalılar dışında pürüzsüz, dik bir yamaç haline geldiği yere seğirtti. Gri taş duvarda bir çatlak biliyordu, omuzlarından geniş olmayan bir açıklık. Tepede yalnızca bir geç akşam ışığı kurdelesi varken, bir tünelde yürümek gibiydi.</p>

    <p>Çatlak yarım mil uzanıyor, aniden bir mil uzunluğunda, dar bir vadiye açılıyordu. Vadinin zemini taşlar ve kayalarla kaplıydı ve dik yamaçlar bile yüksek meşinyaprak, çam ve köknardan yoğun bir ormanla örtülüydü. Uzun gölgeler dağların tepesinde oturan güneşten uzaklaşıyordu. Buranın duvarları, çatlak dışında kırılmamıştı ve sanki dağlara dev bir balta gömülmüş gibi dikti. Çanağa göre daha az insan tarafından savunulabilirdi, ama içinde ne bir çay, ne bir kaynak vardı. Oraya kimse gitmezdi. Moiraine’le tartıştıktan sonra giden Rand dışında.</p>

    <p>Rand girişin uzağında duruyordu. Bir meşinyaprağın kaba gövdesine dayanmış, avuçlarına bakıyordu. Perrin her birinde derisine dağlanmış birer balıkçıl işareti olduğunu biliyordu. Perrin’in çizmesi taşa sürtündüğünde Rand kıpırdamadı.</p>

    <p>Rand aniden yumuşak sesle, bakışlarını ellerinden ayırmadan ezberden söylemeye başladı.</p>

    <blockquote class="siir">
      <p><em>“İki kez ve iki kez işaretlenecek,</em></p>

      <p><em>İki kez yaşayacak, iki kez ölecek.</em></p>

      <p><em>Bir kez balıkçıl, yolunu çizmek için.</em></p>

      <p><em>İki kez balıkçıl, ismini doğrulamak için.</em></p>

      <p><em>Bir kez Ejder, kaybolanı anımsamak için.</em></p>

      <p><em>İki kez Ejder, ödeyeceği bedel için.”</em></p>
    </blockquote>

    <p>Ürpererek ellerini koltuk altlarına soktu. “Ama henüz Ejderler yok.” Kaba kaba güldü. “Henüz yok.”</p>

    <p>Perrin bir an yalnızca baktı. Tek Güç’ü yönlendirebilen bir adam. <em>Saidin,</em> Gerçek Kaynak’ın eril yarısı üzerindeki leke yüzünden delirmeye mahkûm, deliliği içinde çevresindeki her şeyi yok etmesi kesin bir adam. Çocukluktan itibaren herkesin tiksinmeye ve korkmaya şartlandığı bir adam –bir şey! Yalnız... birlikte büyüdüğü çocuğu görmeyi bırakmak güçtü. <em>Birinin dostu olmayı nasıl bırakırsın?</em> Perrin üstü düz, küçük bir kaya seçti ve oturup bekledi.</p>

    <p>Bir süre sonra Rand başını çevirip ona baktı. “Sence Mat iyi midir? Onu son gördüğümde çok hasta görünüyordu.”</p>

    <p>“Artık iyi olmalı.” <em>Şimdiye dek Tar Valon’a varmış olmalı. Orada ona Şifa verirler. Ve Nynaeve ile Egwene başını belaya sokmasını engeller.</em> Egwene ve Nynaeve, Rand ve Mat ve Perrin. Beşi de İki Nehir’deki Emond Meydanı’ndan geliyordu. İki Nehir’e dışarıdan pek az insan gelirdi, zaman zaman gelen çerçiler, yün ve tütün almak için de senede bir tüccarlar gelirdi, o kadar. Neredeyse hiç kimse dışarı gitmezdi. Ta ki Çark <em>ta’veren</em>’lerini seçene ve beş basit köylünün köyünde kalması imkânsızlaşana kadar. Oldukları gibi kalmaları imkânsız hale gelene kadar.</p>

    <p>Rand başını salladı ve sustu.</p>

    <p>“Son zamanlarda,” dedi Perrin, “kendimi hâlâ bir demirci olmayı dilerken buluyorum. Sen... sen de yalnızca bir çoban olmayı diliyor musun?”</p>

    <p>“Görev,” diye mırıldandı Rand. “Ölüm tüyden hafiftir, görev dağdan ağırdır. Shienar’da böyle derler. ‘Karanlık Varlık kıpırdanıyor. Son Savaş geliyor. Ve Yenidendoğan Ejder Son Savaş’ta Karanlık Varlık’ın karşısına çıkmak zorunda, aksi halde her şeyi Gölge kaplayacak. Zaman Çarkı kırılacak. Her Çağ Karanlık Varlık’ın imgesinde yeniden yaratılacak.’ Yalnızca ben varım.” Neşesizce, omuzları sarsılarak gülmeye başladı. “Görev benim, çünkü başka kimse yok, değil mi?”</p>

    <p>Perrin huzursuzca kıpırdandı. Kahkahada, derisinin karıncalanmasına sebep olan bir soğukluk vardı. “Anladığım kadarıyla Moiraine’le yine tartıştınız. Aynı konu mu?”</p>

    <p>Rand derin, hırıltılı bir nefes aldı. “Hep aynı konuda tartışmıyor muyuz? Orada, aşağıda, Almoth Ovası’ndalar, ayrıca Işık bilir başka nerelerde. Yüzlercesi. Binlercesi. Ben o sancağı çektiğim için Yenidendoğan Ejder’e taraf olacaklarını açıkladılar. Kendime Yenidendoğan Ejder denmesine izin verdiğim için. Başka seçenek göremediğim için. Ve ölüyorlar. Savaşıyor, arıyor, onları yönetmesi gereken adamın gelmesi için dua ediyorlar. Ölüyorlar. Bense bütün kış burada, dağlarda güven içinde oturdum. Ben... benim onlara... bir borcum var.”</p>

    <p>“Benim bundan hoşlandığımı mı sanıyorsun?” Perrin sinirle başını salladı.</p>

    <p>“Onun dediği her şeyi yapıyorsun,” dedi Rand kızgınlıkla. “Asla ona karşı çıkmıyorsun.”</p>

    <p>“Karşı çıkmak senin çok işine yaradı sanki. Bütün kış tartıştınız, bütün kış çuval gibi burada oturduk.”</p>

    <p>“Çünkü o haklı.” Rand yine güldü, yine o ürpertici kahkaha. “Işık kavursun beni, o haklı. Ovada hepsi minik gruplara bölünmüş, Tarabon’un ve Arad Doman’ın her yerinde. İçlerinden herhangi birine katılırsam, Beyazpelerinler, Domanlı ordusu ve Tarabonlular, böceğin başına üşüşmüş ördekler gibi tepelerine üşüşür.”</p>

    <p>Perrin’in kafası karıştı, neredeyse o da kahkaha atacaktı. “Onunla aynı fikirdeysen, Işık aşkına, neden devamlı tartışıyorsunuz?”</p>

    <p>“Çünkü bir şeyler yapmak zorundayım. Yoksa... Yoksa çürük bir kavun gibi patlayacağım!”</p>

    <p>“Ne yapacaksın? Onun dediklerini dinlersen...”</p>

    <p>Rand ona sonsuza dek orada oturacaklarını söyleme fırsatını vermedi. “Moiraine şöyle diyor! Moiraine böyle diyor!” Rand dimdik doğruldu, başını ellerinin arasına alıp sıktı. “Moiraine’in her konuda söyleyecek bir şeyi var! Moiraine benim adıma ölen insanların yanına gitmemem gerektiğini söylüyor. Moiraine bir adım sonra ne yapacağımı bileceğimi, çünkü Desen’in beni buna zorlayacağını söylüyor. Moiraine öyle söylüyor! Ama asla nereden bileceğimi söylemiyor. Ah, hayır! Bunu bilmiyor.” Elleri iki yana düştü, başını eğerek, gözlerini kısarak Perrin’e döndü. “Bazen Moiraine’in beni süslü bir Tear aygırı gibi eğittiğini düşünüyorum. Sen hiç böyle hissettin mi?”</p>

    <p>Perrin kıvırcık saçlarından elini geçirdi. “Ben... Bizi ittirip kaktıran ne olursa olsun, ben düşmanın kim olduğunu biliyorum, Rand.”</p>

    <p>“Ba’alzamon,” dedi Rand yumuşak sesle. Karanlık Varlık için kadim bir isim. Trolloc dilinde, Karanlığın Yüreği anlamına geliyordu. “Ve ben onunla yüzleşmeliyim, Perrin.” Yüzünü buruşturarak gözlerini kapattı. Yarı gülümseme, yarı acı. “Işık bana yardım etsin, günlerimin yarısı hemen olup bitmesini dileyerek geçiyor... diğer yarısı ise... Kaç sefer başarabilirim... Işık! Beni öylesine çekiştiriyor ki. Ya yapamazsam... Ya ben...” Zemin titredi.</p>

    <p>“Rand?” dedi Perrin endişeyle.</p>

    <p>Rand ürperdi; soğuğa rağmen yüzünde ter vardı. Gözleri hâlâ sıkı sıkı kapalıydı. “Ah, Işık,” diye inledi, “beni öyle çekiyor ki.”</p>

    <p>Aniden Perrin’in altındaki toprak kabardı ve vadide büyük bir gümbürtü yankılandı. Zemin ayaklarının altından çekilmiş gibiydi. Düştü... ya da toprak onu karşılamak için sıçradı. Vadi sanki dev bir el gökyüzünden uzanıp onu yeryüzünden koparmış gibi sarsıldı. Perrin, zemin onu bir top gibi sektirmeye çalışırken yere yapıştı. Küçük taşlar gözlerinin önünde zıpladı ve yuvarlandı, toz dalga dalga yükseldi.</p>

    <p>“Rand!” Haykırışı, gümbür gümbür kükremenin içinde kayboldu.</p>

    <p>Rand başını arkaya atmış, gözleri hâlâ sıkı sıkı kapalı, ayakta duruyordu. Onu bir o açıyla, bir bu açıyla eğen yerin sarsılmasını hissetmemiş gibiydi. Nasıl savrulursa savrulsun, dengesini asla kaybetmiyordu. Perrin çok sarsılmış olduğu için emin değildi, ama sanki Rand’ın yüzünde hüzünlü bir gülümseme vardı. Ağaçlar çırpınıyordu, meşinyaprak aniden ikiye ayrıldı, gövdesinin büyük kısmı Rand’ın üç adım ötesine devrildi. Rand, geri kalan her şey gibi onu da fark etmedi.</p>

    <p>Perrin ciğerlerini doldurmaya çalıştı. “Rand! Işık aşkına, Rand! Kes şunu!”</p>

    <p>Sarsıntı başladığı gibi aniden durdu. Zayıflamış bir dal yüksek sesle çatırdayarak bodur bir meşeden koptu. Perrin ağır ağır, öksürerek ayağa kalktı. Toz havada asılı kaldı, batan güneşin ışınları içinde zerreler kıvılcımdandı.</p>

    <p>Rand şimdi, göğsü on mil koşmuş gibi inip kalkarak boşluğa bakıyordu. Böyle bir şey daha önce hiç olmamıştı, bunu biraz olsun andıran bir şey bile.</p>

    <p>“Rand,” dedi Perrin dikkatle, “ne?..”</p>

    <p>Rand hâlâ uzaklara bakıyor gibiydi. “Hep orada. Bana sesleniyor. Beni çekiyor. <em>Saidin.</em> Gerçek Kaynak’ın eril yarısı. Bazen kendimi ona uzanmaktan alıkoyamıyorum.” Havadan bir şey çekermiş gibi bir hareket yaptı ve bakışlarını kapalı yumruğuna çevirdi. “Kirliliğini daha ona dokunmadan hissedebiliyorum. Karanlık Varlık’ın lekesini, Işık’ı saklamaya çalışan ince bir kir perdesi gibi. Midemi burkuyor, ama kendime hâkim olamıyorum. Yapamıyorum! Ama bazen, uzandığım zaman, havayı yakalamaya çalışmak gibi oluyor.” Boş eli açıldı, acı bir kahkaha attı. “Ya Son Savaş geldiğinde bu olursa? Ya uzanırsam ve hiçbir şey yakalayamazsam?”</p>

    <p>“Eh, bu sefer bir şey yakaladın,” dedi Perrin boğuk bir sesle. “Ne yapıyordun?”</p>

    <p>Rand, her şeyi ilk kez görüyormuş gibi çevresine bakındı. Yıkılmış meşinyaprak ve kırık dallar. Perrin pek az zarar olduğunu görerek şaşırdı. Toprakta derin yırtıklar görmeyi beklemişti. Ağaç duvarı neredeyse sağlam görünüyordu.</p>

    <p>“Bunu yapmak istememiştim. Sanki bir musluk açmaya çalışmışım, ama bunun yerine musluğu fıçıdan sökmüşüm gibi. O... beni doldurdu. Beni yakmadan önce onu bir yere göndermek zorundaydım, ama ben... bunu yapmak istememiştim.”</p>

    <p>Perrin başını iki yana salladı. <em>Bir daha yapmamaya çalışmasını söylemenin ne faydası var? Ne yaptığı hakkında benden fazlasını bilmiyor.</em> “Ölmeni, senin yanında bizim de ölmemizi isteyen yeterince insan var. Bu işi onların yerine yapmana hiç gerek yok,” demekle yetindi. Rand dinliyor gibi görünmüyordu. “Kampa dönsek iyi olacak. Kısa süre sonra hava kararacak ve seni bilmem ama ben açım.”</p>

    <p>“Ne? Ha. Sen git, Perrin. Ben de gelirim. Bir süre yalnız kalmak istiyorum.”</p>

    <p>Perrin tereddüt etti, sonra gönülsüzce vadi duvarındaki çatlağa döndü. Rand tekrar konuşunca durdu.</p>

    <p>“Uyuduğun zaman rüya görüyor musun? Güzel rüyalar?”</p>

    <p>“Bazen,” dedi Perrin ihtiyatla. “Gördüklerimin çoğunu hatırlamıyorum.” Rüyalarına sınır koymayı öğrenmişti.</p>

    <p>“Hep oradalar, rüyalar,” dedi Rand. Sesi o kadar alçak çıkmıştı ki, Perrin zar zor duyabilmişti. “Belki bize bir şeyler söylüyorlar. Gerçek şeyler.” Susarak düşüncelere daldı.</p>

    <p>“Akşam yemeği bekliyor,” dedi Perrin, ama Rand düşüncelere dalmış gitmişti. Perrin sonunda döndü ve onu orada öylece bıraktı.</p>
  </div>
</body>
</html>
