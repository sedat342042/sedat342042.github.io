<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="53. Ruh Akışı">53<br />
    Ruh Akışı</h1>

    <p>Perrin akşam gölgeleri arasında Yıldız’a dönerken ceketini üzerine geçirdi. Kollarında ve omuzlarında hoş bir yorgunluk vardı; daha sıradan işlere ek olarak Ajala Usta ondan iri bir süs işi yapmasını istemişti, girift kıvrımlardan ve desenlerden oluşan bir şey, bir taşra lordunun yeni kapısında kullanılacak bir şey. Perrin bu kadar güzel bir şey yapmaktan zevk almıştı.</p>

    <p>“O şeyi bir Yüksek Lord için yapmayacağını söylediğin zaman adamın gözleri yuvalarından fırladı, demirci.”</p>

    <p>Yanında yürüyen, yüzü gölgelerle maskelenmiş Zarine’e göz ucuyla baktı. Perrin’in gözleri bile o gölgeleri delemiyordu. Yalnız, onun için bir başkasının göreceğinden daha açık renktiler. Kızın yüksek elmacık kemiklerini vurguluyor, burnunun güçlü kıvrımını yumuşatıyordu. Perrin onun hakkında karar veremiyordu bir türlü. Moiraine ve Lan handan uzaklaşmamaları konusunda ısrar etse bile, Perrin kızın çalışmasını izlemekten başka bir uğraş bulmasını diliyordu. Bir sebepten, o çekik gözleri üzerinde hissettiği anda beceriksizleşiyordu. Birden fazla kez çekicini düşürmüş, Ajala Usta’nın ona şaşkın şaşkın bakmasına sebep olmuştu. Kızlar, özellikle gülümsediklerinde kendini beceriksiz hissetmesine yol açardı hep, ama Zarine’in gülümsemesi gerekmiyordu. Bakması yeterli oluyordu. Perrin onun Min’in kaçmasını söylediği o güzel kadın olup olmadığını yine merak etti. <em>Atmaca olması daha iyi.</em> Bu düşünce onu o kadar şaşırttı ki, ayağı takıldı.</p>

    <p>“Terkedilmişlerden birinin eline geçebilecek bir şey yapmak istemedim.” Kıza bakarken gözleri altın rengi parladı. “Bir Yüksek Lord içinse, kimin eline geçebileceğini nereden bilebilirsin ki?” Kız ürperdi. “Seni korkutmak istemedim, Fai... Zarine.”</p>

    <p>Onun görmeyeceğini düşünen kızın yüzünde geniş bir gülümseme belirdi. “Daha düşeceksin, çiftçi çocuk. Sakal bırakmayı hiç düşündün mü?”</p>

    <p><em>Devamlı benimle alay etmesi de yeterince kötü zaten, bir de konuştuklarının yarısını hiç anlamıyorum!</em></p>

    <p>Hanın ön kapısına ulaştıklarında karşı taraftan gelen Moiraine ve Lan onları karşıladı. Moiraine geniş ve derin başlığı yüzünü saklayan keten bir pelerin giymişti. Salonun pencerelerinden gelen ışık yerdeki taşların üzerinde sarı havuzlar oluşturuyordu. İki üç araba sarsılarak geçti, görünürde, akşam yemeği için evlerine seğirten bir düzine kadar adam vardı, ama sokağın çoğu yalnızca gölgelerle doluydu. Dokumacı dükkânı sıkı sıkı kapanmıştı. Sessizlik sağır ediciydi.</p>

    <p>“Rand Tear’da.” Aes Sedai’nin soğuk sesi başlığın içinden, mağaradan gelirmiş gibi duyuldu.</p>

    <p>“Emin misin?” diye sordu Perrin. “Tuhaf bir olay duymadım. Düğün yok, kuruyan kuyular yok.” Zarine’in şaşkın şaşkın kaşlarını çattığını gördü. Moiraine ona karşı açık davranmamıştı. Perrin de öyle. Loial’in dilini tutmasını sağlamak daha güç olmuştu.</p>

    <p>“Söylentileri dinlemiyor musun, demirci?” dedi Muhafız. “Evlilikler olmuş; son dört günde, daha önceki altı ayda olduğu kadar. Ve ancak bir senede görülecek kadar cinayet. Bugün bir çocuk bir kulenin balkonundan düşmüş. Yüz adım yükseklikten. Sonra ayağa kalkmış ve annesine koşmuş. Tek bir beresi yokmuş. Mayene Başı, kıştan bu yana Taş’ta ‘konuk’ olan biri, bugün Yüksek Lordların iradesine boyun eğeceğini ilan etmiş. Halbuki dün bir Tear lordunun şehrine adım attığını görmektense Mayene’in ve tüm gemilerinin yanmasını seyretmeyi tercih edeceğini söylemiş. Kadına işkence etmemişler, ama o kadının demir gibi iradesi varmış. Bütün bunların Rand’ın işi olup olmayacağını sen söyle. Demirci, Tear baştan aşağı kazan gibi kaynıyor.”</p>

    <p>“Benim anlamam için bunları bilmem gerekmiyordu,” dedi Moiraine. “Perrin, dün gece rüyanda Rand’ı gördün mü?”</p>

    <p>“Evet,” diye itiraf etti Perrin. “Taşın Yüreği’ndeydi, o kılıcı tutuyordu,” –Zarine’in yanında kıpırdandığını hissetti– “ama bu konuda o kadar endişeleniyorum ki, rüyamda görmeme şaşmamak gerek. Dün gece kâbustan başka şey görmedim.”</p>

    <p>“Uzun boylu bir adam mı?” dedi Zarine. “Kızıl saçları ve gri gözleri var. Gözlerini acıtacak kadar parlayan bir şey tutuyor. Tamamen kızıltaştan sütunlarla dolu bir yerde. Demirci, rüyanda bunu görmediğini söyle.”</p>

    <p>“Gördün mü?” dedi Moiraine. “Bu rüyanın anlatıldığını bugün yüz kez dinlemişimdir. Hepsi kâbuslardan bahsediyor –anlaşılan Be’lal düşlerine kalkan koymaya zahmet etmiyor– ama her şeyden çok bu rüya görülmüş.” Aniden alçak, minik çan sesleri gibi bir kahkaha attı. “İnsanlar onun Yenidendoğan Ejder olduğunu söylüyor. Onun yolda olduğunu söylüyor. Korkuyla köşelerde fısıldaşıyorlar, ama söylüyorlar.”</p>

    <p>“Ya Be’lal?” diye sordu Perrin.</p>

    <p>Moiraine’in yanıtı soğuk çelik gibiydi. “Bu gece onunla ilgileneceğim.” Kadında korku kokusu yoktu.</p>

    <p>“Bu gece onunla <em>ilgileneceğiz,</em>” dedi Lan ona.</p>

    <p>“Evet, Gaidin’im. Onunla ilgileneceğiz.”</p>

    <p>“Peki biz ne yapacağız? Oturup bekleyecek miyiz? Dağlarda bana bir ömür yetecek kadar bekledim, Moiraine.”</p>

    <p>“Sen, Loial... ve Zarine... Tar Valon’a gideceksiniz,” dedi Moiraine ona. “Bu iş bitene kadar. Sizin için en güvenli yer orası.”</p>

    <p>“Ogier nerede?” dedi Lan. “Üçünüzün en kısa zamanda kuzeye doğru yola koyulmanızı istiyorum.”</p>

    <p>“Sanırım yukarıda,” dedi Perrin. “Odasında ya da belki yemek odasında. Yukarıdaki pencerelerde ışık var. Hep notları üzerinde çalışıyor. Sanırım kitabında bizim kaçıp gitmemiz hakkında söyleyecek bir sürü şeyi olacak.” Sesindeki acı tona şaşırdı. <em>Işık, aptal, Terkedilmişlerden biriyle karşı karşıya gelmek mi istiyorsun? Hayır. Hayır, ama kaçmaktan bıktım. Bir zamanlar kaçmadığımı hatırlıyorum. Mücadele ettiğimi hatırlıyorum ve öylesi daha iyiydi. Öleceğimi düşündüğüm zamanlarda bile daha iyiydi.</em></p>

    <p>“Onu ben bulurum,” dedi Zarine. “Bu savaştan kaçmaktan memnun olacağımı itiraf etmekten utanmıyorum. Erkekler kaçmaları gerektiği zaman savaşıyorlar ve bunu ancak aptallar yapar. Ama bunu iki kez söylememe gerek yok.” Önlerinde yürüdü, hana girerlerken dar, bölünmüş eteği hafifçe hışırdıyordu.</p>

    <p>Perrin kızın arkasından merdivene yönelirken salona bakındı. Masalarda beklediğinden daha az adam vardı. Bazıları yüzlerinde donuk bakan gözlerle, yalnız başlarına oturuyorlardı; ikişer üçer kişilik gruplar halinde oturan, kulaklarının zar zor yakalayabildiği fısıltılarla konuşanlar da vardı. Buna rağmen üç kez “Ejder” dendiğini duydu.</p>

    <p>Merdivenin tepesine ulaştığında bir başka yumuşak ses duydu, özel yemek odasında bir şey yere düşmüş gibi bir ses. Koridorda o tarafa baktı. “Zarine?” Yanıt gelmedi. Ensesindeki tüylerin dikildiğini hissetti ve o tarafa ilerledi. “Zarine?” Kapıyı itti. “Faile!”</p>

    <p>Kız masanın yanında, yerde yatıyordu. Perrin odaya dalmak üzereyken Moiraine’in emreden haykırışı onu durdurdu.</p>

    <p>“Dur, seni aptal! Canını seviyorsan dur!” Kadın ağır ağır koridorda yaklaştı, bir şey dinliyormuş gibi, bir şey arıyormuş gibi başını çevirdi. Lan, eli kılıcında, takip etti. Gözlerindeki ifade, çeliğin faydası olmayacağını biliyormuş gibiydi. Moiraine kapının yanına geldi ve durdu. “Gerile, Perrin. Gerile!”</p>

    <p>Perrin acı içinde Zarine’e baktı. Faile’e. Kız cansızmış gibi yatıyordu. Sonunda kapıyı açık bırakarak bir adım geriledi ve kızı görebileceği bir yerde durdu. Kız ölmüş gibi görünüyordu. Perrin göğsünün kıpırdadığını göremiyordu. Ulumak istedi. Kaşlarını çatarak elini oynattı, odanın kapısını ittirmek için kullandığı eli. Yumruğunu sıkıp açtı. Dirseğine çarpılmış gibi şiddetli bir şekilde karıncalanıyordu. “Bir şey yapmayacak mısın, Moiraine? Sen yapmayacaksan ben giriyorum.”</p>

    <p>“Yerinden kıpırdama, yoksa hiçbir yere gidemezsin,” dedi kadın sakin sakin. “Kızın sağ elinin yanında ne var? Düştüğü zaman bırakmış gibi. Çıkartamıyorum.”</p>

    <p>Perrin ona dik dik baktı, sonra odanın içini süzdü. “Bir kirpi. Tahtadan oyulmuş bir kirpiye benziyor. Moiraine, neler olduğunu söyle! Ne oldu? Söylesene!”</p>

    <p>“Bir kirpi,” diye mırıldandı Moiraine. “Bir kirpi. Sessiz ol, Perrin. Düşünmem gerek. Tetiği hissettim. Kurmak için örülen akımların kalıntılarını hissedebiliyorum. Ruh. Saf Ruh, başka bir şey yok. Hemen hemen hiçbir şey saf Ruh akımları kullanmaz! O kirpi neden Ruh’u düşünmeme sebep oluyor?”</p>

    <p>“Hangi tetiği hissettin, Moiraine? Ne kurulmuş? Tuzak mı?”</p>

    <p>“Evet, bir tuzak,” dedi kadın, siniri serinkanlı dinginliğinde minik çatlaklar açarak. “Benim için kurulmuş bir tuzak. Zarine önden gitmeseydi odaya giren ilk kişi ben olacaktım. Lan ve ben plan yapmak ve yemeği beklemek için odaya girecektik. Şimdi yemeği beklemeyeceğim. Kıza yardımım olsun istiyorsan sessiz ol. Lan! Bana o hancıyı getir!” Muhafız merdivenden aşağı süzüldü.</p>

    <p>Moiraine koridoru adımladı, zaman zaman durup başlığının derinliklerinden odaya baktı. Perrin Zarine’in hayatta olduğuna ilişkin bir işaret göremiyordu. Göğsü kıpırdamıyordu. Perrin yürek atışını dinlemeye çalıştı, ama bu onun kulakları için bile imkânsızdı.</p>

    <p>Lan korkmuş Jurah Haret’i şişman ensesinden tutup ittirerek döndüğünde, Aes Sedai hızla kelleşmekte olan adama döndü. “Bu odayı bana ayırmaya söz vermiştin, Haret Efendi.” Sesi bir deri yüzme bıçağı kadar sert ve keskindi. “Ben yokken temizlik için hizmetkâr girmesine bile izin vermeyecektin. İçeri kimin girmesine izin verdin, Haret Efendi? Söyle bana!”</p>

    <p>Haret bir kâse pelte gibi titriyordu. “Y-yalnızca i-iki Hanımefendi. S-size bir s-sürpriz hazırlamak istediler. Yemin ederim, hanımefendi. B-ba-na gösterdiler. Küçük bir k-kirpi. S-sürpriz olacağını söylediler.”</p>

    <p>“Oldu da zaten, hancı,” dedi Moiraine yumuşak bir sesle. “Gidebilirsin! Ve bunlar hakkında tek söz fısıldarsan, uykunda bile, hanını başına geçiririm ve geride yerdeki koca bir delikten başka bir şey kalmaz.”</p>

    <p>“E-evet, hanımefendi,” diye fısıldadı adam. “Yemin ederim! Yemin ederim!”</p>

    <p>“Git!”</p>

    <p>Hancı merdivenlere ulaşmak için acele ederken dizlerinin üzerine iniverdi, sonra aşağı inerken birkaç kez düştüğüne işaret eden gürültüler duyuldu.</p>

    <p>“Nerede olduğumu biliyor,” dedi Moiraine Muhafız’a, “ve Kara Ajah’tan tuzağı kuracak birilerini buldu. Belki tuzağa yakalandığımı düşünüyordur. Minik bir Güç çakmasıydı, ama belki onu sezecek kadar güçlüdür.”</p>

    <p>“O zaman geleceğimizden kuşkulanmayacak,” dedi Lan sessizce. Gülümseyecek oldu.</p>

    <p>Perrin ikisine dişlerini göstererek baktı. “Ya o?” diye sordu. “Ona ne oldu, Moiraine? Canlı mı? Nefes aldığını göremiyorum!”</p>

    <p>“Canlı,” dedi Moiraine yavaşça. “Bunun ötesini bilecek kadar yaklaşmaya cesaret edemem, ama hayatta. Bir açıdan... uyuyor. Bir ayının kışın uyuduğu gibi. Yüreği o kadar yavaş atıyor ki, iki atış arasında dakikalar sayabilirsin. Nefesi de aynı. Uyuyor.” O başlığın içinden, bakışlarını üzerinde hissetti Perrin. “Korkarım orada değil, Perrin. Artık kendi bedeninde değil.”</p>

    <p>“Ne demek kendi bedeninde değil? Işık! Kastettiğin... kastettiğin ruhunu aldıkları değil, değil mi? Gri Adamlar gibi!” Moiraine başını iki yana salladı ve Perrin rahatlayarak bir nefes aldı. Göğsü, Moiraine’in son konuşmasından beri nefes almamış gibi acıyordu. “O zaman nerede, Moiraine?”</p>

    <p>“Bilmiyorum,” dedi kadın. “Bir tahminim var, ama bilmiyorum.”</p>

    <p>“Bir tahmin, bir ipucu, herhangi bir şey! Yak beni, nerede?” Lan sesindeki kabalıktan dolayı kıpırdandı, ama adam onu durdurmaya kalkacak olursa, Perrin onu keskiye dayanmış demir gibi kırmaya çalışacağını biliyordu. “Nerede?”</p>

    <p>“Çok az bilgim var, Perrin.” Moiraine’in sesi soğuk, duygusuz müzik gibiydi. “Oyma kirpinin Ruh’la bağlantısı hakkındaki pek az bilgimi hatırladım. Oyma bir <em>ter’angreal,</em> en son Corianin Nedeal, yani Kule’nin son Düşgöreni tarafından incelendi. Düşgörme adı verilen Yeti Ruh’la ilgilidir, Perrin. Benim incelediğim bir konu değil; benim Yetilerim başka konularda. Zarine’in bir düşün içinde, hatta Düşler Dünyası’nda, <em>Tel’aran’rhiod</em>’da kısılı kaldığını düşünüyorum. Ona ait olan her şey bir düşün içinde. Her şey. Bir Düşgören kendisinin yalnızca bir kısmını gönderir. Zarine kısa sürede geri dönmezse bedeni ölür. Belki o düşte yaşamaya devam eder. Bilmiyorum.”</p>

    <p>“Bilmediğin çok şey var,” diye mırıldandı Perrin. Odaya baktı ve ağlamak istedi. Zarine orada savunmasız yatarken o kadar küçük görünüyordu ki. <em>Faile. Söz veriyorum sana bundan sonra hep Faile diyeceğim.</em> “Neden bir şeyler yapmıyorsun?”</p>

    <p>“Kapanın kapısı düştü, Perrin, ama o odaya giren herkesi yakalamaya devam edecek. O beni ele geçirmeden kızın yanına ulaşamam. Ve bu gece yapmam gereken işler var.”</p>

    <p>“Kavrul e mi, Aes Sedai! İşlerin de kavrulsun! Şu Düşler Dünyası. Kurt düşleri gibi mi? Düşgörenlerin bazen kurt gördüklerini söylemiştin.”</p>

    <p>“Sana bildiğim her şeyi anlattım,” dedi kadın sert bir sesle. “Artık gitme zamanın geldi. Lan ve ben Taş’a doğru yola koyulmalıyız. Artık beklemek yok.”</p>

    <p>“Hayır.” Sessizce söyledi, ama Moiraine ağzını açtığı zaman sesini yükseltti. “Hayır! Onu bırakmayacağım!”</p>

    <p>Aes Sedai derin bir nefes aldı. “Pekâlâ, Perrin.” Sesi buz gibiydi; sakin, pürüzsüz ve soğuk. “İstiyorsan kal. Belki bu geceyi canlı atlatırsın. Lan!”</p>

    <p>O ve Muhafız koridorda, odalarına yürüdüler. Biraz sonra geri döndüler. Lan renk değiştiren pelerinini giymişti. Ona tek söz söylemeden merdivende kayboldular.</p>

    <p>Perrin açık kapıdan Faile’e baktı. <em>Bir şeyler yapmak zorundayım. Eğer kurt düşü gibiyse...</em></p>

    <p>“Perrin,” dedi Loial’in gürlemesi, “Faile’e ne oldu?” Ogier gömleği içinde koridorda yürüdü. Parmaklarında mürekkep, elinde bir kalem vardı. “Lan gitmem gerektiğini söyledi, sonra Faile’in tuzağa düştüğünü söyledi. Ne demek istedi?”</p>

    <p>Perrin dalgın dalgın Moiraine’in söylediklerini anlattı. <em>İşe yarayabilir. Olabilir. İşe yaramak zorunda!</em> Loial hırladığı zaman şaşırdı.</p>

    <p>“Hayır! Perrin, bu doğru değil! Faile o kadar özgürdü ki. Onu tuzağa düşürmek doğru değil!”</p>

    <p>Perrin Loial’in yüzüne baktı ve aniden Ogierlerin amansız düşmanlar olduğu hakkındaki eski hikâyeleri hatırladı. Loial’in kulakları kafasına yatmıştı ve geniş yüzü bir örs kadar sertti.</p>

    <p>“Loial, Faile’e yardım etmeye çalışacağım. Ama bunu yaparken ben de savunmasız kalacağım. Sırtımı kollar mısın?”</p>

    <p>Loial kitapları özenle tutan o dev gibi elleri kaldırdı ve kalın parmakları taşı ufalayabilirmiş gibi kıvrıldı. “Kimse cesedimi çiğnemeden beni aşamayacak, Perrin. Ne Myrddraaller, ne de Karanlık Varlık’ın kendisi.” Bunu basit bir gerçek gibi söylemişti.</p>

    <p>Perrin başını salladı ve yine kapıdan içeri baktı. <em>İşe yaramak zorunda. Min’in beni ona karşı uyarıp uyarmaması umurumda değil!</em> Hırlayarak Faile’e doğru sıçradı ve elini uzattı. Kendinden geçmeden önce kızın ayak bileğine dokunduğunu sandı.</p>

    <p class="paragraf">Bu tuzak düşünün <em>Tel’aran’rhiod</em> olup olmadığını bilmiyordu Perrin, ama kurt düşü olduğunu biliyordu. Çevresinde alçalıp yükselen çimenli tepeler ve dağınık çalılar vardı. Ağaçlığın kenarında otlayan geyikler gördü, bilmediği bir türden, koşan bir hayvan sürüsü otların üzerinde sıçradı. Kahverengi çizgili geyikler gibiydiler, ama uzun ve düz boynuzları vardı. Rüzgârdaki koku yenebileceklerini gösteriyordu ve başka kokular çevresinin iyi avlarla dolu olduğunu söylüyordu. Bu kurt düşüydü.</p>

    <p>Üzerinde uzun, deri demirci yeleği olduğunu fark etti. Kolları çıplaktı. Ve yan tarafında bir ağırlık vardı. Balta kemerine dokundu, ama halkada asılı duran şey bir balta değildi. Parmaklarını ağır demirci çekicinin başında gezdirdi. Gayet iyiydi.</p>

    <p>Çekirge önüne sıçradı.</p>

    <p><em>Yine aptal gibi geldin.</em> Mesaj, burnunu ve gözlerini sokan arılara rağmen bal yalamak için boş bir ağaç gövdesine burnunu sokan kurt yavrusu olarak gelmişti. <em>Tehlike her zamankinden daha büyük, Genç Boğa. Düşlerde kötü şeyler yürüyor. Kardeşler iki bacaklıların yığıldığı taş dağından uzak duruyor ve birbirlerine düşlerde ulaşmaktan korkuyorlar. Gitmelisin!</em></p>

    <p>“Hayır,” dedi Perrin. “Faile burada bir yerde tuzağa düştü. Onu bulmalıyım, Çekirge. Bulmak zorundayım!” Yanında kayan, değişen bir şey hissetti. Kıvırcık tüylü bacaklarına, geniş patilerine baktı. Çekirge’den bile daha iri bir kurt olmuştu.</p>

    <p><em>Buradaki varlığın çok güçlü!</em> Mesajı şok doluydu. <em>Öleceksin, Genç Boğa!</em></p>

    <p><em>Atmacayı kurtaramazsam, umurumda değil, kardeşim.</em></p>

    <p><em>O zaman avlanalım, kardeşim.</em></p>

    <p>Burunlarını rüzgâra veren iki kurt atmacayı arayarak ovada koştular.</p>
  </div>
</body>
</html>
