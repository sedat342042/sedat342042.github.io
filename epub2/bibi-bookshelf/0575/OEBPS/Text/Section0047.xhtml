<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="38. Mızrağın Kızları">38<br />
    Mızrağın Kızları</h1>

    <p>Egwene çığlık ağzından çıkmadan <em>saidar</em>’a sarındı ve Elayne’in de parladığını gördü. Bir an Ellisor’un çığlıklarını duyup yardım gönderip göndermeyeceğini merak etti; <em>Mavi Turna</em> ırmak yukarı bir buçuk kilometreden daha uzakta olamazdı. Sonra yardım ihtiyacını aklından çıkararak Hava ve Ateş akımlarını şimşek yapmak üzere örmeye başladı. Attığı çığlık hâlâ kulaklarındaydı.</p>

    <p>Nynaeve kollarını göğsünde kavuşturmuş, yüzünde sert bir ifade, öylece duruyordu, ama Egwene bunun Gerçek Kaynak’a dokunamamasına kızmasından mı, yoksa Egwene’in gördüğü şeyi görmesinden mi kaynaklandığından emin değildi. Karşılarındaki kişi Egwene’den yaşça daha büyük olmayan, daha uzun boylu bir kadındı.</p>

    <p><em>Saidar</em>’ı salıvermedi. Erkekler bazen, sırf kadın olduğu için bir insanın zararsız olduğunu düşünme aptallığını yaparlardı; Egwene’in bu tür fikirleri yoktu. Zihninin köşesine Elayne’in artık parıltıyla sarılı olmadığını not etti. Kız-Veliaht hâlâ aptalca fikirler besliyor olmalıydı. <em>O Seanchan tutsağı olmadı.</em></p>

    <p>Egwene önlerindeki kadının tehlikeli olmadığını düşünecek kadar aptal fazla erkek olduğunu düşünmüyordu, kadının elleri boş, görünürde silahsız olduğu halde. Mavi yeşil gözler ve omuzlarına sarkan dar bir kuyruk dışında kısa, kızıl saçlar, yumuşak, bağcıklı diz boyu çizmeler, dar bir ceket, pantolon, hepsi toprak ve kaya renginde. Bu renkler ve giysilerin tanımlandığını bir zamanlar duymuştu; bu kadın Aiel’di.</p>

    <p>Egwene ona bakarken aniden kadına tuhaf bir yakınlık hissetti. Bunu anlayamıyordu. <em>Rand’ın kuzenine benziyor, işte bu yüzden.</em> Ama bu duygu –neredeyse bir akrabalık duygusu– bile merakını bastıramıyordu. <em>Işık aşkına, Aiellerin burada ne işi var? Kıraç’ı asla terk etmezler; Aiel Savaşı’ndan bu yana hiç terk etmediler.</em> Tüm yaşamı boyunca Aiellerin ne kadar ölümcül olduğunu dinlemişti –bu Mızrağın Kızları erkek savaşçı topluluklarından daha az ölümcül değildi– ama korku duymuyordu, tam tersine, biraz önce korktuğu için kendine kızıyordu. <em>Saidar</em> içine Tek Güç’ü akıtırken kimseden korkması gerekmiyordu. <em>Belki, tam eğitimli bir Aes Sedai dışında,</em> diye itiraf etti. <em>Ama Aiel bile olsa, tek bir kadından değil.</em></p>

    <p>“Adım Aviendha,” dedi Aiel kadın, “Taardad Aiellerinin Dokuz Vadi boyundan.” Yüzü de sesi gibi düz ve ifadesizdi. “Ben <em>Far Dareis Mai</em>’yim, Mızrağın Kızları’ndan.” Bir an onları inceleyerek durdu. “Yüzünüzden belli olmuyor, ama yüzükleri gördük. Sizin topraklarınızda, bizim Bilgelerimiz gibi kadınlar var, Aes Sedai denen kadınlar. Siz Beyaz Kule’den kadınlar mısınız, değil misiniz?”</p>

    <p>Egwene bir an kendini huzursuz hissetti. <em>Biz mi?</em> Dikkatle çevresine bakındı, ama yirmi adım öteye kadar hiçbir çalının arkasında kimseyi görmedi.</p>

    <p>Başkaları vardıysa, bir sonraki ağaç kümesinin içinde, iki yüz adımdan fazla ötede olmalıydı ya da yanından geçtikleri son kümede, ki iki kat uzaktı. Tehdit etmeyecek kadar uzak. <em>Yayları yoksa.</em> Ama onları iyi kullanıyor olmaları gerekirdi. Köyde, Bel Tine ve Güneşgünü yarışmalarında, ancak en iyi okçular iki yüz adımdan uzak mesafelerden atış yapabilirdi.</p>

    <p>Ama Egwene böyle bir atışı deneyebilecek herhangi birine şimşek yağdırabileceğini bildiği için kendini daha iyi hissediyordu.</p>

    <p>“Biz Beyaz Kule’den kadınlarız,” dedi Nynaeve sakin sakin. Başka Aiel aramak üzere çevresine bakınmaması dikkat çekiciydi. Elayne bile çevresine bakınıyordu. “Bizi bilge sayıp saymamanız başka konu,” diye devam etti Nynaeve. “Bizden ne istiyorsunuz?”</p>

    <p>Aviendha gülümsedi. Egwene kızın gerçekten çok güzel olduğunu fark etti; sert ifadesi bunu maskeliyordu. “Bilgeler gibi konuşuyorsun. Kısa ve aptallığa tahammülsüzce.” Gülümsemesi soldu, ama sesi sakin kaldı. “İçimizden biri ciddi şekilde yaralandı, belki ölüyor. Bilgeler genellikle onlar olmasa ölecek kişileri iyileştirebilir ve Aes Sedailerin daha iyisini yapabildiğini duydum. Ona yardım eder misiniz?”</p>

    <p>Egwene neredeyse şaşkın şaşkın başını iki yana sallayacaktı. <em>Arkadaşı ölüyor. Ve o, bir fincan arpa unu ister gibi konuşuyor!</em></p>

    <p>“Elimden gelirse yardım ederim,” dedi Nynaeve yavaşça. “Söz veremem, Aviendha. Benim yaptığım her şeye rağmen ölebilir.”</p>

    <p>“Ölüm hepimize gelir,” dedi Aiel. “Biz ancak geldiği zaman onunla nasıl yüzleşeceğimizi seçebiliriz. Sizi ona götüreyim.”</p>

    <p>Aiel giysileri içinde iki kadın on adım ötede doğruldu. Biri Egwene’in bir köpeği bile saklayamayacağını düşündüğü küçük bir çukurdan, diğeri dizlerine kadar gelen otların arasından. Ayağa kalkarken siyah peçelerini indirdiler –bu onu yeniden sarstı; Elayne’in, Aiellerin yalnızca adam öldüreceği zaman peçe taktığını anlattığından emindi– ve başlarına sardıkları kumaş parçalarını omuzlarına indirdiler. Birinde Aviendha’nınki gibi kızıl saçlar ve gri gözler vardı. Diğerinin gözleri koyu mavi, saçları ateş gibiydi. İkisi de Egwene ve Elayne’den yaşça büyük değildiler ve ikisi de ellerindeki kısa mızrakları nasıl kullanacaklarını bilir gibi görünüyordu.</p>

    <p>Alev saçlı kadın Aviendha’ya silahlarını uzattı; belinde uzun, ağır bir bıçak, diğer yanda ok dolu bir sadak; sırtına bağlayabileceği bir çantanın içinde, donuk boynuz parıltısına sahip kıvrık bir yay; sol elinde, küçük, kösele bir kalkanla beraber tuttuğu uzun uçlu dört kısa mızrak. Aviendha ve arkadaşları bunları, Emond Meydanı’ndaki kadınların eşarp taktıkları doğallıkla kuşanmıştı. “Gelin,” dedi ve yanından geçtikleri kümeye doğru yürümeye başladı.</p>

    <p>Egwene sonunda <em>saidar</em>’ı bıraktı. O hiçbir şey yapamadan üç Aiel’in o mızrakları ona saplayabileceğini tahmin ediyordu, eğer istedikleri buysa, ama ihtiyatlı görünmelerine rağmen Egwene bunu yapacaklarını tahmin etmiyordu. <em>Ya Nynaeve arkadaşlarına Şifa veremezse? Keşke hepimizi ilgilendiren kararlar vermeden önce sorsa!</em></p>

    <p>Ağaçlara yürürlerken Aieller etraflarını, sanki bu boş arazi saklanmak konusunda kendileri kadar yetenekli düşmanlar saklıyormuşçasına tarıyordu. Aviendha en önde yürüyordu ve Nynaeve ona ayak uyduruyordu.</p>

    <p>“Ben Trakand Evi’nden Elayne,” dedi Egwene’in arkadaşı, sohbet edercesine. “Andor Kraliçesi Morgase’in Kız-Veliahtı’yım.”</p>

    <p>Egwene sendeledi. <em>Işık, delirdi mi? Andor’un Aiel Savaşı’nda savaştığını biliyorum. Üzerinden yirmi yıl geçmiş olabilir, ama Aiellerin güçlü hafızaları olduğu söylenir.</em></p>

    <p>Ama en yakındaki alev saçlı Aiel yalnızca, “Ben Bain, Shaarad Aiellerinin Kara Kaya boyundan,” dedi.</p>

    <p>“Ben Chiad,” dedi diğer yandaki daha kısa, daha sarışın kadın. “Goshien Aiellerinin Taş Irmak boyundan.”</p>

    <p>Bain ve Chiad Egwene’e baktılar; yüz ifadeleri değişmedi, ama Egwene görgüsüz davrandığını hissetti.</p>

    <p>“Ben Egwene al’Vere,” dedi onlara. Fazlasını bekliyor gibiydiler, bu yüzden ekledi, “Marin al’Vere’in kızı, İki Nehir’deki Emond Meydanı’ndan.” Bu onları bir açıdan tatmin etmiş gibiydi, ama Egwene kendisi boylardan ve klanlardan ne kadar anlıyorsa, onların da bundan o kadar anladığına iddiaya girebilirdi. <em>Bir şekilde, aile anlamına geliyor olmalı.</em></p>

    <p>“Siz birincil-kardeş misiniz?” Bain üçüne birden bakıyor gibiydi.</p>

    <p>Egwene, Aes Sedailerin kastettiği anlamda kardeş demek istediğini düşündü ve, “Evet,” dedi, ama tam o sırada Elayne, “Hayır,” diyordu.</p>

    <p>Chiad ve Bain, akılları pek de başlarında olmayan kadınlarla konuştuklarını düşünürmüş gibi çabucak bakıştılar.</p>

    <p>“Birincil-kardeş,” dedi Elayne Egwene’e, ders verircesine, “kadınların aynı anneye sahip oldukları anlamına gelir. İkincil-kardeş, annelerinin kardeş olduğu anlamına gelir.” Aiellere döndü. “Hiçbirimizin halkınız hakkında fazla bilgisi yok. Cahilliğimizi affedin. Bazen Egwene’i birincil-kardeş olarak görürüm, ama kan bağımız yok.”</p>

    <p>“O zaman neden Bilgelerinizin önünde ant içmiyorsunuz?” diye sordu Chiad. “Bain ve ben birincil-kardeş olduk.”</p>

    <p>Egwene gözlerini kırptı. “Nasıl sonradan birincil-kardeş olabilirsiniz ki? Ya anneniz birdir ya da değildir. Alınmayın. Mızrağın Kızları hakkında bütün bildiklerim, Elayne’in anlattığı pek az şeye dayanıyor. Savaştığınızı ve erkeklerden hoşlanmadığınızı biliyorum, ama o kadar.” Elayne başını salladı; Egwene’e anlattıklarına bakarak, Mızrağın Kızları dişi Muhafızlar ile Kızıl Ajah arasında bir şeydi.</p>

    <p>Aieller, Egwene ve Elayne’in akıllarının ne kadar başlarında olduğundan emin değillermiş gibi bakıştılar yine.</p>

    <p>“Erkeklerden hoşlanmıyor muyuz?” diye mırıldandı Chiad kafası karışmış gibi.</p>

    <p>Bain düşünceler içinde alnını kırıştırdı. “Söylediklerin gerçeğe yakın, ama tamamen yanlış anlamışsınız. Biz mızrakla evleniriz, hiçbir erkeğe ya da çocuğa bağlanmayacağımıza yemin ederiz. Bazıları bir erkek ya da çocuk için mızraklarından vazgeçerler” –yüz ifadesi bunu hiç anlayamadığını gösteriyordu– “ama bir kez vazgeçildikten sonra mızrak yeniden alınamaz.”</p>

    <p>“Ya da Rhuidean’a gitmek üzere seçilenler,” diye araya girdi Chiad. “Bilgeler mızrakla evlenemez.”</p>

    <p>Bain, gökyüzünün mavi olduğunu ya da yağmurun bulutlardan düştüğünü açıklamış gibi baktı ona. Egwene ile Elayne’e fırlattığı bakış, onların belki de bunları bilmediğini söylüyordu. “Evet, bu doğru. Ama bazıları buna karşı mücadele etmeye çalışır.”</p>

    <p>“Evet, ederler.” Chiad, o ve Bain bir sırrı paylaşıyorlarmış gibi konuşmuştu.</p>

    <p>“Ama açıklamam gereken konudan saptım,” diye devam etti Bain. “Mızrağın Kızları, klanlarımız etse bile birbirleriyle mızrak dansı etmez, ama Shaarad Aielleri ile Goshien Aielleri dört yüzyıldır kan davası güdüyor, bu yüzden Chiad ve ben evlilik yeminimizin yeterli olmayacağını hissettik. Gidip klanlarımızın Bilgeleri önünde, bizi birincil-kardeş olarak bağlayacak andı içtik –o benim mezrama gelerek hayatını riske attı, ben de onun mezrasına giderek aynısını yaptım. Mızrağın Kızı olan birincil-kardeşlerin yapacağı şekilde birbirimizin sırtını kolluyoruz ve ikimiz de diğeri olmadan bir erkeğin bize yaklaşmasına izin vermiyoruz. Erkeklerden hoşlanmadığımızı söyleyemem.” Chiad, küçük bir gülücükle başını salladı. “Gerçeği açıklayabildim mi, Egwene?”</p>

    <p>“Evet,” dedi Egwene hafifçe. Elayne’e baktı ve mavi gözlerinde, kendisininkilerde de olması gereken şaşkınlığı gördü. <em>Kızıl Ajah gibi değil. Belki Yeşil. Muhafızlar ile Yeşil Ajahlar arası bir şey ve bunun dışında hiçbir şey anlamadım.</em> “Gerçek oldukça açık, Bain. Teşekkür ederim.”</p>

    <p>“Siz ikiniz birincil-kardeş gibi hissediyorsanız,” dedi Chiad, “Bilgelerinize gidip ant içmelisiniz. Ama genç olmanıza rağmen siz de Bilgelerdensiniz. Bu durumda nasıl yapılır, bilmiyorum.”</p>

    <p>Egwene de gülsün mü, kızarsın mı, bilemiyordu. Onun ve Elayne’in aynı adamı paylaştığını hayal etti. <em>Hayır, bu ancak Mızrağın Kızı olan birincil-kardeşler için geçerli. Değil mi?</em> Elayne’in yanaklarında da kırmızı benekler vardı ve Egwene onun Rand’ı düşündüğünden emindi. <em>Ama biz onu paylaşmıyoruz, Elayne. Ona ikimiz de sahip olamayız.</em></p>

    <p>Elayne boğazını temizledi. “Buna gerek olduğunu sanmıyorum, Chiad. Egwene ve ben zaten birbirimizin sırtını kolluyoruz.”</p>

    <p>“Bu nasıl olabilir?” diye sordu Chiad yavaşça. “Siz mızrakla evlenmiş değilsiniz. Ve siz Bilgelerdensiniz. Bir Bilge’ye karşı kim el kaldırabilir? Bu kafamı karıştırdı. Birbirinizin sırtını kollamanıza ne gerek var?”</p>

    <p>Egwene ağaçlığa geldiklerinde bir yanıt bulmak zorunda kalmaktan kurtuldu. Ağaçların altında, çalılıkların içinde, ırmağın yanında iki Aiel daha vardı. Nakai Aiellerinin Tuzla boyundan Jolien mavi gözlü, hemen hemen Elayne kadar kızıl sarı saçlı bir kadındı ve Aviendha’nın boyundan ve klanından Dailin’e göz kulak oluyordu. Dailin’in saçları terle keçeleşmiş, onu daha koyu kızıl kılmıştı ve gri gözlerini bir kez, ilk yaklaştıklarında açtı, sonra yine kapadı. Ceketi ve gömleği yanında yatıyordu, karnına dolanan sargılar kırmızı lekeliydi.</p>

    <p>“Kılıç yarası aldı,” dedi Aviendha. “Ant bozan ağaçkatillerinin asker dedikleri o aptallardan bazıları bizim bu toprağa musallat olan bir başka eşkıya çetesi olduğumuzu düşündü. Aksine ikna etmek için onları öldürmek zorunda kaldık, ama Dailin... Onu iyileştirebilir misin, Aes Sedai?”</p>

    <p>Nynaeve yaralı kadının yanında diz çöktü ve sargıları kaldırıp altına baktı. Gördükleri karşısında irkildi. “Yaralandıktan sonra onu kıpırdattınız mı? Kabuklanmış, ama kabuk yarılmış.”</p>

    <p>“Suyun yanında ölmek istedi,” dedi Aviendha. Irmağa bir kez baktı, sonra bakışlarını çabucak kaçırdı. Egwene onun da ürperdiğini düşündü.</p>

    <p>“Aptallar!” Nynaeve bitki kesesini karıştırmaya başladı. “Öyle bir yarayla onu yerinden kıpırdatarak öldürebilirdiniz. Suyun yanında ölmek istemişmiş!” dedi tiksintiyle. “Sırf erkekler gibi silah taşıyor olmanız onlar gibi düşünmeniz gerektiği anlamına gelmez.” Çantadan derin, tahta bir tas çıkardı ve Chiad’a uzattı. “Doldur şunu. Bunları karıştırıp ona içirmek için suya ihtiyacım var.”</p>

    <p>Chiad ve Bain ırmak kenarına gittiler, sonra birlikte geri döndüler. Yüzleri değişmemişti, ama Egwene ırmağın uzanıp onları yakalayacağını sandıklarını düşündü.</p>

    <p>“Onu buraya... ırmağa getirmeseydik, Aes Sedai,” dedi Aviendha, “sizi asla bulamazdık ve o zaman yine ölürdü.”</p>

    <p>Nynaeve hıhladı ve bir kap suya bitki tozu karıştırmaya başladı. Bir yandan da kendi kendine mırıldanıyordu. “Corenkökü kan yapar ve etin iyileşmesi için köpekotu ve elbette hepşifa ve...” Mırıltıları, işitilemeyecek kadar alçak fısıltılara dönüştü. Aviendha kaşlarını çatarak ona bakıyordu.</p>

    <p>“Bilgeler bitki kullanır, Aes Sedai, ama Aes Sedailerin kullandığını duymamıştım.”</p>

    <p>“Ben ne kullanıyorsam kullanırım!” diye terslendi Nynaeve ve tozları karıştırmaya ve fısıldamaya devam etti.</p>

    <p>“Gerçekten de Bilge gibi konuşuyor,” dedi Chiad Bain’e alçak sesle ve diğer kadın da kesin şekilde başını salladı.</p>

    <p>Dailin, elinde silah olmayan tek Aiel’di ve hepsi onları bir yürek atışı kadar sürede kullanmaya hazır görünüyordu. <em>Nynaeve’in kimseyi yatıştırmadığı açık,</em> diye düşünü Egwene. <em>Onları başka konuda konuşturmak. Herhangi bir şey. Barışçıl bir şeyden bahsederken kimse dövüşme isteği duymaz.</em></p>

    <p>“Alınmayın ama,” dedi dikkatle, “hepinizin ırmaktan bahsederken huzursuz göründüğünüzü fark ettim. Fırtına olmadığı zaman kabarmaz. Dilerseniz içinde yüzebilirsiniz, ama kıyılardan uzakta akıntı güçlüdür.” Elayne başını iki yana salladı.</p>

    <p>Aiellerin yüzü ifadesizdi; Aviendha, “Bir adam gördüm... Shienarlı... bu... yüzmeyi yapıyordu... bir zamanlar.”</p>

    <p>“Anlamıyorum,” dedi Egwene. “Kıraç’ta fazla su olmadığını biliyorum, ama ‘Taş Irmak boyu,’ dedin, Jolien. Kuşkusuz Taş Irmak’ta yüzmüşsündür.” Elayne ona delirmiş gibi baktı.</p>

    <p>“Yüzmek,” dedi Jolien şaşkınlıkla. “Anlamı... suya girmek mi? O kadar çok suya? Tutunacak hiçbir şey olmadan.” Ürperdi. “Aes Sedai, Ejderduvarı’nı aşmadan önce üzerinden atlayamayacağım kadar geniş akarsu görmedim. Taş Irmak... Bazıları eskiden içinde su olduğunu söyler, ama bu yalnızca böbürlenme. Orada yalnızca taşlar var. Bilgelerin ve klan şefinin en eski kayıtları, boyumuz Yüksek Ova boyundan ayrılıp o topraklara el koyduğu zamandan bu yana orada kayalardan başka hiçbir şey olmadığını söyler. Yüzmekmiş!” Mızrakları, sözcüğün kendisiyle savaşacakmış gibi kavradı. Chiad ve Bain ırmaktan bir adım uzaklaştı.</p>

    <p>Egwene içini çekti. Ve Elayne ile göz göze gelince kızardı. <em>Eh, ben Kız-Veliaht değilim ki bu kadar çok şey bileyim. Ama öğrenirim.</em> Aiel kadınlara bakarken, değil onları yatıştırmak, tam tersine daha da huzursuz ettiğini gördü. <em>Bir şey deneyecek olurlarsa onları Hava ile tutarım.</em> Aynı anda dört kişiyi tutabileceğinden emin değildi, ama kendini <em>saidar</em>’a açtı, Hava akımlarını ördü ve hazır tuttu. Güç kullanılmak için hevesle zonkladı. Elayne’in çevresinde parıltı yoktu ve Egwene neden diye merak etti. Elayne dosdoğru ona baktı ve başını iki yana salladı.</p>

    <p>“Asla bir Aes Sedai’ye zarar vermem,” dedi Aviendha aniden. “Bunu bilmenizi isterim. Dailin ölse de yaşasa da, fark etmez. Bunu” –kısa mızraklardan birini biraz kaldırdı– “asla bir kadına karşı kullanmam. Üstelik siz Aes Sedai’siniz.” Egwene aniden kadının <em>onları</em> yatıştırmaya çalıştığını hissetti.</p>

    <p>“Bunu biliyorum,” dedi Elayne, Aviendha ile konuşur gibiydi, ama gözleri Egwene’e sözlerinin onun için olduğunu anlatıyordu. “Kimse halkınız hakkında çok şey bilmiyor, ama Aiellerin... nasıl diyordunuz... mızrakla evli olmadığı sürece kadınlara zarar vermediği bana öğretildi.”</p>

    <p>Bain Elayne’in gerçeği görmeyi yine başaramadığını düşünüyor gibiydi. “Tam olarak öyle değil, Elayne. Evli olmayan bir kadın elinde silahla bana gelirse, aklı başına gelene kadar pataklarım onu. Bir erkek... Bir erkek sizin topraklarınızdan silah taşıyan kadın görürse, evli olduğunu düşünebilir; bilmiyorum. Erkekler tuhaf olabiliyor...”</p>

    <p>“Elbette,” dedi Elayne. “Ama size silahla saldırmadığımız sürece bize zarar vermeye kalkmazsınız.” Dört Aiel şok geçirmiş gibiydi ve Elayne anlamlı anlamlı Egwene’e baktı.</p>

    <p>Egwene yine de <em>saidar</em>’ı bırakmadı. Elayne’e bir şey öğretilmiş olması, bunun doğru olduğu anlamına gelmiyordu, Aieller aynı şeyi söylese bile. Ve <em>saidar</em> o kadar... iyi geliyordu ki.</p>

    <p>Nynaeve Dailin’in başını kaldırdı ve hazırladığı karışımı kadının ağzına dökmeye başladı. “İç,” dedi sertçe. “Tadının kötü olduğunu biliyorum, ama hepsini iç.” Dailin yutkundu, öksürdü, yine yutkundu.</p>

    <p>“O zaman bile, Aes Sedai,” dedi Aviendha Elayne’e. Ama bakışlarını Dailin ve Nynaeve’den ayırmadı. “Bir zamanlar, Dünyanın Kırılışı’ndan önce Aes Sedailere hizmet ettiğimiz söylenir, ama nasıl hizmet ettiğimizi anlatan hikâye yok. O hizmette başarısız olduk. Belki de bu günahın sonucu olarak Üç Kat Topraklar’a gönderildik; bilmiyorum. Kimse günahın ne olduğunu bilmiyor, belki Bilgeler ya da klan şefleri dışında ve onlar da söylemiyor. Aes Sedaileri bir kez daha hayal kırıklığına uğratırsak bizi yok edecekleri söylenir.”</p>

    <p>“Hepsini iç,” diye mırıldandı Nynaeve. “Kılıçmış! Kılıçlar, kaslar, ama beyin yok!”</p>

    <p>“<em>Biz</em> sizi yok etmeyeceğiz,” dedi Elayne kararlılıkla ve Aviendha başını salladı.</p>

    <p>“Dediğin gibi olsun, Aes Sedai. Ama eski hikâyeler bir konuda çok açık. Asla Aes Sedailerle savaşmamalıyız. Sen bana şimşek ve şerateş yağdıracak olsan, onlarla dans ederim, ama sana zarar vermem.”</p>

    <p>“İnsanları yaralamak,” diye homurdandı Nynaeve. Dailin’in başını yere indirdi ve elini kadının alnına koydu. Dailin’in gözleri yine kapanmıştı. “Kadınları yaralamak ha!” Aviendha ayak değiştirdi, yine kaşlarını çattı ve bunu yapan tek Aiel o değildi.</p>

    <p>“Şerateş mi?” dedi Egwene. “Aviendha, şerateş nedir?”</p>

    <p>Aiel kadın dönüp ona kaşlarını çattı. “Bilmiyor musun, Aes Sedai? Eski hikâyelere göre Aes Sedailer kullanıyormuş onu. Hikâyeler korkunç bir şey olduğunu ima ediyor, ama daha fazlasını bilmiyorum. Bir zamanlar bildiğimiz çok şeyi unuttuğumuz söylenir.”</p>

    <p>“Belki Beyaz Kule de çok şeyi unutmuştur,” dedi Egwene. <em>Bunu... düşte ya da her ne idiyse, onda biliyordum.</em> Tel’aran’rhiod <em>kadar gerçekti. Bu konuda Mat’le iddiaya girebilirim.</em></p>

    <p>“Hakkı yok!” diye terslendi Nynaeve. “Kimsenin bedenleri bu şekilde yırtmaya hakkı yok! Hiç doğru değil!”</p>

    <p>“Kızdı mı?” diye sordu Aviendha huzursuzca. Chiad, Bain ve Jolien endişeyle bakıştılar.</p>

    <p>“Sorun yok,” dedi Elayne.</p>

    <p>“Sorun yoktan da iyi,” diye ekledi Egwene. “Kızdı ve bu sorun olmamasından da iyi.”</p>

    <p>Aniden Nynaeve <em>saidar</em> parıltısı ile sarıldı –Egwene ve Elayne görebilmek için eğildiler– ve Dailin çığlık atarak, gözlerini iri iri açarak doğrulup oturdu. Bir an sonra Nynaeve onu yeniden yatırıyor, parıltı soluyordu. Dailin’in gözleri kapandı, nefes nefese yattı, kaldı.</p>

    <p><em>Gördüm,</em> diye düşündü Egwene. <em>Sanırım... gördüm.</em> Onca akışın hepsini seçebildiğinden emin değildi, hele Nynaeve’in onları nasıl ördüğünden hiç. Nynaeve’in o saniyeler içinde yaptığı şey, gözleri bağlıyken dört halı dokumaya benziyordu.</p>

    <p>Nynaeve kanlı sargı bezlerini kullanarak Dailin’in karnını sildi, parlak kırmızı taze kan ile siyah kuru kan kabuklarını temizledi. Dailin’in yüzünden belirgin bir şekilde daha solgun, ama sağlıklı deri dışında ne yara, ne iz kalmıştı.</p>

    <p>Nynaeve yüzünü buruşturarak kanlı kumaşları aldı, doğruldu ve onları ırmağa attı. “Kalanını suyla temizleyin,” dedi, “ve onu giydirin. Üşüyor. Ve onu beslemeye hazır olun. Aç olacak.” Ellerini yıkamak için suyun yanına çöktü.</p>
  </div>
</body>
</html>
