<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="14. Diken Acısı">14<br />
    Diken Acısı</h1>

    <p>Amyrlin hemen konuşmaya başlamadı. Yüksek, kemerli pencerelere yürüdü ve ellerini arkasında sıkı sıkı kenetleyerek balkonun ötesindeki bahçeye baktı. Dakikalar sonra yüzünü dönmeden konuşmaya başladı.</p>

    <p>“En kötü kısımların duyulmasını engelledim, ama ne kadar sürer ki bu? Hizmetkârlar çalınan <em>ter’angreal</em>’leri bilmiyor ve ölümleri Liandrin ve diğerlerinin gidişiyle ilişkilendirmiyor. Dedikoduların yüzünden bunu başarmak kolay değildi. Ölümlerin Karanlıkdostlarının işi olduğuna inanıyorlar. Öyleydi de. Söylentiler şehre de ulaştı. Kule’ye Karanlıkdostlarının girdiği ve cinayet işlediğine dair. Bunu önlemenin yolu yoktu. Ünümüze gölge düşürüyor, ama en azından gerçeklerden daha iyi. En azından Kule dışında kimse Aes Sedailerin öldürüldüğünü bilmiyor, içeride ise pek az kişi biliyor. Beyaz Kule’de Karanlıkdostları. Hah! Hayatımı bunu inkâr ederek geçirdim. Burada olmalarına izin vermeyeceğim. Onları oltaya takacağım, bağırsaklarını çıkaracağım ve kurusunlar diye güneşe asacağım.”</p>

    <p>Nynaeve kararsızca Egwene’e baktı –Egwene’in nasıl hissettiğinden emin değildi– sonra derin bir nefes aldı. “Anne, daha fazla ceza mı alacağız? Şimdiye dek verdikleriniz dışında?”</p>

    <p>Amyrlin omzunun üzerinden ikisine baktı; gözleri gölgelerin içinde kaybolmuştu. “Daha fazla ceza mı? Öyle de denebilir. Bazıları terfi ettirerek sizi ödüllendirdiğimi söyleyecek. Şimdi o gülün dikenlerinin verdiği gerçek acıyı hissedin.” Hızla sandalyesine döndü, oturdu, sonra yine acelesi kaybolmuş gibi göründü. Ya da kararsız kalmış gibi.</p>

    <p>Amyrlin’i kararsız görmek Egwene’in midesinin çalkalanmasına sebep oldu. Amyrlin Makamı hep emin, hep sükûnetle amacına odaklanmış olurdu. Amyrlin gücün ta kendisiydi. Kendisinin sahip olduğu ham gücün karşısında, masanın diğer yanındaki kadın onu iğe saracak bilgi ve deneyime sahipti. Onun aniden kararsız –ne kadar derin olduğunu bilmeden, dipte taşlar mı, çamur mu olduğunu bilmeden bir havuza kafa üstü dalmak zorunda olan bir kız gibi– kaldığını görmek Egwene’in iliklerini ürpertiyordu. <em>Dikenlerin verdiği gerçek acı derken ne demek istiyor? Işık, bize ne yapmayı düşünüyor?</em></p>

    <p>Önündeki masanın üzerinde duran oymalı siyah kutuyu elleyen Amyrlin, ötesinde bir şey varmış gibi bakıyordu ona. “Bu kime güvenebileceğimle ilgili bir sorun,” dedi yumuşak sesle. “En azından Leane ile Sheriam’a güvenebilmeliyim. Ama cesaret edebilir miyim? Verin?” Omuzları hızlı, sessiz bir kahkahayla sarsıldı. “Verin’e çoktan canımdan da fazlasını emanet ettim, ama bunu ne kadar ileriye götürebilirim? Moiraine?” Bir an sessiz kaldı. “Moiraine’e güvenebileceğime hep inandım.”</p>

    <p>Egwene huzursuzca kıpırdandı. Amyrlin ne kadarını biliyordu? Amyrlin Makamı’na sorabileceği türden bir şey değildi bu. <em>Köyümden gelen genç bir adamın, bir gün evleneceğimi düşündüğüm bir adamın Yenidendoğan Ejder olduğunu biliyor musunuz? Aes Sedailerinizden iki kişinin ona yardım ettiğini biliyor musunuz?</em> En azından Amyrlin’in dün gece rüyasında onu Moiraine’den kaçarken gördüğünü bilmediğinden emindi. Emin olduğunu düşünüyordu. Sessiz kaldı.</p>

    <p>“Siz neyden bahsediyorsunuz?” diye sordu Nynaeve. Amyrlin başını kaldırıp ona baktı ve Nynaeve devam ederken sesini yumuşattı, “Beni affedin, Anne, ama daha fazla ceza mı alacağız? Bu güven konuşmalarını anlamıyorum. Fikrimi sorarsanız, Moiraine’e güvenmemek gerek.”</p>

    <p>“Fikrin bu, öyle mi?” dedi Amyrlin. “Köyünden çıkalı bir sene oldu ve dünyayı hangi Aes Sedai’ye güveneceğini, hangisine güvenmeyeceğini bilecek kadar tanıdığını düşünüyorsun, öyle mi? Yelkenleri kaldırmayı yeni öğrenmiş usta bir denizci!”</p>

    <p>“Hiçbir şey demek istemedi, Anne,” dedi Egwene, ama Nynaeve’in tam da dediği şeyi kastettiğini biliyordu. Nynaeve örgüsünü hızla çekti, ama ağzını açmadı.</p>

    <p>“Eh, kim bilir,” diye düşündü Amyrlin. “Güven bazen bir sepet dolusu yılanbalığı kadar kaygandır. Asıl konu şu: ne kadar ince sazlar olsanız da, çalışabileceğim siz ikinizden başkası yok elimde.”</p>

    <p>Nynaeve’in ağzı gerildi, ama sesi sakin kaldı. “İnce saz mı, Anne?”</p>

    <p>Amyrlin o konuşmamış gibi devam etti. “Liandrin sizi kafa üstü suya sokmaya çalıştı, gitmesinin sebebi de sizin geldiğinizi duyması ve maskesini indirebileceğinize inanması olabilir, bu yüzden sizin... Kara Ajah olmadığınıza inanmak zorundayım. Balık pulu ve bağırsağı yemeyi tercih ederim,” diye mırıldandı, “ama sanırım bu ismi kullanmaya alışmalıyım.”</p>

    <p>Egwene’in ağzı şok içinde açık kaldı. <em>Kara Ajah mı? Biz mi? Işık!</em> Ama Nynaeve bağırdı, “Kesinlikle değiliz! Ne cesaretle böyle bir şey söylersiniz? Ne cesaretle aklınızdan bile geçirirsiniz?”</p>

    <p>“Çocuğum, hele bir konuş!” dedi Amyrlin sert bir sesle. “Bazen bir Aes Sedai kadar güçlü oluyorsun, ama henüz Aes Sedai değilsin, daha çok mesafe katetmen gerekiyor. Ee? Söyleyecek başka bir şeyin varsa konuş. Emin ol, seninle işim bittiğinde ağlaya ağlaya af diliyor olursun! ‘İnce saz’ mı? Seni bir saz gibi koparırım! Sabrım kalmadı.”</p>

    <p>Nynaeve’in ağzı oynadı. Ama sonunda silkelendi ve derin bir nefes alarak sakinleşti. Konuştuğu zaman sesinde hâlâ bir sinir tınısı vardı, ama küçük bir tını. “Beni affedin, Anne. Ama siz... Biz öyle bir şey yapmayız.”</p>

    <p>Amyrlin gülümsemesini bastırarak arkasına yaslandı. “Demek istediğin zaman öfkene hâkim olabiliyorsun. Bunu bilmek zorundaydım.” Egwene ne kadarının sınav olduğunu merak etti; Amyrlin’in gözlerinin çevresinde, sabrının gerçekten de tükenmiş olabileceğini gösteren bir gerginlik vardı. “Keşke seni şala terfi ettirmenin bir yolu olsaydı, kızım. Verin şimdiden Kule’deki herhangi bir kadın kadar güçlü olduğunu söylüyor.”</p>

    <p>“Şal mı?” diye inledi Nynaeve. “Aes Sedai mi? Ben mi?”</p>

    <p>Amyrlin kaybetmekten üzüntü duyduğu bir şeyi fırlatıp atarmış gibi bir hareket yaptı. “Olmayacak bir şeyi dilemenin anlamı yok. Seni hem tam Aes Sedailiğe yükseltip, hem de tencere ovmaya gönderemem. Ve Verin de öfkelenmediğin sürece yönlendiremediğini söylüyor. <em>Saidar</em>’a kucak açar gibi görünecek bile olsan Gerçek Kaynak’la bağlantını koparmaya hazırdım. Şal için gereken son sınavlar baskı altında bile mutlak sükûnetini korumanı gerektiriyor. Büyük baskı. Ben bile bu koşulu bir kenara itemezdim. İtmezdim.”</p>

    <p>Nynaeve sersemlemiş gibi görünüyordu. Amyrlin’e ağzı açık bakıyordu.</p>

    <p>“Anlamıyorum, Anne,” dedi Egwene bir süre sonra.</p>

    <p>“Evet, sanırım anlamıyorsun. Kule’de Kara Ajah olmadığından kesinlikle emin olduğum iki kişi sizsiniz.” Amyrlin’in ağzı Kara Ajah sözcüklerini telaffuz ederken hâlâ çarpılıyordu. “Liandrin ve on iki kişi gitti, ama acaba hepsi gitti mi? Yoksa aralarından bazılarını arkada mı bıraktılar? Tekneni delene kadar görmediğin, sığ sulardaki kütükler gibi? Çok geç olana kadar öğrenemeyebilirim, ama Liandrin ile diğerlerinin yaptıklarının karşılıksız kalmasına izin vermeyeceğim. Hırsızlığın da, cinayetlerin de. Kimse benim insanlarımı öldürdükten sonra burnu bile kanamadan yürüyüp gidemez. Ayrıca on üç eğitimli Aes Sedai’nin Gölge’ye hizmet etmesine izin vermeyeceğim. Onları bulmaya ve Kaynak’tan kesmeye kararlıyım!”</p>

    <p>“Bunun bizimle ne ilgisi olduğunu anlayamıyorum,” dedi Nynaeve ağır ağır. Aklına gelen düşünceden hoşlanmış gibi görünmüyordu.</p>

    <p>“Yalnızca şu, çocuğum. Siz ikiniz benim av köpeklerim olacaksınız, Kara Ajah’ı avlayacaksınız. Kimse sizden, herkesin önünde küçük düşürdüğüm iki yarı eğitimli Kabuledilmiş’ten bunu beklemeyecek.”</p>

    <p>“Bu çılgınlık!” Amyrlin “Kara Ajah” sözcüklerine ulaştığı sırada Nynaeve’in gözleri iri iri açılmıştı ve örgüsünü kavrayan ellerinin boğumları bembeyaz kesilmişti. Sözcükleri ısırıp kopararak tükürüyormuş gibi konuştu: “Onların hepsi tam Aes Sedai. Egwene daha Kabuledilmiş bile olmadı ve biliyorsunuz ki ben öfkelenmediğim zaman kendi isteğimle mum yakacak kadar bile yönlendiremiyorum. Ne kadar şansımız olur ki?”</p>

    <p>Egwene başını sallayarak onayladı. Ağzı bir karış açık kalmıştı. <em>Kara Ajah’ı avlamak mı? Elimde bir değnekle ayı avlarım daha iyi. Yalnızca bizi korkutmak, biraz daha cezalandırmak istiyor. Öyle olmalı!</em> Amyrlin’in denediği buysa, gayet başarılıydı.</p>

    <p>Amyrlin de başını sallıyordu. “Söylediğin her sözcük doğru. Ama ikiniz de salt güç konusunda Liandrin’den daha üstünsünüz ve o aralarında en güçlüsü. Öte yandan onlar eğitimli, siz değilsiniz. Ayrıca senin henüz sınırların var, Nynaeve. Ama elinde bir kürek yokken, çocuğum, tekneyi kıyıya çıkarmak için herhangi bir tahta bile işe yarar.”</p>

    <p>“Ama benim faydam olmaz,” diye ağzından kaçırdı Egwene. Sesi ciyaklama gibi çıktı, ama utanamayacak kadar korkmuştu. <em>Söylediği şeyi kastediyormuş! Ah, Işık, onu kastediyormuş gerçekten! Liandrin beni Seanchanlara vermişti, şimdi Amyrlin onun gibi on üç kişiyi kovalamamı mı istiyor?</em> “Çalışmalarım, derslerim, mutfakta gördüğüm işler. Şüphesiz Anaiya Sedai bir Düşgören olup olmadığımı anlamak için beni sınamaya devam etmek isteyecek. Yemek yemek ve uyumak için ancak zamanım kalacak. Nasıl herhangi bir şeyi avlayabilirim?”</p>

    <p>“Zaman bulmak zorunda kalacaksınız,” dedi Amyrlin yine sakin ve serinkanlı bir edayla, sanki Kara Ajah’ı avlamak yer süpürmekten farklı bir şey değilmiş gibi. “Kabuledilmişlerden biri olarak, belli sınırlar içinde kendi çalışma konularınızı ve onları ne zaman çalışacağınızı seçebilirsiniz. Ve kurallar Kabuledilmişler için biraz daha gevşektir. Biraz daha. Onlar bulunmak zorunda, çocuğum.”</p>

    <p>Egwene Nynaeve’e baktı, ama Nynaeve, “Elayne neden bunun bir parçası değil? Kara Ajah olduğunu düşündüğünüz için olamaz. Andor’un Kız-Veliahtı olduğu için mi?”</p>

    <p>“Ağını ilk atışta yakaladın, çocuğum. Elimden gelse onu da aranıza katardım, ama şu anda Morgase bana yeterince sorun yaratıyor. Onun pullarını ayıkladığım, tuzladığım ve doğru yola ittiğim zaman, belki Elayne de size katılır. Belki.”</p>

    <p>“O zaman Egwene’i de karıştırmayın,” dedi Nynaeve. “Kadın sayılmayacak kadar küçük. Avcılık işinizi ben yaparım.” Egwene bir itiraz sesi çıkardı –ben bir <em>kadınım!</em>– ama Amyrlin ondan önce konuştu.</p>

    <p>“Seni yem olarak kullanmıyorum, çocuğum. Senden yüz tane olsa, yine de mutlu olmazdım, ama yalnızca iki tanesiniz, bu yüzden ikinizi de kullanacağım.”</p>

    <p>“Nynaeve,” dedi Egwene, “seni anlamıyorum. Bunu yapmak istediğini mi kastediyorsun?”</p>

    <p>“Yapmak istediğimden değil,” dedi Nynaeve bitkinlik içinde, “ama bana ders veren Aes Sedai’nin Karanlıkdostu olup olmadığını merak ederek oturmaktansa onları avlamayı tercih ederim. Ve her neyin peşindelerse, öğrenmek için onlar hazır olana kadar beklemek istemiyorum.”</p>

    <p>Egwene’in vardığı karar midesini burktu. “O zaman ben de yapacağım. Ben de merak içinde oturup beklemek istemiyorum.” Nynaeve ağzını açtı ve Egwene içinde aniden bir öfkenin kabardığını hissetti; korkudan sonra öyle rahatlatıcıydı ki! “Ve bir daha çok küçük olduğumu söylemeye kalkma. En azından ben istediğim zaman yönlendirebiliyorum. Çoğu zaman. Artık küçük bir kız değilim, Nynaeve.”</p>

    <p>Nynaeve örgüsünü çekiştirerek, tek söz söylemeden orada durdu. Sonunda gerginliği kayboldu. “Değilsin, değil mi? Kendi kendime senin bir kadın olduğunu söyledim, ama sanırım içten içe inanmadım. Kızım –hayır, kadın, umarım benimle beraber kazana girdiğinin ve ateşin yanmış olabileceğinin farkındasındır.”</p>

    <p>“Biliyorum.” Egwene sesinin neredeyse hiç titrememesinden gurur duydu.</p>

    <p>Amyrlin memnun olmuş gibi gülümsedi, ama mavi gözlerindeki bir şey, Egwene’in kararlarının ne olacağını baştan beri bildiğinden kuşkulanmasına sebep oldu. Bir an, o kuklacı iplerini yine kollarında ve bacaklarında hissetti.</p>

    <p>“Verin...” Amyrlin tereddüt etti, sonra yarı kendi kendine mırıldandı. “Birine güvenmek zorundaysam, o olsa daha iyi. Zaten benim kadar çok şey biliyor, hatta belki daha fazlasını.” Sesi güçlendi. “Verin size Liandrin ile diğerleri hakkında bilinen her şeyi ve yanlarında götürdükleri <em>ter’angreal</em>’lerin, ne işe yaradıklarının bir listesini verecek. Bildiğimiz kadarını. Hâlâ Kule’de olabilecek Kara Ajahlara gelince... Dinleyin, izleyin ve soru sorarken dikkatli olun. Fareler gibi olun. Bir kuşku bile doğsa, bana aktarın. Size bizzat ben göz kulak olacağım. Ne için cezalandırıldığınız düşünülünce, kimse bunu tuhaf bulmayacak. Ben sizi kontrol ederken raporunuzu verebilirsiniz. Unutmayın, daha önce de cinayet işlediler. Kolayca yine işleyebilirler.”</p>

    <p>“Bütün bunlar iyi, güzel,” dedi Nynaeve, “ama yine de biz sadece Kabuledilmiş olacağız, peşinde olduklarımız ise Aes Sedai. Herhangi bir tam kardeş bize işimize bakmamızı söyleyebilir ya da çamaşırlarını yıkatmak üzere bizi gönderebilirler ve itaat etmek dışında seçeneğimiz olmaz. Kabuledilmişlerin gidemeyeceği yerler, yapamayacağı şeyler var. Işık, bir kardeşin Kara Ajah olduğundan emin olsak, askerlere bizi odamıza kilitlemesini ve orada tutmasını söyleyebilir, askerler de bunu yapar. Kesinlikle bir Aes Sedai’ye karşı bir Kabuledilmiş’in sözünü dinlemezler.”</p>

    <p>“Çoğunlukla,” dedi Amyrlin, “Kabuledilmişlerin sınırları dahilinde çalışmak zorunda kalacaksınız. Asıl fikir kimsenin sizden şüphelenmemesi. Ama...” Masadaki siyah kutuyu açtı, tereddüt etti ve iki kadına, bunu yapmak istediğinden emin değilmiş gibi baktı. Sonra bazı sert, katlanmış kâğıtlar çıkardı. Onları dikkatle gözden geçirdi, tekrar tereddüt etti, sonra iki tanesini seçti. Kalanları kutuya tıktı ve o ikisini Egwene’le Nynaeve’e uzattı. “Bunları iyi saklayın. Yalnızca acil durumlarda kullanmanız için.”</p>

    <p>Egwene kalın kâğıdı açtı. Düzgün, yuvarlak hatlı bir el yazısıyla yazılmıştı ve dibi Tar Valon’un Beyaz Alevi ile mühürlenmişti.</p>

    <blockquote class="duzyazi">
      <p><em>Bunu taşıyan her ne yapıyorsa, benim, buyruğumla, benim yetkem altında yapıyor. Benim emrimle itaat et ve sessizliğini koru.</em></p>

      <p class="paragraf sag"><em>Siuan Sanche</em></p>

      <p class="sag"><em>Mühürlerin Gözetmeni</em></p>

      <p class="sag"><em>Tar Valon’un Alevi</em></p>

      <p class="sag"><em>Amyrlin Makamı</em></p>
    </blockquote>

    <p>“Bununla her şeyi yapabilirim,” dedi Nynaeve şaşkınlık dolu bir sesle. “Nöbetçileri harekete geçirebilirim. Muhafızlara emir verebilirim.” Küçük bir kahkaha attı. “Bununla bir Muhafız’a dans ettirebilirim.”</p>

    <p>“Ben öğrenene kadar,” diye kabul etti Amyrlin soğuk bir sesle. “Çünkü çok ikna edici bir sebebin yoksa, Liandrin’in seni yakalamış olmasını dilemeni sağlarım.”</p>

    <p>“Bunların hiçbirini yapmayı istediğimden değil,” dedi Nynaeve telaşla. “Yalnızca bana hayal ettiğimden çok daha fazla yetki verdiğini anlatmak istedim.”</p>

    <p>“O yetkinin her parçasına ihtiyacın olabilir. Ama unutma, çocuğum. Bir Karanlıkdostu ya da bir Beyazpelerin buna hiç aldırmaz. Sırf bu kâğıt üzerinde bulunduğu için seni öldürebilirler. O kâğıt bir kalkan... ve kâğıt kalkanlar zayıftır, dahası bunun üzerine bir hedef tahtası resmedilmiş olabilir.”</p>

    <p>“Evet, Anne,” dedi Egwene ve Nynaeve birlikte. Egwene kendi kâğıdını katladı ve kemerindeki keseye tıktı. Kesinlikle şart olmadığı sürece onu oradan çıkarmamaya karar verdi. <em>Peki ne zaman şart olduğunu nereden bileceğim?</em></p>

    <p>“Ya Mat?” diye sordu Nynaeve. “O çok hasta Anne ve fazla zamanı kalmadı.”</p>

    <p>“Size haber gönderirim,” dedi Amyrlin sertçe.</p>

    <p>“Ama Anne...”</p>

    <p>“Size haber gönderirim! Şimdi, artık çıkın, çocuklar. Kule’nin umudu sizin ellerinizde. Odalarınıza gidin ve biraz dinlenin. Unutmayın, Sheriam’la ve tencerelerle randevunuz var.”</p>
  </div>
</body>
</html>
