<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="34. Farklı Bir Dans">34<br />
    Farklı Bir Dans</h1>

    <p>Furlan odalarını gösterirken konuştu durdu, ama Perrin onu dinlemedi. Siyah saçlı kızın sarı gözlerin ne anlama geldiğini bilip bilmediğini merak etmekle meşguldü. <em>Yak beni, bakıyordu.</em> Sonra hancının “Ghealdan’da Yenidendoğan Ejder’i ilan eden” dediğini duydu ve kulaklarının Loial’inkiler gibi sivrildiğini sandı.</p>

    <p>Moiraine odasına açılan kapının eşiğinde duruverdi. “Yeni bir sahte Ejder mi var, hancı? Ghealdan’da mı?” Pelerininin başlığı yüzünü hâlâ gizliyordu, ama tepeden tırnağa sarsılmış gibiydi. Perrin adamın yanıtını dinlerken bile ona bakmaktan kendini alamadı; korkuya yakın bir şey kokuyordu.</p>

    <p>“Ah, leydim, siz hiç korkmayın. Ghealdan yüz fersah uzakta ve sizi burada kimse rahatsız etmez. Andra Efendi yanınızdayken mümkün değil ve Lord Orban ile Lord Gann. Neden...”</p>

    <p>“Ona yanıt ver!” dedi Lan sertçe. “Ghealdan’da sahte Ejder mi var?”</p>

    <p>“Ah. Ah, hayır, Andra Efendi, tam olarak değil. Ghealdan’da Ejder’i ilan eden bir adam var, dedim, birkaç gün önce öyle duyduk. Gelişini vaaz ediyormuş da diyebilirsiniz. Tarabon’daki adamdan bahsediyormuş. Gerçi bazıları Arad Doman’da olduğunu söyledi, Tarabon’da değil. Neyse, buradan çok uzakta. Daha geçen gün, herhalde başka her şeyden çok bunu konuşuyorduk, belki Şahinkanadı’nın geri dönen ordusu hakkındaki vahşi hikâyeler dışında...” Lan’in soğuk gözleri iki hançer gibiydi. Furlan yutkundu, ellerini –eğer bu mümkünse– daha hızlı ovuşturdu. “Yalnızca ne işittiysem onu biliyorum, Andra Efendi. Adamın bakışlarının sizi olduğunuz yere çivileyebildiği ve Ejder’in bizi kurtarmak için geri döneceği, bizim onu takip etmemiz gerektiği, hatta hayvanların bile Ejder için savaşacağı hakkında bir ton saçmalık anlattığı söyleniyor. Onu tutukladılar mı, tutuklamadılar mı, bilmiyorum. Tutuklamış olmaları mümkün; Ghealdanlılar bu tür konuşmalara fazla tahammül etmez.”</p>

    <p><em>Masema,</em> diye düşündü Perrin şaşkın şaşkın. <em>Bu lanet Masema.</em></p>

    <p>“Haklısın, hancı,” dedi Lan. “Bu adam burada bizi rahatsız etmez. Bir zamanlar vahşi söylevler vermekten hoşlanan bir adam tanırdım. Onu hatırlıyorsun, değil mi, Leydi Alys? Masema?”</p>

    <p>Moiraine irkildi. “Masema. Evet. Elbette. Onu aklımdan çıkarmıştım.” Sesi kararlılık kazandı. “Masema’yı bir daha gördüğümde, öyle pişman olacak ki, derisi yüzülüp çizme yapılsa daha iyiydi diye düşünecek.” Kapıyı arkasından öyle hızlı çarptı ki, gürültü koridor boyunca yankılandı.</p>

    <p>“Sessiz olsanıza!” dedi uzak uçtan boğuk bir ses. “Kafam çatlıyor!”</p>

    <p>“Ah.” Furlan ellerini bir yöne bakarak ovuşturdu, sonra öteki yöne bakarak ovuşturdu. “Ah. Beni affedin, Andra Efendi, ama Leydi Alys sert bir hanıma benziyor.”</p>

    <p>“Yalnızca canını sıkanlara karşı,” dedi Lan kayıtsızca. “Isırışı havlamasından da kötüdür.”</p>

    <p>“Ah. Ah. Ah. Odalarınız bu tarafta. Ah, dost Ogier, Andra Efendi geldiğinizi söylediği zaman tavan arasından üç yüz yıldır toz toplamakta olan eski bir Ogier yatağı indirttim. Öyle ki...”</p>

    <p>Sözler Perrin’in üzerinden akıp gitti, ırmak kayaları suyu ne kadar işitiyorsa, o kadar işitti onları. Siyah saçlı genç kadın onu endişelendiriyordu. Ve kafesteki Aiel.</p>

    <p>Odasına girdiği zaman –arkada, küçük bir odaydı; Lan hancının Perrin’in hizmetkâr olduğuna ilişkin fikrini değiştirecek hiçbir şey yapmamıştı– düşünceler içinde, farkına varmadan hareket etmeye başladı. Yayının ipini gevşetti ve yayı köşeye dikti –ipi uzun süre gergin tutmak hem yayı, hem ipi mahvederdi– battaniye rulosuyla heybelerini lavabonun yanına bıraktı, pelerinini üstlerine fırlattı. Kemeriyle üzerinde asılı duran sadak ve baltayı duvardaki çengellere astı, çenelerini çatırdatan bir esneme, uyumanın ne kadar tehlikeli olabileceğini hatırlatmadan önce neredeyse uzanıyordu. Yatak dardı ve şilte yumru yumruydu; hatırlayabildiği tüm yataklardan daha davetkâr görünüyordu. Bunun yerine üç bacaklı tabureye oturdu ve düşündü. Her şeyi enine boyuna düşünmekten hoşlanırdı.</p>

    <p>Bir süre sonra Loial kapıyı çaldı ve başını içeri soktu. Ogier’in kulakları heyecanla titriyordu ve sırıtışı geniş yüzünü ikiye bölmüştü. “Perrin, buna inanmayacaksın! Yatağım şarkı söylenmiş ağaçtan! Bin yaşından fazla olmalı. O zamandan bu yana hiçbir Ağaçşarkıcısı o kadar büyük bir parçaya şarkı söylemedi. Ben denemeye cesaret edemezdim, ki çoğundan daha yetenekliyim. Eh, doğruyu söylemek gerekirse, artık yeteneği olan çok fazla kişi kalmadı. Ben ağaca şarkı söyleyebilenlerin arasında en iyilerindenim.”</p>

    <p>“Bu çok ilginç,” dedi Perrin. <em>Kafeste bir Aiel. Min böyle demişti. O kız neden bana bakıyordu?</em></p>

    <p>“Ben de öyle düşündüm.” Loial, Perrin heyecanını paylaşmadığı için biraz bozulmuş gibiydi, ama Perrin’in tek istediği düşünmekti. “Aşağıda akşam yemeği hazır, Perrin. Avcılar bir şey ister diye en iyi yemeklerini hazırlamışlar, ama biz de biraz yiyebiliriz.”</p>

    <p>“Sen git, Loial. Ben aç değilim.” Mutfaktan süzülen pişen et kokuları onu ilgilendirmiyordu. Loial’in gittiğini fark etmedi bile.</p>

    <p>Ellerini dizlerine dayayarak, zaman zaman esneyerek düşündü. Luhhan Usta’nın yaptığı yapbozlar gibiydi, metal parçalar içinden çıkılmaz bir biçimde iç içe geçmiş görünüyordu. Ama her zaman demir halkaların ayrılmasını sağlayan bir numara olurdu ve burada da olmalıydı.</p>

    <p>Kız ona bakıyordu. Gözleri yüzünden olabilirdi, ama hancı onları görmezden gelmişti ve başka kimse de fark etmemişti. Handa bakacakları bir Ogier ile Boru Avcıları vardı. Ve konuk bir leydi, meydanda kafese kapatılmış bir Aiel. Bir adamın gözlerinin rengi gibi önemsiz bir şey dikkatlerini çekemezdi; bir hizmetkârın gözleri diğerleriyle yarışamazdı. <em>O zaman neden gözlerini bana dikmiş bakıyor?</em></p>

    <p>Ve kafesteki Aiel. Min’in gördüğü şeyler her zaman önemliydi. Ama nasıl? Ne yapması gerekiyordu? <em>O çocukların taş atmasını engelleyebilirdim. Engellemeliydim.</em> Yetişkinlerin ona kendi işine bakmasını, Remen’de yabancı olduğunu ve Aiel’in onu ilgilendirmediğini söyleyeceğini düşünmek işe yaramıyordu. <em>Denemeliydim.</em></p>

    <p>Aklına hiçbir yanıt gelmedi, bu yüzden başa döndü ve meseleyi sabırla bir kez daha gözden geçirdi, sonra bir daha, bir daha. Yine, yapmadığı şey için duyduğu pişmanlık dışında hiçbir şey bulamadı.</p>

    <p>Bir süre sonra sonunda gece olduğunu fark etti. Oda, tek pencereden gelen ay ışığı dışında karanlıktı. Dar şöminenin üzerindeki rafta duran donyağı mumu ve çakmak kutusunu düşündü, ama onun gözlerine yetecek kadar aydınlık vardı. <em>Bir şey yapmalıyım, değil mi?</em></p>

    <p>Baltasını beline taktı, sonra durdu. Bunu düşünmeden yapmıştı; o şeyi takmak nefes almak kadar doğal geliyordu artık. Bundan hoşlanmadı. Ama kemeri belinden çıkarmadı, dışarı çıktı.</p>

    <p>Merdivenden gelen ışık, odadan sonra koridorun aydınlık görünmesine sebep oluyordu. Salondan konuşmalar ve kahkahalar, mutfaktan yemek kokuları geliyordu. Hanın ön tarafına, Moiraine’in odasına yöneldi, kapıyı bir kez çaldı ve içeri girdi. Durdu, yüzü kıpkırmızı kesilmişti.</p>

    <p>Moiraine omuzlarından sarkan açık mavi sabahlığa sarındı. “Bir şey mi istedin?” diye sordu sakin bir sesle. Bir elinde gümüş sırtlı bir saç fırçası vardı ve karanlık dalgalar halinde sırtına dökülen siyah saçları, onları fırçalamış gibi parlıyordu. Odası Perrin’inkinden çok daha iyiydi, duvarlar cilalı ahşap panellerle kaplıydı, gümüş çerçeveli lambaları, geniş, tuğla şöminesi vardı. Hava gül sabunu kokuyordu.</p>

    <p>“Ben... ben Lan’in burada olduğunu düşündüm,” demeyi başardı Perrin. “Siz hep kafa kafaya veriyorsunuz ve ben düşündüm ki o... düşündüm ki...”</p>

    <p>“Ne istiyorsun, Perrin?”</p>

    <p>Perrin derin bir nefes aldı. “Bu Rand’ın işi mi? Lan’in onu takip ederek bizi buraya getirdiğini biliyorum ve her şey çok tuhaf geliyor –Avcılar, Aiel– ama bunu o mu yaptı?”</p>

    <p>“Sanmıyorum. Lan bu gece keşfettiklerini anlattığı zaman daha fazla şey bileceğim. Şansımız varsa, onun buldukları yapmam gereken seçime yardımcı olacak.”</p>

    <p>“Seçim mi?”</p>

    <p>“Rand ırmağı aşmış ve Tear’a kırlardan gidiyor olabilir. Ya da ırmak aşağı, Illian’a giden bir gemiye binmiş, orada Tear’a giden bir başkasına binmeyi düşünüyor olabilir. O şekilde yol fersahlarca daha uzun, ama günlerce daha kısa sürer.”</p>

    <p>“Ona yetişebileceğimizi sanmıyorum, Moiraine. Bunu nasıl yapıyor bilmiyorum, ama yaya olduğu halde ileride kalmayı başardı. Lan haklıysa, hâlâ yarım gün ileride.”</p>

    <p>“Neredeyse Yolculuk etmeyi öğrendiğinden kuşkulanacağım,” dedi Moiraine kaşlarını hafifçe çatarak, “ama öğrenmiş olsaydı doğrudan Tear’a giderdi. Hayır, onda uzun yürüyenlerin ve güçlü koşucuların kanı var. Ama biz yine de ırmak aşağı gidebiliriz. Onu yakalayamayacaksam, hemen arkasından Tear’a girerim. Ya da orada bekliyor olurum.”</p>

    <p>Perrin huzursuzca ayak değiştirdi; kadının sesinde soğuk bir vaat vardı. “Bir zamanlar bir Karanlıkdostunu sezebileceğini söylemiştin, en azından Gölge’nin derinliklerine inmiş birini. Aynı şekilde Lan’in de. Burada öyle bir şey sezdin mi?”</p>

    <p>Kadın yüksek sesle burnunu çekti ve bacaklarına ince gümüş işlemeler kakılmış yüksek boy aynasına döndü. Bir eliyle sabahlığını kapalı tutarak saçlarını fırçalamaya başladı. “Pek az insan o kadar derine gitmiştir, Perrin, en kötü Karanlıkdostları arasında bile.” Fırçası havada kaldı. “Neden soruyorsun?”</p>

    <p>“Aşağıda, salonda bana gözlerini diken bir kız vardı. Herkes gibi sana ve Loial’e değil. Bana.”</p>

    <p>Fırça hareketine devam etti ve bir an Moiraine’in dudaklarına bir gülümseme dokundu. “Bazen unutuyorsun, Perrin, sen yakışıklı bir gençsin. Geniş omuzlara hayranlık duyan kızlar vardır.” Perrin homurdandı ve ayak değiştirdi. “Başka bir şey var mıydı, Perrin?”</p>

    <p>“Ah... hayır.” Kadın Min’in görüleri konusunda yardımcı olamazdı, görülerin önemli olduğu dışında hiçbir şey söyleyemezdi, ki Perrin bunu zaten biliyordu. Ve ona Min’in gördüklerini anlatmak istemiyordu. Hatta, Min’in herhangi bir şey gördüğünü de.</p>

    <p>Koridorda, kapıyı kapattıktan sonra Perrin bir an duvara yaslandı. <em>Işık, o şekilde kapıyı açıp içeri dalmam ve o...</em> Moiraine güzel bir kadındı. <em>Ve herhalde annem kadar yaşlı, hatta daha yaşlı.</em> Mat’in muhtemelen onu salonda dansa davet edeceğini düşündü. <em>Hayır, etmezdi. Mat bile bir Aes Sedai’yi baştan çıkarmaya çalışacak kadar aptal değildir.</em> Moiraine dans ediyordu. Perrin bir kez onunla dans etmişti. Ve her adımda kendi ayaklarına takılıp düşecek gibi olmuştu. <em>Onu bir köylü kızı gibi düşünmeyi kes, sırf onu öyle gördün diye... O lanet bir Aes Sedai! Endişelenmen gereken o Aiel var.</em> Silkelendi ve aşağı indi.</p>

    <p>Salon tıka basa doluydu, boş sandalye yoktu, tabureler, sıralar getirilmiş, oturacak yer bulamayanlar duvarların dibine dizilmişti. Perrin siyah saçlı kızı görmedi ve o telaşla odayı aşarken kimse ona iki kez bakmadı.</p>

    <p>Orban tek başına bir masa işgal ediyordu. Sargılı bacağını yastıklı bir sandalyeye koymuştu; o ayağında yumuşak bir terlik, elinde gümüş bir kadeh vardı ve hizmetkâr kadınlar kadehi şarapla dolu tutuyordu. “Evet,” diyordu tüm odaya, “Gann ve ben Aiellerin vahşi savaşçılar olduğunu biliyorduk, ama tereddüt edecek vakit yoktu. Kılıcımı çektim ve topuklarımı Aslan’ın kaburgalarına geçirdim...”</p>

    <p>Perrin önce irkildi, ama sonra adamın Aslan derken atını kastettiğini anladı. <em>Bir aslana bindiğini söylemesini bile beklerim o adamdan.</em> Biraz utandı; adamdan hoşlanmamış olması Avcı’nın o kadar böbürleneceği anlamına gelmiyordu. Arkasına bakmadan dışarı seğirtti.</p>

    <p>Hanın önündeki sokak içerisi kadar kalabalıktı, salonda yer bulamayan insanlar pencerelerden içeri bakıyordu ve iki kat fazlası Orban’ın hikâyesini dinlemek için kapıların çevresine toplanmıştı. Kimse Perrin’e iki kez bakmadı, ama o geçerken kapıdan biraz daha öteye itilenlerden şikâyet mırıltıları yükseldi.</p>

    <p>O gece evinden çıkmış herkes handa olduğundan, meydana yürürken kimseyi görmedi. Bazen aydınlık bir pencerenin önünden birinin gölgesi geçiyordu, o kadar. Ama Perrin izlendiğini hissediyordu ve huzursuzca çevresine bakınıyordu. Yalnızca pencerelerle lekelenmiş, geceye bürünmüş sokaklar. Meydanın çevresinde, pencerelerin çoğu, üst kattaki birkaç tanesi dışında karanlıktı.</p>

    <p>Darağacı hatırladığı gibi duruyordu, adam –Aiel– hâlâ kafeste, ulaşamayacağı kadar yüksekte asılıydı. Aiel uyanık gibiydi –en azından başı dikti– ama başını eğip Perrin’e bakmadı. Çocukların attığı taşlar kafesin altına saçılmıştı.</p>

    <p>Kafes üstteki parmaklıklardan birine bağlanmış olan kalın bir halata tutturulmuştu. Halat yatay kütükteki ağır bir makaradan geçirilmiş, direğin üzerinde bel hizasında, direğin iki yanındaki iki kısa sopaya dolanmıştı. Halatın fazla gelen kısmı darağacının dibinde, dağınık halde yatıyordu.</p>

    <p>Perrin karanlık meydanı araştırarak çevresine bakındı. Hâlâ izlendiğini hissediyordu, ama hâlâ bir şey göremiyordu. Dinledi, ama hiçbir şey işitmedi. Burnuna evlerden baca kokusu, yemek kokusu, kafesteki adamdan eski kan ve insan teri kokusu geliyordu. Adamda korku kokusu yoktu.</p>

    <p><em>Adamın ağırlığı, bir de kafes var,</em> diye düşündü darağacına yaklaşırken. Bunu yapmaya ne zaman karar verdiğini bilmiyordu ya da gerçekten karar verip vermediğini, ama yapacağını biliyordu.</p>

    <p>Ağır direğe bir bacağını dolayarak halata asıldı, kafesi, halatı biraz gevşetecek kadar ittirdi. Halatın sarsılması ona kafesteki adamın sonunda hareket ettiğini anlattı, ama durup adama ne yaptığını anlatamayacak kadar acelesi vardı. Halatı gevşeterek kısa sopalardan çözdü. Direğe doladığı bacağından kuvvet alarak, halatı kulaç kulaç salıp kafesi çabucak kaldırımın üzerine indirdi.</p>

    <p>Aiel şimdi ona bakıyor, sessizce izliyordu. Perrin hiçbir şey söylemedi. Kafese iyice bakınca, dudakları gerildi. Bir şey yapılıyorsa, bu tür bir şey bile olsa, iyi yapılmalıydı. Kafesin ön yüzü bir kapıydı, telaşlı bir el tarafından yapılmış kaba menteşeler üzerinde asılı duruyordu ve kafes kadar kötü yapılmış bir zincirdeki iyi bir asma kilitle kilitlenmişti. Perrin en zayıf halkayı bulana kadar zinciri yokladı, sonra baltasının kalın kazığını halkanın içine soktu. Bileğini hızla bükerek halkayı kırdı. Saniyeler içinde zinciri ayırdı, silkeleyerek kurtardı ve kafesin önünü açtı.</p>

    <p>Aiel, dizleri hâlâ çenesine çekili halde durmuş, ona bakıyordu.</p>

    <p>“Ee?” diye fısıldadı Perrin boğuk bir sesle. “Açtım, ama seni taşıyacak değilim.” Telaşla gece karası meydana bakındı. Hâlâ hiçbir şey kıpırdamıyordu, ama Perrin hâlâ kendisini izleyen gözler hissediyordu.</p>

    <p>“Güçlüsün, Islaktopraklı.” Aiel, omuzlarını kıpırdatmak dışında hareket etmedi. “Beni oraya çıkarmak için üç adam gerekmişti. Ama şimdi sen beni aşağı indirdin. Neden?”</p>

    <p>“İnsanları kafeste görmekten hoşlanmam,” diye fısıldadı Perrin. Gitmek istiyordu. Kafes açıktı ve o gözler izliyordu. Ama Aiel kıpırdamıyordu. <em>Bir şey yapacaksan düzgün yap.</em> “Biri gelmeden oradan çıkacak mısın?”</p>

    <p>Aiel kafesin üstteki parmaklıklarının en öndekini kavradı, kendini tek bir harekette kaldırıp ayaklarını çıkardı, sonra eli parmaklıkta, orada asılı kaldı. Dik dursa Perrin’den bir baş uzun olacaktı. Perrin’in gözlerine baktı –Perrin ay ışığında altın gibi parladıklarını tahmin edebiliyordu– ama onlardan bahsetmedi. “Dünden beri oradaydım, Islaktopraklı.” Lan gibi konuşuyordu. Sesleri ya da aksanları benzediğinden değil, ama Aiel’de de aynı kayıtsız serinkanlılık, aynı kendinden eminlik vardı. “Bacaklarımı hareket ettirebilmem için biraz zaman gerek. Adım Gaul, Shaarad Aiellerinin Imran boyundan, Islaktopraklı. Ben <em>Shae’en M’taal</em>’ım, bir Taş Köpek. Suyum senindir.”</p>

    <p>“Şey, ben Perrin Aybara. İki Nehir’den. Demirciyim.” Adam kafesten çıkmıştı; artık gidebilirdi. Yalnız, Gaul yürüyecek duruma gelmeden biri yaklaşırsa, onu öldürmezlerse de kafese geri koyarlardı ve iki durumda da Perrin’in tüm çabası boşa giderdi. “Aklıma gelse, sana bir matara ya da su tulumu getirirdim. Neden bana ‘Islaktopraklı’ dedin?”</p>

    <p>Gaul ırmağa doğru işaret etti; Perrin’in gözleri bile ay ışığı altında emin olamıyordu, ama Aiel’in ilk defa huzursuz göründüğünü düşündü. “Üç gün önce bir kızın dev bir su havuzunda oynadığını gördüm. Yirmi adım genişliğinde olmalıydı. Kız... içinde kendini sürükledi.” Bir eliyle beceriksiz bir yüzme hareketi yaptı. “Cesur bir kız. Bu... ırmakları... geçmek... neredeyse beni öldürecekti. Gereğinden fazla su diye bir şey olacağını hiç düşünmezdim, ama dünyada siz Islaktopraklıların sahip olduğu kadar çok su olduğunu da bilmezdim.”</p>

    <p>Perrin başını iki yana salladı. Aiel Kıraçları’nda pek az su olduğunu biliyordu –Kıraç ya da Aieller hakkında bildiği pek az şeyden biriydi bu– ama bu tepkiye yol açacak kadar kıt olduğunu düşünmemişti. “Evinden çok uzaktasın, Gaul. Neden buradasın?”</p>

    <p>“Arıyoruz,” dedi Gaul yavaşça. “Şafakla Gelen’i arıyoruz.”</p>

    <p>Perrin bu ismi, ne anlama geldiğini anlayacağı koşullar altında, bir kez daha duymuştu. <em>Işık, hep dönüp dolaşıp Rand’a geliyor. Ona, nallanacak huysuz bir at gibi bağlandım.</em> “Yanlış yöne bakıyorsun, Gaul. Onu ben de arıyorum ve o Tear’a gidiyor.”</p>

    <p>“Tear mı?” Aiel şaşırmış gibiydi. “Neden?.. Ama öyle olmalı. Kehanet, Tear Taşı düştüğü zaman, sonunda Üç Kat Topraklar’dan ayrılacağımızı söylüyor.” Aieller Kıraç’a böyle diyordu. “Değişeceğimizi, eskiden bizim olan ve kaybedileni yeniden bulacağımızı söylüyor.”</p>

    <p>“Olabilir. Sizin kehanetlerinizi bilmiyorum, Gaul. Gitmeye hazır mısın? Her an biri gelebilir.”</p>

    <p>“Kaçmak için çok geç,” dedi Gaul ve gür bir ses bağırdı, “Vahşi serbest kalmış!” On on iki beyaz pelerinli adam meydanda koşarak, kılıçlarını çekerek geldi. Huni şeklindeki miğferleri ay ışığı altında parlıyordu. Işığın Evlatları.</p>

    <p>Gaul, sanki bol bol vakti varmış gibi omuzlarındaki koyu renk kumaşı kaldırdı, başına sardı; işini bitirdiğinde, yüzünde gözleri dışında her yeri örten kalın, siyah bir peçe vardı. “Dans etmekten hoşlanır mısın, Perrin Aybara?” diye sordu. Sonra kafesten fırladı. Doğrudan yaklaşan Beyazpelerinlerin üzerine.</p>

    <p>Gelen adamlar bir an şaşkın şaşkın kaldılar, ama görünüşe göre Aiel’in ihtiyacı olan da bir andı. Ona ulaşan ilk adamın elindeki kılıcı tekmeledi, sonra kaskatı eli Beyazpelerin’in gırtlağına hançer gibi çarptı ve düşen askerin arkasına dolandı. Bir sonraki adamın kolu, Gaul tarafından kırılırken yüksek bir çatırtı çıkardı. İkinci adamı üçüncünün ayaklarına doğru ittirdi ve dördüncünün yüzünü tekmeledi. Gerçekten de dans eder gibi, bir adamdan diğerine durmadan, yavaşlamadan kaydı, ama yere attığı adam ayağa kalkıyordu ve kolu kırılan kılıcını öbür eline almıştı. Gaul ortalarında dans ediyordu.</p>

    <p>Perrin’in şaşırmak için yalnızca bir anı olmuştu, çünkü Beyazpelerinlerin hepsi dikkatlerini Gaul’a yoğunlaştırmamıştı. Perrin tam zamanında baltasının sapını iki eliyle kavradı, bir kılıcı savuşturdu, savurdu... ve yarımay şeklindeki çelik adamın gırtlağını doğrarken haykırmak istedi. Ama haykırmak için, pişman olmak için vakit yoktu. Beyazpelerinler ilki düşmeden atıldılar. Baltanın açtığı kocaman yaralardan nefret ediyordu, zincir zırhı aşıp altındaki eti kesmesinden, miğfer ve kafataslarını aynı kolaylıkla yarmasından nefret ediyordu. Hepsinden nefret ediyordu. Ama ölmek istemiyordu.</p>

    <p>Zaman aynı anda hem sıkıştırılmış, hem açılmış gibiydi. Bedeni saatlerdir dövüşüyormuş gibi geliyordu, nefesi boğazını tırmalayarak hırıltılar çıkarıyordu. Adamlar pelte içinde yüzer gibi görünüyordu. Başladıkları yerlerden düştükleri yere bir anda sıçramış gibi görünüyorlardı. Perrin’in yüzünden ter damlaları akıyordu, ama buz gibi suya sokulmuş gibi üşüyordu. Canı için savaştı; birkaç saniye mi, yoksa tüm gece mi sürdü, bilemiyordu.</p>

    <p>Sonunda nefes nefese, sersemlemiş bir biçimde, meydanın taşları üzerinde yatan bir düzine beyaz pelerinli adama bakarak durduğunda, ay hiç kıpırdamamış gibiydi. Adamlardan bazıları inliyordu; diğerleri sessiz ve kıpırtısız yatıyordu. Gaul aralarında duruyordu, yüzü hâlâ peçeli, elleri hâlâ boş. Yerdeki adamların çoğu onun eseriydi. Perrin hepsinin öyle olmasını diledi ve utandı. Kan ve ölüm kokusu keskin ve acıydı.</p>

    <p>“Mızrak dansını fena yapmıyorsun, Perrin Aybara.”</p>

    <p>Perrin başı dönerek mırıldandı, “On iki adamın nasıl sizden yirmi kişiyle dövüşüp kazandığını anlamıyorum. Aralarından ikisi Avcı bile olsa.”</p>

    <p>“Öyle mi söylediler?” Gaul yumuşak bir sesle güldü. “Sarien ve ben dikkatsiz davrandık, çok uzun zamandır bu yumuşak topraklardayız ve rüzgâr yanlış yönden geliyordu, bu yüzden koku almadık. Fark etmeden aralarına girdik. Eh, Sarien öldü, ben de aptal gibi kafese kapatıldım, bu yüzden bedelini ödemiş sayılırız. Artık koşma zamanı, Islaktopraklı. Tear; bunu hatırlayacağım.” Sonunda siyah peçeyi indirdi. “Umarım daima su ve gölge bulursun, Perrin Aybara.” Dönüp gecenin içine doğru koştu.</p>

    <p>Perrin de koşmaya başladı, sonra ellerinde kanlı bir balta olduğunu fark etti. Telaşla kıvrık ucunu ölü bir adamın pelerinine sildi. <em>Adam ölü, yak beni, pelerini zaten kanlı.</em> Baltanın sapını kemerindeki halkaya geçirip koşmaya başladı.</p>

    <p>İkinci adımında kızı gördü; meydanın kenarında, koyu renk ve dar bir etek içinde, ince bir şekil. Kız kaçmak için dönünce, Perrin eteğin at binmek üzere bölünmüş olduğunu gördü. Kız sokağa daldı ve yok oldu.</p>

    <p>Perrin kızın durduğu yere ulaşamadan Lan’le karşılaştı. Muhafız darağacının altında boş duran kafese, ay ışığını yansıtan beyaz, gölgeli yığınlara baktı ve patlayacakmış gibi başını arkaya attı. Sesi yeni bir tekerleğin kenarı gibi gergin ve sertti. “Bu senin işin mi, demirci? Işık yaksın beni! Bunu seninle ilişkilendirebilecek biri var mı?”</p>

    <p>“Bir kız var,” dedi Perrin. “Sanırım o gördü. Onu incitmeni istemiyorum, Lan! Başkaları da görmüş olabilir. Her yerde aydınlık pencere var.”</p>

    <p>Muhafız Perrin’in kol yenini yakaladı ve hana doğru ittirdi. “Bir kızın koştuğunu gördüm ve düşündüm ki... Fark etmez. Sen hemen Ogier’i çıkar ve tuttuğun gibi ahıra götür. Bundan sonra, atlarımızı elimizden geldiğince çabuk rıhtıma indirmemiz gerekecek. Bu gece yelken açan gemi var mıdır, yoksa da bir tane kiralamam için ne kadar vermem gerekecek, ancak Işık bilir. Soru sorma, demirci! Dediğimi yap! Koş!”</p>
  </div>
</body>
</html>
