<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="5. Kâbuslar Yürüyor">5<br />
    Kâbuslar Yürüyor</h1>

    <p>Perrin yatağından sıçrayarak çıplak ayak, üzerinde ince ketenler dışında hiçbir şey olmaksızın, soğuğa aldırmadan dışarıya koştu. Ay ışığı bulutları solgun bir beyaza boyuyordu. Onun gözleri için yeterinden de fazla ışık vardı, her yandan ağaçların arasından dikkat çekmeden çıkan şekilleri görmesi için yeterinden de fazla. Neredeyse Loial kadar iri şekiller, ama yüzleri hayvan burunları ve gagalarla çarpılmış, yarı insan kafalarında boynuzlar, tüylü hotozlar bulunan, toynaklar, pençeler ve çizmeli ayakları üzerinde beceriyle yürüyen şekiller.</p>

    <p>Bir uyarı haykırışı koparmak için ağzını açtı. Aniden Moiraine’in kulübesinin kapısı açıldı ve Lan, kılıcı elinde dışarı fırlayarak, “Trolloclar! Canınızı seviyorsanız uyanın! Trolloclar!” diye bağırmaya başladı. Adamlar, uyku kıyafetleri içinde, ki bu çoğu adam için kılıç dışında üzerinde hemen hiçbir şey anlamına geliyordu, kulübelerden dışarı fırlarken başka bağırtılar da yükseldi. Havyansı kükremelerle atılan Trolloclar çelik şakırtıları, “Shienar!” ve “Yenidendoğan Ejder!” haykırışlarıyla karşılandı.</p>

    <p>Lan tamamen giyinikti. Perrin Muhafız’ın uyumadığına iddiaya girebilirdi. Lan, üzerindeki yünler zırhmış gibi Trollocların arasına daldı. Birinden diğerine dans ediyordu sanki, adam ve kılıç su ya da rüzgâr gibi akıyordu ve Muhafız’ın dans ettiği yerlerde Trolloclar çığlık atıyor, ölüyordu.</p>

    <p>Moiraine de gecenin içine çıkmış, Trolloclar arasında kendi dansını ediyordu. Görünürdeki tek silahı bir değnekti, ama onunla bir Trolloc’a vurduğu zaman yaratığın etinde alevden, incecik bir çizgi beliriyordu. Kadının boş eli yoktan var ettiği ateş topları fırlatıyordu ve Trolloclar alevler tarafından yakılıp yok edilirken yerde kıvranarak uluyordu.</p>

    <p>Koca bir ağaç, kökünden tepesine alevlerle patladı, sonra bir tane daha, bir tane daha. Aniden beliren ışıkla Trolloclar haykırdılar, ama kazıklı baltalarını ve tırpan gibi kıvrımlı kılıçlarını sallamayı bırakmadılar.</p>

    <p>Perrin aniden Leya’nın tereddütle Moiraine’in kulübesinden çıktığını gördü. Vadinin oluşturduğu çanakta yarı yoldaydı ve Perrin’in kafasındaki tüm diğer düşünceler uçup gitti. Tuatha’an kadını, bir eli boğazında, sırtını kütük duvara yasladı. Yanan ağaçlardan gelen ışık, katliamı izlerken kadının yüzünde beliren acı ve dehşeti, tiksintiyi Perrin’e gösteriyordu.</p>

    <p>“Saklan!” diye bağırdı Perrin kadına. “İçeri gir ve saklan!” Sözleri dövüşün ve ölümün giderek artan kükremesi içinde boğuldu. Kadına doğru koşmaya başladı. “Saklan, Leya! Işık aşkına, saklan!”</p>

    <p>Bir Trolloc tepesine dikildi, ağzının olması gereken yerde zalimce kıvrılmış bir gaga vardı. Siyah zincir zırh ve çiviler bedenini omuzlarından dizlerine dek kaplıyordu ve o tuhaf eğimli kılıçlardan birini sallarken bir şahinin pençeleri üzerinde yürüyordu. Ter, kir ve kan kokuyordu.</p>

    <p>Perrin savrulan kılıçtan eğilerek kurtuldu, baltasını indirirken sözsüzce bağırdı. Perrin korkması gerektiğini biliyordu, ama telaş korkuyu bastırmıştı. Önemli olan tek şey Leya’ya ulaşmak, onun güvenliğini sağlamaktı ve Trolloc yolunu kesiyordu.</p>

    <p>Trolloc kükreyerek, tekmeleyerek düştü; Perrin neresine vurduğunu bilmiyordu. Yaratık ölüyor mu, yoksa yalnızca yaralı mı bilmiyordu. Onun kıvrandığı yerin üzerinden sıçradı ve yamaçtan yukarı tırmanmaya başladı.</p>

    <p>Yanan ağaçlar küçük vadiye ürkütücü gölgeler düşürüyordu. Moiraine’in kulübesinin yanında kıpırdanan bir gölge aniden keçi burunlu ve boynuzlu bir Trolloc’a dönüştü. İki eliyle vahşice kazıklı bir balta kavrayarak kargaşaya atılmaya hazırlanıyordu ki, bakışları Leya’ya takıldı.</p>

    <p>“Hayır!” diye bağırdı Perrin. “Işık, hayır!” Çıplak ayaklarının altında taşlar kayıp gitti; bereleri hissetmedi. Trolloc’un baltası yükseldi. “Leyaaaaaaaaa!”</p>

    <p>Trolloc son anda döndü, baltası Perrin’e doğru savruldu. Perrin, çelik sırtını sıyırırken haykırarak kendini yere attı. Ümitsizce elini savurdu, bir keçi toynağı yakaladı ve tüm gücüyle çekti. Trolloc’un ayakları kaydı, hızla düştü, ama yamaçtan aşağı kayarken Perrin’in ellerinin iki katı büyük elleriyle onu da sürükledi ve onun da yamaç aşağı yuvarlanmasına sebep oldu. Yaratığın pis kokusu, keçi ve ekşi insan teri kokusu Perrin’in burun deliklerini doldurdu. Dev kollar göğsüne dolandı, nefesini kesti; kaburgaları kırılacakmış gibi çatırdadı. Düşerken Trolloc’un baltası kaybolmuştu, ama kör keçi dişleri Perrin’in omzuna daldı, güçlü çeneler çiğnemeye başladı. Acı sol koluna saplanırken, Perrin inledi. Ciğerlerini doldurmaya çalıştı ve görüş açısının kenarlarını karanlık bastı, ama diğer kolunun serbest olduğunu, bir şekilde kendi baltasını bırakmadığını fark etti. Sapının yukarısından bir çekiç gibi, kazığı üste gelecek şekilde tuttu onu. Ciğerlerinde kalan son havayla kükreyerek kazığı Trolloc’un şakağına çaktı. Yaratık sessizce kıvrandı, kollarını ve bacaklarını savurdu, Perrin’i uzağa fırlattı. Perrin içgüdüyle baltayı sıkı sıkı kavradı ve onu seğirerek yamaçtan aşağı yuvarlanan Trolloc’un bedeninden kurtardı.</p>

    <p>Perrin bir an olduğu yerde, nefes almaya çalışarak yattı. Sırtındaki yara yanıyordu ve kanın ıslaklığını hissediyordu. Doğrulmaya çalışırken omzu isyan etti. “Leya?”</p>

    <p>Kadın hâlâ yukarıdaydı, on adım uzakta, kulübenin önüne büzülmüştü. Ve Perrin’i izlerken yüzünde öyle bir ifade vardı ki, Perrin onunla göz göze gelemedi.</p>

    <p>“Bana acıma!” diye hırladı ona. “Sakın bana!..”</p>

    <p>Myrddraal’in çatıdan sıçrayışı fazla uzun sürmüş gibi göründü. O yavaş düşüş sırasında Yarı-insanın ölü siyah pelerini, sanki çoktan yere konmuş gibi asılı durdu. Gözsüz bakışları Perrin’e dikilmişti. Ölüm kokuyordu.</p>

    <p>Myrddraal ona bakarken Perrin’in kollarına ve bacaklarına soğuk işledi. Göğsünde bir buz kütlesi varmış gibi geliyordu ona. “Leya,” diye fısıldadı. Kaçmamaktan fazlası gelmiyordu elinden. “Leya, lütfen saklan. Lütfen.”</p>

    <p>Yarı-insan ağır ağır, onun korkudan kıpırdayamayacağından emin, yürümeye başladı. Bir yılan gibi hareket ediyordu ve çektiği kılıç öyle siyahtı ki, ancak yanan ağaçların verdiği aydınlıkta görülebiliyordu. “Üçayağın tek bacağını kesersen,” dedi yumuşak sesle, “hepsi yere yıkılır.” Sesi kuru, çürümüş yaprakların ufalanışı gibiydi.</p>

    <p>Leya aniden harekete geçti, kendini öne fırlattı, kollarını Myrddraal’in bacaklarına dolamaya çalıştı. Yarı-insan karanlık kılıcını hiç bakmadan, kayıtsızca arkaya savurdu ve kadın yığılıp kaldı.</p>

    <p>Perrin’in gözlerinden yaşlar süzülüyordu. <em>Ona yardım etmeliydim... kurtarmalıydım. Bir şey yapmalıydım!</em> Ama Myrddraal ona gözsüz bakışlarıyla baktığı sürece düşünmek için bile çaba gerekiyordu.</p>

    <p><em>Geliyoruz, kardeşim. Geliyoruz, Genç Boğa.</em></p>

    <p>Kafasının içindeki sesler, başının çalınmış bir çan gibi çınlamasına sebep oldu; yankılar içinde titreşti. Sözlerle beraber kurtlar geldi, düzinelercesi, çanak şeklindeki vadiye doluşurken zihnine de doluştular. İnsanın beli yüksekliğinde dağ kurtları, hepsi gri beyaz, koşarak gecenin içinden çıktılar, Çarpık Varlıkları indirmek için fırlarlarken iki bacaklıların şaşkınlığının farkındaydılar. Kurtlar Perrin’i öylesine doldurdular ki, insan olduğunu zar zor hatırlayabiliyordu. Gözleri ışığı topladı, altın sarısı parlamaya başladı. Ve Yarı-insan, tereddüde düşmüş gibi aniden durdu.</p>

    <p>“Soluk,” dedi Perrin boğuk bir sesle, ama kurtlardan aklına farklı bir isim geldi. Gölge Savaşı sırasında insanlar ve hayvanlar melezlenerek yaratılan Trolloclar, Çarpık Varlıklar yeterince kötüydü, ama Myrddraaller... “Hiçdoğmamış!” dedi Genç Boğa tükürürcesine. Dudağı bir hırlamayla kıvrılarak kendini Myrddraal’in üzerine fırlattı.</p>

    <p>Yarı-insan çıngıraklı yılan gibi hareket etti, kıvrak ve ölümcül, siyah kılıcı şimşek kadar hızlı, ama o Genç Boğa’ydı. Kurtlar ona böyle diyordu. Elleriyle kullandığı çelikten boynuzlarıyla, Genç Boğa. Kurtlarla birdi. O bir kurttu ve bir Hiçdoğmamış’ın öldüğünü görmek için her kurt yüz kez ölmeyi göze alırdı. Soluk, kılıcı Perrin’in darbelerini savuşturmaya çalışarak, önünde geriledi.</p>

    <p>Diz arkası kirişini kopar ve gırtlakla, kurtlar böyle öldürürdü. Genç Boğa aniden kendini bir yana fırlattı, bir dizinin üzerine çöktü ve baltasıyla Yarı-insanın dizinin arkasını kesti. Yaratık çığlık attı –başka zaman olsa saçlarını diken diken edecek, ilikleri kurutan bir ses– ve bir elini destek için uzatarak düştü. Yarı-insan –Hiçdoğmamış– hâlâ kılıcını sıkı sıkı tutuyordu, ama o hazırlanamadan Genç Boğa’nın baltası yeniden indi. Myrddraal’in yarı kopan başı sırtına düştü; ama hâlâ bir eline dayanmış duran Hiçdoğmamış çılgınca kılıcını savurmaya başladı. Hiçdoğmamışların ölmesi hep uzun sürerdi.</p>

    <p>Genç Boğa kendi gözleri kadar kurtların da sayesinde, insan ve kurtların dokunmamasına rağmen yerde kıvranan, çığlık atan Trollocları algıladı. Bunlar Myrddraal’e bağlı olanlar olmalıydı ve o öldüğü zaman yaratıklar da ölecekti. Daha önce biri onları öldürmezse elbette.</p>

    <p>Yamaçtan aşağı koşup kardeşlerine katılma, Çarpık Varlıkları öldürme, Hiçdoğmamışlardan geri kalanları avlamaya katılma dürtüsü güçlüydü, ama içinde gömülü, hâlâ insan olan bir parçası, hatırladı. <em>Leya.</em></p>

    <p>Baltasını bıraktı ve nazikçe kadını çevirdi. Yüzü kanla kaplanmıştı ve gözleri ölümle donuklaşmış, ona bakıyordu. Suçlayıcı bir bakış gibi geldi Perrin’e. “Denedim,” dedi Perrin ona. “Seni kurtarmaya çalıştım.” Bakışlar değişmedi. “Başka ne yapabilirdim ki? Ben öldürmesem o seni öldürecekti!”</p>

    <p><em>Gel, Genç Boğa. Gel Çarpık Varlıkları öldür.</em></p>

    <p>Kurtlar ona doğru aktı, onu çevreledi. Perrin Leya’yı yere bırakarak, ıslak ıslak parlayan baltasını aldı. Kayalık yamaçtan aşağı koşarken gözleri parlıyordu. O Genç Boğa’ydı.</p>

    <p>Çanak şeklindeki vadinin çevresine saçılmış ağaçlar meşale gibi yanıyordu; Genç Boğa savaşa katılırken yüksek bir çam alev aldı. Gece havası, şimşeklerden bir perde gibi, parlak mavi çakıyordu. Lan bir başka Myrddraal’e doğru atıldı; kadim, Aes Sedai yapımı kılıcı, Shayol Ghul’ün gölgesindeki Thakan’dar’da yapılan kılıçla karşılaştı. Loial bir çit kazığı boyundaki değneğini kullanıyordu. Dönen kazık, menziline giren hiçbir Trolloc’un ayakta kalamadığı bir alanı tarıyordu. Dans eden gölgelerin içinde insanlar ümitsizce savaşıyordu, ama Genç Boğa –Perrin– hayal meyal, Shienarlı iki bacaklılardan çok fazla kişinin yerde olduğunu fark etti.</p>

    <p>Kardeşleri üç ya da dört kurtluk küçük gruplar halinde savaşıyor, tırpan gibi kılıçlardan ve kazıklı baltalardan kurtuluyor, diz arkası kirişlerini koparmak için fırlıyor, avları düşünce de boğazlarını parçalamak için atılıyorlardı. Savaşma şekillerinde onur yoktu, ihtişam yoktu, merhamet yoktu. Savaşmak için değil, öldürmek için gelmişlerdi. Genç Boğa küçük gruplardan birine katıldı, baltasının keskin ucu diş görevini görüyordu.</p>

    <p>Artık büyük savaşı düşünmüyordu. Yalnızca onun ve kurtların –kardeşlerinin– kalanlardan koparıp öldürdüğü Trolloc vardı. Sonra bir tane daha olacaktı, sonra bir tane daha ve bir tane daha, ta ki hiç kalmayana dek. Ne burada, ne başka herhangi bir yerde. Baltasını bir kenara fırlatıp dişlerini kullanma dürtüsü kabardı içinde, kardeşleri gibi dört ayak üzerinde koşma dürtüsü. Yüksek dağ geçitlerinde koşma. Karnına kadar gelen, toz gibi karların içinde geyik kovalama. Soğuk rüzgâr tüylerini karıştırırken koşma. Kardeşleriyle birlikte hırladı ve Trolloclar, sarı gözlü bakışları karşısında diğer kurtların karşısında olduğundan daha büyük bir korkuyla uludu.</p>

    <p>Perrin aniden çanağın içinde ayakta kalan başka Trolloc olmadığını fark etti, ama kardeşlerinin kaçanları takip ettiğini hissedebiliyordu. Orada, karanlığın içindeki yedi kurtluk bir grup ise, farklı bir avın peşindeydi. Hiçdoğmamışlardan biri sert ayaklı dört bacaklısına –atı, diyordu içindeki bir şey, uzaklardan bir yerden– ulaşabilmek için koşuyordu ve kardeşleri onun kokusu, ölümden oluşan özü burunlarında, takip ediyorlardı. Kafasının içinde, onlarla birlikteydi, onların gözleriyle görüyordu. Onlar etrafını çevirirken Hiçdoğmamış küfrederek döndü, siyah kılıcı ve siyahlara bürünmüş Hiçdoğmamış geceye ait gibiydi. Ama Genç Boğa’nın kardeşleri gecenin içinde avlanırdı.</p>

    <p>İlk kardeşi ölürken, ölüm acısı içine saplanan Genç Boğa hırladı, ama diğerleri Hiçdoğmamış’ın üzerine çullandı ve daha fazla kardeşi öldü, ama kapanan çeneler Hiçdoğmamış’ı yere indirdi. Yaratık şimdi kendi dişleriyle savaşıyor, boğazları parçalıyor, tırnaklarıyla deri ve eti iki bacaklıların taşıdığı sert pençeler gibi yırtıyordu, ama kardeşleri ölürken bile onu paralıyordu. Sonunda yalnız bir kız kardeş kendini hâlâ seğiren yığından kaldırdı ve bir yana doğru sendeledi. Sabah Pusu idi adı, ama tüm isimlerde olduğu gibi, dahası vardı: buz gibi bir sabah vakti havada henüz gelmemiş karın yakıcılığı ve iyi av vadeden keskin esinti ile girdap gibi dönen, vadinin üzerini kaplamış büklüm büklüm, yoğun bir sis. Sabah Pusu başını kaldırarak bulutların gizlediği aya doğru uludu, ölülerinin yasını tuttu.</p>

    <p>Genç Boğa başını arkaya atarak onunla uludu, onunla birlikte yas tuttu.</p>

    <p>Başını indirdiği zaman Min ona bakıyordu. “Sen iyi misin, Perrin?” diye sordu kız tereddütle. Yanağında bir bere vardı, ceketinin bir kolu yarısına kadar yırtılmıştı. Bir elinde bir sopa, diğerinde bir hançer ve ikisinin üzerinde de kıl ve kan vardı.</p>

    <p>Perrin ayakta kalan herkesin ona bakmakta olduğunu gördü. Uzun değneğine bitkinlik içinde yaslanan Loial. Yaralılarını Moiraine ile Lan’in içlerinden birinin başına çöktüğü yere taşıyan Shienarlılar. Aes Sedai bile o tarafa bakıyordu. Dev meşaleler gibi yanan ağaçlar titrek bir ışık yayıyordu. Her yerde ölü Trolloclar yatıyordu. Yerdeki Shienarlıların sayısı ayakta kalanlardan fazlaydı ve kardeşlerinin cesetleri aralarına saçılmıştı. O kadar çoktu ki...</p>

    <p>Perrin yine ulumak istediğini fark etti. Kurtlarla iletişimini hemen kesti. O durdurmaya çalışırken imgeler, duygular aradan sızdı. Ama sonunda onları, acılarını, öfkelerini, Çarpık Varlıkları avlama ya da koşma arzusunu hissetmez oldu... Silkelendi. Sırtındaki yara ateş gibi yanıyordu ve kendini yaralı omzu bir örse konulup çekiçlenmiş gibi hissediyordu. Yaralı, sıyrılmış çıplak ayakları acıyla zonkluyordu. Her yerde kan kokusu vardı. Trolloc ve ölüm kokusu.</p>

    <p>“Ben... ben iyiyim, Min.”</p>

    <p>“İyi savaştın, demirci,” dedi Lan. Muhafız kanlı kılıcını başını üzerine kaldırdı. <em>“Tai’shar Manetheren! Tai’shar Andor!”</em> Manetheren’in Gerçek Kanı. Andor’un Gerçek Kanı.</p>

    <p>Ayaktaki Shienarlılar da –pek azdılar– kılıçlarını kaldırarak ona katıldılar. <em>“Tai’shar Manetheren! Tai’shar Andor!”</em></p>

    <p>Loial başını salladı. <em>“Ta’veren,”</em> diye ekledi.</p>

    <p>Perrin utanç içinde bakışlarını indirdi. Lan onu yanıtlamak istemediği sorulardan kurtarmıştı, ama aynı zamanda ona hak etmediği bir onur vermişti. Diğerleri anlamamıştı. Gerçeği bilseler ne diyeceklerini merak etti Perrin. Min yaklaştı ve Perrin mırıldandı, “Leya öldü. Kurtaramadım... Neredeyse zamanında ulaşacaktım.”</p>

    <p>“Fark etmezdi,” dedi Min yumuşak bir sesle. “Bunu biliyorsun.” Sırtına bakmak için eğildi ve irkildi. “Moiraine bunun icabına bakar. Yaralılara elinden geldiğince Şifa veriyor.”</p>

    <p>Perrin başını salladı. Sırtı beline dek kurumuş kanla yapış yapıştı, ama acıya rağmen ancak fark ediyordu bunu. <em>Işık, bu sefer neredeyse geri dönemiyordum. Bunun bir daha olmasına izin veremem. Yapamam. Bir daha asla!</em></p>

    <p>Ama kurtlarla birlikteyken her şey çok farklıydı. Sırf iri yarı olduğu için yabancıların ondan korkacağından endişelenmesi gerekmiyordu. Sırf o dikkatli olmaya çalışıyor diye ağır zekâlı olduğunu düşünen kimse yoktu. Kurtlar daha önce karşılaşmamış olsalar bile birbirlerini tanırlardı ve onlarlayken yalnızca bir başka kurttu.</p>

    <p><em>Hayır!</em> Elleri baltasının sapını kavradı. <em>Hayır!</em> Masema aniden konuşunca irkildi.</p>

    <p>“Bu bir işaretti,” dedi Shienarlı, herkese hitap etmek için dönerek. Kollarında ve göğsünde kan vardı –üzerinde pantolonundan başka bir şey yoktu– ve topallayarak yürüyordu, ama gözlerindeki ateş her zamanki kadar hararetliydi. Daha da hararetli. “İnancımızı doğrulayan bir işaret. Kurtlar bile Yenidendoğan Ejder için savaşmaya geldi. Son Savaş’ta, Lord Ejder yanımızda savaşmaları için ormandaki vahşi hayvanları bile çağıracak. Bu ilerlememiz için bir işaret. Bize katılmayanlar yalnızca Karanlıkdostları olacak.” Shienarlılardan ikisi başlarını salladı.</p>

    <p>“Lanet çeneni kapa, Masema!” diye terslendi Uno. Ona dokunulmamış gibi görünüyordu, ama Uno Perrin doğmadan önce Trolloclarla savaşıyordu zaten. Yine de bitkinlik içinde çökmüştü; yalnızca göz yamasına resmedilmiş göz zinde görünüyordu. “Lord Ejder bize ilerlememizi söylediği zaman ilerleyeceğiz, lanet olası, daha önce değil! Siz koyun kafalı çiftçiler bunu hatırlasanız iyi edersiniz!” Tek gözlü adam Moiraine’in ilgilendiği, gittikçe büyüyen insan sırasına baktı. Moiraine işini bitirdikten sonra bile pek azı doğrulup oturabiliyordu. Başını iki yana salladı. “En azından yaralıları sıcak tutabilmek için lanet kurt derilerinden yeterince var.”</p>

    <p><em>“Hayır?”</em> Perrin’in sesindeki hararet Shienarlıları şaşırtmış gibiydi. “Onlar bizim için savaştı ve onları da kendi ölülerimizle birlikte gömeceğiz.”</p>

    <p>Uno kaşlarını çattı ve itiraz edecekmiş gibi ağzını açtı, ama Perrin adama sarı gözlerini dikti. Bakışlarını ilk indiren ve başını sallayan Shienarlı oldu.</p>

    <p>Perrin boğazını temizledi, Uno durumu uygun olanlara kurtları toplama emri verirken yine utandı. Min, bir şeyler gördüğü zamanki gibi gözlerini kısarak ona bakıyordu. “Rand nerede?” diye sordu ona.</p>

    <p>“Karanlığın içinde,” dedi kız, gözlerini ondan ayırmadan yamaç yukarı başını sallayarak. “Kimseyle konuşmuyor. Orada oturmuş, yanına yaklaşan herkesi tersliyor.”</p>

    <p>“Benimle konuşacaktır,” dedi Perrin. Min, Moiraine yaralarıyla ilgilenene kadar beklemesi gerektiği konusunda ısrar ederek onu takip etti. <em>Işık, bana baktığı zaman ne görüyor? Bilmek istemiyorum.</em></p>

    <p>Rand yanan ağaçların ışığının biraz ötesinde, yerde oturuyordu. Sırtını güdük bir meşeye vermişti. Kollarını kendine dolamış, elleri soğuğu hissedermiş gibi kırmızı ceketinin altında, boşluğa bakıyordu. Yaklaştıklarını fark etmiş görünmedi. Min yanına oturdu, ama elini koluna koyduğu zaman bile Rand kıpırdamadı. Perrin burada bile kan kokusu alıyordu ve hepsi kendine ait değildi.</p>

    <p>“Rand,” diye başladı Perrin, ama Rand sözünü kesti.</p>

    <p>“Savaş sırasında ben ne yaptım, biliyor musun?” Rand hâlâ uzaklara bakarak geceye hitap etmişti. “Hiçbir şey! Faydalı hiçbir şey! Başta, Gerçek Kaynak’a uzandığım zaman ona dokunamadım, kavrayamadım. Kayıp duruyordu. Sonra, sonunda onu yakaladığımda hepsini yakacaktım, bütün Trollocları ve Solukları. Ve tek yapabildiğim bazı ağaçları ateşe vermek oldu.” Sessiz bir kahkahayla sarsıldı, sonra yüzünü acıyla buruşturarak durdu. “<em>Saidin</em> beni öyle doldurdu ki, havai fişek gibi patlayacağımı sandım. Beni kavurmadan kurtulmak için bir yere yönlendirmem gerekiyordu. Kendimi dağı aşağı indirip Trollocları gömmeyi düşünürken buldum. Neredeyse deneyecektim. Benim savaşım buydu. Trolloclara karşı değil. Kendime karşı. Hepimizi dağın altına gömmemek için mücadele etmek.”</p>

    <p>Min, yardım istermiş gibi, acıyla Perrin’e baktı.</p>

    <p>“Biz... işlerini gördük, Rand,” dedi Perrin. Aşağıdaki onca yaralı adamı düşünerek ürperdi. Ve ölüleri. <em>Tepemize bir dağın inmesinden iyidir.</em> “Sana ihtiyacımız yoktu.”</p>

    <p>Rand’ın başı ağaca yaslandı ve gözleri kapandı. “Geldiklerini hissettim,” dedi, neredeyse fısıltıyla. “Ama ne olduğunu bilmiyordum. <em>Saidin</em>’deki leke gibiler. Ve <em>saidin</em> hep orada, bana sesleniyor, bana şarkı söylüyor. Aradaki farkı anladığımda Lan çoktan alarm veriyordu. Onu bir kontrol edebilseydim, daha onlar yaklaşamadan ben alarm verebilirdim. Ama <em>saidin</em>’e dokunduğum zamanların yarısında ne yaptığımı hiç anlamıyorum. Akışı beni süpürüp götürüyor. Alarm verebilirdim ama.”</p>

    <p>Perrin huzursuzca bereli ayaklarının üzerinde kıpırdandı. “Sonuçta, uyarılmadık değil.” Bunun kulağa, kendi kendini ikna etmeye çalışıyormuş gibi geldiğini biliyordu. <em>Ben de alarm verebilirdim, eğer kurtlarla konuşsaydım. Dağlarda Trolloclar ve Soluklar olduğunu biliyorlardı. Bana anlatmaya çalıştılar.</em> Ama merak ediyordu: Kurtları zihninden uzak tutmasa, şimdi onlarla birlikte koşuyor olmaz mıydı? Kurtlarla konuşabilen bir adam daha vardı, Elyas Machera. Elyas hep kurtlarla koşmasına rağmen insan olduğunu hatırlayabiliyor gibiydi. Ama bunu nasıl yaptığını Perrin’e hiç anlatmamıştı ve Perrin onu uzun zamandır görmemişti.</p>

    <p>Taşları ezen çizmelerin sesi iki kişinin geldiğini haber verdi ve bir esinti kokularını Perrin’e getirdi. Ama Lan ile Moiraine sıradan gözlerin ayırt edebileceği kadar yaklaşmadan isimlerini telaffuz etmemeye dikkat etti.</p>

    <p>Muhafız, o anlamadan destek vermeye çalışırmış gibi Aes Sedai’nin bir kolunu tutuyordu. Moiraine’in gözleri yorgundu ve bir elinde küçük, çağların kararttığı, fildişinden bir kadın biblosu taşıyordu. Perrin bunun bir <em>angreal,</em> bir Aes Sedai’nin yalnız başına yapabileceğinden daha fazla Tek Güç’ü güvenle yönlendirebilmesine izin veren bir Efsaneler Çağı andacı olduğunu biliyordu. Şifa için onu kullanması bitkinliğinin ölçüsünü gösteriyordu.</p>

    <p>Min Moiraine’e yardım etmek için ayağa kalktı, ama Aes Sedai uzaklaşmasını işaret etti. “Herkesle ilgilenildi,” dedi Min’e. “Burada işim bittiği zaman dinlenebilirim.” Lan’den de uzaklaştı ve serin elini Perrin’in kanayan omzu, sonra da yaralı sırtı üzerinde dolaştırırken yüzünde bir konsantrasyon ifadesi belirdi. Dokunuşu Perrin’in derisinin karıncalanmasına sebep oldu. “Bu çok kötü değil,” dedi. “Omzundaki bereler derine gidiyor, ama kesikler sığ. Kendini hazırla. Bu canını yakmayacak, ama...”</p>

    <p>Tek Güç’ü kullanan birinin yanında bulunmak Perrin’e hep güç gelmişti, özellikle kendisiyle ilgili olduğu zaman. Ama bir iki kez yaşamıştı bunu ve yönlendirmenin ne içerdiğini bildiğini düşünüyordu, ancak o Şifa vermeler önemsizdi, Moiraine’in onun bitkin olmasını istemediği zaman yorgunluğunu yok etmesinden ibaretti sadece. Buna hiç benzemiyorlardı.</p>

    <p>Aes Sedai’nin gözleri aniden Perrin’in içini, ötesini görmüş gibi oldu. Perrin inledi, baltasını düşürecek oldu. Sırtındaki derinin karıncalandığını, kaslarının bir araya toplanarak kıvrandığını hissedebiliyordu. Omzu kontrol edilemez bir biçimde titriyordu ve her şey bulanıklaşmıştı. Soğuk bedenini kemiklerine kadar dağladı, sonra daha da derinleri. Hareket etme, düşme, uçma hislerine kapıldı; hangisi olduğunu ayırt edemiyordu, büyük bir hızla –bir şekilde, bir yere– fırladığını hissediyordu, sonsuza dek. Bir ebediyetin ardından dünya yine netleşti. Moiraine geriliyordu. Sendeleyince Lan kolunu yakaladı.</p>

    <p>Perrin ağzı bir karış açık, omzuna baktı. Kesikler ve bereler yok olmuştu; hiç acı kalmamıştı. Dikkatle bedenini büktü, ama sırtındaki acı da kaybolmuştu. Ayakları artık acımıyordu; tüm çiziklerin ve berelerin gittiğini bilmek için bakmasına gerek yoktu. Midesi yüksek sesle guruldadı.</p>

    <p>“Bir an önce bir şeyler yemelisin,” dedi Moiraine ona. “Şifa’nın gücünün çoğu senden geldi. Onu yerine koymalısın.”</p>

    <p>Açlık –ve yemek imgeleri– Perrin’in kafasını doldurmaya başlamıştı bile. Az pişmiş, kanlı biftek, geyik ve koyun eti ve... Çaba göstererek kendini et düşünmekten alıkoydu. Piştikleri zaman kokuları şalgama benzeyen şu köklerden biraz bulacaktı. Midesi isyanla guruldadı.</p>

    <p>“Neredeyse yara izi bile yok, demirci,” dedi Lan arkasından.</p>

    <p>“Yaralanan kurtların çoğu ormana gitti,” dedi Moiraine, yumruğunu sırtına bastırıp gerinerek, “ama bulabildiklerime Şifa verdim.” Perrin ona keskin bir bakış fırlattı, ama kadın yalnızca sohbet ediyor gibi görünüyordu. “Belki kendilerine has sebepler yüzünden gelmişlerdir, ama onlar olmasa muhtemelen hepimiz ölürdük.” Perrin huzursuzca kıpırdandı ve bakışlarını indirdi.</p>

    <p>Aes Sedai Min’in yanağındaki bereye uzandı, ama Min geriledi. “Ben fazla yaralanmadım ve sen yorgunsun. Kendi ayaklarımın üstünden düştüğümde bile daha kötüsü başıma gelmiştir.”</p>

    <p>Moiraine gülümsedi ve elini indirdi. Lan kadının kolunu tuttu; Moiraine sallandı. “Pekâlâ. Ya sen, Rand? Yaralandın mı? Myrddraal kılıcının bir çiziği bile tehlikelidir, bazı Trolloc kılıçları da neredeyse aynı ölçüde kötüdür.”</p>

    <p>Perrin ilk kez bir şey fark etti. “Rand, ceketin ıslak.”</p>

    <p>Rand sağ elini ceketinin altından çekti, eli kanla kaplıydı. “Myrddraal değil,” dedi dalgın dalgın, eline bakarak. “Trolloc bile değil. Falme’de aldığım yara açıldı.”</p>

    <p>Moiraine tısladı ve kolunu Lan’den kurtardı, Rand’ın yanında dizlerinin üzerine çöktü. Rand’ın ceketinin yanını arkaya iterek yarasını inceledi. Perrin göremiyordu, çünkü Aes Sedai’nin başı araya girmişti, ama kan kokusu şimdi daha güçlüydü. Moiraine’in elleri oynadı ve Rand acıyla yüzünü buruşturdu. “‘Yenidendoğan Ejder’in Shayol Ghul’ün kayalarının üzerindeki kanı insanoğlunu Gölge’den kurtaracak.’ Ejder Kehanetleri böyle söylemez mi?”</p>

    <p>“Bunu sana kim söyledi?” dedi Moiraine sert bir sesle.</p>

    <p>“Beni şimdi Yolkapısı ya da Geçit Taşı aracılığıyla Shayol Ghul’e götürürsen,” dedi Rand uykulu uykulu, “bütün bunlar sona erebilir. Ölüm yok. Rüya yok. Yok.”</p>

    <p>“Bu kadar kolay olsaydı,” dedi Moiraine sertçe, “öyle ya da böyle, yapardım, ama <em>Karaethon Döngüsü</em>’ndeki her şey ilk anda anlaşıldığı gibi kabul edilemez. Doğrudan söylediği her bir şeye karşı, yüz farklı anlamı olabilecek on şey vardır. Ne <em>olması</em> gerektiği hakkında herhangi bir şeyi bildiğini düşünme, biri sana Kehanetlerin tamamını anlatmış olsa bile.” Güç toplamaya çalışırmış gibi sustu. <em>Angreal</em> üzerindeki kavrayışı sıkılaştı ve boş eli, kanla kaplı değilmiş gibi Rand’ın yan tarafına kaydı. “Hazır ol.”</p>

    <p>Rand’ın gözleri aniden irileşti ve sırtı dikleşti, nefes almaya çalışıyor, titriyor, gözleri boş bakıyordu. Moiraine ona Şifa verdiği sırada Perrin sonsuzcasına sürdüğünü sanmıştı, ama birkaç dakika sonra kadın Rand’ın meşeye yaslanmasına yardım ediyordu.</p>

    <p>“Elimden geleni... yaptım,” dedi Moiraine halsizce. “Elimden geleni. Dikkatli olmalısın. Yine açılabilir. Eğer...” Sesi sönüp gitti, Moiraine düştü.</p>

    <p>Rand onu yakaladı, ama Lan o anda yanına fırlayıp Aes Sedai’yi kaldırdı. Muhafız bunu yaparken yüzünde bir an bir ifade belirdi. Perrin’in Lan’den daha önce hiç görmeyi beklemediği, merhamete yakın bir şey.</p>

    <p>“Bitkin,” dedi Muhafız. “Başka herkesle ilgilendi, ama onun bitkinliğini alacak kimse yok. Onu yatağına götüreceğim.”</p>

    <p>“Rand var,” dedi Min yavaşça, ama Muhafız başını iki yana salladı.</p>

    <p>“Deneyeceğini düşünmediğimden değil, koyun çobanı,” dedi, “ama o kadar az bilgin var ki, yardım etmeye çalışırken onu öldürebilirsin.”</p>

    <p>“Bu doğru,” dedi Rand acı acı, “bana güvenilmez. Lews Therin Kardeşkatili kendisine yakın herkesi öldürdü. Belki işim bitmeden önce ben de aynısını yaparım.”</p>

    <p>“Kendini topla, koyun çobanı,” dedi Lan sertçe. “Tüm dünyanın kaderi omuzlarında. Bir erkek olduğunu hatırla ve yapılması gerekeni yap.”</p>

    <p>Rand Muhafız’a baktı. Şaşırtıcı bir şekilde, tüm burukluğu kaybolmuştu. “Elimden geldiğince mücadele edeceğim,” dedi. “Çünkü başka hiç kimse yok ve yapılması gerek. Görev benim. Mücadele edeceğim, ama olduğum şeyden hoşlanmam gerekmiyor.” Uykuya dalacakmış gibi gözlerini kapattı. “Savaşacağım. Düşler...”</p>

    <p>Lan bir an ona baktı, sonra başını salladı. Moiraine’in üzerinden Perrin’le Min’e bakmak için başını kaldırdı. “Onu yatağına götürün, sonra siz de biraz uyuyun. Yapmamız gereken planlar var ve Işık bilir bundan sonra ne olacak.”</p>
  </div>
</body>
</html>
