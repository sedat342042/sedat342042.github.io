<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="27. Tel’aran’rhiod">27<br />
    Tel’aran’rhiod</h1>

    <p>Egwene’e verilen, Nynaeve ve Elayne’in odalarıyla aynı galeride bulunan oda Nynaeve’inkinden biraz farklıydı. Yatağı biraz daha geniş, masası biraz daha dardı. Küçük halısının üzerinde kıvrımlı desenler değil, çiçekler vardı. Hepsi bu kadardı. Çömez odalarından sonra bir saray odası gibi gelmişti ona, ama üçü gecenin geç saatlerinde orada toplandıklarında, Egwene parmağında yüzük, elbisesinde şeritler olmadan yine çömez odasında kalmış olmayı diledi. Diğerleri de onun kendini hissettiği kadar sinirli görünüyordu.</p>

    <p>Mutfaklarda iki öğün için daha çalışmışlardı ve arada depoda bulduklarının anlamını çözmeye çabalamışlardı. Bu bir tuzak mıydı, yoksa araştırmaların yönünü saptırmak için bir teşebbüs mü? Amyrlin’in nesnelerden haberi var mıydı ve varsa neden onlardan bahsetmemişti? Konuşmak yanıt sağlamıyordu ve Amyrlin görünmemişti ki sorabilsinler.</p>

    <p>Verin öğle yemeğinden sonra mutfaklara gelmiş, neden orada olduğunu bilemezmiş gibi gözlerini kırpıştırmıştı. Egwene ile diğer ikisini kazanlar ve tencereler arasında dizleri üzerine çökmüş görünce bir an şaşkın görünmüş, sonra yanlarına gelmiş, herkesin duyabileceği kadar yüksek sesle, “Herhangi bir şey buldunuz mu?” diye sormuştu.</p>

    <p>Kafası ve omuzları dev bir çorba tenceresinin içinde olan Elayne, kafasını çıkarırken tencerenin kenarına çarpmıştı. Mavi gözleri tüm yüzünü kaplamış gibi görünüyordu.</p>

    <p>“Yalnızca yağ ve ter, Aes Sedai,” dedi Nynaeve. Örgüsünü hızla çekince siyah saçlarında yağlı sabun köpükleri kaldı ve Nynaeve yüzünü buruşturdu.</p>

    <p>Verin, aradığı yanıt buymuş gibi başını salladı. “Pekâlâ, bakmaya devam edin.” Kendini orada bulmasına şaşmış gibi mutfağa baktı ve gitti.</p>

    <p>Öğle yemeğinden sonra mutfağa Alanna da geldi, iri, yeşil üzümlerden bir kâse ve bir sürahi şarap aldı. Akşam yemeğinden sonra ise Elaida, Sheriam ve Anaiya belirdi.</p>

    <p>Alanna Egwene’e Yeşil Ajah hakkında daha fazla bilgi isteyip istemediğini sordu, çalışmalarına ne zaman devam edeceklerini merak etti. Kabuledilmişlerin kendi derslerini ve çalışma tempolarını seçebiliyor olmaları, hiç çalışmayacaklar anlamına gelmiyordu. İlk birkaç hafta kötü olacaktı, kuşkusuz, ama seçmek zorundaydılar, aksi halde onların adına seçim yapılacaktı.</p>

    <p>Elaida bir süre elleri kalçalarında, yüzünde sert bir ifadeyle durup onlara baktı. Sheriam da aynısını yaptı. Anaiya da aynısını yaptı, ama onun ifadesi daha endişeliydi. Ta ki üçlünün ona baktığını görene kadar. Sonra yüzü, ondan önce gelen Elaida ve Sheriam’ın ifadelerine büründü.</p>

    <p>Egwene’in görebildiği kadarıyla bu ziyaretlerin hiçbirinin anlamı yoktu. Çömezler Sorumlusu’nun mutfaklarda çalışan çömezler gibi, onları da kontrol etmesi için sebebi vardı. Elaida’nın ise Andor’un Kız-Veliahtı’na göz kulak olmak için. Egwene Aes Sedai’nin Rand’la ne kadar ilgilendiğini düşünmemeye çalıştı. Alanna’ya gelince, diğerleriyle yemek yemek yerine odasına bir tepsi götürmek için gelen tek Aes Sedai o değildi. Kule’deki Aes Sedailerin yarısı yemek yemek için, bir hizmetkâr çağırıp bir tepsi yiyecek istemek için fazla meşguldü. Ya Anaiya?.. Anaiya pekâlâ Düşgöreni için endişelenmiş olabilirdi. Amyrlin Makamı’nın bizzat verdiği bir cezayı hafifletmek için bir şey yapamazdı gerçi. Anaiya’nın gelme sebebi bu olabilirdi. Olabilirdi.</p>

    <p>Egwene elbisesini gardırobuna asarken kendi kendine bir kez daha Verin’in hatasının bile son derece normal olabileceğini söyledi; ne de olsa Kahverengi Aes Sedai çok dalgındı. <em>Eğer bu bir hataysa yani.</em> Yatağının kenarına oturarak elbisesini kaldırdı ve çoraplarını indirmeye başladı. Beyazdan da gri kadar nefret etmeye başlıyordu.</p>

    <p>Nynaeve Egwene’in kesesi elinde, örgüsünü çekiştirerek şöminenin önünde duruyordu. Elayne masanın başında oturmuş, sinirli sinirli konuşuyordu.</p>

    <p>“Yeşil Ajah,” dedi altın saçlı kadın Egwene’e yirminci kez. “Ben de Yeşil Ajah’ı seçebilirim, Egwene. O zaman üç dört Muhafız edinebilir, hatta aralarından biriyle evlenebilirim. Andor’un Zevç Prensi olarak bir Muhafız’dan iyisini mi bulacağım? Elbette...” Kızararak sustu.</p>

    <p>Egwene uzun zaman önce bir yana bıraktığı bir kıskançlık sancısı hissetti. Yalnız bunun içine anlayış da karışmıştı. <em>Işık, Galad’a her baktığımda aynı anda hem ürperip, hem erirken, nasıl kıskanabilirim? Rand benimdi, ama artık değil. Keşke onu Elayne’e verebilseydim, ama sanırım o ikimize göre de değil. Kız-Veliaht’ın, Andorlu olduğu sürece sıradan bir adamla evlenmesi sorun olmayabilir, ama Yenidendoğan Ejder’i seçemez.</em> Çoraplarını yere bıraktı ve kendine bu gece düzenlilikten daha önemli şeyler olduğunu söyledi. “Ben hazırım, Nynaeve.”</p>

    <p>Nynaeve keseyi ve uzun, ince bir deri sicimi uzattı. “Belki aynı anda birden fazla kişi için işe yarar. Belki ben de... seninle gidebilirim.”</p>

    <p>Egwene taş yüzüğü avcuna yuvarlayarak deri sicimi içinden geçirdi, sonra sicimi boynuna bağladı. İç elbisesinin beyazlığı üzerinde mavi, kahverengi ve kırmızı benekler ve çizgiler daha canlı görünüyordu. “Elayne’i ikimize birden göz kulak olmak üzere yalnız bırakacağız, öyle mi? Kara Ajah’ın bizi bilmesi olasılığı varken?”</p>

    <p>“Yapabilirim,” dedi Elayne cesaretle. “Ya da seninle ben gideyim ve Nynaeve nöbet tutsun. Öfkelendiği zaman aramızda en güçlüsü o, bizi koruyacak birine ihtiyaç olursa onun bu işi yapabileceğinden emin olabilirsin.”</p>

    <p>Egwene başını iki yana salladı. “Ya iki kişi için işe yaramazsa? Ya iki kişi birden deneyince hiç işlemezse? Uyanana kadar anlamayız bile ve tüm geceyi harcamış oluruz. Eğer onlara yetişeceksek bir geceyi bile harcayamayız. Zaten çok geride kaldık.” Bunlar geçerli sebeplerdi ve Egwene hepsine inanıyordu, ama gönlüne daha yakın bir sebep daha vardı. “Dahası, ikinizin birden bana göz kulak olduğunuzu bilirsem kendimi daha iyi hissederim. Eğer...”</p>

    <p>Söylemek istemiyordu. Eğer o uykudayken biri gelirse. Gri Adam. Kara Ajah. Beyaz Kule’yi güvenli bir yerden çukurlar ve tuzaklarla dolu karanlık bir yere çeviren şeylerden herhangi biri. O savunmasız, yatarken gelecek türden bir şey. İki kadının yüzleri, anladıklarını ifade ediyordu.</p>

    <p>Egwene yatağa uzanır, tüy yastığı başının arkasına yerleştirirken, Elayne iki sandalyeyi yatağın iki yanına koydu. Nynaeve mumları teker teker söndürdü, sonra, karanlıkta, sandalyelerden birine oturdu. Elayne diğer sandalyeye yerleşti.</p>

    <p>Egwene gözlerini kapattı ve uyku verici şeyler düşünmeye çalıştı, ama göğüslerinin arasında yatan şeyin farkındaydı. Sheriam’ın çalışma odasına yaptığı ziyaretten kalan acılardan daha fazla farkında. Yüzük tuğla kadar ağır geliyordu ve evle, sessiz su gölcükleri ile ilgili düşünceler, onu hatırlar hatırlamaz paramparça oluyordu. <em>Tel’aran’rhiod</em>’u hatırlar hatırlamaz. Görünmeyen Dünya’yı. Düşler Dünyası’nı. Uykunun diğer yanında bekleyen dünyayı.</p>

    <p>Nynaeve yumuşak sesle mırıldanmaya başladı. Egwene, küçükken annesinin mırıldandığı sözsüz, küçük ezgiyi hatırladı. Kendi odasında, yumuşak bir yastık ve sıcak battaniyelerle yatarken, annesinden gül yağı ve ev kokuları yükselirken... <em>Rand, sen iyi misin? Perrin? O kadın kimdi?</em> Uyku geldi.</p>

    <p class="paragraf">Yabançiçekleriyle kaplı, çukur ve zirvelerde küçük, yapraklı ağaç kümeleriyle benek benek, alçalıp yükselen tepelerin arasında duruyordu. Çiçeklerin arasında, kanatları sarı, mavi, yeşil çakan kelebekler uçuşuyor, yakında bir yerde iki tarlakuşu birbirlerine şarkı söylüyordu. Yumuşak, mavi gökyüzünde beyaz bulutlar süzülüyordu ve esintide, ancak baharın birkaç özel gününde hissedilen, serinlikle sıcaklık arasındaki o hassas denge vardı. Ancak düş olabilecek kadar mükemmel bir gündü.</p>

    <p>Egwene elbisesine baktı ve sevinçle kahkaha attı. En sevdiği gök mavisi tonunda ipek bir elbise, etekleri beyaz çizgili –bir anlığına kaşlarını çatınca kahverengiye dönüştü– kol yenlerine ve göğsüne minik inci sıraları dikilmiş. Ayağını uzatıp kadife bir terliğin ucuna baktı. Kıyafetinin uyumunu bozan tek şey boynunda asılı deri sicimin ucundaki renkli taştan, bükük yüzüktü.</p>

    <p>Yüzüğü eline aldı ve şaşkınlıktan nefesi kesildi. Tüy kadar hafif geliyordu. Havaya atacak olsa, kaz tüyü gibi süzülüp gideceğinden emindi. Bir şekilde, artık ondan korkmuyordu. Yüzüğü, sıkıntı yaratmasın diye elbisesinin boynundan içeri soktu.</p>

    <p>“Demek Verin’in <em>Tel’aran’rhiod</em>’u bu,” dedi. “Corianin Nedeal’in Düşler Dünyası. Bana tehlikeli gelmedi.” Ama Verin tehlikeli olduğunu söylemişti. Kara Ajah ya da değil, Egwene herhangi bir Aes Sedai’nin açık açık yalan söyleyeceğini düşünemiyordu. <em>Yanılmış olabilir.</em> Ama Verin’in yanıldığını sanmıyordu.</p>

    <p>Ne yapabildiğini görmek için kendini Tek Güç’e açtı. <em>Saidar</em> içini doldurdu. Burada bile vardı. Akımı hafifçe, dikkatle rüzgâra yönlendirdi, kelebeklerin çember çember içinde dönmesini, renk sarmalları çizmesini sağladı.</p>

    <p>Aniden salıverdi. Kelebekler, kısa maceralarına aldırmadan eski yerlerine yerleştiler. Myrddraal ve başka Gölgedölleri yönlendiren birini hissedebilirdi. Çevresine bakınca, bu yerde öyle şeyler düşünemiyordu, ama düşünemiyor olması orada olmadıkları anlamına gelmezdi. Ve Kara Ajahlar Corianin Nedeal’in incelediği o <em>ter’angreal</em>’leri almışlardı. Neden buraya geldiğini hatırlatan tiksinti verici bir düşünceydi bu.</p>

    <p>“En azından yönlendirebildiğimi biliyorum,” diye mırıldandı. “Burada durarak hiçbir şey öğrenemem. Belki bakınırsam...” Bir adım attı...</p>

    <p>...ve bir hanın rutubetli, karanlık koridorunda duruyordu. Bir hancının kızıydı; burasının bir han olduğundan emindi. Tek ses yoktu ve koridor boyunca bütün kapılar kapalıydı. Tam önündeki sade, tahta kapının arkasında ne olduğunu merak ettiği sırada kapı sessizce açıldı.</p>

    <p>İçerideki oda çıplaktı, açık pencerelerden içeri giren soğuk rüzgâr uğulduyor, şöminedeki eski külleri karıştırıyordu. Odanın ortasında duran kaba kesimli, siyah taştan kalın sütunla kapının arasında, yere iri bir köpek kıvrılmış, tüylü kuyruğunu burnuna dayamıştı. İç çamaşırları içinde iri yarı, kıvırcık saçlı genç bir adam sütuna yaslanmıştı, başı uyuyormuş gibi öne düşmüştü. Dev, siyah bir zincir sütunu ve genç adamın göğsünü sarıyordu ve genç adam zincirin uçlarını yumruklarında tutuyordu. Uykuda ya da değil, iri kasları o zinciri gergin tutmak, kendini sütunun yanında tutsak etmek için geriliyordu.</p>

    <p>“Perrin?” dedi Egwene merakla. Odaya adım attı. “Perrin, sana ne oldu? Perrin!” Köpek doğruldu ve kalktı.</p>

    <p>Bir köpek değildi bu, bir kurttu. Siyah gri renkte, parlak dudakları beyaz dişlerini ortaya çıkaracak şekilde gerilmiş, sarı gözleri ona bir fareymiş gibi bakan bir kurt. Yemeyi düşündüğü bir fare gibi.</p>

    <p>Egwene elinde olmadan telaşla koridora geriledi. “Perrin! Uyan! Bir kurt var!” Verin burada olanların gerçek olduğunu söylemişti ve kanıtlamak için bir yara izi göstermişti. Kurdun dişleri bıçak kadar iri görünüyordu. “Perrin, uyan! Ona dost olduğumu söyle!” <em>Saidar</em>’a kucak açtı. Kurt yaklaştı.</p>

    <p>Perrin’in başı kalktı; gözleri uykulu uykulu açıldı. İki sarı göz Egwene’e baktı. Kurt toparlandı. “Çekirge,” diye bağırdı Perrin, “hayır! Egwene!”</p>

    <p>Kapı yüzüne kapanan Egwene, zifiri karanlığa gömüldü.</p>

    <p>Göremiyordu, ama alnında ter damlalarının oluştuğunu hissetti. Sıcaklıktan değil. <em>Işık, neredeyim? Buradan hoşlanmadım. Uyanmak istiyorum!</em></p>

    <p>Bir vızıltı duyunca yerinde sıçradı, ama sonra bunun bir cırcırböceği olduğunu fark etti. Karanlığın içinde bir kurbağa alçak sesle vırakladı ve bir koro tarafından yanıtlandı. Gözleri karanlığa alıştığında, çevresindeki ağaçları fark etti. Bulutlar yıldızları örtmüştü ve ay ince bir dilimdi.</p>

    <p>Sağında, ağaçların arasında bir başka ışık titreşiyordu. Bir kamp ateşi.</p>

    <p>Harekete geçmeden önce bir an düşündü. Uyanmayı istemek onu <em>Tel’aran’rhiod</em>’dan çıkarmaya yetmemişti ve henüz faydalı bir şey bulamamıştı. Ve incinmemişti de. <em>Şimdiye dek,</em> diye düşündü ürpererek. Ama o kamp ateşinin yanında kimin ya da neyin olduğu konusunda hiçbir fikri yoktu. <em>Myrddraaller olabilir. Dahası, ormanda koşmaya uygun giysilerim yok.</em> Karar vermesini sağlayan bu son düşünce oldu; aptalca davrandığında bunun farkına varmasıyla övünürdü.</p>

    <p>Derin bir nefes alarak ipek eteklerini topladı ve sessizce yaklaştı. Ormanda yürümek konusunda Nynaeve’in yeteneğine sahip olmayabilirdi, ama en azından ölü dallara basmamayı biliyordu. Sonunda dikkatle kamp ateşinin yanındaki ihtiyar meşenin arkasından etrafı gözetledi.</p>

    <p>Orada yalnız başına oturmuş, alevlere bakan uzun boylu bir adamdan başkası yoktu. Rand. O alevler odun ateşinden çıkmıyordu. Görebildiği kadarıyla ortada yanan bir şey yoktu. Ateş çıplak toprağın üzerinde dans ediyordu. Egwene toprağın üzerinde yanık izi bıraktıklarını bile sanmıyordu.</p>

    <p>O hareket edemeden Rand başını kaldırdı. Egwene onun pipo içtiğini görünce şaşırdı. Piposundan ince bir duman bulutu çıkıyordu. Yorgun görünüyordu, çok yorgun.</p>

    <p>“Kim var orada?” diye sordu yüksek sesle. “Ölüleri uyandıracak kadar çok yaprak hışırdattın, bu yüzden kendini göstersen de olur artık.”</p>

    <p>Egwene dudaklarını birbirine bastırdı, ama yine de çıktı. <em>Hışırdatmadım!</em> “Benim, Rand. Korkma. Bu bir düş. Düşlerine girmiş olmalıyım.”</p>

    <p>Rand öyle çabuk ayağa kalktı ki, Egwene olduğu yerde kalakaldı. Egwene’in hatırladığından daha iri görünüyordu. Ve biraz daha tehlikeli. Belki birazdan çok. Mavi gri gözleri donmuş ateş gibi yanıyordu.</p>

    <p>“Düş olduğunu bilmediğimi mi sanıyorsun?” dedi alayla. “Bunun onu daha az gerçek kılmadığını biliyorum.” Öfkeyle, başka birini ararmış gibi karanlığa baktı. “Daha ne kadar deneyeceksin?” diye bağırdı geceye. “Bana kaç suret göndereceksin? Babam, annem, şimdi de o! Güzel kızlar bir öpücükle beni baştan çıkaramaz, tanıdığım biri bile yapamaz bunu! Seni reddediyorum, Yalanların Babası! Seni reddediyorum!”</p>

    <p>“Rand,” dedi Egwene tereddütle. “Benim, Egwene.”</p>

    <p>Aniden Rand’ın elinde yoktan bir kılıç var oldu. Çeliği tek bir alevden şekillendirilmişti, hafifçe kıvrıktı ve üzerine bir balıkçıl işlenmişti. “Annem bana ballı kek verdi,” dedi gergin bir sesle, “içinde zehir kokusu vardı. Babamsa kaburgalarıma saplamak üzere bir hançer taşıyordu. O... o bana öpücükler sundu ve daha fazlasını.” Yüzünde ter damlaları belirdi; bakışları Egwene’i ateşe verecek gibiydi. “Sen ne getirdin?”</p>

    <p>“Tepene oturmak zorunda kalsam bile beni dinleyeceksin, Rand al’Thor.” <em>Saidar</em> topladı, akışları yönlendirerek Rand’ı bir ağın içinde tutmaya çalıştı.</p>

    <p>Kılıç Rand’ın ellerinde, bir fırın ağzı gibi kükreyerek döndü.</p>

    <p>Egwene homurdandı, sendeledi; fazlasıyla gerilen bir halat kopmuş, geri savrulup ona çarpmıştı sanki.</p>

    <p>Rand kahkaha attı. “Öğreniyorum, görüyorsun. İşe yaradığı zaman...” Yüzünü buruşturdu ve Egwene’e yaklaşmaya başladı. “Bu hariç her yüze tahammül edebilirim. Onun yüzü olmaz, yanasıca!” Kılıç savruldu.</p>

    <p>Egwene kaçtı.</p>

    <p>Ne yaptığından ya da nasıl yaptığından emin değildi, ama kendini güneşli bir gökyüzü altında, ötüşen tarlakuşları ve uçuşan kelebeklerle dolu, alçalıp yükselen tepelerde buldu. Derin, titrek bir nefes aldı.</p>

    <p><em>Ne öğrendim? Karanlık Varlık’ın Rand’ın peşinde olduğunu mu? Bunu zaten biliyordum. Karanlık Varlık’ın onu öldürmek istediğini mi? Bu farklı. Şimdiden delirmemişse ve ne söylediğinin farkında değilse tabii. Işık, neden ona yardım edemiyorum? Ah, Işık, Rand!</em></p>

    <p>Sakinleşmek için derin bir nefes daha aldı. “Ona yardım etmenin tek yolu onu ehlileştirmek,” diye mırıldandı. “Gidip onu öldürsem daha iyi.” Midesi burkuldu, düğüm düğüm oldu. “Bunu asla yapmayacağım. Asla!”</p>

    <p>Yakındaki ahududu çalısına tünemiş bir kırmızı kuş, sorgucunu kaldırıp başını eğerek ihtiyatla onu izledi. Egwene kuşa hitap etti. “Eh, burada durup kendi kendime konuşarak da yardımım dokunmuyor, değil mi? Ya da seninle konuşarak.”</p>

    <p>O çalıya doğru adım atınca kırmızı kuş kanatlandı. Bir sonraki adımda bir kırmızı renk lekesine dönüşmüştü, üçüncüdeyse ise bir çalının arkasında kayboldu.</p>

    <p>Egwene durdu ve deri sicim üzerindeki taş yüzüğü elbisesinin boynundan çıkardı. Neden o değişmiyordu? Şimdiye dek her şey o kadar hızlı değişmişti ki, nefes nefese kalmıştı. Neden şimdi değişmiyordu? Yoksa burada bir yanıt mı vardı? Kararsızca çevresine bakındı. Yabançiçekleri ona sataşıyor, tarlakuşlarının ötüşleri onunla alay ediyordu. Burası kendi yarattığı bir yere benziyordu.</p>

    <p>Kararlılıkla <em>ter’angreal</em>’i kavradı. “Nerede olmam gerekiyorsa beni oraya götür.” Gözlerini kapattı ve yüzüğe odaklandı. Hem, o taştan yapılmıştı; Toprak ona bir yol göstermeliydi. “Yap şunu. Beni olmam gereken yere götür.” Bir kez daha <em>saidar</em>’ı kucakladı, Tek Güç’ten ince bir akımı yüzüğe besledi. Yüzüğün işe yaraması için Güç akışı gerekmediğini biliyordu ve onunla bir şey yapmaya çalışmadı. Yalnızca yüzüğün kullanması için biraz daha Güç verdi. “Beni bir yanıt bulabileceğim bir yere götür. Kara Ajah’ın ne istediğini bilmeliyim. Beni yanıta götür.”</p>

    <p>“Eh, sonunda yolu buldun, çocuğum. Her tür yanıt burada.”</p>

    <p>Egwene hemen gözlerini açtı. Kadın büyük bir salonda duruyordu; kocaman, kubbeli tavan, devasa kızıltaş sütunlardan bir ormanla desteklenmişti. Ve havada, kristal bir kılıç asılıydı. Ağır ağır dönerken parlıyor, kıvılcımlanıyordu. Egwene emin değildi, ama bunun rüyasında Rand’ın uzandığı kılıç olabileceğini düşünüyordu. Diğer rüyada. O kadar gerçek geliyordu ki, kendi kendine bunun da bir rüya olduğunu devamlı hatırlatması gerekiyordu.</p>

    <p>Bir sütunun gölgesinden kamburu çıkmış, bir sopaya dayanarak aksak aksak yürüyen yaşlı bir kadın çıktı. Çirkin sözcüğü onu tanımlamakta çok yetersiz kalıyordu. Kemikli, sivri bir çenesi, daha da kemikli, daha da keskin bir burnu ve suratında yüzden çok kıllı siğil vardı.</p>

    <p>“Sen kimsin?” dedi Egwene. Şimdiye dek <em>Tel’aran’rhiod</em> içinde gördüğü insanlar hep tanıdığı insanlardı, ama bu zavallı, yaşlı kadını unutabileceğini sanmıyordu.</p>

    <p>“Yalnızca zavallı, yaşlı Silvie, Leydim,” diye gakladı yaşlı kadın. Aynı anda, diz kırma ya da yaltaklanma olarak kabul edilebilecek bir şekilde eğilmeyi başardı. “Zavallı, yaşlı Silvie’yi tanıyorsunuz, Leydim. Ailenize bunca senedir sadakatle hizmet ettim. Bu yaşlı yüz sizi hâlâ korkutuyor mu? Buna izin vermeyin, Leydim. Gerektiğinde güzel bir yüz kadar işime yarıyor.”</p>

    <p>“Elbette öyle,” dedi Egwene. “Güçlü bir yüz. İyi bir yüz.” Kadının inandığını umdu. Bu Silvie her kimse, Egwene’i tanıdığını düşündüğü açıktı. Belki yanıtları da biliyordu. “Silvie, burada yanıt bulmak hakkında bir şeyler demiştin.”</p>

    <p>“Ah, yanıtlar için doğru yere geldiniz, Leydim. Taşın Yüreği yanıtlarla doludur. Ve sırlarla. Yüksek Lordlar bizi burada görseler memnun olmazlar, Leydim. Ah, hayır. Buraya Yüksek Lordlardan başkası girmez. Ve hizmetkârlardan, elbette.” Alaycı, tiz bir kahkaha attı. “Yüksek Lordlar yer süpürmez, paspaslamaz. Ama bir hizmetkârı kim görür ki?”</p>

    <p>“Ne tür sırlar?”</p>

    <p>Ama Silvie kristal kılıca doğru aksak aksak ilerliyordu. “Entrikalar,” dedi kendi kendine konuşur gibi. “Hepsi Yüce Efendi’ye hizmet ediyormuş gibi görünür ve bu arada kaybettiklerini yeniden elde edebilmek için planlar yaparlar, entrikalar çevirirler. Her biri entrika çevirenin yalnız kendisi olduğunu düşünür. Ishamael aptalın teki!”</p>

    <p>“Ne?” dedi Egwene keskin bir sesle. “Ishamael hakkında ne dedin?”</p>

    <p>Yaşlı kadın çarpık, yaltaklanan bir gülümseme sergilemek üzere döndü. “Yalnızca fakir halkın söylediği bir şey, Leydim. Onlara aptal demek Terkedilmişlerin gücünü azaltır. Kendinizi iyi ve güvende hissetmenizi sağlar. Gölge bile aptal denilmeyi kaldıramaz. Deneyin, Leydim. Ba’alzamon’un aptal olduğunu söyleyin!”</p>

    <p>Egwene’in dudaklarının kenarı gülümsemek için seyirdi. “Ba’alzamon bir aptal! Haklısın, Silvie.” Karanlık Varlık’a gülmek gerçekten de iyi geliyordu. Yaşlı kadın güldü. Kılıç omzunun hemen arkasında dönüyordu. “Silvie, o nedir?”</p>

    <p>“<em>Callandor,</em> Leydim. Bunu biliyorsunuz, değil mi? Dokunulamayan Kılıç.” Aniden sopasını arkasına savurdu; sopa kılıçtan otuz santim ötede, yüksek bir tak sesiyle durdu ve geri sekti. Silvie ağzı kulaklarına vararak sırıttı. “Kılıç Olmayan Kılıç, ama ne olduğunu bilen pek az kişi var. Ama bir kişi hariç hiçbiri ona dokunamaz. Onu buraya koyanlar sayesinde. Bir gün Yenidendoğan Ejder <em>Callandor</em>’u tutacak ve bunu yaparak dünyaya Yenidendoğan Ejder olduğunu kanıtlayacak. En azından ilk kanıt bu. Tüm dünyanın görmesi, önünde sürünmesi için geri gelen Lews Therin. Ah, Yüksek Lordlar kılıcın burada olmasından memnun değil. Güçle ilgisi olan hiçbir şeyi istemiyorlar. Ellerinden gelse ondan kurtulurlardı. Ellerinden gelse. Sanırım, ellerinden gelse onu almak isteyecek başkaları var. <em>Callandor</em>’u tutabilmek için Terkedilmişler neler vermezdi.”</p>

    <p>Egwene kıvılcımlanan kılıca baktı. Ejder Kehanetleri doğruysa, Moiraine’in iddia ettiği gibi Rand Ejderse, bir gün onu tutacaktı; <em>Callandor</em> ile ilgili Kehanetlerin geri kalanını düşününce, bunun nasıl gerçekleşeceğini hayal edemiyordu. <em>Ama onu almanın bir yolu varsa, belki Kara Ajah nasıl olacağını biliyordur. Onlar biliyorlarsa, ben de çıkartabilirim.</em></p>

    <p>İhtiyatla Güç ile uzandı, kılıcı tutan, koruyan ne varsa yokladı. Uzantısı bir şeye dokundu ve durdu. Burada Beş Güç’ten hangilerinin kullanıldığını hissedebiliyordu. Hava, Ateş ve Ruh. <em>Saidar</em> ile, onu şaşırtan bir kuvvetle yapılan girift dokuyu seçebiliyordu. Dokunun içinde boşluklar, uzantısının içinden geçebiliyor olması gereken aralar vardı. Denediği zaman, dokunun en güçlü kısmıyla mücadele ediyormuş gibi geldi. Sonra, geçmek için savaştığı yer ona vurdu ve Egwene uzantısının kaybolmasına izin verdi. O duvarın yarısı <em>saidar</em> kullanılarak örülmüştü; diğer yarısı, dokunamadığı, hissedemediği kısım <em>saidin</em> ile yapılmıştı. Tam olarak böyle değildi –duvar tek parçaydı– ama buna yeterince yakındı. <em>Taş bir duvar kör bir kadını da gören biri kadar kolayca durdurur.</em></p>

    <p>Uzakta ayak sesleri yankılandı. Çizmeler.</p>

    <p>Egwene sesleri çıkartanların kaç kişi olduğunu ya da hangi yönden geldiklerini anlayamıyordu, Ama Silvie irkildi ve hemen sütunların arasına baktı. “Yine ona bakmaya geliyor,” diye mırıldandı. “İster uyanık olsun, ister uykuda, istediği...” Egwene’i hatırladı ve endişeli bir gülümseme takındı. “Artık gitmelisiniz, Leydim. Sizi burada bulmamalı, hatta burada bulunduğunuzu bile bilmemeli.”</p>

    <p>Egwene çoktan sütunların arasında gerilemeye başlamıştı ve Silvie, ellerini sallayarak, sopasını savurarak arkasından yürüyordu. “Gidiyorum, Silvie. Yalnız, yolu hatırlamam gerek.” Taş yüzüğü elledi. “Beni tepelere götür.” Hiçbir şey olmadı. Yüzüğe saç kalınlığında bir akım yolladı. “Beni tepelere götür.” Kızıltaş sütunlar hâlâ çevresindeydi. Ayak sesleri yaklaşmıştı, kendi yankıları tarafından boğulmayacak kadar yakın.</p>

    <p>“Çıkış yolunu bilmiyorsun,” dedi Silvie ifadesiz bir sesle, sonra aynı anda hem sokulgan, hem alay dolu bir fısıltıyla, tahammül göreceğini bilen eski bir hizmetkâr gibi devam etti. “Ah, Leydim, çıkış yolunu bilmiyorsanız buraya gelmek tehlikelidir. Gelin, bırakın zavallı, yaşlı Silvie sizi dışarı çıkarsın. Zavallı, yaşlı Silvie sizi sağ salim yatağınıza götürecek, Leydim.” Kollarını Egwene’e sardı, kılıçtan uzaklaştırmaya başladı. Egwene’in uzaklaştırılmaya ihtiyacı yoktu. Çizmeler durdu; adam, her kimse, muhtemelen <em>Callandor</em>’a bakıyordu.</p>

    <p>“Bana yolu göster, yeter,” diye fısıldadı Egwene. “Ya da tarif et. İttirmene gerek yok.” Yaşlı kadının parmakları bir şekilde taş yüzüğe dolanmıştı. “Ona dokunma, Silvie.”</p>

    <p>“Sağ salim yatağınıza.”</p>

    <p>Acı dünyayı yok etti.</p>

    <p class="paragraf">Egwene gırtlak paralayan bir çığlıkla karanlığın içinde doğrulup oturdu. Yüzünden aşağı ter damlaları akıyordu. Bir an nerede olduğunu anlamadı, aldırmadı da. “Ah, Işık,” diye inledi, “çok acıdı. Ah, Işık, çok acıdı!” Öyle yanması için derisinin kavrulmuş ya da su toplamış olması gerektiğini düşünerek ellerini üzerinde gezdirdi, ama iz bulamadı.</p>

    <p>“Yanındayız,” dedi Nynaeve’in sesi karanlığın içinde. “Yanındayız, Egwene.”</p>

    <p>Egwene kendini sese doğru fırlattı ve büyük bir rahatlama içinde kollarını Nynaeve’in boynuna doladı. “Ah, Işık, geri döndüm. Işık, geri döndüm.”</p>

    <p>“Elayne,” dedi Nynaeve.</p>

    <p>Biraz sonra mumlardan biri küçük bir ışık veriyordu. Elayne elinde çakmaktaşı ve çelik kullanarak yaktığı mumla durdu. Sonra gülümsedi ve odadaki her mum alev aldı. Lavabonun yanında durdu, Egwene’in yüzünü silmesi için serin, ıslak bir kumaşla yatağa döndü.</p>

    <p>“Kötü müydü?” diye sordu endişeyle. “Hiç kıpırdamadın. Hiç mırıldanmadın. Seni uyandırmalı mıyız, uyandırmamalı mı, bilemedik.”</p>

    <p>Egwene telaşla deri sicimi yakaladı, onu ve taş yüzüğü odanın karşısına fırlattı. “Bir sonraki sefere,” dedi nefes nefese, “bir süre kararlaştıralım ve o süre dolunca siz beni uyandırın. Kafamı bir lavabo suya sokmanız gerekse bile uyandırın!” Bir sonraki seferin olacağına karar verdiğinin farkında değildi. <em>Sırf korkmadığını göstermek için kafanı bir ayının ağzına sokar mıydın? Bir kez yaptığın ve ölmediğin için bir daha yapar mıydın?</em></p>

    <p>Ama mesele korkmadığını kendine kanıtlamaktan öteydi. Korkuyordu, bunu biliyordu. Ama Kara Ajahlarda Corianin’in incelediği <em>ter’angreal</em>’ler olduğu sürece geri dönmeye devam edecekti. O <em>ter’angreal</em>’lerin neden istediklerinin yanıtının <em>Tel’aran’rhiod</em>’da olduğundan emindi. Orada Kara Ajah hakkında yanıtlar bulabilecekse –Düşgörme hakkında anlatılanların yarısı doğruysa, belki başka yanıtlar da bulacaktı– geri dönmek zorundaydı. “Ama bu gece olmaz,” dedi usulca. “Henüz olmaz.”</p>

    <p>“Ne oldu?” diye sordu Nynaeve. “Rüyanda ne... gördün?”</p>

    <p>Egwene yatağına yattı ve anlattı. Aralarından yalnızca Perrin’in kurtla konuşmasını atladı. Kurttan hiç bahsetmedi. Elayne ile Nynaeve’den sır sakladığı için kendini biraz suçlu hissetti, ama bu Perrin’in sırrıydı, kendisinin değil; ne zaman anlatacağına, anlatıp anlatmayacağına Perrin karar vermeliydi. Kalanını kelimesi kelimesine anlattı, her şeyi tasvir etti. İşi bittiği zaman, kendini içini boşalmış gibi hissetti.</p>

    <p>“Yorgunluk dışında,” dedi Elayne, “Rand incinmiş görünüyor muydu? Egwene, seni inciteceğine inanamam. Bunu yapabileceğine inanamam.”</p>

    <p>“Rand,” dedi Nynaeve ruhsuz bir sesle, “bir süre daha kendi başının çaresine bakmak zorunda kalacak.” Elayne kızardı; bunu yaparken güzel görünüyordu. Egwene Elayne’in her şeyi yaparken güzel göründüğünü fark etti, ağlarken ve tencere ovarken bile. <em>“Callandor,”</em> diye devam etti Nynaeve. “Taşın Yüreği. Bina planında bu vardı. Sanırım Kara Ajahların nerede olduğunu biliyoruz.”</p>

    <p>Elayne soğukkanlılığına yeniden kavuşmuştu. “Bir tuzak olmasını değiştirmiyor,” dedi. “Eğer şaşırtmaca değilse, bir tuzak bu.”</p>

    <p>Nynaeve acı acı gülümsedi. “Tuzağı kuranı yakalamanın en iyi yolu kapanmasını sağlamak ve sonra adamın gelmesini beklemektir. Ya da, bizim durumumuzda, kadının.”</p>

    <p>“Tear’a gitmeyi mi düşünüyorsun?” dedi Egwene. Nynaeve başını salladı.</p>

    <p>“Amyrlin bizi serbest bırakmış gibi görünüyor. Kendi kararlarımızı veriyoruz, unuttunuz mu? En azından Kara Ajah’ın Tear’da olduğunu biliyoruz ve orada kimi aramamız gerektiğini biliyoruz. Burada tek yaptığımız oturmak ve herkesten kuşkulanarak için için kaynamak, etrafta bir Gri Adam daha olup olmadığını merak etmek. Tavşan olmaktansa tazı olmayı tercih ederim.”</p>

    <p>“Anneme yazmam gerek,” dedi Elayne. İkisinin ona fırlattığı bakışları görünce savunmaya geçti. “Bir kez ona nerede olduğumu söylemeden ortadan kayboldum. Bir daha yaparsam... Annemi bilmezsiniz. Tar Valon’un üstüne Gareth Bryne ve ordunun tamamını yollayabilir. Ya da peşimize takabilir.”</p>

    <p>“Burada kalabilirsin,” dedi Egwene.</p>

    <p>“Hayır. İkinizin yalnız gitmesine izin veremem. Ve bana ders veren Aes Sedai’nin Karanlıkdostu olup olmadığını ya da bir sonraki Gri Adam’ın benim peşime düşüp düşmeyeceğini merak ederek burada oturamam.” Küçük bir kahkaha attı. “Siz ikiniz macera yaşarken mutfaklarda da çalışamam. Anneme yalnızca Amyrlin’in emriyle Kule’den ayrıldığımı söyleyeceğim ki kulağına söylentiler gelirse öfkelenmesin. Nereye ya da neden gittiğimizi söylemek zorunda değilim.”</p>

    <p>“Söylemesen iyi olur zaten,” dedi Nynaeve. “Kara Ajah’tan haberi olursa büyük olasılıkla peşinden gelir. Mektubun ona ulaşmadan kimlerin elinden geçecek, hangi gözler tarafından okunacak, bilemezsin. Herkesin bilmesine aldırmayacağın şeyler söylemek daha iyi.”</p>

    <p>“Bir şey daha var.” Elayne içini çekti. “Amyrlin benim sizden olduğumu bilmiyor. Mektubu o görmeden göndermenin bir yolunu bulmalıyım.”</p>

    <p>“Bu konuda düşünmem gerekecek.” Nynaeve’in alnı kırıştı. “Belki yola çıktıktan sonra, orada Caemlyn’e giden birini bulacak zamanımız olursa, ırmak aşağı inerken Aringill’de bırakabilirsin. Amyrlin’in bize verdiği kâğıtlardan birini göstererek birilerini ikna edebiliriz. İkinizden birinde bendekinden daha fazla para yoksa, o kâğıtların gemi kaptanları üzerinde de etkili olması tek umudumuz.” Elayne üzüntüyle başını iki yana salladı.</p>

    <p>Egwene zahmet bile etmedi. Sahip oldukları tüm parayı Tümentepe’ye giderken harcamışlardı ve hiçbirinin üzerinde birkaç bakırdan fazla para yoktu. “Ne zaman?..” Durdu ve boğazını temizledi. “Ne zaman gidiyoruz? Bu gece mi?”</p>

    <p>Nynaeve bir an düşündü, sonra başını iki yana salladı. “Uykuya ihtiyacın var, o şeyden sonra...” Duvardan sekip düştüğü yerde yatan taş yüzüğe işaret etti. “Amyrlin’e bizi araması için bir şans daha verelim. Kahvaltıyı bitirdiğimiz zaman yanınıza ne almak istiyorsanız toplayın, ama yükünüz hafif olsun. Kule’yi kimse fark etmeden terk etmeliyiz. Amyrlin öğlene kadar bizimle iletişim kurmazsa, bir ticaret gemisine binip gitmeyi düşünüyorum. Öğle çanı çalmadan yola çıkmak için, gerekirse o kâğıdı bir kaptanın boğazından aşağı sokarım. Kulağa nasıl geliyor?”</p>

    <p>“Mükemmel geliyor,” dedi Elayne kararlılıkla ve Egwene, “Bu gece ya da yarın, ne kadar çabuk olursa o kadar iyi bana göre,” dedi. Sesinin Elayne kadar güvenli çıkmış olmasını diledi.</p>

    <p>“O zaman biraz uyusak iyi olacak.”</p>

    <p>“Nynaeve,” dedi Egwene kısık bir sesle, “ben... ben bu gece yalnız kalmak istemiyorum.” Bunu itiraf etmek acı veriyordu.</p>

    <p>“Ben de,” dedi Elayne. “Ruhsuzlar hakkında düşünüp duruyorum. Neden, bilmiyorum, ama beni Kara Ajah’tan daha fazla korkutuyorlar.”</p>

    <p>“Sanırım,” dedi Nynaeve yavaşça, “ben de pek yalnız kalmak istemiyorum.” Egwene’in uzandığı yatağı süzdü. “Herkes dirseklerini kendine saklarsa, bu üçümüze yetecek kadar geniş görünüyor.”</p>

    <p>Daha sonra, o kalabalık içinde rahat etmek için kıpırdanıp dururlarken, Nynaeve aniden kahkaha attı.</p>

    <p>“Ne oldu?” diye sordu Egwene. “Sen o kadar gıdıklanmazsın.”</p>

    <p>“Yalnızca Elayne’in mektubunu taşımaktan memnun olacak biri geldi aklıma. Tar Valon’u terk etmekten de memnun olacak biri. Aslında, bu konuda iddiaya bile girebilirim.”</p>
  </div>
</body>
</html>
