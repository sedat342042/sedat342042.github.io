<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="55. Kehanette Yazılı Olan">55<br />
    Kehanette Yazılı Olan</h1>

    <p>Rand yavaşça odaya girdi, düşlerinden hatırladığı büyük, cilalı kızıltaş sütunlara baktı. Gölgeler sessizlikle doluydu, ama ona seslenen bir şey vardı. Ve ileride bir şey çakıyor, anlık bir ışık, gölgeleri dağıtıyordu. Bir işaret ateşi. Büyük kubbenin altına adım attı ve aradığı şeyi gördü. <em>Callandor,</em> kabza aşağı, havada asılı duruyor, Yenidendoğan Ejder’in elini bekliyordu. Dönerken, var olan yetersiz ışığı kıymık kıymık bölüyor, zaman zaman kendine has bir ışıkla alevleniyordu. Ona sesleniyordu. Onu bekliyordu.</p>

    <p><em>Eğer ben Yenidendoğan Ejdersem. Lanet olası yönlendirme yeteneğine sahip bir başka yarı deli adam, Moiraine ve Beyaz Kule için dans eden bir kukla değilsem.</em></p>

    <p>“Al onu, Lews Therin. Al onu, Kardeşkatili.”</p>

    <p>Hızla sese döndü. Sütunların arasından çıkan kısa beyaz saçlı, uzun boylu adam tanıdık geliyordu. Bol kollarında siyah çizgileri olan kırmızı ipek bir ceket giymiş, siyah pantolonunu girift gümüş işlemeli çizmelerine sokmuş bu adamın kim olduğu konusunda Rand’ın hiçbir fikri yoktu. Adamı tanımıyordu, ama düşlerinde görmüştü. “Onları kafese koydun,” dedi. “Egwene, Nynaeve ve Elayne. Düşlerimde. Onları kafese koyuyor, incitiyordun.”</p>

    <p>Adam eliyle kayıtsız bir hareket yaptı. “Onlar önemsiz. Belki bir gün, eğitildikten sonra önemli olabilirler, ama şimdi değil. Onları faydalı kılacak kadar önemsemene şaşırdığımı itiraf etmeliyim. Ama sen hep aptalın biriydin, hep güçten önce yüreğini takip ettin. Çok erken geldin, Lews Therin. Şimdi ya henüz hazır olmadığın şeyi yapacaksın ya da öleceksin. Bu kadınları benim ellerime bıraktığını bilerek öleceksin.” Bir şeyi bekliyor, beklenti içinde görünüyordu. “Onları biraz daha kullanmayı planlıyorum, Kardeşkatili. Bana, benim gücüme hizmet edecekler. Ve bu onları, şimdiye dek çektikleri acılardan daha fazla incitecek.”</p>

    <p>Rand’ın arkasında <em>Callandor</em> ışıldadı, sırtına bir sıcaklık dalgası yaydı. “Sen kimsin?”</p>

    <p>“Beni hatırlamıyorsun, değil mi?” Beyaz saçlı adam aniden kahkaha attı. “Bu açıdan bakarsak, ben de seni hatırlamıyorum. Sırtında bir flüt çantası olan köylü bir delikanlı. Ishamael doğruyu mu söyledi? Ona bir parmak ya da bir saniye kazandıracaksa yalan söyleyebilecek biri oldu hep. Hiçbir şey mi hatırlamıyorsun, Lews Therin?”</p>

    <p>“Bir isim!” dedi Rand. “Adın ne?”</p>

    <p>“Bana Be’lal de.” Rand isme tepki göstermeyince Terkedilmiş kaşlarını çattı. “Al onu!” diye terslendi Be’lal, elini Rand’ın arkasındaki kılıca doğru savurarak. “Bir zamanlar atlarımızı yan yana savaşa sürdük. Bunun adına sana bir şans veriyorum. Çok küçük bir şans, ama kendini kurtarman, evcil hayvanlarım haline getirmeyi düşündüğüm o üç kadını kurtarman için bir şans yine de. Kılıcı al, <em>köylü.</em> Belki bana karşı hayatta kalmana yeter.”</p>

    <p>Rand kahkaha attı. “Beni o kadar kolay ürkütebileceğine inanıyor musun, Terkedilmiş? Ba’alzamon’un kendisi avladı beni. Sence şimdi, senden mi korkacağım? Karanlık Varlık’ı kendi yüzüne karşı inkâr etmişken bir Terkedilmiş’e mi yaltaklanacağım?”</p>

    <p>“Böyle mi düşünüyorsun?” dedi Be’lal yumuşak sesle. “Gerçekten de hiçbir şey bilmiyorsun.” Aniden elinde bir kılıç belirdi, çeliği siyah ateşten oyulmuş bir kılıç. “Al onu! <em>Callandor</em>’u al! Üç bin sene boyunca, ben tutsak yatarken o burada bekledi. Seni bekledi. Yapılan en güçlü <em>sa’angreal</em>’lerden biri. Al onu ve becerebiliyorsan kendini savun!”</p>

    <p>Onu <em>Callandor</em>’a doğru sürecekmiş gibi Rand’a doğru yürüdü, ama Rand kendi ellerini kaldırdı –<em>saidin</em> içini doldurdu; Güç’ün tatlı akışı; lekenin mide burkan pisliği– ve kızıl alevden, üzerinde balıkçıl damgası taşıyan kılıcı kavradı. Lan’in, bir duruştan diğerine dans eder gibi akmayı başarana kadar çalıştırdığı formları uygulamaya başladı. İpeği Aralamak. Su Yokuş Aşağı Akıyor. Rüzgâr ve Yağmur. Siyah ateşten kılıç kıvılcım yağmurları altında kırmızı kılıçla karşılaştı, parçalanan kor beyazı metal gibi kükrediler.</p>

    <p>Rand rahatça, tekrar gardını aldı, aniden içini kaplayan kararsızlığı belli etmemeye çalıştı. Siyah kılıcın üzerinde de bir balıkçıl vardı, görünmeyecek kadar karanlık bir kuş. Bir kez kılıcında balıkçıl damgası taşıyan bir adamla yüzleşmiş ve zar zor hayatta kalmıştı. Bir ustanın kılıcını kullanmaya hakkı olmadığını biliyordu; bu babasının ona verdiği kılıçtı ve elinde bir kılıç düşündüğü zaman, o kılıcı düşünüyordu. Bir kez, Muhafız’ın öğrettiği gibi ölüme kucak açmıştı, ama bu sefer ölümünün nihai olacağını biliyordu. Be’lal kılıç oyununda ondan iyiydi. Daha güçlü. Daha hızlı. Gerçek bir kılıç ustası.</p>

    <p>Terkedilmiş keyifle güldü, kılıcını iki yanına hızlı hızlı savurdu; siyah ateş, hızla yardığı havayla körüklenmiş gibi kükredi. “Bir zamanlar sen daha büyük bir kılıç ustasıydın, Lews Therin,” dedi alayla. “Eskrim denen o evcil sporu yapmaya başladığımızı ve eski kitapların insanların bir zamanlar yaptığını söylediği gibi onunla öldürmeyi öğrendiğimizi hatırlıyor musun? O ümitsiz savaşlarımızdan tek bir tanesini, o korkunç yenilgilerimizden tek bir tanesini hatırlıyor musun? Elbette hayır. Hiçbir şey hatırlamıyorsun, değil mi? Bu sefer yeterince öğrenmedin. Bu sefer, Lews Therin, seni öldüreceğim.” Be’lal’in alaycılığı koyulaştı. “Belki <em>Callandor</em>’u alırsan ömrünü biraz daha uzatabilirsin. Birazcık daha.”</p>

    <p>Rand’a bunu yapması, dönüp <em>Callandor</em>’a koşması, Dokunulamayan Kılıç’ı alması için zaman verircesine ağır ağır yaklaştı. Ama Rand’ın kuşkuları hâlâ güçlüydü. Ancak Yenidendoğan Ejder <em>Callandor</em>’a dokunabilirdi. Ona o sırada seçenek bırakmayan yüz farklı sebepten dolayı onu Yenidendoğan Ejder ilan etmelerine izin vermişti. Ama gerçekten de Yenidendoğan Ejder miydi? Eğer rüyada değil gerçekte koşup <em>Callandor</em>’a dokunmaya kalkarsa, Be’lal onu arkadan biçerken eli görünmez duvarla karşılaşır mıydı?</p>

    <p>Tanıdığı kılıçla, <em>saidin</em> ile yaptığı ateş kılıcı ile Terkedilmiş’in karşısına çıktı. Ve geri sürüldü. Yaprağın Düşüşü, Sulanmış İpek ile karşılaştı. Duvarda Dans Eden Kedi, Yokuş Aşağı Koşan Yabandomuzu ile karşılaştı. Irmak Kıyının Altını Oyuyor neredeyse kellesini yitirmesine sebep olacaktı ve kara alev saçlarına sürtünürken hiç de zarif olmayan bir şekilde kendini bir yana atması, sonra da Dağdan Düşen Kaya’yı karşılamak için yuvarlanıp ayağa kalkması gerekti. Be’lal sistemli bir biçimde, bilinçli olarak <em>Callandor</em>’un çevresinde giderek daralan bir sarmal ile onu geri sürdü.</p>

    <p>Sütunların arasında bağırışlar yankılandı, çığlıklar, çelik şakırtıları, ama Rand duymadı. O ve Be’lal artık Taşın Yüreği’nde yalnız değildi. Zırhları ve çıkıntılı miğferleri içinde adamlar, sütunların arasında kısa mızraklarla koşturan peçeli şekillere karşı kılıçlarıyla mücadele ediyordu. Askerlerin bazıları saf oluşturdu; loşluğun içinde uçan oklar boğazlarına, yüzlerine saplandı ve sıralarında öldüler. Rand, birkaç adım önünde insanlar ölüp düşerken bile mücadeleyi fark etmedi. Kendi mücadelesi çok ümitsizdi; tamamen ona yoğunlaşmıştı. Yan tarafında ılık bir ıslaklık aktı. Eski yara açılıyordu.</p>

    <p>Aniden sendeledi ve taş zemine, sırtındaki flüt çantasının üzerine yığılana dek ayaklarının dibindeki ölü adamı görmedi.</p>

    <p>Be’lal siyah ateşten kılıcını kaldırdı ve hırladı. “Al onu! <em>Callandor</em>’u al ve kendini savun! Al onu, yoksa seni şimdi öldürürüm! Onu almazsan, seni katlederim!”</p>

    <p>“Hayır!”</p>

    <p>Be’lal bile kadının sesindeki emir tonunu duyunca şaşırdı. Terkedilmiş Rand’ın kılıcının çizdiği yaydan kaçındı ve başını çevirip savaşın içinde uzun adımlarla yürüyerek yaklaşan Moiraine’e baktı. Kadın, çevresindeki ölüm çığlıklarını duymazdan gelerek bakışlarını ona dikmişti. “Senin yolumdan çekildiğini sanıyordum, kadın. Fark etmez. Sen ufak bir sıkıntıdan başka bir şey değilsin. Isıran türden bir sinek. Bir ısırbeni. Seni de diğerleri ile birlikte kafese kapatacağım ve zayıf güçlerinle Gölge’ye hizmet etmeyi öğreteceğim,” diye bitirdi küçümseme dolu bir kahkahayla. Boş elini kaldırdı.</p>

    <p>O konuşurken Moiraine ne durmuş, ne yavaşlamıştı. Be’lal elini kaldırırken ancak otuz adım uzaktaydı ve o da iki elini kaldırdı.</p>

    <p>Terkedilmiş’in yüzünde bir anlık şaşkınlık belirdi ve ancak, “Hayır!” diye haykıracak zamanı oldu. Sonra güneşten de sıcak, beyaz bir ateş çubuğu, tüm gölgeleri yok eden alev alev bir çubuk Aes Sedai’nin ellerinden fırladı. Onun önünde Be’lal parıldayan zerrelerden, bir yürek atımı kadar süre boyunca ışıkta dans eden beneklerden bir şekil oldu, sonra haykırış sönerken benekler de kayboldu.</p>

    <p>Işık çubuğu yok olurken odada sessizlik oldu, yaralıların inlemeleriyle bozulan bir sessizlik. Savaş durmuştu, peçeli ve zırhlı adamlar sersemlemiş gibi duruyordu.</p>

    <p>“Bir şey konusunda haklıydı,” dedi Moiraine, bir çimenlikte duruyormuşçasına sakin ve serinkanlı bir şekilde. “<em>Callandor</em>’u almalısın. Onun için seni öldürmeyi planlıyordu, ama o senin hakkın. O kabzayı tutmadan önce çok daha fazla bilgi edinmen iyi olurdu, ama artık bu noktaya geldin ve öğrenmek için vakit yok. Al onu, Rand.”</p>

    <p>Siyah şimşekten kırbaçlar çevresinde kıvrıldı. Aes Sedai çığlık attı. Kırbaçlar onu kaldırdı, bir çuval gibi yere fırlattı. Moiraine, bir sütuna çarpıp durana kadar yerde kaydı.</p>

    <p>Rand şimşeğin geldiği yöne baktı. Orada, sütunların tepesinde daha koyu bir gölge vardı, diğer gölgelerin tamamını öğle vakti gibi gösteren bir karanlık. Ve iki alev alev göz oradan ona bakıyordu.</p>

    <p>Gölge ağır ağır indi, bir Myrddraal’in siyahı gibi ölü siyahlara bürünmüş Ba’alzamon’a dönüştü. Bu bile ona yapışık duran gölge kadar karanlık değildi. Yerden iki kulaç yukarıda, havada asılı kaldı, gözleri kadar yırtıcı bir öfkeyle Rand’a baktı. “Bu yaşamda sana iki kez bana canlı hizmet etme şansı verdim.” Konuşurken ağzından alevler sıçradı ve her sözcük fırın gibi kükredi. “İki kez reddettin ve beni yaraladın. Artık Mezarın Efendisi’ne ölümde hizmet edeceksin. Öl, Lews Therin Kardeşkatili. Öl, Rand al’Thor. Ölüm zamanı geldi! Ruhunu alıyorum!”</p>

    <p>Ba’alzamon elini uzatırken Rand doğruldu, kendini ümitsizce, havada parıldayan ve ışıldayan <em>Callandor</em>’a doğru fırlattı. Ona ulaşıp ulaşamayacağını, ulaşsa bile dokunup dokunamayacağını bilmiyordu, ama tek şansının bu olduğundan emindi.</p>

    <p>Sıçrarken Ba’alzamon’un darbesi ona çarptı, içine çarptı; yırttı, buruşturdu, bir şeyi serbest bıraktı, içinden bir şeyi çekip çıkarmak istedi. Rand çığlık attı. Boş bir çuval gibi yıkıldığını, tersyüz edildiğini hissetti. Yan tarafındaki, Falme’de aldığı yaranın acısı iyiydi, tutunabileceği, yaşamı hatırlatan bir şeydi. Eli kasılarak kapandı. <em>Callandor</em>’un kabzasına.</p>

    <p><em>Saidin</em>’den kılıca, Tek Güç inanabileceğinden de büyük bir akım halinde içinden akıp geçiyordu. Kristal kılıç Moiraine’in ateşinden de parlak yanıyordu. Ona bakmak imkânsızdı, artık onun bir kılıç olduğunu görmek imkânsızdı. Artık yumruğunda yalnızca alev alev bir ışık vardı. Akımla mücadele etti; kendisini, kendisini oluşturan her şeyi beraberinde kılıca sürükleyip götürebilecek amansız dalga ile savaştı. Bir selin önündeki kum tanesi gibi her şeyin kıyısında asılı kalırken, bir yürek atımı yüz yıl sürdü. Denge sonsuz bir yavaşlıkla kararlılık kazandı. Hâlâ dipsiz bir uçurumun kıyısında, usturanın kenarında, yalınayak duruyormuş gibiydi, ama bir şey, beklenebilecek en iyi şeyin bu olduğunu söyledi ona. Bu kadar Güç yönlendirmek için, o keskin kenarın üzerinde, kılıç duruşları ile dans eder gibi dans etmesi gerekliydi.</p>

    <p>Dönüp Ba’alzamon’la yüzleşti. Eli <em>Callandor</em>’a dokunur dokunmaz içindeki yırtılma durmuştu. Yalnızca bir an geçmişti, ama ona bir sonsuzlukmuş gibi geldi bu. “Ruhumu alamayacaksın,” diye bağırdı. “Bu sefer, nihai olarak bu işi bitirmeye kararlıyım! Şimdi bitireceğim!”</p>

    <p>Ba’alzamon kaçtı, adam ve gölge kayboldu.</p>

    <p>Rand bir an kaşlarını çatarak bakakaldı. Ba’alzamon giderken bir... katlanma... hissi olmuştu. Ba’alzamon bir şekilde var olanı katlamış gibi bir kıvrılış. Ona bakan adamları görmezden gelerek, sütunun dibinde yığılmış, yatan Moiraine’i görmezden gelerek, <em>Callandor</em> aracılığıyla uzandı ve gerçekliği bükerek başka bir yere kapı açtı. Nereye olduğunu bilmiyordu, yalnızca Ba’alzamon’un gittiği yer olduğunu biliyordu.</p>

    <p>“Artık avcı benim,” dedi ve kapıdan içeri adım attı.</p>

    <p class="paragraf">Egwene’in ayaklarının altındaki taş sarsılıyordu. Tear Taşı sarsılıyordu; çınlıyordu. Dengesini sağladı, durdu ve dinledi. Başka ses, başka titreşim yoktu. Her ne olmuşsa, sona ermişti. Telaşla koşturdu. Önünde demir sürgülü bir kapı duruyordu, üzerinde de kafası kadar iri bir kilit vardı. Henüz ona ulaşmadan bir Toprak akışı yönlendirdi ve sürgüyü ittirdi. Kilit ikiye bölündü.</p>

    <p>Çabucak kapının öbür yanındaki odaya yürüdü, duvarlarda asılı duran şeylere bakmamaya çalıştı. En zararsız görünenleri kırbaçlar ve demir kerpetenlerdi. Hafif bir ürpertiyle küçük demir kapıyı ittirip açtı ve kaba tahta kapıların bulunduğu koridora girdi. Demir destekler içinde saz meşaleler yanıyordu. Aradığı şeyi bulmak kadar o nesneleri arkada bırakmak da onu rahatlatmıştı. <em>Ama hangi hücre?</em></p>

    <p>Tahta kapılar kolaylıkla açıldı. Bazıları kilitlenmemişti, diğerlerindeki kilitlerse önceki büyük kilitten daha fazla dayanmadı. Ama bütün hücreler boştu. <em>Elbette. Kimse kendini burada düşlemez.</em> Tel’aran’rhiod<em>’a ulaşan her tutsak kendini daha hoş bir yerde görür.</em></p>

    <p>Bir an ümitsizliğe düştü. Doğru hücreyi bulmanın bir şeyleri değiştireceğini düşünmüştü. Ama orayı bulmak bile imkânsız görünüyordu. İlk koridor uzayıp gidiyor, başkalarıyla birleşiyordu.</p>

    <p>Aniden tam önünde titreşen bir şey gördü. Joiya Byir’inkinden de hayali bir şekil. Ama bir kadındı. Bundan emindi. Bir hücre kapısının yanındaki sıraya oturmuş bir kadın. İmge belirdi, kayboldu. Göz kapakları uykunun eşiğinde kıpırdanan kadının ince boynunu, solgun, masum görünüşlü yüzünü tanımamak imkânsızdı. Amico Nagoyin uykuya dalıyor, nöbet görevini düşlüyordu. Ve görünüşe göre uykulu uykulu çalıntı <em>ter’angreal</em>’lerden biri ile oynuyordu. Egwene bunu anlayabilirdi; Verin’in ona verdiği <em>ter’angreal</em>’i, birkaç gün için bile olsa kullanmamak için çaba harcaması gerekmişti.</p>

    <p><em>Saidar</em>’ı kucaklamış bile olsa kadını Gerçek Kaynak’tan koparmanın olanaklı olduğunu biliyordu, ama çoktan kurulmuş bir örgüyü kesmek akışı başlamadan kesmekten çok daha güçtü. Örgünün desenlerini kurdu, hazırladı. Bu sefer Ruh’un ipliklerini daha güçlü, daha kalın ve ağır yaptı; daha yoğun, bıçak gibi keskin bir örgü dokudu.</p>

    <p>Karanlıkdostunun kararsız şekli yeniden belirdi ve Egwene Hava ve Ruh akışlarıyla vurdu. Bir an bir şey Ruh örgüsüne direndi ve Egwene tüm gücüyle ittirdi. Örgü yerine kaydı.</p>

    <p>Amico Nagoyin çığlık attı. Cılız bir sesti, zar zor duyulan bir ses, şekli kadar silik bir ses –ki şekli Joiya Byir’inkinin gölgesi olabilecek kadar solgundu. Ama Hava örgüleri onu yakaladı; bir daha kaybolmadı. Karanlıkdostunun güzel yüzü dehşetle çarpıldı; ağzından anlamsız sesler dökülüyordu, ama haykırışları Egwene’in anlayamayacağı kadar yumuşak fısıltılardı.</p>

    <p>Kara kardeşin çevresindeki akışları toparlayıp bağlayan Egwene dikkatini hücre duvarına çevirdi. Sabırsızca demir kilide Toprak akıttı. Kilit kara toza dönüşerek düştü, yere dokunmadan dağıldı. Kapıyı hızla ittirip açtı ve hücreyi, yanmakta olan saz meşale dışında boş bulunca şaşırmadı.</p>

    <p>Amico bağlandı ve kapı açık.</p>

    <p>Bir an şimdi ne yapacağını düşündü. Sonra düşten çıktı...</p>

    <p class="paragraf">...ve uyanıp bütün berelerini, ağrılarını ve susuzluğunu, arkasındaki hücre duvarını hissetti. Sıkı sıkı kapalı hücre kapısına baktı. <em>Elbette. Orada canlı varlıklara olan şeyler uyandıklarında gerçek olur. Taşa, demire ya da tahtaya yaptıklarımın uyanık dünyada etkisi yoktur.</em></p>

    <p>Nynaeve ve Elayne hâlâ yanında diz çökmüş, duruyordu.</p>

    <p>“Dışarıda her kim varsa,” dedi Nynaeve, “birkaç dakika önce çığlık attı, ama başka hiçbir şey olmadı. Bir çıkış yolu buldun mu?”</p>

    <p>“Dışarı çıkabilmemiz gerek,” dedi Egwene. “Kalkmama yardım edin de kilitten kurtulayım. Amico bizi rahatsız etmez. Çığlık ona aitti.”</p>

    <p>Elayne başını iki yana salladı. “Sen gittiğinden beri <em>saidar</em>’ı kucaklamaya çalışıyorum. Şimdi farklı, ama hâlâ kopuğum.”</p>

    <p>Egwene içinde bir boşluk oluşturdu, <em>saidar</em>’a açılan gül goncası oldu. Görünmez duvar hâlâ oradaydı. Şimdi parıldıyordu. Gerçek Kaynak onu Güç’le dolduracakmış gibi hissettiği anlar vardı. Neredeyse. Kalkan öyle hızlı kaybolup geri geliyordu ki, takip edemiyordu. Yerinde kaskatı durmasından farkı yoktu.</p>

    <p>Diğer iki kadına baktı. “Onu bağladım. Ona kalkan koydum. O canlı biri, cansız demir değil. Hâlâ kopuk olmalı.”</p>

    <p>“Bize konan kalkanlara bir şey oldu,” dedi Elayne, “ama Amico hâlâ onları yerinde tutmayı başarıyor.”</p>

    <p>Egwene başını duvara yasladı. “Yine denemek zorundayım.”</p>

    <p>“Yeterince güçlü müsün?” Elayne yüzünü buruşturdu. “Açık konuşmak gerekirse, sesin öncekinden de zayıf çıkıyor. Bu deneme senden bir şeyler aldı, Egwene.”</p>

    <p>“Orada yeterince güçlüyüm.” Gerçekten de daha bitkin, daha az güçlü hissediyordu, ama görebildiği kadarıyla tek şansları buydu. O da bunu söyledi. Diğer ikisinin yüzü, gönülsüzce de olsa hemfikir olduklarını anlatıyordu.</p>

    <p>“Bu kadar çabuk uyuyabilecek misin?” diye sordu Nynaeve sonunda.</p>

    <p>“Bana ninni söyle.” Egwene gülümsemeyi başardı. “Ben küçük bir kızken söylediğin gibi. Lütfen.” Nynaeve’in elini bir eliyle tutarak, diğeriyle de taş yüzüğü kavrayarak gözlerini kapattı ve sözsüz ezginin mırıltısıyla uyumaya çalıştı.</p>

    <p class="paragraf">Demir sürgülü geniş kapı ardına dek açık duruyordu ve ötedeki oda boş görünüyordu, ama Mat yine de ihtiyatla girdi. Sandar hâlâ dışarıda, koridordaydı, aynı anda iki yanı gözlemeye çalışıyordu, her an bir Yüksek Lord ya da yüz kadar Savunucumun belireceğinden emindi.</p>

    <p>Odada şimdi adam yoktu. Uzun masanın üzerindeki yarısı yenmiş yemeklere bakılırsa telaşla çıkmışlardı; kuşkusuz yukarıdaki mücadele yüzünden. Ve duvarlardaki şeylerin görünüşüne bakınca, Mat onlarla karşılaşmadığına seviniyordu. Değişik uzunluk ve büyüklükte, değişik kalınlıkta, değişik sayıda kuyruğu olan kırbaçlar. Kerpetenler, maşalar, mengeneler ve demirler. Metal çizmelere, eldivenlere, miğferlere benzeyen, ama sıkıştırılmaları için kullanılıyormuş gibi görünen büyük vidaları bulunan şeyler. Neye yaradığını tahmin bile edemediği şeyler. Bunları kullanan adamlarla karşılaşacak olsa, yürüyüp gitmeden önce <em>onların</em> ölmüş olduğunu kontrol edeceğinden emindi.</p>

    <p>“Sandar!” diye tısladı. “Bütün lanet gece boyunca orada mı duracaksın!” Yanıt beklemeden iç kapıya seğirtti –dış oda gibi sürgülüydü, ama daha küçüktü– ve içeri girdi.</p>

    <p>Kaba tahta kapıların dizili olduğu ötedeki koridor, az önce çıktığı odadakinin aynısı saz meşalelerle aydınlatılmıştı. Yirmi adım ötede bir kadın kapılardan birinin yanına oturmuş, merak uyandıracak ölçüde katı bir duruşla duvara yaslanmıştı. Kadın, taşa sürtünen çizme seslerini duyunca ağır ağır başını çevirdi. Güzel, genç bir kadındı. Mat onun neden başından başka bir tarafını oynatmadığını, neden yarı uykuda gibi hareket ettiğini merak etti.</p>

    <p>Kadın bir tutsak mıydı? <em>Koridorda mı? Ama o yüze sahip hiç kimse o duvarlarda asılı duran şeyleri kullanan insanlardan olamaz.</em> Kadının gözleri aralık, neredeyse uykuda gibi görünüyordu. O güzel yüzdeki acıya bakılırsa işkence edenlerden değil, edilenlerden biri olmalıydı.</p>

    <p>“Dur!” diye bağırdı Sandar arkasından. “O bir Aes Sedai! Aradığın kadınları yakalayanlardan biri!”</p>

    <p>Mat kadına bakarak adımının yarısında durdu. Moiraine’in ateş topları fırlatmasını hatırladı. Değneğiyle bir ateş topunu savuşturup savuşturamayacağını merak etti. Şansının Aes Sedailerden yakasını kurtarmaya kadar uzanıp uzanmadığını merak etti.</p>

    <p>“Yardım et,” dedi kadın hafif bir sesle. Gözleri hâlâ yarı uykulu görünüyordu, ama sesindeki yakarma tamamen uyanıktı. “Yardım et. Lütfen!”</p>

    <p>Mat gözlerini kırptı. Kadının boynunun altındaki tek kas bile oynamamıştı. Kadının Aes Sedai olduğunu homurdanmaya devam eden Sandar’a elini sallayarak ihtiyatla yaklaştı. Kadın onu takip etmek için başını çevirdi. O kadar.</p>

    <p>Kemerinde iri, demir bir anahtar asılıydı. Mat bir an tereddüt etti. Sandar, Aes Sedai demişti. Neden kıpırdamıyor? Yutkunarak anahtarı dikkatle, bir kurdun ağzından et parçası almaya çalışırmış gibi kurtardı. Kadın arkasındaki kapıya doğru gözlerini yuvarladı ve hırlayarak odaya giren bir köpeği görmüş ama kaçış yolu olmadığını bilen bir kedi gibi tısladı.</p>

    <p>Mat bunu anlamadı, ama kapıyı açmasını engellemediği sürece neden orada saman dolu bir korkuluk gibi oturduğu umurunda değildi. Diğer yandan, kapının öbür tarafında korkulacak bir şey mi olduğunu merak etti. <em>Kadın Egwene ve diğerlerini yakalayanlardan biri. Kapılarında nöbet tutuyor olması mantıklı.</em> Kadının gözlerinden yaşlar aktı. <em>Ama orada lanet Yan-insanlar varmış gibi bakıyor.</em> Öğrenmenin tek yolu vardı. Değneğini duvara yaslayarak anahtarı kilitte çevirdi ve gerekirse kaçmaya hazır halde, kapıyı açtı.</p>

    <p>Nynaeve ve Elayne, aralarında uyuyor gibi görünen Egwene’in yanında diz çökmüşlerdi. Mat, Egwene’in şişmiş suratını görünce soluğunu içine çekti ve uyuyor olduğu konusunda fikrini değiştirdi. O kapıyı açarken diğer iki kadın ona dönmüştü –onlar da Egwene kadar perişan görünüyordu; <em>Yak beni! Yak beni!</em>– ona baktılar ve ağızları açık kaldı.</p>

    <p>“Matrim Cauthon,” dedi Nynaeve, şok geçirmiş gibi, “Işık aşkına, <em>sen</em> burada ne yapıyorsun?”</p>

    <p>“Lanet olsun, sizi kurtarmaya geldim,” dedi Mat. “Kek çalmaya gelmiş gibi karşılanmayı bekliyorduysam kavrulayım. İsterseniz neden ayılarla dövüşmüş gibi göründüğünüzü bana daha sonra anlatırsınız. Egwene yürüyemiyorsa onu sırtımda taşırım. Taş’ın her yerinde Aieller var; ya onlar lanet Savunucuları öldürüyor ya da lanet Savunucular onları öldürüyor, ama hangisi doğru olursa olsun, hâlâ mümkünken buradan çıkalım. <em>Eğer</em> çıkabilirsek!”</p>

    <p>“Kullandığın dile dikkat et,” dedi Nynaeve ona. Elayne de ona kadınların çok iyi becerdikleri o onaylamaz bakışlardan birini fırlattı. Ama ikisinin de dikkatleri başka yerde gibiydi. Egwene’i, Mat’in ömründe görmediği kadar bereli değilmiş gibi sarsmaya başladılar.</p>

    <p>Egwene’in göz kapakları kıpırdandı ve inledi. “Neden beni uyandırdınız? Anlamalıyım. Eğer üzerindeki bağları gevşetirsem uyanır ve onu bir daha yakalayamayabilirim. Ama gevşetmezsem, iyice uykuya dalıp...” Gözleri Mat’e takıldı ve irileşti. “Matrim Cauthon, Işık aşkına, sen burada ne yapıyorsun?”</p>

    <p>“Sen anlat,” dedi Mat Nynaeve’e. “Ben sizi kurtarmakla meşgulüm, dilime dikkat edemeyeceğim...” Hepsi, ellerinde hançer olmasını dilermiş gibi Mat’in arkasındaki bir şeye bakıyordu.</p>

    <p>Mat hızla döndü, ama tek gördüğü çürük erik yutmuş gibi görünen Juilin Sandar’dı.</p>

    <p>“Hakları var,” dedi Mat’e. “Ben... ben onlara ihanet ettim. Ama mecburdum.” Bu Mat’in önündeki kadınlara hitaben söylenmişti. “Bal rengi örgüleri olan, benimle konuştu ve ben... ben yapmak zorundaydım.” Üçü uzun süre bakmaya devam etti.</p>

    <p>“Liandrin’in pis hileleri vardır, Sandar Efendi,” dedi Nynaeve sonunda. “Belki suç tamamen sende değildir. Suç dağılımını sonra yaparız.”</p>

    <p>“Her şey açığa kavuştuysa,” dedi Mat, “artık gidebilir miyiz?” Onun için mesele olsa olsa çamurlu su kadar açıktı, ama hemen gitmekle daha çok ilgileniyordu.</p>

    <p>Üç kadın arkasından aksayarak koridora çıktı, ama sıranın üzerindeki kadının çevresinde durdular. Kadın gözlerini yuvarlayarak inledi. “Lütfen. Işık’a döneceğim. Yemin ederim size itaat edeceğim. Yemin Çubuğu ellerimdeyken yemin ederim. Lütfen yapma...”</p>

    <p>Nynaeve aniden gerileyerek bir yumruk indirip kadını sıradan devirirken, Mat sıçradı. Kadın, gözleri sonunda tamamen kapalı, yatıp kaldı, ama yan yatarken bile sıranın üzerindeki duruşunu bozmamıştı.</p>

    <p>“Gitti,” dedi Elayne heyecanla.</p>

    <p>Egwene eğilip baygın kadının kesesini karıştırdı ve Mat’in seçemediği bir şeyi kendi kesesine aktardı. “Evet. Harika bir his. Sen ona vurduğunda bir şey değişti, Nynaeve. Ne olduğunu bilmiyorum, ama hissettim.”</p>

    <p>Elayne başını salladı. “Ben de hissettim.”</p>

    <p>“Bu kadınla ilgili her şeyi, en ufak ayrıntısına varıncaya kadar değiştirmek isterdim,” dedi Nynaeve sertçe. Egwene’in ellerini tuttu; Egwene inleyerek ayak uçlarının üzerinde yükseldi. Nynaeve ellerini çekip Elayne’e yöneldiğinde Egwene’in bütün bereleri kaybolmuştu. Elayne’inkiler de aynı hızla kayboldu.</p>

    <p>“Kan ve lanet küller!” diye hırladı Mat. “Orada oturmuş duran bir kadına vurarak ne yapmaya çalışıyorsun? Hareket bile edemiyordu!” Üçü ona dönüp baktı ve Mat, çevresindeki hava yoğun pelteye dönüşmüş gibi boğuk bir ses çıkardı. Çizmeleri yerden bir adım yukarıda asılı kalana kadar havalandı. <em>Ah, yak beni, Güç! Ben de Aes Sedailerin üzerimde lanet Güçlerini kullanacaklarından korkuyordum. Şimdi bunu benim kurtardığım lanet kadınlar yapıyor! Yak beni!</em></p>

    <p>“Hiçbir şeyi anlamıyorsun, Matrim Cauthon,” dedi Egwene gergin bir sesle.</p>

    <p>“Anlayana kadar,” dedi Nynaeve daha da gergin bir sesle, “Fikirlerini kendine saklamanı öneririm.”</p>

    <p>Elayne, Mat’in annesinin onu sopalamadan önce fırlattığı cinsten bir bakışla yetindi.</p>

    <p>Bir sebepten Mat kendini onlara, sopadan sonra annesinin önünde yüzüne yerleştirdiği sırıtışla bakarken buldu. <em>Yak beni, bunu yapabiliyorlarsa, nasıl birileri onları o hücreye kilitlemiş, anlamıyorum!</em> “Benim anladığım şu: sizi kendi başınıza çıkamadığınız bir yerden çıkardım, ama siz, ancak dişi ağrıyan bir Taren Salı adamı kadar minnet gösterdiniz!”</p>

    <p>“Haklısın,” dedi Nynaeve ve Mat’in çizmeleri aniden yere öyle hızla vurdu ki dişleri takırdadı. Ama artık hareket edebiliyordu. “İtiraf etmek bana ne kadar acı verse de, Mat, haklısın.”</p>

    <p>Mat alaylı bir yanıt verecek oldu, ama kadının sesinde zaten yeterince özür vardı. “Artık gidebilir miyiz? Sandar çatışma devam ederken sizi ırmağın yakınındaki küçük kapıdan çıkarabileceğimizi düşünüyor.”</p>

    <p>“Ben henüz gitmiyorum, Mat,” dedi Nynaeve.</p>

    <p>“Liandrin’i bulup derisini yüzmeyi düşünüyorum,” dedi Egwene, bunu gerçekten yapacakmış gibi bir tonla.</p>

    <p>“Benim tek istediğim,” dedi Elayne, “Joiya Byir’i ciyaklayana kadar yumruklamak, ama herhangi birini bulsak da olur.”</p>

    <p>“Hepiniz sağır mı oldunuz?” diye hırladı Mat. “Orada bir çatışma sürüyor! Buraya sizi kurtarmak için geldim ve kurtarmaya kararlıyım.” Egwene yanından geçerken yanağını okşadı. Elayne de öyle. Nynaeve yalnızca burnunu çekti. Mat ağzı bir karış açık, arkalarından bakakaldı. “Neden bir şey söylemedin?” diye hırladı hırsız avcısına.</p>

    <p>“Konuşmanın sana ne getirdiğini gördüm,” dedi Sandar yalnızca. “Ben aptal değilim.”</p>

    <p>“Eh, ben bir savaşın ortasında kalmıyorum!” diye bağırdı kadınlara. Küçük, sürgülü kapıda kaybolmak üzereydiler. “Ben gidiyorum, duydunuz mu?” Arkalarına bile bakmadılar. <em>Muhtemelen orada kendilerini öldürtürler! Onlar başka tarafa bakarken biri onları kılıçla biçer!</em> Hırlayarak değneğini omzuna dayadı ve peşlerinden yürümeye başladı. “Orada duracak mısın?” diye seslendi hırsız avcısına. “Bu kadar uzağa, ölmelerine izin vereyim diye gelmedim!”</p>

    <p>Sandar ona kırbaçlı odada yetişti. Üç kadın çoktan gitmişti, ama Mat onları bulmanın zor olmayacağını hissediyordu. <em>Havada asılı duran adamları takip et yeter! Lanet kadınlar!</em> Adımlarını hızlandırarak koşmaya başladı.</p>

    <p class="paragraf">Perrin Taş’ın koridorlarında yürüyerek Faile’den iz aradı. Onu iki kez daha kurtarmıştı; birinde, Remen’deki Aiel’i tutsak edene çok benzeyen demir bir kafesi kırmış, İkincisinde yan tarafına atmaca işlenmiş çelikten bir sandığı açmıştı. İki seferde de, Perrin daha adını söylemeden havaya karışmıştı. Çekirge havayı koklayarak yanında koşturuyordu. Perrin’in koku alma duyusu ne kadar keskin olsa da, kurdunki daha keskindi; onları sandığa götüren Çekirge olmuştu.</p>

    <p>Perrin onu gerçekten kurtarıp kurtaramayacağını merak etti. Uzun zamandır iz bulamıyorlar gibi görünüyordu. Taş’ın koridorları boştu, lambalar yanıyor, duvarlarda halılar ve silahlar asılı duruyordu, ama o ve Çekirge dışında hareket eden hiçbir şey yoktu. <em>Ama sanırım o Rand’dı.</em> Bir anlığına, birini kovalarmış gibi koşan bir adam görmüştü. <em>O olamaz. Olamaz, ama sanırım oydu.</em></p>

    <p>Çekirge aniden hızlandı, bronz kaplı bir başka çift kanatlı kapıya yöneldi. Perrin onun hızına ayak uydurmaya çalışınca takıldı, dizlerinin üzerine düştü ve yüzüstü devrilmemek için elini uzattı. İçini zayıflık esir aldı, tüm kasları suya dönüşmüş gibiydi. Bu duygu çekildikten sonra bile gücünün bir kısmı geri gelmedi. Ayağa kalkmak için çaba göstermesi gerekti. Çekirge dönüp ona baktı.</p>

    <p><em>Buradaki varlığın çok güçlü, Genç Boğa. Et zayıflıyor. Ona tutunacak kadar aldırmıyorsun. Kısa süre sonra et ve düş birlikte ölecek.</em></p>

    <p>“Onu bul,” dedi Perrin. “Tek istediğim bu. Faile’i bul.”</p>

    <p>Sarı gözler sarı gözlerle karşılaştı. Kurt döndü ve kapılara koştu. <em>Bunların ötesinde, Genç Boğa.</em></p>

    <p>Perrin kapılara ulaştı ve ittirdi. Kıpırdamadılar. Onları açmanın yolu yok gibi görünüyordu, kulp yoktu, tutacak hiçbir şey yoktu. Metale küçük bir desen işlenmişti, o kadar inceydi ki neredeyse göremeyecekti. Atmacalar. Bin minik atmaca.</p>

    <p><em>Burada olmalı. Fazla dayanabileceğimi sanmıyorum.</em> Bağırarak çekicini bronza savurdu. Büyük bir gong gibi çınladı. Yine vurdu ve çınlama derinleşti. Üçüncü bir darbeyle bronz cam gibi parçalandı.</p>

    <p>İçeride, kırık kapıların yüz adım ötesinde, tüneğe zincirlenmiş bir atmaca, bir ışık çemberiyle sarılıydı. Geniş odanın geri kalanı karanlıkla doluydu; karanlıkla ve yüzlerce kanadın hafif hışırtısıyla.</p>

    <p>Odaya doğru bir adım attı ve bir atmaca loşlukta dalışa geçti, geçerken pençelerini yüzüne uzattı. Perrin koluyla gözlerini örttü –pençeler kolunu yırttı– ve tüneğe doğru sendeledi. Kuşlar tekrar tekrar geldi, atmacalar daldı, saldırdı, derisini yırttı, ama o kollarından ve omuzlarından kanlar akarken, bir eliyle tünekteki atmacaya dikilmiş gözlerini koruyarak yürümeye devam etti. Çekici kaybetmişti; nerede olduğunu bilmiyordu, ama aramak için dönecek olursa daha bulamadan öleceğini biliyordu.</p>

    <p>Tüneğe ulaştığında kesici pençeler onu dizlerinin üstüne çökertti. Kolunun altından tünekteki atmacaya baktı, atmaca karanlık, kırpmadığı gözlerle karşılık verdi. Bacağını tutan zincir, kirpi şeklindeki küçük bir kilitle tüneğe tutturulmuştu. Perrin, kesici pençelerle çevresinde dönen başka atmacalara aldırmadan zinciri iki eliyle tuttu ve son gücüyle kopardı. Acı ve atmacalar, karanlık getirdi.</p>

    <p class="paragraf">Acılar içinde gözlerini açtı. Yüzü, kolları ve omuzları bin bıçakla doğranmış gibiydi. Fark etmezdi. Faile yanında diz çökmüş, o karanlık, çekik gözleri endişe dolu, yüzünü şimdiden kanla sırılsıklam olmuş bir kumaşla siliyordu.</p>

    <p>“Zavallı Perrin’im,” dedi yumuşak sesle. “Benim zavallı demircim. Çok kötü yaralandın.”</p>

    <p>Perrin daha fazla acıya sebep olan bir çabayla başını çevirdi. Yıldız’daki özel yemek odasıydı burası ve masa bacağının yanında, oyarak yapılmış kırık bir kirpi duruyordu. “Faile,” diye fısıldadı ona. “Atmacam.”</p>

    <p class="paragraf">Rand hâlâ Taşın Yüreği’ndeydi, ama burası farklıydı. Burada dövüşen adamlar, ölü adamlar yoktu, ondan başka kimse yoktu. Aniden büyük bir gong sesi Taş’ın her yerinde çınladı, sonra bir daha ve ayağının altındaki taşlar titredi. Gümleme üçüncü kez geldi, ama aniden, gong parçalanmış gibi kesildi. Her şey kıpırtısızlaştı.</p>

    <p><em>Bu yer neresi?</em> diye merak etti. <em>Daha da önemlisi, Ba’alzamon nerede?</em></p>

    <p>Ona yanıt verircesine, Moiraine’in fırlattığına benzer alev alev bir ok sütunların arasındaki gölgelerden fırladı ve göğsüne doğru uçtu. Rand’ın bileği içgüdüyle kılıcı çevirdi; <em>Callandor</em>’a <em>saidin</em> akışları göndermesine sebep olan, başka her şeyden çok içgüdüydü. Güç seli kılıcın ona doğru uçan çubuktan daha parlak yanmasına sebep oldu. Rand’ın varoluş ile yok oluş arasındaki kararsız dengesi sallandı. O selin onu tüketeceği kesindi.</p>

    <p>Işık oku <em>Callandor</em>’a çarptı ve kenarında bölünerek iki yanından geçip gitti. Rand ceketinin kavrulduğunu hissetti, yanmaya başlayan yünün kokusunu aldı. Arkasında, donmuş ateşten, sıvı ışıktan oluşan iki diş, dev kızıltaş sütunlara çarptı; çarptıkları yerde taş yok oldu ve yanan çubuklar başka sütunları deldi, onları da o anda yok etti. Sütunlar devrilirken, toz bulutları içinde taş parçaları saçarak parçalanırken, Taşın Yüreği gürledi. Ama ışığın yolundaki her şey hemen, tamamen yok oluyordu.</p>

    <p>Gölgelerden bir öfke hırlaması geldi, saf beyaz ısıdan oluşan alev alev ok kayboldu.</p>

    <p>Rand, önündeki bir şeye vuruyormuş gibi <em>Callandor</em>’u savurdu. Kılıcı belirsizleştiren beyaz ışık uzandı, ileride alevlendi ve hırlayanı saklayan kızıltaş sütunu biçti. Cilalı taş ipek gibi yarıldı. Kesik sütun titredi; bir kısmı koparak tavandan düştü, yerdeki dev gibi, çentikli parçalara çarptı. Gürleme durduğunda Rand ötede taş üzerinde çizme sesleri duydu. Koşma sesi.</p>

    <p><em>Callandor</em>’u hazır ederek Ba’alzamon’un peşinden seğirtti.</p>

    <p>Yürek’ten çıkan yüksek kemerli kapı, o ulaştığında yıkıldı. Duvarın tamamı toz ve taş bulutları içinde, onu gömmek istercesine düştü, ama Rand duvara Güç fırlattı ve her şey havada süzülen tozlara dönüştü. Koşmaya devam etti. Ne yaptığından, nasıl yaptığından emin değildi, ama üzerinde düşünecek zamanı yoktu. Ba’alzamon’un uzaklaşan, Taş’ın koridorlarında yankılanan ayak seslerinin ardından koştu.</p>

    <p>Myrddraaller ve Trolloclar yoktan var oldu, dev hayvansı şekiller, öldürme arzusuyla çarpılmış gözsüz yüzler, yüzlercesi. Öyle ki önünde ve arkasında koridoru tıka basa doldurmuşlardı, tırpan gibi kılıçlar ve ölümcül siyah çelikten kılıçlar kanını arıyordu. Rand nasıl yaptığını bilmeden onları buhara dönüştürdü, önünde yok oldular. Aniden çevresindeki hava boğucu bir is oldu, burun deliklerini tıkadı, nefesini kesti, ama o yine havayı taze, serin bir sisle dolu hale getirdi. Önünde, ayaklarının dibinde alevler sıçradı, duvarlardan ve tavandan fışkırdı, öfkeli akımlar yer ve duvar halılarını, masaları ve dolapları küle çevirdi, önlerindeki süsleri ve lambaları eriyik altın damlaları halinde saçtı; Rand alevleri dümdüz etti, onları taşların üzerinde kızıl bir parıltı şeklinde dondurdu.</p>

    <p>Çevresindeki taşlar belirsizleşerek sis oldu; Taş belirsizleşti. Gerçeklik titredi; Rand Taş’ın da, kendisinin de çözüldüğünü hissedebiliyordu. Buradan başka bir yere, hiçbir şeyin var olmadığı bir yere ittiriliyordu. <em>Callandor</em> ellerinde güneş gibi alevlendi, öyle ki Rand onun eriyeceğini sandı. İçinde kabaran Tek Güç dalgası ile kendisinin de eriyeceğini düşündü, bir şekilde o selin yönünü değiştirerek çevresinde açılan deliği tıkadı, kendini varoluşun eşiğinde tuttu. Taş yine katılaştı.</p>

    <p>Yaptığının ne olduğunu hayal bile edemiyordu. Tek Güç içinde çırpınıyordu, öyle ki kendini tanıyamıyordu, öyle ki kendisi olamıyordu, öyle ki kendisi olan şey yok olmak üzereydi. Kararsız dengesi sallandı. İki yanda da sonsuz bir uçurum vardı, içinden kılıca akan Güç tarafından yok edilmek vardı. Ancak usturanın keskin ucunda dans etmekte, kararsız bir emniyet vardı. <em>Callandor</em> elinde öyle parlıyordu ki, Rand’a güneşi taşıyormuş gibi geliyordu. İçindeki loşlukta, fırtınadaki mum alevi gibi titreşen bir güven vardı. <em>Callandor</em>’u tutarken her şeyi yapabilirdi. Her şeyi.</p>

    <p>Sonsuz koridorlar boyunca koştu, usturanın ucunda dans etti, onu öldürecek olanı, öldürmesi gerekeni kovaladı. Bu sefer başka son olamazdı. Bu sefer içlerinden biri ölmek <em>zorundaydı!</em> Bunu Ba’alzamon’un da bildiği açıktı. Hep kaçıyordu, hep görüş alanının dışında kalıyordu, yalnızca kaçışının sesi Rand’ın devam etmesini sağlıyordu, ama kaçarken bile Tear Taşı olmayan Tear Taşı’nı Rand’ın aleyhine çeviriyordu ve Rand içgüdü, tahminler ve şans ile mücadele ediyordu, savaşıyor, Güç sayesinde, tereddüde düşecek olursa onu tamamen tüketecek alet ve silah sayesinde o bıçak sırtında mükemmel bir dengeyle koşuyordu.</p>

    <p>Koridorlar yerden tavana, denizin dibi kadar koyu ve kara bir su doldu, nefesini kesti. Bilmeden suyu yine hava yaptı ve koşmaya devam etti. Aniden hava öyle bir ağırlık kazandı ki derisinin her noktası bir dağ taşıyormuş gibi geldi, onu her yönden sıkıştırdı. Bir anda, ezilip hiçliğe dönüşmeden önce çevresinde esen Güç selinden dalgalar seçti –nasıl, neden, hangisi, bilmiyordu; düşünmek ya da bilmek için fazla hızlıydı– ve baskı kayboldu. Ba’alzamon’u kovaladı. Derken hava, aniden onu saran katı taşa döndü, sonra eriyik taşa, sonra da ciğerlerini dolduracak bir hiçliğe. Çizmelerinin altındaki yer, aniden her kilosu tonlara dönüşmüş gibi onu çekti, sonra tüm ağırlık yok oldu, öyle ki bir adım sonra kendini havada dönerken buldu. Görünmez ağızlar zihnini bedeninden koparmak için, ruhunu yırtmak için açıldı. Her tuzaktan kurtuldu ve koşmaya devam etti; Ba’alzamon’un onu yok etmek için çarpıttığı her şeyi nasıl yaptığını bilmeden düzeltti. Belirsizce, bir şekilde her şeyi doğal dengesine döndürdüğünü, varoluş ile hiçlik arasındaki o ince çizgideki dansı ile düzene soktuğunu biliyordu, ama bu bilgi uzaktı. Farkında olduğu tek şey kovalamacaydı, avdı, avı sona erdirmesi gereken ölümdü.</p>

    <p>Ve sonra yine Taşın Yüreği’ndeydi, eskiden duvar olan moloz kaplı aralıktan yürüyordu. Sütunların bazıları şimdi kırık dişler gibi tavandan asılı duruyordu. Ve Ba’alzamon, gözleri alev alev, gölgelere sarınmış, önünde geriliyordu. Çelik halatlar gibi siyah çizgiler Ba’alzamon’dan çevresine üşüşen karanlığa uzanıyor, o karanlığın içinde hayal edilemez yüksekliklerde ve uzaklıklarda gözden kayboluyordu.</p>

    <p>“Beni yok edemeyeceksin!” diye haykırdı Ba’alzamon. Ağzı ateşti; çığlığı sütunların arasında yankılandı. “Ben alt edilemem! Bana yardım et!” Onu saran karanlığın bir kısmı Rand’ın ellerine süzüldü, öylesine kara bir top oldu ki, <em>Callandor</em>’un ışığı bile tükenir gibi göründü. Ba’alzamon’un gözlerindeki ateşlerde aniden zafer alevlendi.</p>

    <p>“Sen yok oldun!” diye bağırdı Rand. <em>Callandor</em> ellerinde savruldu. Kılıcın ışığı karanlığı çalkaladı, Ba’alzamon’un çevresindeki çelik halatları kesti ve Ba’alzamon sarsıldı. Sanki ondan iki tane varmış gibi aynı anda hem büzüldü, hem irileşti. “Sen yok oldun!” Rand parlak kılıcı Ba’alzamon’un göğsüne sapladı.</p>

    <p>Ba’alzamon çığlık attı ve yüzündeki ateşler vahşice alevlendi. “Aptal!” diye uludu. “Karanlığın Yüce Efendisi asla alt edilemez!”</p>

    <p>Ba’alzamon’un bedeni yığılırken, çevresindeki gölge kaybolurken, Rand <em>Callandor</em>’u çekip kurtardı.</p>

    <p>Ve aniden Rand bir başka Taşın Yüreği’ndeydi, sağlam sütunlarla çevrili olanında. Ve peçeli adamlar, miğferli ve zırhlı adamlar çığlık atarak ölüyordu. Moiraine hâlâ kızıltaştan sütunun dibinde yığılmış, yatıyordu. Rand’ın ayaklarının dibinde, sırtüstü yayılmış, göğsünde yanık bir delik olan bir adam yatıyordu. Orta yaşlarında, yakışıklı bir adam olabilirdi, ama gözleri ve ağzının olması gereken yerde, içinden siyah dumanlar tüten çukurlar vardı.</p>

    <p><em>Başardım,</em> diye düşündü. <em>Ba’alzamon’u öldürdüm, Shai’tan’ı öldürdüm! Son Savaş’ı kazandım! Işık, ben GERÇEKTEN Yenidendoğan Ejder’im! Ulusları parçalayan, Dünyayı Kıran. Hayır! Kırılışa son vereceğim, ölümlere son vereceğim! SON BULMASINI sağlayacağım!</em></p>

    <p><em>Callandor</em>’u başının üzerine kaldırdı. Kılıçtan gümüş bir şimşek fışkırdı, çentikli akımlar yukarıdaki büyük kubbeye fırladı. “Durun!” diye bağırdı. Çatışma durdu; adamlar şaşkınlık içinde peçelerin üzerinden, miğferlerin altından ona baktı. “Ben Rand al’Thor’um!” diye seslendi, odada çınlayan bir sesle. “Ben Yenidendoğan Ejder’im!” <em>Callandor</em> elinde parlıyordu.</p>

    <p>Peçeli ve miğferli adamlar önünde teker teker diz çöktüler ve haykırdılar. “Ejder yeniden doğdu! Ejder yeniden doğdu!”</p>
  </div>
</body>
</html>
