<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="24. Gözlemler ve Keşifler">24<br />
    Gözlemler ve Keşifler</h1>

    <p>Oymalı kepenklerden sızan, yatağın üzerinde süzülen gün ışığı Mat’i uyandırdı. Bir an kaşlarını çatarak yattı. Uykuya yenilmeden önce Tar Valon’dan kaçmak için bir plan yapamamıştı, ama pes de etmemişti. Hafızasının çoğu hâlâ sislerle sarılıydı, ama pes etmeyecekti.</p>

    <p>İki hizmetkâr kadın, sıcak su ve yiyecekle tıka basa dolu bir tepsiyle içeri daldılar, kahkahalar attılar, ona şimdiden ne kadar iyi göründüğünü, Aes Sedailerin söylediklerini yaparsa nasıl kısa zamanda ayağa kalkacağını söylediler. Mat kısa yanıtlar verdi, sesinin kızgın çıkmaması için çaba gösterdi. <em>Bırak uysal davranacağımı sansınlar.</em> Tepsiden yükselen kokuları alınca midesi guruldadı.</p>

    <p>Kadınlar gittikten sonra battaniyeyi yana attı, yataktan fırladı, ağzına yarım dilim jambon tıkar tıkmaz yıkanmak ve tıraş olmak için su doldurdu. Lavabonun üzerindeki aynaya bakınca, yüzünü sabunlamayı bıraktı. Daha iyi görünüyordu.</p>

    <p>Yanakları hâlâ zayıftı, ama önceki kadar değil. Gözlerinin altındaki koyu renk halkalar kaybolmuştu, gözleri artık derinlere kaçmış görünmüyordu. Dün gece yediği her lokma kemiklerini biraz örtmek için harcanmış gibi görünüyordu. Hatta kendisini daha güçlü hissediyordu.</p>

    <p>“Bu hızla,” diye mırıldandı, “onlar anlamadan gitmiş olurum.” Ama tıraş olduktan sonra oturup tepsideki her jambon, şalgam ve armudu yeyip bitirince yine şaşırdı.</p>

    <p>Yemeğini yedikten sonra yine yatmasını beklediklerinden emindi, ama bunun yerine giyindi. Çizmelerine yerleşmeleri için ayaklarını yere vurarak yedek giysilerini gözden geçirdi ve şimdilik onları bırakmaya karar verdi. <em>İlk önce ne yapacağımı bilmeliyim. Ve eğer onları bırakmak zorunda kalırsam...</em> Zar kaplarını kesesine tıktı. Onlar yanardayken, dilediği kadar giysi edinebilirdi.</p>

    <p>Kapıyı açıp dışarıya baktı. Açık renkli, altın ağaç kaplamalı kapılar koridor boyunca uzanıyordu. Aralarda renkli duvar halıları, yerdeki beyaz taş döşemelerin üzerinde mavi halıdan bir yolluk vardı. Ama ortalıkta kimse yoktu. Nöbetçi yoktu. Pelerinini bir omzunun üzerine attı ve odadan çıktı. Şimdi dışarı çıkış yolunu bulması gerekiyordu.</p>

    <p>İstediği şeyi, yani dışarı açılan kapıyı bulmadan önce biraz gezinmesi, merdiven inmesi, koridorlarda ve açık avlularda yürümesi gerekti ve bu sırada insanlar gördü; işleri peşinde koşturan hizmetkâr kadınlar ve beyaz elbiseli çömezler. Çömezler hizmetkârlardan daha hızlı koşturuyordu. İri sandıklar ve başka ağır yükler taşıyan, bir avuç kaba giyimli erkek hizmetkâr. Çizgili elbiseleri içinde Kabuledilmişler. Hatta birkaç Aes Sedai.</p>

    <p>Aes Sedailer uzun adımlarla, her nereye gidiyorlarsa oraya yürürken onu fark etmiş gibi görünmedi ya da geçerken bir bakış fırlatmaktan başka bir şey yapmadı. Mat’in üzerinde köylü giysileri vardı, ama iyi dikilmiş giysilerdi; serseri gibi görünmüyordu ve hizmetkâr adamlar, erkeklerin de Kule’nin bir parçası olduğunu gösteriyordu. Mat kendisini de hizmetkâr olarak kabul edeceklerini düşünüyordu ve bir şey taşımasını istemedikleri sürece, bu onun için hiç sorun değildi.</p>

    <p>Gördüğü kadınların hiçbiri Egwene, Nynaeve, hatta Elayne olmadığı için üzüldü. <em>Zamanının yarısını burnunu havaya dikerek geçiriyor olsa bile, güzel bir kız o. Ve Egwene ile Hikmet’i nasıl bulabileceğimi söyleyebilir. Onlara hoşça kal demeden gidemem. Işık, kendileri de Aes Sedai olacağı için beni ele vermezler, herhalde. Yak beni, aptalın tekiyim! Bunu asla yapmazlar. Her durumda, bu riske gireceğim.</em></p>

    <p>Ama dışarı çıkınca, yalnızca birkaç beyaz bulutun süzüldüğü parlak sabah göğünü görünce, kadınları bir süreliğine aklından çıkardı. Ortasında sade, taştan bir çeşmenin, diğer yanda gri taştan bir kışlanın bulunduğu geniş, taş döşeli bir avluya bakıyordu. Kışla, taşların arasındaki kenarlıklı yuvarlak boşlukların içinde büyüyen birkaç ağacın arasında, dev bir kaya gibi görünüyordu. Gömlekleri içinde askerler uzun, alçak binanın önünde oturmuş, silahları, zırhları ve koşum takımlarıyla ilgileniyordu. Şu anda aradığı şey askerlerdi.</p>

    <p>Avluda gezindi, yapacak daha iyi bir işi yokmuş gibi askerleri izledi. Çalışırken, hasadı tamamlamış adamlar gibi kendi aralarında konuşuyor, gülüşüyorlardı. Bazen içlerinden biri, aralarında gezinen Mat’e merakla bakıyordu, ama orada bulunma hakkına itiraz eden olmadı. Zaman zaman kayıtsız sorular soruyordu. Ve sonunda aradığı yanıtı aldı.</p>

    <p>“Köprü nöbetçisi mi?” dedi Mat’ten ancak beş yaş büyük olabilecek tıknaz, siyah saçlı bir adam. Konuşmasında ağır bir Illian aksanı vardı. Genç olsa da, sol yanağı boyunca ince bir yara izi uzanıyordu ve kılıcını yağlayan elleri beceri ve aşinalıkla hareket ediyordu. İşine dönmeden önce gözlerini kısarak Mat’e baktı. “Ben köprü nöbetindeyim. Bu akşama orada olacağım. Neden soruyorsun?”</p>

    <p>“Yalnızca nehrin karşı tarafında durumun nasıl olduğunu merak ettim.” <em>Bunu öğrenmem iyi olur.</em> “Yolculuk etmeye uygun mu? Benim bildiğimden daha fazla yağmamışsa çamurlu olamaz.”</p>

    <p>“Nehrin hangi yanı?” diye sordu asker sakin sakin. Gözlerini, kılıç boyunca gezdirdiği yağlı paçavradan ayırmadı.</p>

    <p>“Ah... doğu. Doğu yanı.”</p>

    <p>“Çamur yok. Beyazpelerinler var.” Adam tükürmek için bir yana eğildi, ama sesi değişmedi. “Beyazpelerinler on beş kilometre dahilindeki bütün köylere burunlarını sokuyorlar. Henüz kimseyi incitmediler, ama orada olmaları bile halkı sinirlendirmek için yeterli. Bizi kışkırtmaya çalışmıyorlarsa Talih dürtsün beni, ellerinden gelse saldıracak gibi görünüyorlar. Yolculuk etmek isteyenler için hiç iyi değil.”</p>

    <p>“Ya batı?”</p>

    <p>“Aynı.” Asker bakışlarını kaldırdı. “Ama sen ne doğuya, ne batıya gideceksin, evlat. Adın Matrim Cauthon değilse, Talih yanıma uğramasın. Dün gece bizzat bir Aes Sedai nöbet tuttuğum köprüye geldi. Yüz hatlarını ezberletene kadar tekrarladı. Konuk olduğunu söyledi, zarar verilmeyecekmişsin. Ama şehirden çıkmana da izin verilmeyecek. Bunun için ellerinin ve ayaklarının bağlanması gerekse bile.” Gözleri kısıldı. “Onlardan bir şey mi çaldın?” diye sordu kuşkuyla. “Aes Sedailerin konuk ettiklerine benzemiyorsun.”</p>

    <p>“Ben hiçbir şey çalmadım!” dedi Mat kızgınlıkla. <em>Yak beni, daha biraz üzerinde çalışmaya bile fırsatım olmadı. Hepsi beni biliyor olmalı.</em> “Ben hırsız değilim!”</p>

    <p>“Yok, yüzünde gördüğüm bu değil. Hırsızlık değil. Ama sende, bana üç gün önce Valere Borusu’nu satmaya çalışan adamın yüzü var. Adam öyle dedi, boru tamamen eğilmiş ve perişan durumdaydı. Senin satacak bir Valere Borun var mı? Ya da belki Ejder kılıcın?”</p>

    <p>Mat Boru’dan bahsedilince yerinde sıçradı, ama sesini sakin tutmayı başardı. “Ben hastaydım.” Şimdi diğer nöbetçiler de ona bakıyordu. <em>Işık, şimdi hepsi buradan ayrılmamam gerektiğini öğrenecek.</em> Zorla bir kahkaha attı. “Kardeşler bana Şifa verdi.” Nöbetçilerden bazıları kaşlarını çattı. Belki başka erkeklerin Aes Sedailere kardeş demeyecek kadar saygı göstermesi gerektiğini düşünüyorlardı. “Sanırım tüm gücümü kazanmadan gitmemi istemiyorlar.” Onu izleyen tüm adamların bunu kabul etmesini istiyordu. <em>Yalnızca Şifa görmüş bir adam. Daha fazlası değil. Onu daha fazla düşünme zahmetine girmeseniz de olur.</em></p>

    <p>Illianlı başını salladı. “Yüzünde hastalık izi de var. Belki sebep budur. Ama hasta bir adamı şehirde tutmak için bu kadar çaba harcandığını hiç duymadım.”</p>

    <p>“Sebep bu,” dedi Mat kararlılıkla. Hepsi hâlâ ona bakıyordu. “Eh, gitsem iyi olacak. Yürüyüş yapmamı söylediler. Uzun yürüyüşler. Gücümü kazanmam için, bilirsin.”</p>

    <p>Giderken onu takip eden gözleri hissetti ve kaşlarını çattı. Yalnızca tarifinin ne kadar uzaklara kadar aktarıldığını öğrenmek istemişti. Köprü nöbetçilerinin subaylarından başkasına gitmemişse, dışarı süzülmeyi başarabilirdi. Görülmeden yerlere süzülmeyi hep iyi becermişti. Ve bir yerlerden dışarı. Bu, anneniz hep bir yaramazlık peşinde olduğunuzdan kuşkulanırken ve sizi ele verecek dört kız kardeşiniz varken geliştirmeniz gereken bir beceriydi. <em>Ama şimdi kalktım yarım kışla dolusu askerin beni tanımasını sağladım. Kan ve lanet küller!</em></p>

    <p>Kule arazisinin çoğu ağaçlarla doluydu, meşinyapraklar, kâğıtkabuklar ve karaağaçlar. Kısa süre sonra kendini geniş, kıvrımlı, çakıltaşı döşeli bir yolda yürürken buldu. Ağaç tepelerinden görünen kuleler olmasa, kırlarda uzanan bir yol da olabilirdi. Bir de arkasında, omuzlarına yıkılmış gibi ağırlığını hissettiği Beyaz Kule’nin kütlesi olmasa. Kule’den çıkan, nöbet tutulmayan yolları bulmanın yolu bu gibi görünüyordu. Eğer öyle yollar varsa.</p>

    <p>Çömez elbisesi içinde bir kız ileride, yolda belirdi. Kararlılıkla ona doğru yürüyordu. Düşüncelere dalmış olduğundan, başta Mat’i görmedi. Mat kızın iri, koyu renk saçlarını ve örgülerini görecek kadar yaklaştığı zaman, aniden sırıttı. Bu kızı tanıyordu –anılar puslu derinliklerden yukarı süzüldü– ama onu burada bulmayı hiç beklemiyordu. Onu bir daha göreceğini hiç düşünmemişti. Kendi kendine sırıttı. <em>Kötü şansı dengeleyen iyi şans.</em> Hatırladığı kadarıyla, kız delikanlılardan pek hoşlanıyordu.</p>

    <p>“Else,” diye seslendi kıza. “Else Grinwell. Beni hatırlıyorsun, değil mi? Mat Cauthon. Bir arkadaşımla beraber babanın çiftliğini ziyaret etmiştik. Hatırladın mı? Demek Aes Sedai olmaya karar verdin.”</p>

    <p>Kız durdu ve ona baktı. “Sen ayakta, dışarıda ne yapıyorsun?” dedi soğuk bir sesle.</p>

    <p>“Sen de biliyorsun demek.” Mat kıza yaklaştı, ama kız gerileyerek aralarındaki mesafeyi korudu. Mat durdu. “Bulaşıcı değil. Şifa gördüm, Else.” O iri, siyah gözler hatırladığından daha bilgiçti ve eskisi kadar sıcak değildi, ama Mat Aes Sedai olmak için çalışmanın buna neden olabileceğini düşündü. “Neyin var, Else? Beni tanımıyormuşsun gibi davranıyorsun.”</p>

    <p>“Seni tanıyorum,” dedi kız. Tavırları hiç Mat’in hatırladığı gibi değildi. Mat onun artık Elayne’e bir şeyler öğretebileceğini düşündü. “Yapmam gereken... işler var. Bırak geçeyim.”</p>

    <p>Mat yüzünü buruşturdu. Yol yan yana altı kişinin rahatlıkla yürüyebileceği kadar genişti. “Sana bulaşıcı olmadığını söyledim.”</p>

    <p>“Bırak geçeyim!”</p>

    <p>Mat kendi kendine mırıldanarak yolun bir kenarına çekildi. Kız, Mat’in yaklaşmadığından emin olmak için gözetleyerek, diğer yandan geçti. Sonra adımlarını hızlandırdı, bir dönemecin arkasında gözden kaybolana kadar omzunun üzerinden bakışlar fırlatarak uzaklaştı.</p>

    <p><em>Takip etmediğimden emin olmak için,</em> diye düşündü Mat keyifsizce. <em>İlk önce askerler, şimdi de Else. Bugün şansım berbat.</em></p>

    <p>Yine yürümeye başladı ve ileriden, yan taraftan, bir düzine sopa birbirine çarpılıyormuş gibi şiddetli takırtılar işitti. Meraklanarak o tarafa, ağaçların arasına yöneldi.</p>

    <p>Biraz yürüyünce geniş, çıplak bir açıklığa geldi. Toprak ezilmiş, sertleşmişti. Meydan en az elli adım genişliğinde ve yüz adım uzunluğundaydı. Çevresinde, ağaçların altında ahşap masalar, masaların üstünde de dövüş değnekleri, birbirlerine gevşek bir biçimde bağlanmış tahta çubuklardan yapılmış egzersiz kılıçları, birkaç tane de gerçek kılıç, balta ve mızrak vardı.</p>

    <p>Açıklıkta, ikili gruplar halinde sıralanmış, çoğu beline kadar soyunmuş adamlar egzersiz kılıçlarıyla birbirlerine saldırıyordu. Bazıları öyle rahat hareket ediyordu ki, birbirleriyle dans ediyor gibi görünüyorlardı. Bir duruştan diğerine akıyorlar, kesintisiz hareketlerle saldırıları karşılıyorlardı. Onları diğerlerinden ayıran, becerilerinden başka işaret yoktu, ama Mat Muhafızları izlediğinden emindi.</p>

    <p>O kadar rahat hareket etmeyenlerin tamamı daha gençti ve her çift, kıpırdamadan dururken bile tehlikeli bir zarafet yayan daha yaşlı birer adamın dikkatli bakışları altında çalışıyordu. <em>Muhafızlar ve öğrenciler,</em> diye karar verdi Mat.</p>

    <p>Tek seyirci kendisi değildi. On adım ötede, yaşı belirsiz yüzleriyle yarım düzine Aes Sedai ve etekleri çizgili beyaz elbiseleri içinde birçok Kabuledilmiş durmuş, taş blokundan oyulmuş gibi görünen bir Muhafız’ın gözetimindeki beline kadar çıplak, terden sırılsıklam iki delikanlıyı izliyorlardı. Muhafız elindeki kısa saplı, dumanlar tüttüren pipoyu oynatarak öğrencilerine talimat veriyordu.</p>

    <p>Mat bir meşinyaprağın altına bağdaş kurup oturarak yerden üç iri çakıltaşı çıkardı ve boş boş elinde çevirmeye başladı. Tam olarak zayıf hissetmiyordu kendini, ama oturmak iyi gelmişti. Kule arazisinden çıkmanın bir yolu varsa, Mat kısa bir dinlenme molası verirken başını alıp gidecek hali yoktu.</p>

    <p>Beş dakika oturmadan Aes Sedailer ile Kabuledilmişlerin kimi izlediğini anladı. Taş bloku gibi Muhafız’ın öğrencilerinden biri kedi gibi hareket eden uzun boylu, kıvrak bir gençti. <em>Ve neredeyse bir kız kadar güzel,</em> diye düşündü Mat alayla. Bütün kadınlar, hatta Aes Sedailer parıl parıl gözlerle uzun boylu gence bakıyordu.</p>

    <p>Uzun boylu adam egzersiz kılıcını Muhafızlar kadar beceriyle kullanıyor, zaman zaman öğretmeni sert bir sesle onun hareketlerini onaylayan yorumlarda bulunuyordu. Mat’in yaşlarında, kızıl altın rengi saçlı bir genç olan rakibi yeteneksiz olduğundan değil. Mat’in görebildiği kadarıyla delikanlı oldukça yetenekliydi, gerçi Mat kılıçlar hakkında fazla bir şey bildiğini iddia edemezdi. Altın saçlı adam şimşek gibi gelen her saldırıyı karşılıyor, birbirine bağlanmış tahta parçaları ona çarpamadan darbeyi uzaklaştırıyordu, hatta zaman zaman o da saldırıyordu. Ama yakışıklı adam bir yürek atımı kadar sürede o saldırılara karşılık verip akıcı bir hareketle yeniden saldırıya geçiyordu.</p>

    <p>Mat taşları bir eline kaydırdı, ama havada çevirmeye devam etti. Aralarından herhangi biriyle dövüşmeyi isteyeceğini sanmıyordu. Hele kılıçla hiç.</p>

    <p>“Mola!” Muhafız’ın sesi bir kovadan dökülen taşlar gibi çıkmıştı. İki adam göğüsleri inip kalkarak egzersiz kılıçlarını yere bıraktılar. Saçları terden keçeleşmişti. “Ben pipomu bitirene kadar dinlenebilirsiniz. Ama hızlı dinlenin; bitirmek üzereyim.”</p>

    <p>Çevrede dans edip durmayı bıraktıklarında, Mat kızıl altın saçlı delikanlıyı iyice gördü ve çevirdiği taşları bırakıverdi. <em>Hay kavrulayım, para kesemin tamamına iddiaya girerim ki bu Elayne’in erkek kardeşi. Diğeri de Galad olmalı, değilse çizmelerimi yerim.</em> Tümentepe’den buraya yaptıkları yolculuk boyunca, Elayne’in konuşmalarının yarısı Gawyn’in erdemleri ve Galad’ın kötülükleri üzerineydi. Ah, Elayne’e göre Gawyn’in de kötü tarafları vardı, ama hepsi çok önemsizdi; Mat’e, bir kız kardeşten başka kimsenin kötü diye bakmayacağı şeyler gibi gelmişti. Mat’e göre, Galad ise her annenin isteyebileceği türden bir oğuldu. Mat, Galad’ın yanında fazla zaman geçirmek istemeyeceğini düşünüyordu. Ne zaman Galad’dan bahsedilse Egwene kızarıyordu, ama kimsenin fark etmediğini sanıyor gibiydi.</p>

    <p>Gawyn ile Galad durunca izleyen kadınlarda bir dalgalanma oldu, hepsi aynı anda öne çıkacak gibi göründüler. Ama Gawyn Mat’i fark etti, sessizce Galad’a bir şey söyledi ve ikisi kadınların yanından yürüyüp geçtiler. Aes Sedailer ile Kabuledilmişler gözleri ile takip etmek üzere döndüler. İkisi yaklaşırken Mat ayağa kalktı.</p>

    <p>“Sen Mat Cauthon’sun, değil mi?” dedi Gawyn sırıtarak. “Egwene’in tasvirinden tanıyacağımdan emindim. Ve Elayne’in. Hastaymışsın. Şimdi daha iyi misin?”</p>

    <p>“İyiyim,” dedi Mat. Gawyn’e, “Lordum” gibi bir şey söylemesi gerekip gerekmediğini düşündü. Elayne’e “Leydim” demeyi reddetmişti –aslında kız bunu talep ettiğinden değil– ve erkek kardeşine daha iyi davranmamaya karar verdi.</p>

    <p>“Egzersiz avlusuna kılıç kullanmayı öğrenmek için mi geldin?” diye sordu Galad.</p>

    <p>Mat başını iki yana salladı. “Yalnızca yürüyüşe çıkmıştım. Kılıçlar hakkında pek bir şey bilmem. Sanırım ben iyi bir yay ya da değneğe güvenmeyi tercih ederim. Onları kullanmayı biliyorum.”</p>

    <p>“Nynaeve’in yanında çok zaman harcayacaksan,” dedi Galad, “kendini korumak için bir yaya, bir değneğe ve bir kılıca ihtiyacın olacak. Üstelik bu kadarı da yeter mi, emin değilim.”</p>

    <p>Gawyn şaşkınlık içinde ona baktı. “Galad, şaka yapmaya çok yaklaştın.”</p>

    <p>“Benim de mizah anlayışım var, Gawyn,” dedi Galad kaşlarını çatarak. “İnsanlarla alay etmekten hoşlanmadığım için sen yok sanıyorsun.”</p>

    <p>Gawyn başını iki yana sallayarak Mat’e döndü. “Kılıç kullanmayı öğrenmelisin. Bugünlerde herkesin işine yarayacak türden bir bilgi. Arkadaşın –Rand al’Thor– son derece sıradışı bir kılıç taşıyordu. Ondan haber aldın mı?”</p>

    <p>“Rand’ı uzun zamandır görmedim,” dedi Mat telaşla. Bir an için, Rand’dan bahsettiği zaman Gawyn’in bakışları derinlik kazandı. <em>Işık, Rand’dan haberi var mı? Olamaz. Varsa, sırf Rand’ın arkadaşı olduğum için beni Karanlıkdostu ilan eder. Ama bir şeyler biliyor.</em> “Kılıç her şey değildir, bilirsin. Sizde bir kılıç, bende bir değnek varken ikinizden herhangi birine karşı koyabilirim bence.”</p>

    <p>Gawyn’in öksürüğünün bir kahkahayı örtmek için olduğu açıktı. Aşırı nezaketle konuştu, “Çok iyi olmalısın.” Galad’ın yüzünde apaçık bir inanmazlık ifadesi vardı.</p>

    <p>Belki ikisinin de onun fena halde böbürlendiğini düşünmeleri yüzündendi. Belki askerleri sorgularken yanlış davranması yüzünden. Belki, oğlanlardan bu kadar hoşlanırken Mat’ten uzak durmak isteyen Else ve Galad’a bir sürahi dolusu kremaymış gibi bakan o kadınlar yüzünden. Aes Sedai ve Kabuledilmiş ya da değil, hepsi kadındı. Tüm bu açıklamalar Mat’in kafasından geçti, ama öfkeyle hepsini reddetti. Özellikle de sonuncusunu. Bunu yapacaktı, çünkü eğlenceli olacaktı. Ve ona biraz para kazandırabilirdi. Üstelik şansının dönmüş olmasına da ihtiyacı yoktu.</p>

    <p>“İkinizden ikişer gümüş markaya karşı benim iki gümüş markamla iddiaya girerim ki,” dedi, “söylediğim şekilde ikinizi aynı anda yenebilirim. Bundan daha adil bahis bulamazsınız. Siz iki kişisiniz, ben bir, bu yüzden ikiye karşı bir, adil bir koşul.” Yüzlerindeki şaşkınlığı görünce neredeyse yüksek sesle gülecekti.</p>

    <p>“Mat,” dedi Gawyn, “iddiaya girmeye gerek yok. Sen hasta yatağından kalktın. Belki sen güçlendiğin zaman deneriz.”</p>

    <p>“Hiç de adil bir iddia olmaz,” dedi Galad. “Şimdi ya da daha sonra, bu iddiayı asla kabul etmem. Sen Egwene ile aynı köydensin, değil mi? Ben... Ben onun bana kızmasını istemem.”</p>

    <p>“Bunun Egwene ile ne ilgisi var? Kılıcınızla bana bir kez vurun, ikinize de birer gümüş marka veririm. Ben sizi pes ettirene kadar vurursam, siz bana ikişer marka verirsiniz. Bunu yapabileceğinizi düşünmüyor musunuz?”</p>

    <p>“Bu saçmalık,” dedi Galad. “Değil iki, bir eğitimli kılıç kullanıcısına karşı bile hiç şansın olmaz. Ben böyle bir avantajdan faydalanmam.”</p>

    <p>“Böyle mi düşünüyorsun?” diye sordu yuvarlanan taşlar gibi bir ses. İri Muhafız aralarına katıldı; kalın, siyah kaşları çatılmıştı. “Siz ikiniz kılıçta, değnekli bir oğlanı yenecek kadar iyi olduğunuzu mu düşünüyorsunuz?”</p>

    <p>“Adil olmaz, Hammar Gaidin,” dedi Galad.</p>

    <p>“Hasta yatağından kalktı,” diye ekledi Gawyn. “Buna gerek yok.”</p>

    <p>“Avluya,” diye gıcırdadı Hammar, başını arka tarafa sallayarak. Galad ve Gawyn, Mat’e üzüntüyle baktılar, sonra itaat ettiler. Muhafız Mat’i kuşkuyla baştan ayağa süzdü. “Bunu yapabileceğinden emin misin, evlat? Sana yakından bakınca da, yatakta kalmalıydın.”</p>

    <p>“Daha yeni kalktım,” dedi Mat, “ve yapabilirim. Yapabilmem gerek. İki markamı kaybetmek istemiyorum.”</p>

    <p>Hammar’ın kalın kaşları şaşkınlık içinde kalktı. “İddia konusunda kararlı mısın, evlat?”</p>

    <p>“Paraya ihtiyacım var.” Mat kahkaha attı.</p>

    <p>Değneklerin durduğu en yakın masaya döndüğü zaman dizleri titreyince kahkahası kesildi. Onları o kadar çabuk durdurdu ki, sendelediğini kimsenin fark etmediğini düşündü. Masada değneğini seçmekte acele etmedi. Sonunda kendi boyundan neredeyse bir ayak uzun, yaklaşık iki parmak kalınlığında bir değnek seçti. <em>Bunu kazanmak zorundayım. Aptal ağzımı açtım ve şimdi kazanmak zorundayım. O iki markayı kaybetmeyi göze alamam. Onlar olmadan, ihtiyacım olan parayı kazanmam yıllar sürer.</em></p>

    <p>Önünde iki eliyle tuttuğu değneğiyle arkasına döndüğünde, Gawyn ve Galad egzersiz yaptıkları yerde bekliyorlardı. <em>Kazanmak zorundayım.</em> “Şans,” diye mırıldandı. “Zarları atma zamanı.”</p>

    <p>Hammar ona tuhaf bir bakış fırlattı. “Kadim Lisan’ı mı konuşuyorsun, evlat?”</p>

    <p>Mat bir an konuşmadan ona baktı. Kemiklerine dek ürpermişti. Çaba göstererek ayaklarını egzersiz avlusuna doğru yürümeye zorladı. “İddiayı unutmayın,” dedi yüksek sesle. “Benden iki markaya karşı her birinizden ikişer marka.”</p>

    <p>Neler olup bittiğini fark eden Kabuledilmişlerden bir mırıltı yükseldi. Aes Sedailer sessizlik içinde izliyordu. Onaylamaz bir sessizlik.</p>

    <p>Gawyn ve Galad ayrıldılar, iki yanında mesafelerini korudular. İkisinin de kılıcı gereğince kaldırılmamıştı.</p>

    <p>“İddia yok,” dedi Gawyn. “Ortada para falan yok.”</p>

    <p>Aynı anda Galad, “Paranı bu şekilde almayacağım,” dedi.</p>

    <p>“Ben sizinkini almaya kararlıyım,” dedi Mat.</p>

    <p>“Tamam!” diye kükredi Hammar. “Onların iddiana karşılık verecek yüreği yoksa, ben onlarınkini öderim.”</p>

    <p>“Pekâlâ,” dedi Gawyn. “Israr ediyorsan... kabul!”</p>

    <p>Galad bir an tereddüt etti, sonra, “Tamam o zaman. Bu komediye bir son verelim,” dedi.</p>

    <p>Bir anlık uyarı Mat için yeterliydi. Galad üzerine atılırken ellerini değnek boyunca kaydırdı ve döndü. Değneğin ucu uzun boylu adamın kaburgalarına vurdu, homurdanmasına ve sendelemesine sebep oldu. Mat değneğinin Galad’dan sekmesine izin verdi, döndü ve Gawyn menziline girerken dönmeye devam etti. Değnek daldı, Gawyn’in egzersiz kılıcının altından girdi, ayak bileklerine vurup ayaklarını havalandırdı. Gawyn düşerken Mat dönüşünü tamamlayarak Galad’ın kaldırdığı bileğine vurdu, egzersiz kılıcını uçurdu. Galad, bileği hiç acı vermiyormuş gibi, rahatça daldı, yuvarlandı, kılıcı iki elinde, doğruldu.</p>

    <p>Onu şimdilik görmezden gelen Mat yarım bir dönüş yaptı, bileğini kıvırarak değneği boylu boyunca arkasına savurdu. Ayağa kalkmakta olan Gawyn darbeyi kafasına aldı, saçları yüksek güm sesini kısmen boğdu. Yere yığıldı.</p>

    <p>Mat bir Aes Sedai’nin Elayne’in yerdeki erkek kardeşinin yanına koştuğunu hayal meyal fark etti. <em>Umarım iyidir. İyi olmalı. Ben çitten düşerken kafamı daha sıkı çarpmışımdır.</em> Daha ilgilenmesi gereken Galad vardı ve Galad’ın, kılıcının gereğince kaldırmış, ayaklarının ucunda duruşuna bakılırsa, Mat’i ciddiye almaya başlamıştı.</p>

    <p>Mat’in bacakları titremek için o anı seçti. Işık, şimdi zayıflayamam. Ama günlerdir bir şey yememişçesine, o titreme hissinin geri döndüğünü hissedebiliyordu. <em>Onun bana gelmesini beklersem, yüzüstü kapaklanacağım.</em> Öne atılırken dizlerini düz tutmak güç geliyordu. <em>Şans, benimle kal.</em></p>

    <p>İlk darbede şansın ya da becerinin ya da buraya kadar gelmesine yardım eden her ne ise onun, hâlâ yanında olduğunu anladı. Galad büyük bir takırtıyla darbeyi çevirmeyi başardı ve bir sonrakini ve bir sonrakini ve bir sonrakini, ama harcadığı çabadan dolayı yüzü gerilmişti. Kılıcını çok akıcı kullanan, neredeyse Muhafızlar kadar iyi olan Galad, Mat’in değneğini uzak tutmak için becerisinin her kırıntısını kullanmak zorunda kalıyordu. Saldırmıyordu; kendini savunmaktan başka bir şey yapamıyordu. Gerilemek zorunda kalmamak için devamlı yana kayıyordu ve Mat, değneği bulanık bir halka çizerek, üzerine üzerine geliyordu. Galad geriledi, sonra yine geriledi. Tahta kılıcı değneğe karşı zayıf bir kalkandı.</p>

    <p>Açlık Mat’in içini, midesinde gelincikler dolaşıyormuş gibi kemiriyordu. Ter gözlerine doluyor, gücü terle akıp gidermiş gibi tükeniyordu. <em>Henüz olmaz. Henüz düşemem. Kazanmak zorundayım. Şimdi.</em> Kükreyerek tüm gücünü son saldırıya verdi.</p>

    <p>Değnek Galad’ın kılıcını aştı ve hızla, sırayla dizine, bileğine, kaburgalarına çarptı ve sonunda bir mızrak gibi Galad’ın karnına indi. Galad inleyerek iki büklüm oldu, düşmemek için mücadele etti. Değnek, boğazına son darbeyi indirmek üzere hazır, Mat’in ellerinde titredi. Galad yere yıkıldı.</p>

    <p>Mat yapmak üzere olduğu şeyi fark edince az daha değneğini düşürüyordu. <em>Kazan, öldürme. Işık, aklımda ne vardı?</em> Refleksle değneğin ucunu yere dayadı ve aynı anda dik durmak için ona dayanmak zorunda kaldı. Açlık, kemikten ilik sıyıran bir hançer gibi içini oyuyordu. Aniden yalnızca Aes Sedailerin ve Kabuledilmişlerin değil, avluda çalışan herkesin durmuş, izlemekte olduğunu fark etti. Muhafızlar, öğrenciler, hepsi ona bakıyordu.</p>

    <p>Hammar hâlâ yerde inlemekte ve kalkmaya çalışmakta olan Galad’ın yanına gitti ve sesini yükselterek bağırdı, “Gelmiş geçmiş en büyük kılıç ustası kimdi?”</p>

    <p>Düzinelerce öğrencinin gırtlağından, “Jearom, Gaidin!” haykırışı yükseldi.</p>

    <p>“Evet!” diye bağırdı Hammar, herkesin duyması için dönerek. “Yaşamı boyunca Jearom, savaşta ya da bire bir karşılaşmalarda, on bin kez savaştı. Bir kez yenildi. Değnekli bir çiftçiye! Bunu hatırlayın. Biraz önce gördüklerinizi hatırlayın.” Gözlerini Galad’a indirdi ve sesini alçalttı. “Şimdiye dek ayağa kalkamamışsan, evlat, bitmiştir.” Elini kaldırdı ve Aes Sedailer ile Kabuledilmişler koşa koşa gelip Galad’ı çevreledi.</p>

    <p>Mat değnek boyunca kayarak diz çöktü. Aes Sedailerin hiçbiri ona bakmadı bile. Kabuledilmişlerden biri baktı, Aes Sedai olmayacak olsa dansa davet etmekten hoşlanacağı tombul bir kız. Kız ona kaşlarım çattı, burnunu çekti ve dönüp Aes Sedailerin Galad’ın çevresinde yaptıklarını izlemeye devam etti.</p>

    <p>Mat Gawyn’in ayağa kalkmış olduğunu görerek rahatladı. Gawyn yaklaşırken kendini doğrulmaya zorladı. <em>Bilmelerine izin vermemeliyim. Gün doğumundan gün doğumuna başımda beklemeye karar verirlerse asla dışarı çıkamam.</em> Gawyn’in başının yan tarafındaki kızıl altın saçlar kanla kararmıştı, ama görünürde yara bere yoktu.</p>

    <p>Gawyn Mat’in eline iki gümüş para sıkıştırarak, kuzu kuzu, “Bir dahaki sefere dinlerim herhalde,” dedi. Mat’in bakışlarını fark etti, kafasına dokundu. “Şifa verdiler, ama kötü değildi. Elayne birkaç kez daha beterini yapmıştır. Sen bu şeyde iyisin.”</p>

    <p>“Babam kadar değil. Kendimi bildim bileli Bel Tine’da değnek müsabakalarını o kazandı. Rand’ın babasının kazandığı bir iki sefer hariç.” Gawyn’in gözlerine ilgi dolu bir bakış geldi ve Mat Tam al’Thor’dan bahsetmemiş olmayı diledi. Aes Sedailer ve Kabuledilmişler hâlâ Galad’ın çevresindeydi. “Ben... ben onu fena incittim herhalde. Bunu yapmak istememiştim.”</p>

    <p>Gawyn o tarafa baktı ve bir kahkaha attı. İki sıra kadın sırtı dışında görülecek bir şey yoktu; diz çökmüş Aes Sedailerin üzerinden izleyen Kabuledilmişlerin beyaz elbiseleri, dış halkayı oluşturuyordu. “Onu öldürmedin –inlediğini duydum– bu yüzden şimdiye dek ayağa kalkmış olmalıydı, ama hazır onu ellerine geçirmişken, bu şansın geçip gitmesine izin vermeyecekler. Işık, aralarından dördü Yeşil Ajah!” Mat kafası karışmış gibi baktı <em>–Yeşil Ajah mı? Bunun ne ilgisi var?–</em> ve Gawyn başını iki yana salladı. “Fark etmez. Galad’ın endişelenmesi gereken en kötü şey, sersemliği geçtiğinde kendini Yeşil Ajah’tan bir kadının Muhafızı olarak bulmamak.” Kahkaha attı. “Hayır, bunu yapmazlar. Ama elindeki o iki markama iddiaya girerim, aralarından bazıları yapabilmeyi dilerdi.”</p>

    <p>“Senin markan değil,” dedi Mat, paraları ceketinin cebine sokarak, “benim.” Açıklama ona hiç mantıklı gelmemişti. Bunun dışında Galad iyiydi. Muhafızlar ile Aes Sedailer arasında geçenler hakkında bildiği tek şey Lan ve Moiraine hakkında hatırladıklarıydı ve orada, Gawyn’in ima ettiği türden hiçbir şey yoktu. “Sence paramı istesem kızarlar mı?”</p>

    <p>“Muhtemelen kızarlar,” dedi Hammar kuzu kuzu, onlara katılırken. “Şu anda o Aes Sedailer arasında pek sevilmiyorsun.” Hıhladı. “Hiç olmazsa Yeşil Ajahların annelerinin dizinin dibinden yeni ayrılmış kızlar gibi davranmayacağını sanırdım. Delikanlı o kadar da yakışıklı değil.”</p>

    <p>“Değil,” diye onayladı Mat.</p>

    <p>Gawyn, Hammar dik dik ona bakmaya başlayana kadar ikisine sırıttı durdu.</p>

    <p>“Al,” dedi Muhafız, Mat’in eline iki gümüş marka daha tutuşturarak. “Ben daha sonra Galad’dan alırım. Sen nerelisin, evlat?”</p>

    <p>“Manetheren.” Mat ismin ağzından çıktığını duyar duymaz dondu. “İki Nehir’den, demek istedim. Çok fazla eski hikâye dinledim de.” İkisi hiçbir şey söylemeden ona baktılar. “Sa... sanırım geri dönüp, yiyecek bir şey bulabilir miyim, bakmalıyım.” Daha Sabahortası çanı çalmamıştı bile, ama onlara mantıklı gelmiş gibi başlarını salladılar.</p>

    <p>Mat değneği bırakmadı –kimse yerine koymasını söylememişti– ve ağaçlar egzersiz avlusunu saklayana dek ağır ağır yürüdü. Avlu gözden kaybolunca, onu ayakta tutan tek şeymiş gibi değneğe yaslandı. Öyle olmadığından emin değildi.</p>

    <p>Ceketini aralayacak olsa, midesinin olması gereken yerde bir delik göreceğini düşünüyordu, büyüdükçe bedeninin geri kalanını da içine çeken kocaman bir delik. Ama aklındaki açlık değildi. Kafasında sesler işitip duruyordu. <em>Kadim Lisan’ı mı konuşuyorsun, evlat? Manetheren.</em> Ürperdi. <em>Işık bana yardım et, gittikçe daha derine batıyorum. Buradan çıkıp gitmeliyim. Ama nasıl?</em> Çok, çok yaşlı bir adam gibi aksayarak Kule bahçelerine döndü. Nasıl?</p>
  </div>
</body>
</html>
