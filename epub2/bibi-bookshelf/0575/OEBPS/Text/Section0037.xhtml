<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="28. Çıkış Yolu">28<br />
    Çıkış Yolu</h1>

    <p>Mat, üzerinde yalnızca pantolon, kahvaltıdan sonra biraz atıştırıyordu –biraz jambon, üç elma, ekmek ve tereyağı– ki odasının kapısı açıldı, ona kocaman gülümsemelerle bakan Nynaeve, Egwene ve Elayne içeri doluştu. Mat bir gömlek almak için doğruldu, sonra inatla yine oturdu. En azından kapıyı çalabilirlerdi. Yine de yüzlerini görmek güzeldi. En azından ilk başta.</p>

    <p>“Eh, daha iyi görünüyorsun,” dedi Egwene.</p>

    <p>“Bir ay boyunca iyi yemişsin ve dinlenmişsin gibi,” dedi Elayne.</p>

    <p>Nynaeve elini alnına bastırdı. Mat aynısını köyde en az beş sene boyunca yaptığı aklına gelmeden önce irkildi. <em>O zaman yalnızca Hikmet’ti, diye düşündü. O yüzüğü takmıyordu.</em></p>

    <p>Nynaeve irkildiğini fark etti. Ona gergin gergin gülümsedi. “Bence ayağa kalkıp dolanmaya hazır görünüyorsun. Daha içeri tıkılı kalmaktan bıkmadın mı? Art arda iki gün içeride kalmaya bile dayanamazsın sen.”</p>

    <p>Mat son elma koçanına gönülsüzce baktı, sonra onu tabağa bıraktı. Neredeyse parmaklarındaki suyunu yalayacaktı, ama üçü birden onu izliyordu. Ve hâlâ gülümsüyorlardı. Mat hangisinin daha güzel olduğuna karar vermeye çalıştığını, ama veremediğini fark etti. Aes Sedai eğitimi gören kadınlar değil de sıradan kadınlar olsalardı, aralarından herhangi birini ya da hepsini dansa kaldırmak isterdi. Köyde Egwene ile sık sık, Nynaeve ile bir kez dans etmişti, ama bunun üzerinden çok zaman geçmiş gibi geliyordu.</p>

    <p>“‘Bir güzel kadın dansta eğlence demektir. İki güzel kadın evde sorun demektir. Üç güzel kadın tepelere kaç demektir.’” Nynaeve’e onunkinden daha gergin bir gülümsemeyle baktı. “Bunu babam söylerdi. Bir şeyin peşindesin, Nynaeve. Hepiniz çalıya takılmış kuşa bakan kediler gibi gülümsüyorsunuz ve sanırım kuş da benim.”</p>

    <p>Gülümsemeler bocaladı ve kayboldu. Mat onların ellerini fark etti ve neden hepsinin bulaşık yıkamış gibi göründüğünü merak etti. Kuşkusuz Andor’un Kız-Veliahtı asla bulaşık yıkamazdı. Emond Meydanı’nda kendi bulaşıklarını yıkadığını bilse bile, Nynaeve’i de bulaşık yıkarken hayal etmekte güçlük çekiyordu. Artık üçü de Büyük Yılan yüzüğü taşıyordu. Bu yeniydi işte. Ve pek de güzel bir sürpriz değildi. <em>Işık, eninde sonunda olacaktı. Beni ilgilendirmez, o kadar. Beni hiç ilgilendirmez. İlgilendirmez işte.</em></p>

    <p>Egwene başını iki yana salladı ve bunu Mat kadar diğer iki kadın için de yapmış gibiydi. “Size açık açık sormamız gerektiğini söylemiştim. Dilediğinde katır kadar inatçı, kedi kadar hilekâr olur. Öylesin, Mat. Biliyorsun, bu yüzden kaşlarını çatmayı bırak.”</p>

    <p>Mat hemen yine sırıtmaya başladı.</p>

    <p>“Şşş, Egwene,” dedi Nynaeve. “Mat, senden bir iyilik isteyecek olmamız, senin kendini nasıl hissettiğine aldırmadığımız anlamına gelmez. Aldırıyoruz ve her zamankinden daha yün kafalı olmadıysan, sen de bunu biliyorsun. İyi misin? Seni en son gördüğüm zamanla karşılaştırılınca çok daha iyi görünüyorsun. Gerçekten de sanki iki gün değil, bir ay geçmiş gibi.”</p>

    <p>“On beş kilometre koşmaya ve sonunda da dans etmeye hazırım.” Guruldayan midesi ona öğle yemeğine daha ne kadar çok zaman olduğunu hatırlattı, ama onu duymazdan geldi ve diğerlerinin fark etmemiş olmasını diledi. Gerçekten de bir aylık yemek yemiş, bir ay yetecek kadar dinlenmiş hissediyordu kendini. Ve dün yalnızca tek öğün yemiş gibi. “Ne iyiliği?” diye sordu kuşkuyla. Hatırladığı kadarıyla Nynaeve iyilik istemezdi; Nynaeve insanlara ne yapacaklarını söylerdi ve yapıldığını görmeyi beklerdi.</p>

    <p>“Benim için bir mektup taşımanı istiyorum,” dedi Elayne, Nynaeve konuşamadan. “Anneme, Caemlyn’e.” Gülümsedi ve yanağında bir gamze belirdi. “Çok memnun olurdum, Mat.” Saçları, pencerelerden sızan sabah ışığıyla ışıldıyordu.</p>

    <p><em>Acaba dans etmeyi seviyor mu?</em> Bu düşünceyi kafasından çıkardı. “Kulağa hiç zor gelmiyor, ama uzun bir yolculuk. Benim çıkarım ne olacak?” Elayne’in yüzündeki ifadeye bakılırsa, gamzesi nadiren başarısız oluyordu.</p>

    <p>Elayne ince ve gururlu, dimdik durdu. Mat arkasındaki tahtı görür gibi oldu. “Sen Andor’un sadık bir kulu musun? Aslan Tahtı’na, Kız-Veliaht’a hizmet etmek istemiyor musun?”</p>

    <p>Mat kıs kıs güldü.</p>

    <p>“Sana bunun da işe yaramayacağını söylemiştim,” dedi Egwene. “Onda yaramaz.”</p>

    <p>Elayne’in yüzünde çarpık bir gülümseme vardı. “Bir denemeye değer diye düşündüm. Caemlyn’de, askerler üzerinde hep işe yarar. Dedin ki gülümsersem...” Mat’e bakmaktan kaçınarak, sustu.</p>

    <p><em>Ne dedin, Egwene,</em> diye düşündü Mat öfkeyle. <em>Bana gülümseyen her kıza deli olduğumu mu?</em> Ama görünüşte sükûnetini korudu, hatta sırıtmayı başardı.</p>

    <p>“Keşke sadece sormak yeterli olsaydı,” dedi Egwene, “ama sen kimseye iyilik yapmazsın, değil mi, Mat? Kandırılmadan, dil dökülmeden ya da tehdit edilmeden bir şey yaptığın oldu mu?”</p>

    <p>Mat ona gülümsemekle yetindi. “İkinizle de dans ederim, Egwene, ama kimsenin işini yapmam.” Bir an Egwene’in ona dilini çıkaracağını düşündü.</p>

    <p>“İlk planladığımız şeye dönersek,” dedi Nynaeve aşırı sakin bir sesle. Diğer ikisi başlarını salladılar ve Nynaeve dikkatini Mat’e çevirdi. İçeri girdiğinden beri ilk kez eski Hikmet gibi görünüyordu. Sizi durduğunuz yere çivileyecek bakışlar ve bir kedinin kuyruğu gibi savrulmaya hazır bir saç örgüsü.</p>

    <p>“Hatırladığımdan da kabasın, Matrim Cauthon. O kadar uzun süredir hastasın ki –Egwene, Elayne ve ben sana kundaktaki bebek gibi özenle baktık– unutmuşum. Buna rağmen, içinde biraz minnet olacağını sanırdım. Dünyayı, büyük şehirleri görmekten bahsederdin. Eh, Caemlyn’den daha iyi şehir bulabilir misin? İstediğin şeyi yap, minnetini göster, bu arada da birine yardım et.” Pelerininin içinden katlanmış bir parşömen çıkardı ve masanın üzerine koydu. Altın sarısı mum üzerinde bir zambakla mühürlenmişti. “Bundan fazlasını isteyemezsin.”</p>

    <p>Mat kâğıda üzüntüyle baktı. Rand’la Caemlyn’den geçtiğini zar zor hatırlıyordu. Onları şimdi durdurmak çok kötüydü, ama en iyisinin bu olacağına karar verdi. <em>Dansta eğlenmek istiyorsan, eninde sonunda arp çalana parasını ödemek zorundasın.</em> Ve Nynaeve’in yüzüne bakılırsa, ödemeyi ne kadar geciktirirse, o kadar kötü olacaktı. “Nynaeve, yapamam.”</p>

    <p>“Ne demek yapamam? Sen duvardaki sinek misin, yoksa bir erkek mi? Sana Andor’un Kız-Veliahtı’na bir iyilik yapma, Caemlyn’i görme ve büyük olasılıkla Kraliçe Morgase ile tanışma şansı tanınıyor ve sen yapamam mı diyorsun? Bundan fazla ne isteyebilirsin, gerçekten bilemiyorum. Bu sefer tavadaki yağ gibi kayıp gidemezsin, Matrim Cauthon! Yoksa yüreğin öyle değişti ki, bunları her yanında görmek hoşuna mı gidiyor?” Sol elini Mat’in yüzüne doğru salladı, neredeyse yüzükle burnuna vuruyordu.</p>

    <p>“Lütfen, Mat?” dedi Elayne. Egwene ona bir Trolloc gibi boynuzları çıkmışçasına bakıyordu.</p>

    <p>Sandalyesinde kıvrandı. “İstemediğimden değil. Yapamam! Amyrlin bu lanet... adadan çıkmamamı sağlıyor. Bunu değiştirebilirseniz, mektubunu dişlerimde taşırım, Elayne.”</p>

    <p>Bakıştılar. Mat bazen kadınların birbirlerinin aklından geçeni okuyup okuyamadığını merak ederdi. En istemediği anlarda onun aklını okuyabildikleri kesindi. Ama bu sefer, aralarında sessizce neye karar vermiş olurlarsa olsunlar, onun düşüncelerini okumamışlardı.</p>

    <p>“Açıkla,” dedi Nynaeve sertçe. “Neden Amyrlin seni burada tutmak istesin?”</p>

    <p>Mat omuzlarını silkti ve doğrudan Nynaeve’in gözlerine bakarak en iyi hüzün dolu gülümsemesini takındı. “Hasta olduğum için. Hastalığım bu kadar uzun sürdüğü için. Bir yere gidip ölmeyeceğimden emin olmadan beni bırakmayacağını söyledi. Gerçi böyle bir şey yapacağımdan değil. Öleceğimden değil, demek istedim.”</p>

    <p>Nynaeve kaşlarını çattı, örgüsünü çekti ve aniden Mat’in başını ellerinin arasına aldı; Mat’in içinden bir ürperti geçti. <em>Işık, Güç kullandı!</em> Düşüncesi tamamlanmadan Nynaeve onu bırakmıştı bile.</p>

    <p>“Ne?.. Bana ne yaptın, Nynaeve?”</p>

    <p>“Hak ettiğinin onda birini bile değil,” dedi kadın. “Bir boğa kadar sağlıklısın. Göründüğünden daha zayıfsın, ama sağlıklısın.”</p>

    <p>“Sana söylemiştim,” dedi Mat huzursuzca. Yine sırıtmaya çalıştı. “Nynaeve, o da sana benziyordu. Amyrlin, demek istiyorum. Otuz santim kısa olmasına rağmen tepeden bakmayı başarıyordu ve zorla...” Kadının kaşlarının nasıl kalktığına bakarak, bu yolda daha fazla ilerlemenin iyi olmayacağına karar verdi. Onları Boru konusundan uzak tutsa yeterdi. Bilip bilmediklerini merak etti. “Şey. Her neyse, sanırım beni hançer yüzünden burada tutmak istiyorlar. Yani, yaptığı şeyi tam olarak nasıl yaptığını anlayana kadar. Aes Sedailerin nasıl olduğunu bilirsiniz.” Küçük bir kahkaha attı. Hepsi ona bakıyordu. <em>Belki bunu söylememeliydim. Yak beni! Lanet Aes Sedailer olmak istiyorlar. Yak beni, fazla uzattım. Keşke Nynaeve bana öyle bakmayı bıraksa. Kısa kes.</em> “Amyrlin onun emri olmadan köprüyü geçemememi ya da bir gemiye binemememi sağladı. Anlıyor musunuz? Yardım etmek istemediğimden değil yapamam, o kadar.”</p>

    <p>“Ama seni Tar Valon’dan çıkarmayı başarırsak yapacaksın, öyle mi?” dedi Nynaeve.</p>

    <p>“Beni Tar Valon’dan çıkarın, Elayne’i sırtımda annesine taşırım.”</p>

    <p>Bu sefer Elayne’in kaşları kalktı ve Egwene dudaklarında sessizce ismini şekillendirerek, sert bakışlarla başını iki yana salladı. Bazen kadınlar mizahtan hiç anlamıyordu.</p>

    <p>Nynaeve iki kadına, pencereye gelmelerini işaret etti, sonra sırtlarını ona döndüler ve öyle alçak seslerle konuştular ki, Mat bir mırıltıdan başka bir şey duyamadı. Egwene’in, bir arada kalırlarsa bir tanenin yeteceği hakkında bir şeyler söylediğini duydu. İzlerken, Amyrlin’in emrini aşmanın bir yolunu bulabileceklerini gerçekten düşünüp düşünmediklerini merak etti. <em>Bunu yaparlarsa, lanet mektubu taşırım. Gerçekten de dişlerimde taşırım.</em></p>

    <p>Düşünmeden elma koçanını aldı ve ucunu ısırdı. Bir kere çiğnedi, sonra telaşla bir ağız dolusu acı çekirdeği tabağa tükürdü.</p>

    <p>Masanın başına döndüklerinde, Egwene Mat’e kalın, katlanmış bir kâğıt uzattı. Mat kâğıdı açmadan önce üçünü kuşkuyla süzdü. Okurken, farkında olmadan kendi kendine mırıldanmaya başladı.</p>

    <blockquote class="duzyazi">
      <p><em>Bunu taşıyan her ne yapıyorsa, benim, buyruğumla, benim yetkem altında yapıyor. Benim emrimle itaat et ve sessizliğini koru.</em></p>

      <p class="paragraf sag"><em>Siuan Sanche</em></p>

      <p class="sag"><em>Mühürlerin Gözetmeni</em></p>

      <p class="sag"><em>Tar Valon’un Alevi</em></p>

      <p class="sag"><em>Amyrlin Makamı</em></p>
    </blockquote>

    <p>Ve yazının dibinde, taş kadar sert beyaz mumun üzerinde, Tar Valon’un Alevi mührü vardı.</p>

    <p>“Altın Dolu Cebim”i mırıldanmakta olduğunu fark etti ve sustu. “Bu gerçek mi? Siz?.. Bunu nasıl ele geçirdiniz?”</p>

    <p>“Kastettiğin buysa, sahte değil,” dedi Elayne.</p>

    <p>“Nasıl ele geçirdiğimizi boş ver,” dedi Nynaeve. “Bu gerçek. Seni ilgilendirmesi gereken tek şey bu. Senin yerinde olsam herkese göstermezdim, yoksa Amyrlin onu geri alır. Ama seni nöbetçilerin yanından geçirecek ve bir gemiye binmeni sağlayacak. Bunu yaparsak mektubu götüreceğini söylemiştin.”</p>

    <p>“Artık Morgase’in ellerinde sayabilirsiniz.” Kâğıdı okumayı bırakmak istemiyordu, ama yine de katladı ve Elayne’in mektubunun üzerine koydu. “Bunun yanında verecek biraz paran yoktur, değil mi? Biraz gümüş? Bir iki altın? Gemiye yetecek kadar param var sanırım, ama duyduğuma göre nehrin aşağısında her şey pahalanmış.”</p>

    <p>Nynaeve başını iki yana salladı. “Paran yok mu? Zarları tutamayacak kadar hastalanana kadar her gece Hurin ile kumar oynadın. Neden nehrin aşağısında her şey daha pahalı olsun?”</p>

    <p>“Bakır paralarla oynadık, Nynaeve ve adam bir süre sonra buna bile yanaşmadı. Fark etmez. Ben hallederim. Sen insanların ne dediğini dinlemez misin? Cairhien’de iç savaş var, Tear’da da durumun kötü olduğunu duydum. Aringill’de bir han odası için, köyde iyi bir atın edeceği kadar para istediklerini duydum.”</p>

    <p>“Meşguldük,” dedi Nynaeve sert bir sesle. Egwene ve Elayne ile yine bakıştılar. Mat yine merak etmeye başladı.</p>

    <p>“Fark etmez. Ben hallederim.” Rıhtımların yakınındaki hanlarda kumar oynayabilirdi. Zarlarla bir gece, sabahleyin gemiye dolu bir para kesesiyle binmesini sağlardı.</p>

    <p>“Sen o mektubu Kraliçe Morgase’e teslim et yeter, Mat,” dedi Nynaeve. “Ama onu taşıdığını kimseye belli etme.”</p>

    <p>“Ona götürürüm. Götüreceğimi söyledim, değil mi? Seni duyan da sözlerimi tutmuyorum sanır.” Nynaeve ve Egwene’den gelen bakışlar tutmadığı birkaç sözü hatırlamasına sebep oldu. “Yaparım. Kan ve... yaparım!”</p>

    <p>Üç kadın biraz daha kaldı. Daha çok köyden bahsettiler. Egwene ve Elayne yatağa oturdu, Nynaeve koltuğa yerleşti, Mat’se taburesinde kaldı. Emond Meydanı’ndan bahsetmek evi özlemesine sebep oldu ve anlaşılan Nynaeve ile Egwene’i hüzünlendirdi. Sanki bir daha hiç görmeyecekleri bir şeyden bahsediyorlardı. Mat gözlerinin nemlendiğinden emindi, ama konuyu değiştirmeye çalıştığı zaman yine tanıdıkları insanlardan, Bel Tine ve Güneşgünü bayramlarından, hasat danslarından, kırkma zamanı yapılan pikniklerden bahsettiler.</p>

    <p>Elayne Caemlyn’den, Kraliyet Sarayı’nda neye hazırlıklı olması, kiminle görüşmesi gerektiğinden, biraz da şehirden bahsetti. Bazen öyle bir tavır takınıyordu ki, Mat başında bir taç görür gibi oluyordu. Başını böyle bir kadınla belaya sokmak için bir adamın aptal olması gerekirdi.. Gitmek için kalktıklarında, Mat ayrılmalarına üzüldü.</p>

    <p>Aniden, utanarak doğruldu. “Bakın, benim için bir iyilik yaptınız.” Masanın üzerinde duran, Amyrlin’in kâğıdına dokundu. “Büyük bir iyilik. Hepinizin Aes Sedai olacağınızı biliyorum,” –bunu söylerken biraz tereddüt etti– “ve sen de bir gün kraliçe olacaksın, Elayne, ama yardımıma ihtiyacınız olursa, yapabileceğim herhangi bir şey olursa, gelirim. Buna güvenebilirsiniz. Komik bir şey mi söyledim?”</p>

    <p>Elayne elini ağzına kapatmıştı, Egwene kahkaha atmamak için açık açık çabalıyordu. “Hayır, Mat,” dedi Nynaeve rahatça, ama dudakları seğiriyordu. “Yalnızca erkekler hakkında benim yaptığım bir yorum.”</p>

    <p>“Anlamak için kadın olmak gerekir,” dedi Elayne.</p>

    <p>“Güven içinde yolculuk et, Mat,” dedi Egwene. “Ve unutma, bir kadının bir kahramana ihtiyacı olursa, ona bugün ihtiyacı olur, yarın değil.” Kahkahalar içinden taştı.</p>

    <p>Mat arkalarından kapanan kapıya baktı. Kadınlar, diye karar verdi en az yüzüncü kez, çok tuhaf.</p>

    <p>Sonra gözleri Elayne’in mektubuna takıldı ve onun üzerinde duran kâğıdı açtı. Amyrlin tarafından kutsanmış, anlaşılamaz, ama kış vakti gelen ateş gibi hoş karşılanan bir kâğıt. Çiçekli halının üzerinde küçük bir dans etti. Görecek Caemlyn, tanışılacak bir kraliçe. <em>Senin kendi sözlerin beni senden kurtaracak, Amyrlin. Ve Selene’den de uzaklaşmamı sağlayacak.</em></p>

    <p>“Beni asla yakalayamazsınız,” diye kahkaha attı. “Mat Cauthon’u asla yakalayamazsınız.”</p>
  </div>
</body>
</html>
