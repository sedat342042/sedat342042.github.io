<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="11. Tar Valon">11<br />
    Tar Valon</h1>

    <p>Küçük Darein köyü, adada Tar Valon kurulalı beri Erinin Nehri’nin yanında bulunmuştu. Darein’in küçük, kırmızı ve kahverengi tuğla evleri ve dükkânları, taş döşeli sokakları, bir süreklilik hissi veriyordu, ama köy Trolloc Savaşları sırasında yanmış, Artur Şahinkanadı’nın orduları Tar Valon’u kuşattığında talan edilmiş, Yüzyıl Savaşları sırasında birden fazla kez yağmalanmış, yaklaşık yirmi yıl önce, Aiel Savaşı sırasında ise yine ateşe verilmişti. Küçük bir köy için pek de huzurlu bir tarih değil, ama Darein’in Tar Valon’a giden köprülerden birinin ayağının dibindeki yeri, kaç sefer yıkılırsa yıkılsın her seferinde tekrar inşa edilmesini sağlıyordu. En azından Tar Valon ayakta kaldığı sürece.</p>

    <p>Egwene başta Darein’in bir savaş beklediğini düşündü. Sokaklarında, safları ve birlikleri dikenlerini çıkarmış kirpiye benzeyen kargılı askerler yürüyordu. Ardından siperli düz miğferler giymiş, dolu sadakları kalçalarında sallanan, yaylarını göğüslerine dayamış yaylı askerler geçti. Yüzleri miğferlerinin çelik parmaklıklarıyla gizlenmiş, zırhlı atları üzerinde bir süvari birliği, subaylarının zırh eldivenli elini sallaması üzerine Verin ve yanındakilere yol verdi. Hepsinin göğsünde, kar beyazı bir gözyaşı damlası gibi, Tar Valon’un Beyaz Alevi vardı.</p>

    <p>Ama köylüler görünürde kayıtsızca, işlerinin peşinde koşturuyorlar, yürüyen askerler uzun zamandır alışık oldukları bir engelmiş gibi pazardaki kalabalık birliklerin, önünde ikiye ayrılıyordu. Meyve tepsileri taşıyan birkaç adam ve kadın askerlere ayak uyduruyor, dikkatlerini kış kilerlerinden çıkardıkları pörsük elmalarına ve armutlarına çekmeye çalışıyordu, ama o birkaç kişi dışında dükkâncılar ve seyyar satıcılar askerlere aldırış etmiyordu. Egwene ile diğerlerini köyün içinden, nehrin üzerinde sekiz yüz metrelik taştan bir dantel gibi uzanan büyük köprüye götürürken, Verin de onları görmezden geliyordu.</p>

    <p>Köprünün ayağında daha fazla asker nöbet bekliyordu. Bir düzine kargılı asker, yarım düzine okçu, köprüden geçmek isteyen herkesi kontrol ediyordu. Miğferi kılıcının kabzasına asılmış, kel bir adam olan subayları, yayaların, atlıların ve öküzler, atlar ya da sahipleri tarafından çekilen arabaları olanların oluşturduğu kuyruktan dolayı usanmış görünüyordu. Kuyruk yalnızca yüz adım uzunluğundaydı, ama köprüye bırakılan her kişiye karşılık, sonuna bir kişi ekleniyordu. Yine de kel adam, ilerlemelerine izin vermeden önce her birinin Tar Valon’a girmeye hakkı olup olmadığından emin olmak için uzun uzun sorguluyordu onları.</p>

    <p>Verin grubunu kuyruğun başına getirdiğinde öfkeyle ağzını açtı, sonra kadının yüzünü gördü ve miğferini telaşla kafasına geçirdi. Onları bilen hiç kimsenin bir Aes Sedai’yi tanımak için Büyük Yılan yüzüğünü görmeye ihtiyacı yoktu. “İyi sabahlar, Aes Sedai,” dedi adam, elini yüreğinin üzerine koyup eğilerek. “İyi sabahlar. Hemen geçin, dilerseniz.”</p>

    <p>Verin adamın yanında dizginleri çekti. Bekleyen kuyruktan bir mırıltı yükseldi, ama kimse yüksek sesle şikâyet etmedi. “Beyazpelerinler sorun yaratıyor mu, nöbetçi?”</p>

    <p><em>Neden duruyoruz?</em> diye merak etti Egwene telaşla. <em>Mat’i unuttu mu?</em></p>

    <p>“Pek değil, Aes Sedai,” dedi subay. “Çatışma olmadı. Nehrin karşı tarafındaki Eldone Pazarı’na girmeye çalıştılar, ama günlerini gösterdik. Amyrlin bir daha denememelerini sağlamaya kararlı.”</p>

    <p>“Verin Sedai,” diye lafa girdi Egwene dikkatle. “Mat...”</p>

    <p>“Bir dakika sonra, çocuğum,” dedi Aes Sedai, yalnızca yarı dalgın bir şekilde. “Onu unutmadım.” Dikkati hemen subaya döndü. “Ya çevre köyler?”</p>

    <p>Adam huzursuzca omuzlarını silkti. “Beyazpelerinleri uzak tutamıyoruz, Aes Sedai, ama devriyelerimiz geldiği zaman onlar gidiyor. Bizi kışkırtmaya çalışıyorlar gibi.” Verin başını salladı ve atını mahmuzlayacak oldu, ama subay yine konuştu. “Pardon, Aes Sedai, ama uzaktan geldiğiniz belli. Haber getirdiniz mi? Nehir yukarı gelen her tüccar gemisi taze söylentiler getiriyor. Batıda bir yerde yeni bir sahte Ejder olduğunu söylüyorlar. Hatta, Artur Şahinkanadı’nın ordularının ölümden dönüp onu desteklediklerini ve adamın bir sürü Beyazpelerin öldürüp bir şehri yok ettiğini bile söylüyorlar. Falme, diyor bazıları, Tarabon’daymış.”</p>

    <p>“Aes Sedailerin ona yardım ettiğini söylüyorlar!” diye bağırdı bir erkek sesi bekleyen kuyruktan. Hurin derin bir nefes aldı ve şiddet beklermiş gibi kıpırdandı.</p>

    <p>Egwene çevresine bakındı, ama kimin bağırdığına ilişkin bir işaret yoktu. Herkes yalnızca, sabırla ya da sabırsızca, köprüden geçmek için beklemekle ilgilenirmiş gibi görünüyordu. Bir şeyler değişmişti, ama iyiye doğru değil. Egwene Tar Valon’dan ayrıldığında, Aes Sedailere karşı konuşan herhangi biri, kulak misafiri olanların birinden burnuna bir yumruk yiyerek kurtulsa kendini şanslı sayardı. Subay kıpkırmızı kesilmiş, kuyruğa dik dik bakıyordu.</p>

    <p>“Söylentiler nadiren doğru çıkar,” dedi Verin ona. “Sana Falme’nin hâlâ ayakta olduğunu söyleyebilirim. Tarabon’da bile değil, nöbetçi. Söylentilere daha az, Amyrlin’e daha fazla kulak ver. Işık üzerinde parlasın.” Dizginleri kaldırdı ve Verin diğerlerini adamın yanından geçirirken, nöbetçi eğilerek selam verdi.</p>

    <p>Köprü, Tar Valon’un köprülerinin hep yaptığı gibi, Egwene’i hayret içinde bıraktı. Kafes örgülü duvarlar, dantel gibi işlemeleriyle en iyi dantelci kadını zorlayacak kadar girift görünüyordu. Taşla böyle bir şeyin yapılması, hatta kendi ağırlığıyla yıkılmadan durması imkânsız görünüyordu. Irmak güçlü, istikrarlı bir akıntıyla, elli adım kadar aşağıda gürlüyordu ve o sekiz yüz metre boyunca köprü ırmak kıyısından adaya, iki ayağı dışında herhangi bir destek olmaksızın uzanıyordu.</p>

    <p>Daha da hayret verici olan, köprünün Egwene’i eve götürdüğü hissiydi. Daha da hayret verici ve şoke edici. <em>Benim evim Emond Meydanı.</em> Ama hayatta ve özgür kalmak için öğreneceği şeyler Tar Valon’daydı. Düşlerinin onu neden böylesine rahatsız ettiğini, neden bazen bir türlü çözemediği anlamlar taşıyormuş gibi göründüklerini Tar Valon’da öğrenecekti –öğrenmek zorundaydı. Eğer Emond Meydanı’na bir daha dönecek olursa –‘eğer’ canını yakıyordu, ama dürüst olmak zorundaydı– eğer geri dönerse, bu yalnızca anne babasını görmek için bir ziyaret olacaktı. Bir hancının kızı olmanın ötesine geçmişti çoktan. O bağlar bir daha Egwene’i tutamayacaktı, onlardan nefret ettiği için değil, artık onlarla bağlanmayacak kadar büyüdüğü için.</p>

    <p>Köprü yalnızca başlangıçtı. Doğaldan adayı çeviren, gümüş damarlı parlak beyaz taştan yapılma, köprüye tepeden bakan yüksek duvarlara doğru kemerleniyordu. Duvarlar ara ara, aynı taştan yapılmış, dev tabanları ırmakla yıkanan nöbetçi kuleleriyle kesiliyordu. Ama duvarların üzerinde ve ötesinde Tar Valon’un gerçek kuleleri yükseliyordu. Masallarda anlatılan, sivri tepeli, sarmallar çizen, oluklu, bazıları yerden yüz adım hatta daha fazla yüksekte havadar köprülerle birbirlerine bağlanmış kuleler. Yine de başlangıçtı.</p>

    <p>Bronz kaplama kapıda nöbetçi yoktu ve yirmi kişinin yan yana at sürebileceği kadar genişti. Adayı aşan geniş caddelerden birine açılıyordu. Bahar henüz geliyor gibiydi; hava çiçek, parfüm ve baharat kokularıyla doluydu. Şehir, daha önce orayı hiç görmemiş gibi Egwene’in nefesini kesti. Her meydanda, her kavşakta bir çeşme, bir anıt, bir heykel vardı. Bazıları kuleler kadar yüksek, büyük sütunların üzerinde duruyordu, ama asıl göz kamaştırıcı olan şehrin kendisiydi. Formu sade olan yapılar öyle oymalarla bezenmişti ki, yapının kendisi bir süs eşyası gibi görünüyordu. Süslerden yoksun olan yapılar, ihtişam için formun kendisini kullanıyordu. Deniz kabuklarına, dalgalara, rüzgârın oyduğu yamaçlara benzeyen, akıcı, hayalperest, doğadan ya da insanların zihinlerinden alınmış formlara sahip, rengârenk taşlardan yapılmış büyük ve küçük binalar. Konutlar, hanlar, hatta ahırlar. Tar Valon’da, en önemsiz binalar bile güzellik için yapılmıştı. Şehir, Dünyanın Kırılışı’ndan sonraki uzun yıllarda Ogier taş ustaları tarafından inşa edilmişti ve en iyi işleri olarak bilinirdi.</p>

    <p>Sokaklar her ulustan kadın ve erkekle doluydu. Koyu derili, solgun derili, aradaki her renkten insanlar; parlak renk ve desenli giysiler, solgun ama saçaklarla, örgülerle, pırıltılı düğmelerle süslenmiş giysiler ya da sade ve sert giysiler giymiş insanlar. Egwene’in uygun bulduğundan daha açık ya da gözler ve parmak uçlarından başka bir şey göstermeyen giysiler giymiş insanlar. Tahtırevanlar kalabalığı yara yara ilerliyor, koşturan taşıyıcıları, “Yol açın!” diye bağırıyordu. Kapalı arabalar parmak parmak ilerliyor, özel üniformalı arabacıları, yürüyüş hızından daha fazlasına ulaşabileceklermiş gibi, “Heya!” ve “Ho!” diye bağırıyordu. Sokak müzisyenleri flüt, arp ya da gayda çalıyor, bazen bir jonglör ya da akrobata eşlik ediyordu ve önlerinde hep madeni paralar için konulmuş bir şapka bulunuyordu. Gezgin satıcılar bağırarak mallarını tanıtıyor, dükkân sahipleri dükkânlarının önünde durmuş, mallarının ne kadar mükemmel olduğunu haykırıyordu. Şehir, canlı bir şeyin şarkısı gibi bir mırıltıyla dolmuştu.</p>

    <p>Verin başlığını takmış, yüzünü gizliyordu. Kalabalıkta kimse onlara dikkat etmiyordu ya da Egwene’e öyle geliyordu. Atlara bağlı sedyede yatan Mat bile ikinci bir bakış çekmiyordu, ama onlar hızla geçerken bazı insanlar kenara çekiliyordu. Bazıları Şifa görmeleri için hastalarını Beyaz Kule’ye getirirdi ve hasta adamda bulaşıcı bir şey olabilirdi.</p>

    <p>Egwene Verin’e yanaştı ve eğildi. “Gerçekten de hâlâ sorun çıkmasını bekliyor musun? Şehre girdik. Neredeyse vardık.” Beyaz Kule şimdi önlerinde duruyordu. Büyük bina çatıların üzerinde geniş ve yüksek, parlıyordu.</p>

    <p>“Ben hep sorun çıkmasını beklerim,” diye yanıt verdi Verin sakinlik içinde, “sen de öyle yapmalısın. Özellikle Kule’de. Hepiniz artık, her zamankinden de dikkatli olmalısınız. Numaralarınız” –sükûnet geri dönmeden önce ağzı bir anlığına gerildi– “Beyazpelerinleri korkutup kaçırdı, ama Kule’nin içinde size ölüm ya da yalıtılma cezasını getirebilir.”</p>

    <p>“Bunu Kule’de yapmazdım,” diye itiraz etti Egwene. “Hiçbirimiz yapmazdık.” Nynaeve ve Elayne onlara katılmış, Hurin’i sedye atlarına bakmak üzere yalnız bırakmışlardı. Başlarını salladılar, Elayne hararetle, Nynaeve ise bazı şüpheleri varmış gibi.</p>

    <p>“Bir daha asla yapmamalısınız, çocuğum. Yapmamalısınız! Asla!” Verin başlığının kenarından yan yan onlara baktı ve başını iki yana salladı. “Sessiz kalmanız gerekirken konuşmanın ne kadar budalaca olduğunu da öğrenmiş olduğunuzu dilerim.” Elayne’in yüzü kıpkırmızı kesildi. Egwene’in yanakları ateş gibi yanmaya başladı. “Kule arazisine girdikten sonra dillerinizi tutacaksınız ve ne olursa olsun kabulleneceksiniz. <em>Ne olursa olsun!</em> Kule’de bizi ne beklediğini bilmiyorsunuz ve biliyor olsaydınız bile, onunla nasıl başa çıkacağınızı bilemezdiniz. Bu yüzden sessiz olun.”</p>

    <p>“Söylediğin gibi yapacağım, Verin Sedai,” dedi Egwene ve Elayne de onun dediklerini tekrar etti. Nynaeve burnunu çekti. Aes Sedai bakışlarını ona dikti ve Nynaeve de gönülsüzce başını salladı.</p>

    <p>Sokak, şehrin merkezinde geniş bir meydana açılıyordu. Beyaz Kule meydanın tam ortasında, güneş altında parlayan kubbeler, narin minareler ve Kule arazisini çevreleyen başka yapıların üzerinde, gökyüzüne dokunacakmış gibi yükseliyordu. Meydanda şaşırtıcı ölçüde az insan vardı. <em>Orada işi olmadığı sürece kimse Kule’ye girmez,</em> diye hatırlattı Egwene kendine huzursuzca.</p>

    <p>Hurin meydana girdiklerinde sedye atını öne geçirdi. “Verin Sedai, artık yanınızdan ayrılmalıyım.” Kule’ye bir kez baktıktan sonra, aksini yapmak güç olsa da, bir kez daha bakmamayı başardı. Hurin Aes Sedailerin saygı gördüğü topraklardan geliyordu, ama onlara saygı duymak başka bir şeydi, onlarla çevrili olmak bambaşka bir şey.</p>

    <p>“Yolculuğumuz sırasında büyük yardımın dokundu, Hurin,” dedi Verin, “ve uzun bir yolculuk oldu. Yola devam etmeden önce Kule’de dinlenebileceğin bir yer bulursun.”</p>

    <p>Hurin başını iki yana salladı. “Tek bir gün bile harcayamam, Verin Sedai. Tek bir saat bile. Shienar’a dönmeli, Kral Easar ile Lord Agelmar’a Falme’de gerçekte neler olduğunu anlatmalıyım. Onlara...” Aniden sustu ve çevresine bakındı. Kulak misafiri olacak kadar yakın kimse yoktu, ama o yine de sesini alçalttı ve yalnızca, “Rand’ı anlatmalıyım,” dedi. “Yenidendoğan Ejder’i. Nehir yukarı giden tüccar gemileri olmalı ve ben ilk gemiye binmeyi düşünüyorum.”</p>

    <p>“O zaman Işık’ta git, Shienarlı Hurin,” dedi Verin.</p>

    <p>“Işık hepinizi aydınlatsın,” diye yanıt verdi adam, dizginleri toplayarak. Sonra bir an tereddüt etti ve ekledi, “Bana ihtiyacınız olursa, ne zaman olursa olsun, Fal Dara’ya haber yollayın, gelmek için bir yol bulurum.” Utanmış gibi boğazını temizledi, atını çevirdi ve Kule’den uzaklaştı. Kısa sürede gözden kayboldu.</p>

    <p>Nynaeve çileden çıkmış gibi başını salladı. “Erkekler! Hep ihtiyacın olursa haber yolla derler, ama bir tanesine ihtiyacın varsa, o anda vardır, gelecekte bir zamanda değil.”</p>

    <p>“Bizim şimdi gittiğimiz yerde hiçbir erkeğin yardımı olamaz,” dedi Verin duygusuz bir sesle. “Unutmayın. Sessiz olun.”</p>

    <p>Hurin’in gidişi ile Egwene bir kayıp hissine kapıldı. Adam, aralarında Mat dışında biriyle nadiren konuşuyordu. Dahası Verin haklıydı, o yalnızca bir erkekti; onları Kule’de bekleyen her ne ise, karşısında bir bebek kadar savunmasız kalırdı. Ama gidişi sayılarını bir azaltıyordu ve Egwene kılıçlı bir adamın yanında olmasının faydası dokunabileceğini düşünmekten kendini alamıyordu. Rand ve Perrin ile aralarında bir bağ da olmuştu. <em>Endişelenmem gereken kendi sorunlarım var.</em> Rand ve Perrin, Moiraine’in onlara göz kulak olmasıyla yetinmek zorunda kalacaktı. <em>Min’in de Rand’a göz kulak olacağı kesin,</em> diye düşündü, bastırmaya çalıştığı bir kıskançlık dalgasıyla. Neredeyse başarılı oluyordu.</p>

    <p>İçini çekerek at sedyesinin önüne geçti. Mat çenesine kadar örtülmüş, yatıyordu. Nefesi kuru bir hırıltı idi. <em>Kısa süre sonra,</em> diye düşündü. <em>Kısa süre sonra Şifa göreceksin.</em> Ve bizi bekleyenin ne olduğunu öğreneceğiz. Verin’in onları korkutmaya çalışmaktan vazgeçmesini diledi. Verin’in onları korkutmak için geçerli bir sebebi olduğunu düşünmekten vazgeçmeyi diledi.</p>

    <p>Verin onları Kule arazisinin çevresinden dolaştırdı ve önünde iki nöbetçi bekleyen, küçük, açık bir yan kapıya götürdü. Aes Sedai durdu, başlığını arkaya attı ve adamlardan biriyle konuşmak için eyerinde eğildi. Adam irkildi ve şaşkınlıkla Egwene ile diğerlerine baktı. Çabucak, “Emredersiniz, Aes Sedai,” dedi ve koşarak Kule arazisine yöneldi. O konuşurken Verin kapıya yönelmişti bile. Atını, hiç telaşı yokmuş gibi sürüyordu.</p>

    <p>Egwene, Nynaeve ve Elayne ile bakışarak, Verin’in adama ne söylediğini merak ederek, sedyeyle takip etti.</p>

    <p>Kapının hemen içinde gri taştan, yan yatmış altı uçlu bir yıldız gibi şekillendirilmiş bir nöbetçi kulübesi duruyordu. Kapısında küçük bir nöbetçi grubu bekliyordu; Verin geçerken konuşmayı bıraktılar ve eğildiler.</p>

    <p>Kule arazisinin bu kısmı, ağaçları, budanmış çalıları ve geniş, çakıltaşlı patikaları ile bir lordun bahçesi kadar gösterişliydi. Ağaçların arasından başka binalar görünüyordu ve her şeyin üzerinde Kule’nin kendisi heybetle yükseliyordu.</p>

    <p>Patika onları ağaçların arasında bir ahır avlusuna götürdü. Deri yelekli bir seyis atlarını almak için koşarak geldi. Aes Sedai’nin talimatları uyarınca, bazı seyisler sedyeyi çözdüler ve nazikçe bir kenara bıraktılar. Atlar ahıra götürülürken Verin Mat’in ayaklarının dibindeki çuvalı aldı ve kayıtsızca bir kolunun altına sıkıştırdı.</p>

    <p>Nynaeve yumruğunu sırtına bastırırken durdu ve Aes Sedai’ye kaşlarını çattı. “Mat’in birkaç saatinin kaldığını söyledin. Şimdi yalnızca...”</p>

    <p>Verin bir elini kaldırdı, ama Nynaeve’i durduran bu jest miydi, yoksa taşları ezerek yaklaşan birinin çıkardığı ses mi, Egwene bilemiyordu.</p>

    <p>Bir an sonra Sheriam Sedai belirdi. Ardında da beyaz eteklerinin uçları Mavi’den Kızıl’ya, yedi Ajah’ın tamamının renkleri ile çevrelenmiş üç Kabuledilmiş ve kaba işçi ceketleri içinde iki iri adam. Çömezler Sorumlusu tombulca bir kadındı, elmacık kemikleri Saldaea’da sık sık rastlandığı gibi çıkıktı. Alev kızılı saçlar ve berrak, çekik gözler, pürüzsüz Aes Sedai hatlarını çarpıcı kılıyordu. Egwene ile diğerlerine sakin sakin baktı, ama ağzı gergindi.</p>

    <p>“Demek üç kaçağı geri getirdin, Verin. Olan biten her şeyi düşününce, keşke getirmeseydin diye düşünmekten kendimi alamıyorum.”</p>

    <p>“Ama biz...” diye başladı Egwene, ama Verin sert bir, “SESSİZ OL!” ile sözünü kesti. Verin, bakışlarının gücüyle çenelerini kapalı tutabilecekmiş gibi üçüne baktı.</p>

    <p>Egwene kendi adına, tutabileceğinden emindi. Daha önce Verin’in öfkelendiğini hiç görmemişti. Nynaeve kollarını göğsünün altında kavuşturdu ve alçak sesle mırıldandı, ama hiçbir şey söylemedi. Sheriam’ın arkasındaki üç Kabuledilmiş sessizliklerini korudular elbette, ama öyle kulak kabartmışlardı ki, Egwene’e onların kulaklarının büyüdüğünü görebiliyormuş gibi geldi.</p>

    <p>Egwene ile diğerlerinin kıpırdamadan bekleyeceklerinden emin olduğunda, Verin Sheriam’a döndü. “Oğlan herkesten uzak bir yere götürülmeli. O hasta ve hastalığı tehlikeli. Hem kendisi, hem başkaları için.”</p>

    <p>“Taşınması gereken bir sedyen olduğunu haber aldım.” Sheriam iki adamın sedyeyi almasını işaret etti, birine sessizce bir şeyler söyledi ve Mat hızla alınıp götürüldü.</p>

    <p>Egwene Mat’in hemen yardıma ihtiyacı olduğunu söylemek için ağzını açtı, ama Verin’in fırlattığı öfkeli bakışı görünce tekrar kapattı. Nynaeve örgüsünü koparacakmış gibi çekiştiriyordu.</p>

    <p>“Herhalde,” dedi Verin, “şimdiye kadar geri döndüğümüzü Kule’deki herkes öğrenmiştir.”</p>

    <p>“Bilmeyenler,” dedi Sheriam, “fazla zaman geçmeden öğrenecek. Geliş gidişler en önemli sohbet ve dedikodu konuları oldu. Falme’den ve Cairhien savaşından çok önce bile öyleydi. Gizli tutmayı mı düşünmüştün?”</p>

    <p>Verin deri çuvalı kollarına aldı. “Amyrlin’i görmeliyim. Hemen.”</p>

    <p>“Ya bu üçü?”</p>

    <p>Verin kaşlarını çatarak Egwene ile arkadaşlarına baktı. “Amyrlin onları görene dek sıkı sıkı tutulmaları gerekir. Görmek isterse. Sıkı sıkı ama. Kendi odaları iş görür, sanırım. Hücreye gerek yok. Kimseye tek kelime edilmeyecek.”</p>

    <p>Verin hâlâ Sheriam’la konuşuyordu, ama Egwene son sözlerinin ona ve diğerlerine bir hatırlatma olduğunu biliyordu. Nynaeve’in kaşları çatılmıştı ve örgüsünü, birine vurmak istiyormuş gibi çekiyordu. Elayne’in mavi gözleri iri iri açılmıştı ve yüzü her zamankinden de solgundu. Egwene hangi duyguları paylaştıklarından emin değildi; öfke mi, korku mu, yoksa endişe mi? <em>Hepsinden biraz,</em> diye düşündü.</p>

    <p>Son cümleden sonra Verin üç yol arkadaşına sorgularcasına baktı ve çuvalı göğsüne bastırıp, pelerini arkasında dalgalanarak telaşla uzaklaştı. Sheriam yumruklarını kalçalarına dayadı ve üçünü inceledi. Egwene bir an gerilimin azaldığını hissetti. Çömezler Sorumlusu her zaman istikrarlı bir mizaca ve sıcak bir mizah anlayışına sahip olmuştu, kurallara uymadığınız için size fazladan iş verirken bile.</p>

    <p>Ama konuştuğu zaman Sheriam’ın sesi sertti. “Tek kelime yok, dedi Verin Sedai ve tek kelime edilmeyecek. Aranızdan biri konuşacak olursa –bir Aes Sedai’ye yanıt vermek dışında elbette– biraz sopalanmak ve birkaç saat yer silmekten başka endişelenecek bir şeyimiz olmasaydı keşke dersiniz. Beni anlıyor musunuz?”</p>

    <p>“Evet, Aes Sedai,” dedi Egwene. Diğer ikisinin de aynısını söylediğini duydu, ama Nynaeve sözcükleri meydan okurcasına telaffuz etmişti.</p>

    <p>Sheriam gırtlağından tiksinti dolu, hırlama gibi bir ses çıkardı. “Artık eğitilmek üzere Kule’ye pek az kız geliyor, ama yine de geliyorlar. Çoğu, değil dokunmak, Gerçek Kaynak’ı hissetmeyi başaramadan ayrılıyorlar. Bir kısmı gitmeden önce kendilerine zarar vermeyecek kadarını öğrenebiliyor. Yalnızca bir avuç kız Kabuledilmişler arasına yükselebiliyor ve daha da azı şalı takabiliyor. Bu zor bir yaşam, zor bir düzen, ama her çömez dayanmak, yüzükle şala ulaşmak için mücadele ediyor. Her gece ağlayarak uyuyakalacak kadar korktuklarında bile, dayanıyorlar. Ve hayatım boyunca görmeyi umduğumdan daha fazla yeteneğe sahip olan siz, üçünüz, izin almadan Kuleyi terk ettiniz, daha yarı eğitimli bile olmadığınız halde sorumsuz çocuklar gibi kaçtınız, aylarca uzak kaldınız. Ve şimdi hiçbir şey olmamış gibi, yarın eğitiminize kaldığınız yerden devam edebilirmişsiniz gibi, atınıza binip geliyorsunuz.” Aksi halde patlayacakmış gibi uzun bir nefes salıverdi. “Faolain!”</p>

    <p>Üç Kabuledilmiş, kulak misafiri olurken yakalanmış gibi sıçradılar ve içlerinden biri, esmer, kıvırcık saçlı bir kadın öne çıktı. Hepsi genç kadınlardı, ama yine de Nynaeve’den büyüktüler. Nynaeve’in hızla yükselerek Kabuledilmiş olması sıradışıydı. Normalde bir çömezin Büyük Yılan yüzüğünü takma hakkını kazanması yıllar alırdı, tam Aes Sedailiğe yükselmeyi umabilmeleri için de yine yıllar geçmesi gerekirdi.</p>

    <p>“Onları odalarına götürün,” diye emretti Sheriam, “ve orada kalmalarını sağlayın. Amyrlin aksini söyleyene kadar ekmek, soğuk et suyu ve sudan başka hiçbir şey yeyip içemeyecekler. Ve içlerinden biri tek bir kelime bile edecek olursa, onu mutfağa götürüp tencere ovdurabilirsiniz.” Hızla döndü ve uzun adımlarla uzaklaştı. Sırtı bile öfke ifade ediyordu.</p>

    <p>Faolain Egwene ile diğerlerine, özellikle de maske gibi kaş çatmış olan Nynaeve’e, neredeyse umutlu bir havayla bakıyordu. Faolain’in yuvarlak yüzü kuralları böylesine kayıtsızca çiğneyenlere sevgi beslemediğini ifade ediyordu; Nynaeve gibi yüzüğü çömez bile olmadan kazanan bir yabaniye, Tar Valon’a girmeden önce yönlendirmeyi bilen birine daha da az sevgi besliyordu. Nynaeve’in öfkesini kendine saklamaya niyetli olduğu anlaşılınca, Faolain omuz silkti. “Amyrlin sizi çağırttığında muhtemelen yalıtılacaksınız.”</p>

    <p>“Yapma, Faolain,” dedi bir başka Kabuledilmiş. Üçünün en büyüğü olan kadının ince bir boynu ve bakır rengi derisi vardı, hareketleri zarifti. “Seni ben götürürüm,” dedi Nynaeve’e. “Adım Theodrin ve ben de yabaniyim. Sheriam Sedai’nin emrine uymanı sağlayacağım, ama sana sataşmayacağım. Gel.”</p>

    <p>Nynaeve Egwene ile Elayne’e endişe dolu bir bakış fırlattı, sonra içini çekti ve Theodrin’in onu götürmesine izin verdi.</p>

    <p>“Yabaniler,” diye mırıldandı Faolain. Sözcük onun ağzından bir küfür gibi çıktı. Dönüp Egwene’e baktı.</p>

    <p>Üçüncü Kabuledilmiş, sevimli, elma yanaklı genç bir kadın, Elayne’e yaklaştı. Ağzı, gülümsemeyi severmiş gibi yukarı dönüktü, ama Elayne’e fırlattığı sert bakış şu anda saçmalığa izin vermeyeceğini ifade ediyordu.</p>

    <p>Egwene Faolain’in bakışlarına elinden geldiğince sakinlikle karşılık verdi ve Elayne’in gösterdiği aynı mağrur, sessiz horgörüyü gösterebildiğini umdu. <em>Kızıl Ajah,</em> diye düşündü. <em>Bu kadın kesinlikle Kızılları seçecek.</em> Ama kendi sorunlarını düşünmemeye çalışmak güçtü. <em>Işık, bize ne yapacaklar?</em> Bu kadınları değil, Aes Sedaileri, Kule’yi kastediyordu.</p>

    <p>“Eh, gel madem,” diye terslendi Faolain. “Kapında nöbet beklemek zorunda olmak yeterince kötü zaten, bir de bütün gün burada dikilip duramam. Gel.”</p>

    <p>Egwene derin bir nefes alarak Elayne’in elini kavradı ve takip etti. <em>Işık, ne olur Mat’e Şifa veriyor olsunlar.</em></p>
  </div>
</body>
</html>
