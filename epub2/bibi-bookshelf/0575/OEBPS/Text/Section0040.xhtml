<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="31. Tanchicolu Kadın">31<br />
    Tanchicolu Kadın</h1>

    <p>Hanın salonu aydınlıktı, bu kadar geç saatte masaların dörtte biri bile dolu değildi. Bira ve şarap kupaları taşıyan birkaç beyaz önlüklü hizmetkâr kadın, erkeklerin arasında dolaşıyor, arp sesi eşliğinde alçak sohbet mırıltıları sürüyordu. Bazıları pipolarını dişlerine sıkıştırmış, iki tanesi bir oyun taşı tahtasının üzerine eğilmiş müşterilerde, gemi subayı ve küçük evlerden küçük tüccar görüntüsü vardı; ceketleri iyi yünden, iyi kesimliydi, ama daha zengin adamlarda bulunan altın ve gümüş işlemelerden yoksundu. Ve bu sefer zar sesleri gelmiyordu. Odanın uçlarında uzun şöminelerde alevler yanıyordu, ama onlar olmasa bile mekânda sıcak bir hava vardı.</p>

    <p>Arpçı masanın üzerinde durmuş, arp müziği eşliğinde “Mara ve Üç Aptal Kral”ı söylüyordu. Baştan aşağı altın ve gümüş işlemeli arpı saraylara layıktı. Mat adamı tanıyordu. Bir kez Mat’in hayatını kurtarmıştı.</p>

    <p>Arpçı, kambur durmasa uzun boylu olacak ince bir adamdı, masanın üzerinde yer değiştirirken aksıyordu. İçeride olmasına rağmen, çırpınan rengârenk yamalarla kaplı pelerini üzerindeydi. Bir âşık olduğunu herkesin bilmesini isterdi. Uzun bıyıkları ve çalı gibi kaşları da gür saçları da kar beyazıydı. Şarkısını söylerken mavi gözlerinde hüzün vardı. Bu ifade, adamın kendisi kadar beklenmedikti Mat için. Mat, Thom Merrilin’i asla hüzünlü bir adam olarak tanımamıştı.</p>

    <p>Bir masaya oturdu, eşyalarını taburesinin yanına, yere koydu ve iki kupa sipariş etti. Genç, güzel hizmetkâr kadının iri, kahverengi gözleri ışıldayarak ona baktı.</p>

    <p>“İki mi, genç efendi? O kadar çok içen birine benzemiyorsun.” Kadının sesinde yaramaz bir kahkaha tınısı vardı.</p>

    <p>Mat cebini karıştırarak iki gümüş kuruş çıkardı. Bir tanesi şaraba yeter de artardı, ama Mat kızın gözleri için bir tane daha koydu. “Arkadaşım da bana katılacak.”</p>

    <p>Thom’un onu gördüğünü biliyordu. İhtiyar âşık Mat içeri girdiğinde neredeyse susup kalıyordu. Bu yeniydi. Thom’u pek az şey, belli edeceği kadar şaşırtırdı ve Mat’in bildiği kadarıyla Trolloclardan daha önemsiz hiçbir şey hikâyenin ortasında durmasına sebep olamazdı. Kız şarabı ve para üstü olan bakırları getirdiği zaman, Mat kurşun-kalay kupaları masada bıraktı ve hikâyenin sonunu dinledi.</p>

    <p>“‘Tam da olması gerektiğini söylediğimiz gibi,’ dedi Kral Madel, balığı uzun sakalından kurtarmaya çalışarak.” Thom’un sesi sıradan bir han odasında değil, büyük salonlarda yankılanıyor gibiydi. Telleri çekilen arp, üç kralın nihai aptallıklarım seslendirdi. ‘Tam da olacağını söylediğimiz gibi,’ diye bildirdi Orander. Ve ayakları çamurda kayarak, büyük bir şapırtıyla oturakaldı. ‘Tam da olacağı gibi,’ diye ilan etti Kadar, dirseklerine kadar ırmağa dalmış, tacını ararken. ‘Kadın konuştuğu lafı bilmiyor. Aptal olan o!’ Madel ve Orander yüksek sesle onayladılar. Ve Mara artık dayanamadı. ‘Hepsine yeterince şans verdim,’ diye mırıldandı kendi kendine. Kadar’ın tacını çantasına, ilk ikisinin yanına koyarak arabasına tırmandı, kısrağa dilini şaklattı ve arabasını dosdoğru köyüne sürdü. Ve Mara onlara neler olduğunu anlattığı zaman, Heape halkı krallar tarafından yönetilmeyi reddetti.” Kralların aptallıklarıyla ilgili ana temayı bir kez daha çaldı, bu sefer daha da fazla kahkahaya benzeyen bir kreşendoya yükseldi, masadan düşercesine, yerlere kadar eğildi.</p>

    <p>Adamlar, hikâyeyi büyük olasılıkla daha önce defalarca dinlemiş olmalarına rağmen kahkaha attılar, ayaklarını yere vurdular ve daha fazlasını istediler. Mara’nın hikâyesi, belki krallar dışında, hep iyi karşılanırdı.</p>

    <p>Thom masadan inerken neredeyse düşecekti, Mat’in oturduğu yere yaklaşırken yürüyüşünde, tutulmuş bir bacağın sebep olacağından daha fazla dengesizlik vardı. Arpı kayıtsızlıkla masanın üzerine koydu, ikinci kupanın önündeki tabureye çöktü ve ifadesiz bakışlarını Mat’e dikti. Gözleri her zaman çok keskin olmuştu, ama bu sefer odaklanmakta güçlük çekiyorlardı.</p>

    <p>“Sıradan,” diye mırıldandı. Sesi hâlâ gürdü, ama artık yankılanıyor gibi gelmiyordu. “Hikâye Sade Anlatım’da yüz kat daha iyidir, Yüksek Anlatım’da ise bin kat, ama onlar hep Sıradan’ı istiyorlar.” Başka tek söz söylemeden kafasını şaraba gömdü.</p>

    <p>Mat Thom’un arp çalmayı bitirdikten hemen sonra onu deri çantasına koymadığını daha önce hiç görmemişti. Hele içki içip sarhoş olduğunu, hiç. Âşığın dinleyicilerinden şikâyet ettiğini duymak ise iç rahatlatıcıydı; Thom dinleyici standartlarını, asla kendisininki gibi yüksek bulmazdı. En azından bir parçası değişmemişti.</p>

    <p>Hizmetkâr kız geri dönmüştü, ama bu sefer gözlerinde ışıltı yoktu. “Ah, Thom,” dedi yumuşak sesle, sonra hızla Mat’e döndü. “Beklediğin arkadaşın o olduğunu bilseydim, yüz gümüş kuruş versen bile onun için şarap getirmezdim.”</p>

    <p>“Sarhoş olduğunu bilmiyordum,” diye itiraz etti Mat.</p>

    <p>Ama kızın dikkati hemen Thom’a dönmüştü, sesi yine yumuşamıştı. “Thom, biraz dinlenmeye ihtiyacın var. İzin verirsen gece gündüz hikâye anlattırırlar sana.”</p>

    <p>Thom’un diğer yanında bir başka kadın belirdi, önlüğünü başından geçirerek çıkardı. İlk kızdan daha yaşlıydı, ama aynı ölçüde güzeldi. İkisi kardeş olabilirlerdi. “Güzel bir hikâye, hep öyle düşündüm Thom ve sen harika anlatıyorsun. Gel, yatağına ısıtma kabı koydum. Hem, bana Caemlyn’deki sarayı anlatabilirsin.”</p>

    <p>Thom boş bulduğuna şaşırmış gibi kupaya baktı, sonra uzun bıyıklarına üfledi ve bir kadından diğerine baktı. “Güzel Mada. Güzel Saal. Size hayatım boyunca beni iki güzel kadının sevdiğini söyledim mi? Bu çoğu erkeğin iddia edebileceğinden fazladır.”</p>

    <p>“Bize her şeyi anlattın, Thom,” dedi daha yaşlı kadın hüzünle. Genç olanı, her şey onun suçuymuş gibi dik dik Mat’e baktı.</p>

    <p>“İki,” diye mırıldandı Thom. “Morgase’in öfkeli bir mizacı vardı, ama ben bunu görmezden gelebileceğimi düşündüm, bu yüzden sonunda beni öldürmek istedi. Dena’yı ben öldürdüm. Öyle sayılır. Fazla fark yok. İki şansım oldu, çoğu erkekten daha fazla ve ben ikisini de boşa harcadım.”</p>

    <p>“Ben onunla ilgilenirim,” dedi Mat. Şimdi Mada da, Saal da dik dik bakıyordu ona. Mat en iyi gülümsemesini yüzüne kondurdu, ama işe yaramadı. Midesi yüksek sesle homurdandı. “Kızarmış tavuk kokusu mu alıyorum? Bana üç dört tane getirin.” İki kadın gözlerini kırpıştırdı, “Sen de bir şey yemek ister misin, Thom?” diye ekleyince irkildiler.</p>

    <p>“Bu güzel Andor şarabından biraz daha alabilirim.” Âşık kupasını umutla kaldırdı.</p>

    <p>“Sana bu gece daha fazla şarap yok, Thom.” Kadın, Thom izin verse elindeki kupayı da alacaktı.</p>

    <p>Neredeyse aynı anda, genç olanı bir kararlılık ve yakarı karışımıyla, “Sen de biraz tavuk ye, Thom. Çok güzel,” dedi.</p>

    <p>Âşık bir şey yemeyi kabul etmeden ikisi de gitmedi ve sonunda giderken Mat’e öyle bakışlar fırlattılar, burunlarını öyle çektiler ki, Mat başını iki yana salladı. <em>Hay kavrulasıca, sanki daha fazla içmesi için onu ben cesaretlendirdim! Kadınlar! Ama ikisinin de gözleri güzeldi.</em></p>

    <p>“Rand hayatta olduğunu söylemişti,” dedi Thom’a, Mada ve Saal onu duyamayacak kadar uzaklaşınca. “Moiraine de hep hayatta olduğuna inandığını söyledi. Ama Cairhien’de olduğunu, Tear’a gitmeyi planladığını duydum.”</p>

    <p>“Demek Rand iyi, ha?” Thom’un gözleri Mat’in hatırladığı keskinliğe kavuştu. “Bunu beklediğimden emin değilim. Moiraine hâlâ yanında, değil mi? Hoş görünüşlü bir kadın. Aes Sedai olmasaydı, hoş bir kadın derdim. O tür kadınlarla başını belaya sokarsan, parmaklarından fazlası yanar.”</p>

    <p>“Neden Rand’ın iyi olmasını beklemiyordun?” diye sordu Mat ihtiyatla. “Ona zarar verebilecek bir şey mi biliyorsun?”</p>

    <p>“Bilmek mi? Ben hiçbir şey bilmiyorum, evlat. Hayrıma olmayacak kadar çok şeyden şüpheleniyorum, ama hiçbir şey bilmiyorum.”</p>

    <p>Mat bu konuyu bıraktı. <em>Şüphelerini kesinleştirmenin faydası yok. Benim için sağlıklı olacağından fazlasını bilmesine izin vermenin faydası yok.</em></p>

    <p>Daha yaşlı kadın –Thom ona Mada demişti– derileri gevrek, kahverengi olacak kadar kızarmış üç tavukla geldi, beyaz saçlı adama endişeyle, Mat’e uyarıyla baktı, sonra gitti. Mat bir tavuk bacağı kopardı ve konuşurken yemeye başladı. Thom kupasına kaşlarını çattı, tavuklara bakmadı bile.</p>

    <p>“Neden burada, Tar Valon’dasın, Thom? Aes Sedailer hakkındaki düşüncelerin göz önüne alınınca, seni bulmayı umacağım en son yer burasıydı. Cairhien’de iyi kazandığını duydum.”</p>

    <p>“Cairhien,” diye mırıldandı yaşlı âşık, gözlerindeki ışık yine solarak. “Adam öldürmek ne kadar soruna yol açıyor. Ölümü hak ettiği halde.” Bir elini savurdu ve bir hançer çıkardı. Thom’un bedeninin her yerinde hançerler saklı olurdu. Ne kadar sarhoş olsa da, hançeri tutan eli titremiyordu. “Öldürülmesi gereken bir adamı öldürdüğün zaman, bazen bedelini başkaları ödüyor. Soru şu, yine de yapmaya değer miydi? Hep bir denge vardır, bilirsin. İyi ve kötü. Işık ve Gölge. Denge olmasaydı insan olmazdık.”</p>

    <p>“Kaldır şunu,” diye homurdandı Mat lokmasını çiğnerken. “Öldürmek konusunda konuşmak istemiyorum.” <em>Işık, o adam hâlâ dışarıda, sokakta yatıyor. Yak beni, çoktan bir gemiye binmiş olmalıydım.</em> “Sana neden Tar Valon’da olduğunu sordum. Birini öldürdüğün için Cairhien’den ayrılmak zorunda kaldıysan, bilmek istemiyorum. Kan ve küller, doğru konuşacak kadar aklını toparlayamayacaksan, ben gidiyorum.”</p>

    <p>Thom ekşi ekşi bakarak hançeri yok etti. “Neden mi Tar Valon’dayım? Buradayım, çünkü burası dünyada olunabilecek en kötü yer. Belki Caemlyn dışında. Bunu hak ediyorum, evlat. Kızıl Ajah’tan bazıları beni hâlâ hatırlıyor. Geçen gün sokakta Elaida’yı gördüm. Burada olduğumu bilseydi, derimi şerit şerit doğrar, sonra hoş davranmayı bırakırdı.”</p>

    <p>“Kendine acıdığını hiç görmemiştim,” dedi Mat tiksinti içinde. “Şarapta boğulmaya mı çalışıyorsun?”</p>

    <p>“Sen ne anlarsın, evlat?” diye hırladı Thom. “Birkaç sene daha yaşa, biraz hayatı gör, belki bir iki kadına âşık ol, o zaman anlarsın. Belki, öğrenecek beynin varsa anlarsın. Aaaah! Neden Tar Valon’da olduğumu mu bilmek istiyorsun? Sen neden Tar Valon’dasın? Moiraine’in Aes Sedai olduğunu öğrendiğinde titremeye başladığını hatırlıyorum. Ne zaman biri Güç’ten bahsedecek olsa altına kaçıracak gibi olurdun. Sen neden Tar Valon’da, her yerde Aes Sedailer olan bir yerdesin?”</p>

    <p>“Ben Tar Valon’dan ayrılıyorum. Burada yaptığım bu. Gitmek!” Mat yüzünü buruşturdu. Âşık hayatını kurtarmıştı ve belki daha fazlasını yapmıştı. Bir Soluk vardı. Thom’un sağ bacağının o kadar iyi çalışmamasının sebebi buydu. <em>Onu bu kadar sarhoş etmek için bir gemi dolusu şarap yetmez.</em> “Caemlyn’e gidiyorum, Thom. Aptal hayatını bir amaç uğruna riske atmak istiyorsan, neden benimle gelmiyorsun?”</p>

    <p>“Caemlyn mi?” dedi Thom düşünceler içinde.</p>

    <p>“Caemlyn, Thom. Eninde sonunda Elaida da oraya dönecek, bu yüzden endişelenmen gereken bir Elaida’n da olacak. Ve hatırladığım kadarıyla Morgase seni ele geçirirse, Elaida’nın eline düşmüş olmayı tercih edersin.”</p>

    <p>“Caemlyn. Evet. Caemlyn ruh halime eldiven gibi uyar.” Âşık tavuk tabağına baktı ve irkildi. “Sen ne yaptın, evlat? Tavukları kol yenlerine mi sakladın?” Üç tavuktan kemikler ve üzerinde ufak et kırıntıları kalan gövdeler dışında hiçbir şey kalmamıştı.</p>

    <p>“Bazen çok acıkıyorum,” diye mırıldandı Mat. Parmaklarını yalanlamaya çalıştı. “Benimle geliyor musun, gelmiyor musun?”</p>

    <p>“Ah, geliyorum, evlat.” Thom zahmetle doğrulurken, eskisi kadar sallanmıyor gibiydi. “Sen burada bekle –ve masayı yememeye çalış– ben gidip eşyalarımı alayım, birkaç kişiye de veda edeyim.” Bir kez bile sendelemeden aksayarak uzaklaştı.</p>

    <p>Mat şarabından biraz içti, tavuk gövdelerinde kalan birkaç et parçasını sıyırdı, bir tavuk daha ısmarlamaya zamanı olup olmadığını merak etti, ama Thom hemen döndü. Arpı ve flütü koyu renk deri çantaları içinde, bir battaniye rulosuyla birlikte sırtından sarkıyordu. Boyu kadar uzun, sade bir yürüyüş asası taşıyordu. İki hizmetkâr kadın iki yanında onu takip ediyorlardı. Mat kardeş olduklarına karar verdi. Birbirine eş kahverengi gözler âşığa, tıpatıp aynı ifadelerle bakıyordu. Thom önce Saal’ı, sonra Mada’yı öptü, kapıya yönelirken yanaklarını okşadı ve Mat’in takip etmesi için başını salladı. Mat kendi eşyalarını toplayıp değneğini alana kadar çıkmıştı bile.</p>

    <p>İki kadından genç olanı, Saal, Mat’i kapıda durdurdu. “Ona her ne dediysen, onu alıp götürmene rağmen şarabı affediyorum. Onu haftalardır bu kadar canlı görmemiştim.” Mat’in eline bir şey sıkıştırdı ve Mat bunun ne olduğuna bakınca gözleri şaşkınlıkla irileşti. Kadın ona gümüş bir Tar Valon markası vermişti. “Her ne dedinse, onun için. Dahası, seni her kim besliyorsa pek iyi bir iş çıkarmıyor, ama yine de güzel gözlerin var.” Mat’in yüzündeki ifadeye bakıp kahkaha attı.</p>

    <p>Parayı parmaklarında çevirerek sokağa çıkarken, Mat de elinde olmadan güldü. <em>Güzel gözlerim var demek.</em> Kahkahası şarap fıçısındaki son damla gibi kesildi: Thom oradaydı, ama ceset yoktu. Sokak boyunca uzanan meyhanelerin pencereleri taşların üzerine, bundan emin olmasına yetecek kadar ışık düşürüyordu. Şehir askerleri, o meyhanelerde ve Tanchicolu Kadın’da soru sormadan ölü bir adamı alıp götürmezdi.</p>

    <p>“Neye bakıyorsun, evlat?” diye sordu Thom. “O gölgelerin içinde Trolloc yok.”</p>

    <p>“Yankesiciler,” diye mırıldandı Mat. “Yankesicileri düşünüyordum.”</p>

    <p>“Tar Valon’da sokak hırsızı ya da kabadayı yoktur, evlat. Askerler bir yankesiciyi ele geçirdiğinde –burada bu oyunu deneyecek çok kişi çıkmaz; söylentiler yayılır– ama ele geçirdiklerinde, onu Kule’ye götürürler ve Aes Sedailer adama her ne yapıyorsa, adam ertesi gün çimdik yemiş kız gibi şaşkın, Tar Valon’dan çıkar, gider. Hırsızlık yaparken yakalanan kadınlara daha sert davrandıklarını duydum. Hayır, burada paranı çaldırmanın tek yolu birinin sana altın yerine parlatılmış bakır satması ya da hileli zar kullanmasıdır. Yankesici yoktur.”</p>

    <p>Mat topuklarının üzerinde döndü ve Thom’un yanından geçerek rıhtımlara yöneldi. Değneği taşların üzerine, onu kullanarak daha hızlı yürüyebilirmiş gibi, şiddetle çarpıyordu. “Nereye gidiyor olursa olsun, yelken açan ilk gemiyle gidiyoruz. İlk gemiyle, Thom.”</p>

    <p>Thom’un asası arkasında hızlı hızlı tıkırdadı. “Ağır ol, evlat. Acelen ne? Gece gündüz, yelken açan yeteri kadar çok gemi var. Ağır ol. Yankesici falan da yok.”</p>

    <p>“İlk lanet gemi, Thom! Batmak üzere olsa bile bineceğiz ona!” <em>Yankesici yoksa, onlar neydi peki? Hırsız olmak zorundalar. Başka ne olabilirler ki?</em></p>
  </div>
</body>
</html>
