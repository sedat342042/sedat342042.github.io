<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="44. Av">44<br />
    Av</h1>

    <p>Perrin yataktan indi ve Zarine’in izlemesine aldırmadan giyinmeye başladı. Ne yapacağını biliyordu, ama yine de Moiraine’e sordu. “Gidiyor muyuz?”</p>

    <p>“Sammael ile daha yakından tanışmak istemiyorsan, evet,” dedi kadın hafif alaylı bir sesle. Gök gürültüsü yukarıda, kadının cümlesine ünlem koyarmış gibi gürledi ve şimşek çaktı. Aes Sedai Zarine’e bakmadı bile.</p>

    <p>Perrin gömleğinin eteklerini pantolonuna sokarken, ceketinin ve pelerininin üzerinde olmasını diledi birden. Terkedilmişlerden birinin isminin söylenmesi odayı soğutmuş gibiydi. <em>Ba’alzamon yeterince kötü değil sanki; bir de Terkedilmişlerin serbest kalması lazımdı. Işık, artık Rand’ı bulmamız bir şeyi değiştirecek mi? Yoksa artık çok mu geç?</em> Ama giyinmeye devam etti, ayaklarını yere vurarak çizmelere iyice yerleştirdi. Ya devam edecekler ya da pes edeceklerdi ve İki Nehir halkı pes etme özelliğiyle tanınmazdı.</p>

    <p>“Sammael mi?” dedi Zarine hafifçe. “Terkedilmişlerden biri mi hükmediyor?.. Işık!”</p>

    <p>“Hâlâ bizimle gelmek istiyor musun?” dedi Moiraine yumuşak sesle. “Artık burada kalmaya zorlamam seni, ama benimkinden başka bir yöne gitmeye yemin etmen için sana son bir şans tanıyabilirim.”</p>

    <p>Zarine duraksadı, Perrin ceketini giyerken durdu. Kuşkusuz kimse Terkedilmişlerden birinin gazabını üzerine çekmiş insanlarla gitmek istemezdi. Hele karşı karşıya oldukları şeyler hakkında fikri varken. <em>Çok iyi bir sebebi olmadığı sürece gelmez.</em> Ona bakılırsa, Terkedilmişlerden birinin serbest kaldığını bilen herhangi biri çoktan bir Deniz Halkı gemisine koşup kendisini Aiel Kıraçları’nın öte yanına götürmelerini istiyor olurdu, burada oturmuş düşünüyor değil.</p>

    <p>“Hayır,” dedi Zarine kararlılıkla ve Perrin biraz gevşedi. “Hayır, başka yöne gitmeye yemin etmeyeceğim. Beni Valere Borusu’na götürseniz de götürmeseniz de; Boru’yu bulan biri bile böyle bir hikâye yaşamayacak. Bence bu hikâye çağlar boyunca anlatılacak, Aes Sedai ve ben de onun parçası olacağım.”</p>

    <p>“Hayır!” diye terslendi Perrin. “Bu yeterli sebep değil. Ne istiyorsun?”</p>

    <p>“Bu didişme için zamanım yok,” diye araya girdi Moiraine. “Bu <em>Lord Brend</em> her an Karanlıktazılarından birinin öldüğünü öğrenebilir. Emin olun ki bunun ortalıkta bir Muhafız olduğunu gösterdiğini anlayacak ve Gaidin’in Aes Sedai’sini aramaya gelecek. O nerede olduğunuzu öğrenene kadar burada oturmayı mı düşünüyorsunuz? Çabuk olun, sizi aptal çocuklar! Çabuk olun!” Perrin ağzını açamadan koridorda kayboldu.</p>

    <p>Zarine de beklemedi, mumunu almadan odasına koştu. Perrin telaşla eşyalarını topladı ve balta kemerini beline bağlayarak arka merdivenden indi. Aşağı inen Loial’e yetişti. Ogier tahta ciltli bir kitabı eyerine tıkarken bir yandan da pelerinini giymeye çalışıyordu. Merdivenden koşarcasına inerlerken Perrin pelerine yardım etti. Sağanak yağmurun altına çıkmadan önce Zarine onlara yetişti.</p>

    <p>Perrin yağmurdan biraz korunmak için omuzlarını kamburlaştırdı ve pelerinin başlığını çekmek için beklemeden fırtınanın kararttığı avluda ahıra koştı. <em>Bir sebebi olmalı. Lanet bir hikâyenin parçası olmak ancak deli bir kadın için yeterli sebep olabilir!</em> Ahır kapısından giremeden yağmur kıvırcık saçlarını sırılsıklam ıslatıp kafasına yapıştırdı.</p>

    <p>Moiraine onlardan önce gelmişti, yağlı kumaştan pelerininin üzerinde yağmur damlaları birikmişti. Lan atları eyerlemeyi bitirirken Nieda lamba tutuyordu. Fazladan bir at daha vardı, Zarine’inkinden bile güçlü bir burnu olan doru, iğdiş bir at.</p>

    <p>“Her gün güvercin göndereceğim,” diyordu şişman kadın. “Kimse benden kuşkulanmaz. Talih dürtsün beni! Beyazpelerinler bile benden iyi bir şekilde bahsediyor.”</p>

    <p>“Beni dinle, kadın!” diye payladı onu Moiraine. “Bahsettiğim bir Beyazpelerin ya da Karanlıkdostu değil. Bu şehirden kaçacaksın ve sevdiğin herkesin de seninle gelmesini sağlayacaksın. Bana on iki senedir itaat ediyorsun. Şimdi de et!” Nieda gönülsüzce başını salladı ve Moiraine sabrı tükenmişçesine hırladı.</p>

    <p>“İğdiş at senin, kızım,” dedi Lan Zarine’e. “Sırtına bin. Ata binmeyi bilmiyorsan, ya binerek öğrenirsin ya da teklifimi kabul edersin.”</p>

    <p>Zarine elini yüksek eyer kaşına koyarak kolaylıkla eyere sıçradı. “Şimdi düşününce, taş surat, bir kez ata bindiğimi hatırladım.” Bohçasını arkasına bağlamak için döndü.</p>

    <p>“Ne demek istedin, Moiraine?” diye sordu Perrin, heybesini Çevik’in sırtına atarken. “Nerede olduğumu bulacağını söyledin. Zaten biliyor. Gri Adamlar!” Nieda kıkırdadı ve Perrin sinirle kadının inanmadığını söylediği onca şeyin ne kadarını gerçekten bildiğini ya da ne kadarına inandığını merak etti.</p>

    <p>“Gri Adamları Sammael göndermedi.” Moiraine. Serinkanlı, sırtını dik tutarak büyük bir dikkatle, hiç acelesi yokmuşçasına Aldieb’in sırtına bindi. “Ama Karanlıktazısı onundu. Benim izimi takip ettiğine inanıyorum. İkisini birden göndermezdi. Biri seni istiyor, ama Sammael’in var olduğunu bildiğini sanmıyorum. Henüz.” Perrin bir ayağı üzengide, durup ona baktı, ama kadın onun yüzündeki sorulardan çok kısrağın boynunu okşamakla ilgileniyor gibiydi.</p>

    <p>“Peşinden geldiğim iyi oldu,” dedi Lan. Aes Sedai yüksek sesle burnunu çekti.</p>

    <p>“Keşke kadın olsaydın, Gaidin. İtaat etmeyi öğrenmen için seni çömez olarak Kule’ye gönderirdim!” Adam bir kaşını kaldırdı ve kılıcının kabzasına dokundu, sonra eyere atladı. Moiraine içini çekti. “Belki de itaatsiz olman iyi. Bazen iyi oluyor. Dahası, Sheriam ve Siuan Sanche beraber uğraşsalar bile sana itaat etmeyi öğretebileceklerini sanmıyorum.”</p>

    <p>“Anlamıyorum,” dedi Perrin. Bunu çok fazla söylemeye başladım sanki, bıktım artık. Anlayabileceğim yanıtlar istiyorum. Moiraine ona tepeden bakmasın diye kendini eyere çekti; bu olmadan da kadın yeterince avantaja sahipti. “Gri Adamları o göndermediyse kim gönderdi? Bir Myrddraal ya da bir başka Terkedilmiş...” Durup yutkundu. BİR BAŞKA <em>Terkedilmiş! Işık!</em> “Eğer onları başka birisi göndermişse, neden ona söylemedi? Ne de olsa hepsi Karanlıkdostu, değil mi? Ve neden ben, Moiraine? Neden ben? Lanet olası Yenidendoğan Ejder ben değilim, Rand!”</p>

    <p>Zarine ve Nieda’nın soluklarını tuttuğunu duydu ve ancak o zaman ne söylediğini fark etti. Moiraine’in bakışları en keskin çelik gibi derisini yüzüyordu. <em>Lanet olası aceleci dilim. Konuşmadan önce düşünmeyi ne zaman bıraktım?</em> Perrin’e öyle geliyordu ki, Zarine’in onu izleyen bakışlarını ilk hissettiğinde başlamıştı bu. Kız şimdi de onu izliyordu ve ağzı bir karış açık kalmıştı.</p>

    <p>“Artık bize bağlandın,” dedi Moiraine keskin hatlı kadına. “Artık senin için geri dönüş yok. Asla.” Zarine bir şey söylemek istiyormuş ama buna korkuyormuş gibi görünüyordu. Aes Sedai dikkatini çoktan başka bir yöne çevirmişti. “Nieda Illian’dan bu gece kaç. Hemen! Ve dilini bunca yıldır tuttuğundan da iyi tut. Daha ben seni bulamadan, söyleyebileceğin şeyler için onu kesecekler var.” Sesinin sert tonu bununla tam olarak neyi kastettiği konusunu havada bırakıyordu. Nieda her iki anlamı da kavramış gibi başını şiddetle salladı.</p>

    <p>“Sana gelince, Perrin.” Beyaz kısrak yaklaştı ve Perrin yapabileceği her şeye karşı Aes Sedai’nin karşısında geriledi. “Desen’de dokunan çok iplik vardır ve bazıları Gölge’nin kendisi kadar karadır. İçlerinden birinin seni boğmamasına dikkat et.” Topukları Aldieb’in böğrüne dokundu ve kısrak yağmurun içine fırladı. Mandarb da onun hemen arkasından gidiyordu.</p>

    <p><em>Kavrul, Moiraine,</em> diye düşündü Perrin atını arkalarından sürerken. <em>Bazen hangi tarafta olduğunu bilemiyorum.</em> Yanında eyerde doğmuş gibi at süren Zarine’e bir bakış fırlattı. <em>Ya sen hangi taraftasın?</em></p>

    <p>Yağmur insanları sokaklardan ve kanallardan uzak tutuyordu, bu yüzden görünürde gidişlerini izleyen gözler yoktu. Ancak yağmur aynı zamanda atların düzensiz döşeme taşlarına sağlam basmasını da engelliyordu. Maredo Geçidi’ne, bataklığın içinde kuzeye uzanan geniş, sert toprak bir yola ulaştıklarında sağanak azalmaya başlamıştı. Gök gürlemeye devam ediyordu, ama şimşekler çok arkalarında, belki denizin üzerinde çakıyordu.</p>

    <p>Perrin sonunda şanslarının biraz açıldığını düşündü. Yağmur gidişlerini gizleyecek kadar sürmüştü, ama şimdi berrak bir gecede at sürecek gibiydiler. Bunu söylediğinde Lan başını iki yana salladı.</p>

    <p>“Karanlıktazıları en çok berrak, ay ışığıyla aydınlanmış geceleri sever, demirci, yağmuru ise hiç sevmezler. İyi bir fırtına ise onları tamamen uzak tutabilir.” Sanki onun söylediklerini duymuş gibi, yağmur azalıp hafif bir serpintiye dönüştü. Perrin arkasında Loial’in homurdandığını duydu.</p>

    <p>Geçit de bataklık da şehirden üç kilometre kadar uzakta sona erdi, ama yol hafifçe doğuya kıvrılarak devam etti. Bulutların kararttığı akşam geceye döndü ve etrafı puslandıran yağmur yağmaya devam etti. Moiraine ve Lan istikrarlı, yolu hızla tüketen bir tempo tutturdular. Atların toynakları sert toprağın üzerinde oluşan birikintileri yararak ilerliyordu. Çevrelerinde alçak tepeler yükselmeye, ağaçlar daha sık belirmeye başladı. Perrin ileride bir orman olması gerektiğini düşünüyordu, ama bu fikirden hoşlanıp hoşlanmadığından emin değildi. Ağaçlar onları peşindekilerden saklayabilirdi; ağaçlar peşindekilerin görülmeden yaklaşmalarını da sağlayabilirdi.</p>

    <p>Arkalarında ince bir uluma yükseldi. Perrin bir an kurt olduğunu düşündü; kendini şaşırtarak zihniyle kurda uzanacak oldu. Çığlık yine duyuldu ve o zaman kurt olmadığını anladı. Ona kilometrelerce arkadan başkaları yanıt verdi, kan ve ölüm taşıyan, kâbuslardan bahseden tekinsiz haykırışlar. Perrin şaşkınlık içinde Lan ve Moiraine’in yavaşladığını, Aes Sedai’nin gecenin içinde çevrelerindeki tepeleri incelediğini gördü.</p>

    <p>“Uzaktalar,” dedi. “Devam edersek bizi yakalayamazlar.”</p>

    <p>“Karanlıktazıları mı?” diye mırıldandı Zarine. “Onlar Karanlıktazıları mı? Bunun Vahşi Av olmadığından emin misin, Aes Sedai?”</p>

    <p>“Ama öyle,” diye yanıt verdi Moiraine. “Öyle.”</p>

    <p>“Karanlıktazıları kadar hızlı koşamazsın, demirci,” dedi Lan, “en hızlı at üzerinde bile. Onlarla yüzleşmek, onları alt etmelisin, yoksa hakkından gelirler.”</p>

    <p>“<em>Yurtta</em> kalabilirdim, biliyor musunuz,” dedi Loial. “Annem şimdiye dek beni evlendirmişti, ama kötü bir hayat olmazdı. Bir sürü kitap. Dışarı gelmek zorunda değildim.”</p>

    <p>“Orası,” dedi Moiraine, sağlarında yüksek, ağaçsız bir tepeyi işaret ederek. Çevresinde, iki yüz adım mesafede hiç ağaç yoktu, bunun ötesinde de seyrektiler. “Bir şansımız olması için geldiklerini görmeliyiz.”</p>

    <p>Karanlıktazılarının dehşet verici çığlıkları yine duyuldu. Hâlâ uzaktaydılar.</p>

    <p>Moiraine mekânı seçtikten sonra Lan Mandarb’ı biraz hızlandırdı. Tırmanırlarken atların toynakları toprağa yarı gömülmüş ve yağmurdan kayganlaşmış kayaların üzerinde takırdıyordu. Perrin’in gözlerine çoğu doğal olamayacak kadar köşeli geldi. Tepede alçak, yuvarlak bir kayaya benzeyen bir şeyin çevresinde atlarından indiler. Bulutların arasındaki boşluktan ay göründü ve Perrin kendini iki adım uzunluğunda, aşınmış taş bir yüze bakarken buldu. Saçlarının uzunluğuna bakılırsa bir kadın yüzü. Yağmurdan dolayı, ağlıyor gibi görünüyordu.</p>

    <p>Moiraine atından indi ve durup ulumaların geldiği yöne baktı. Gölgeli, başlıklı bir siluetti, yağlı kumaştan pelerininin üzerinden kayan yağmur damlaları ay ışığını yakalıyordu.</p>

    <p>Loial atını yaklaştırıp oymaya baktı, sonra eğildi ve hatları yokladı. “Sanırım bir Ogier’di,” dedi sonunda. “Ama burası eski bir <em>yurt</em> değil; olsa hissederdim. Hepimiz hissederdik. Ve Gölgedöllerine karşı güvende olurduk.”</p>

    <p>“Siz ikiniz neye bakıyorsunuz?” Zarine gözlerini kısarak taşa baktı. “Bu ne? Bu kadın? Kim?”</p>

    <p>“Kırılış’tan sonra çok ulus yükseldi ve düştü,” dedi Moiraine dönmeden, “bazıları sararmış kâğıt parçalarında isimlerden, lime lime haritalarda çizgilerden başka iz bırakmadı. Biz geride o kadarını da bırakacak mıyız?” Kana susamış ulumalar yine yükseldi, daha da yakından. Perrin hızlarını hesaplamaya çalıştı ve Lan’in haklı olduğunu düşündü; atlar gerçekten de onlardan kaçamazdı. Fazla beklemeyeceklerdi.</p>

    <p>“Ogier,” dedi Lan, “sen ve kız atları tutun.” Zarine itiraz etti, ama Lan atını doğrudan kızın üzerine sürdü. “Burada senin bıçakların pek işe yaramaz, kızım.” Lan kılıcını çekti ve çelik ay ışığında parladı. “Bu bile son çaredir. Sesler bir tane değil, on tanelermiş gibi geliyor. Senin görevin Karanlıktazılarının kokusunu aldıklarında atların kaçmasını engellemek. O kokudan Mandarb bile hoşlanmıyor.”</p>

    <p>Muhafız’ın kılıcı işe yaramayacaksa, balta da yaramayacaktı. Karşılarındaki Gölgedölü olsa bile, Perrin bu düşünceyle rahatladığını hissetti. İpi gevşek uzun yayını Çevik’in eyer kolanlarının altından çekti. “Belki bu biraz işe yarar.”</p>

    <p>“İstiyorsan dene, demirci,” dedi Lan. “Kolay ölmezler. Belki birini öldürürsün.”</p>

    <p>Perrin hafif yağmurdan korumaya çalışarak kesesinden yeni bir yay ipi çıkardı. Balmumu kaplaması inceydi, neme karşı uzun süre dayanmazdı. Yayı bacaklarının arasına yerleştirerek kirişin halkalarını yayın uçlarındaki çentiklere geçirdi. Doğrulduğu zaman Karanlıktazılarını gördü.</p>

    <p>Dörtnala koşan atlar gibiydiler ve Perrin onları gördüğünde hızlandılar. Gecenin içinde koşan, dağınık ağaçların arasında hızla ilerleyen on iri şekilden ibarettiler, ama o yine de yayından geniş uçlu bir ok çıkardı, yaya taktı, ama çekmedi. Emond Meydanı’ndaki en iyi okçu değildi, ama gençler arasında Rand’ın hemen arkasından geliyordu.</p>

    <p>Karar verdi, üç yüz adım kala atacaktı. <em>Aptal! O uzaklıktan hareketsiz bir hedefi bile zor vurursun. Ama beklersem, bu hızda gelirlerken...</em> Moiraine’e yaklaşarak yayını kaldırdı <em>–hareket eden o gölgenin iri bir köpek olduğunu hayal etmeliyim–</em> okun kaz tüylü ucunu kulağına kadar çekti ve bıraktı. Okun en yakın gölgeyle birleştiğinden emindi, ama tek sonuç bir hırlama oldu. <em>İşe yaramayacak. Çok hızlı geliyorlar!</em> Çoktan yeni bir ok çekmişti bile. <em>Sen neden bir şey yapmıyorsun, Moiraine?</em> Yaratıkların gümüş gibi parlayan gözlerini, cilalı çelik gibi parlayan dişlerini görebiliyordu. Gecenin kendisi kadar kara ve küçük midilliler kadar iri, sessizce, ölüm arayarak ona doğru koştular. Rüzgâr yanık sülfüre benzeyen bir koku getirdi; atlar korkuyla kişnedi, Lan’in savaş atı bile. <em>Kavrul e mi, Aes Sedai, bir şeyler yap!</em> Oku bıraktı; en öndeki Karanlıktazısı sendeledi, ama yaklaşmaya devam etti. <em>Ölebilirler!</em> Bir ok daha attı ve en öndeki Karanlıktazısı yuvarlandı, sendeleyerek doğruldu, sonra düştü, ama buna rağmen Perrin ümitsizliğe kapıldı. Biri düşmüştü ve kalan dokuzu mesafenin üçte ikisini aşmıştı bile; daha da hızlı koşuyor gibiydiler, yerde akan gölgeler gibi. <em>Bir ok daha. Belki bir oka daha zaman vardır, sonra sıra baltaya gelecek. Kavrulası Aes Sedai!</em> Yayı çekti.</p>

    <p>“Şimdi,” dedi Moiraine, Perrin’in oku yayı terk ederken. Kadının ellerinin arasındaki hava alev aldı ve ışığıyla geceyi alt ederek, hızla Karanlıktazılarına doğru gitti. Atlar çığlık attı, iplerine direnerek sıçradı.</p>

    <p>Perrin, yakarcasına göz kamaştırıcı ışığa ve demirci ocağı çatlayıp açılmış gibi sıcağa karşı gözlerini korumak için kolunu kaldırdı; aniden karanlığın içinde öğlen aydınlığı parladı, sonra yok oldu. Perrin gözlerini açtığında önünde benekler ve o ateş şeridinin hafif, silinmekte olan imgesi titreşiyordu. Karanlıktazılarının olduğu yerde geceyle örtülmüş toprak ve hafif yağmur dışında hiçbir şey yoktu; ayı örten bulutlarınki dışında hareket eden gölge kalmamıştı etrafta.</p>

    <p><em>Onlara ateş fırlatacağını ya da şimşekler yağdıracağını sanmıştım, ama bu...</em> “O neydi?” diye sordu boğuk bir sesle.</p>

    <p>Moiraine, onca millik karanlığın içinden görebilirmiş gibi Illian’a doğru bakıyordu. “Belki görmemiştir,” dedi, kendine söylüyormuş gibi. “Uzak; bakmıyorsa, belki fark etmemiştir.”</p>

    <p>“Kim?” diye sordu Zarine. “Sammael mi?” Sesi biraz titredi. “Illian’da olduğunu söyledin. Buradaki bir şeyi nasıl görebilir? Sen ne yaptın?”</p>

    <p>“Yasak bir şey,” dedi Moiraine serinkanlılıkla. “Üç Yemin kadar güçlü antlarla yasaklanmış bir şey.” Aldieb’in dizginlerini kızdan aldı ve kısrağın boynunu okşayarak onu yatıştırdı. “Neredeyse iki bin yıldır kullanılmayan bir şey. Sırf bildiğim için kaynaktan kesilmeme sebep olabilecek bir şey.”</p>

    <p>“Belki?..” Loial’in sesi hafif bir gürleme idi. “Belki artık yola çıkmalıyız. Başka da olabilir.”</p>

    <p>“Sanmıyorum,” dedi Aes Sedai atına binerek. “Aynı anda iki sürü salıvermez, iki sürüsü olsa bile; avlarını bırakıp birbirlerine saldırabilirler. Ve asıl avının biz olmadığımızı düşünüyorum, aksi halde kendi gelirdi. Sanırım biz... yalnızca sıkıntı veren bir şeyiz” –sesi sakindi, ama böyle hafife alınmaktan hoşlanmadığı açıktı– “ve belki, fazla sorun yaratmazsak, av çantasına atacağı fazladan bir şeyiz. Yine de ona mecbur olduğumuzdan daha yakın kalmakta bir fayda yok.”</p>

    <p>“Rand?” diye sordu Perrin. Zarine’in dinlemek için eğildiğini hissedebiliyordu adeta. “Peşine düştüğü biz değilsek, Rand mı?”</p>

    <p>“Belki,” dedi Moiraine. “Ya da belki Mat. Onun da <em>ta’veren</em> olduğunu unutma, üstelik Valere Borusu’nu o çaldı.”</p>

    <p>Zarine boğuluyormuş gibi bir ses çıkardı. “Onu <em>çaldı</em> mı? Biri onu çoktan buldu mu?”</p>

    <p>Aes Sedai onu duymazdan geldi ve Perrin’e bakmak için eyerinde eğildi, karanlık gözleri Perrin’in parlak altın rengi gözlerine dikildi. “Bir kez daha olayların hızı beni geride bıraktı. Bundan hoşlanmıyorum. Sen de hoşlanmamalısın. Olaylar beni arkada bırakıyorsa, seni ezebilir, seninle beraber dünyanın geri kalanını da.”</p>

    <p>“Daha Tear’a fersahlar var,” dedi Lan. “Ogier’in önerisi iyi bir öneri.” Eyerine binmişti bile.</p>

    <p>Biraz sonra Moiraine doğruldu ve topuklarıyla kısrağın kaburgalarına dokundu. Perrin yayının ipini çözüp Çevik’in dizginlerini Loial’den alana kadar kadın tepenin yamacını yarılamıştı bile. <em>Kavrul e mi, Moiraine! Bir yerlerde birtakım yanıtlar bulacağım!</em></p>

    <p class="paragraf">Mat yere düşmüş kütüğe yaslanarak kamp ateşinin sıcaklığının keyfini çıkardı –yağmurlar üç gün önce güneye sürüklenmiş olsa bile o yine de kendini ıslak hissediyordu– ama o anda, dans eden alevlerin farkında değildi. Düşünceler içinde elindeki küçük, mum kaplı silindire bakıyordu. Thom yağmur ve ıslaklık hakkında kendi kendine mırıldanarak, Mat’e bakmadan arpını akort etmeye dalmıştı. Çevrelerindeki karanlık çalılarda cırcırböcekleri ötüşüyordu. Gün batımından sonra iki köy arasındaki yolda kalmış, yoldan uzak bu ağaçlığı seçmişlerdi. İki gecedir geceyi geçirecek bir oda tutmaya çalışmışlar, iki seferinde de çiftçiler köpeklerini üstlerine salmıştı.</p>

    <p>Mat kemerindeki hançeri kınından çıkardı ve duraksadı. <em>Şans. Yalnızca bazen patlıyor, demişti.</em> Elinden geldiğince büyük bir dikkatle boruyu boylu boyunca yardı. Gerçekten de bir boruydu ve Mat’in düşündüğü gibi kâğıttan yapılmıştı –köyde havai fişekler patlatıldıktan sonra yerde kâğıt parçaları bulmuştu– kat kat kâğıt, ama hepsinin içi toprak ya da belki minik gri çakıltaşları ve toz gibi görünen bir şeylerle doluydu. Bir parmağıyla onları avcunun içinde karıştırdı. <em>Işık aşkına, çakıltaşları nasıl patlar?</em></p>

    <p>“Işık yaksın beni!” diye kükredi Thom. Arpını Mat’in elindeki şeyden korumak ister gibi çantasına soktu. “Bizi öldürmeye mi çalışıyorsun, evlat? O şeylerin havayla temas edince ateşe koyduğun zaman patlayacağından on kat şiddetli patlayacağını hiç duymadın mı? Havai fişekler Aes Sedai işlerinden sadece bir adım uzaktadır, evlat.”</p>

    <p>“Belki,” dedi Mat, “ama Aludra bana Aes Sedai gibi görünmedi. Al’Vere Efendi’nin saati hakkında da aynı şeyi –Aes Sedai işi olduğunu– düşünürdüm, ama dolabın arkasını açınca tek gördüğüm küçük metal parçaları oldu.” Anıları canlanınca huzursuzca kıpırdandı. Al’Vere Hanım ona ulaşan ilk kişi olmuştu, Hikmet, babası ve Belediye Başkanı ise tam arkasındaydılar ve hiçbiri niyetinin yalnızca bakmak olduğuna inanmamıştı. <em>Onları birleştirip yeniden eski haline getirebilirdim.</em> “Sanırım o küçük çarkları, yayları falan görse Perrin de bir tane yapabilirdi.”</p>

    <p>“Şaşırtıcı olurdu, evlat,” dedi Thom hafif bir alayla. “Kötü bir saat imalatçısı bile oldukça zengin bir adamdır ve bunu hak ediyorlar. Ama bir saat insanın suratına patlamaz!”</p>

    <p>“Bu da patlamadı. Eh, artık faydasız.” Bir avuç kâğıt ve küçük çakıltaşını ateşe atarken Thom ciyakladı; çakıltaşları kıvılcımlar, küçük alevler çıkardı ve ekşi bir duman kokusu yükseldi.</p>

    <p>“Gerçekten bizi öldürmeye çalışıyorsun.” Thom’un sesi titriyordu ve konuşurken tizliği de keskinliği de arttı. “Ölmek istediğime karar verirsem, Caemlyn’e ulaştığımızda Kraliyet Sarayı’na gidip Morgase’i çimdiklerim!” Uzun bıyıkları dalgalandı. “Bir daha bunu yapma!”</p>

    <p>“Patlamadı,” dedi Mat, ateşe bakıp kaşlarını çatarak. Kütüğün diğer yanındaki yağlı kâğıt rulosunu karıştırdı ve bir büyük boyda bir havai fişek çekti. “Acaba neden patlamadı.”</p>

    <p>“Neden patlamadığı umurumda bile değil! Bir daha yapma!”</p>

    <p>Mat ona baktı ve güldü. “Titremeyi bırak, Thom. Korkmaya gerek yok. Artık içinde ne olduğunu biliyorum. En azından neye benzediğini biliyorum, ama... Söylemene gerek yok. Bir daha kesip açmayacağım, Thom. Onları patlatmak daha eğlenceli.”</p>

    <p>“Korkmuyorum, seni ayağı çamurlu domuz çobanı,” dedi Thom özenli bir vakarla. “Öfkeyle titriyorum, çünkü kendi burnunun ötesini göremediği için ikimizi de öldürebilecek keçi beyinli bir hödükle yolculuk...”</p>

    <p>“Hop, ateş!”</p>

    <p>At nalları yaklaşırken Mat Thom ile bakıştı. Dürüst birinin yolculuk etmeyeceği kadar geç bir saatti. Ama Caemlyn’in bu kadar yakınında Kraliçenin Askerleri yolları güven altına alırdı ve ateş ışığına giren dört atlı kesinlikle hırsıza benzemiyordu. İçlerinden biri kadındı. Adamlar uzun pelerinler giymişlerdi ve ücretli koruyuculara benziyorlardı. Kadın mavi gözlü ve güzeldi, altın bir kolyesi, gri ipek elbisesi ve geniş başlıklı kadife bir pelerini vardı. Adamlar atlarından indiler. Biri kadının dizginlerini, diğeri üzengisini tuttu ve kadın gülümseyerek Mat’e yaklaşırken eldivenlerini çıkardı.</p>

    <p>“Korkarım geceye dışarıda yakalandık, genç efendi,” dedi, “bir han biliyorsanız, zahmet olmazsa tarif ediverin.”</p>

    <p>Mat sırıttı ve kalkacak oldu. Ancak tam kalkmadan adamlardan birinin bir şey mırıldandığını duydu, diğeri ise pelerinin altından bir arbalet çıkardı. Arbalet çoktan kurulmuştu ve okunu bir mandal tutuyordu.</p>

    <p>“Öldür onu, seni aptal!” diye bağırdı kadın ve Mat havai fişeği alevlere fırlatıp değneğine doğru atladı. Büyük bir patlama ve ışık çakması oldu. “Aes Sedai!” diye haykırdı adam. “Havai fişekler, aptal!” diye bağırdı kadın. Ve Mat elinde değneğiyle yuvarlanıp ayağa kalktığında biraz önce yaslandığı kütükten çıkan arbalet okunu gördü. Arbaleti kullanan adam, göğsünde Thom’un hançerlerinden biri, yere düşüyordu.</p>

    <p>Ancak bunu görecek zamanı oldu, çünkü iki adam ateşin yanından fırlayıp, kılıçlarını çekerek üstüne geldiler. Biri aniden sendeleyerek dizlerinin üstüne çöktü, kılıcını bırakıp elini sırtındaki bıçağa götürmeye çalışarak yüzüstü yere devrildi. Son adam arkadaşının düştüğünü görmedi; kılıcını Mat’in karnına doğru uzatırken iki kişi olacaklarını, rakibin dikkatinin böylece bölüneceğini beklediği açıktı. Mat neredeyse küçümsemeyle, değneğin bir ucuyla adamın bileğine vurdu, kılıç uçarak uzaklaştı; sonra da diğer ucu adamın alnına indirdi. Adam, gözleri arkaya yuvarlanarak yere devrildi.</p>

    <p>Mat göz ucuyla kadının ona doğru yürüdüğünü gördü ve parmağını hançer gibi ona uzattı. “Bir hırsız için güzel giysiler giyiyorsun, kadın! Sana ne yapacağıma karar verene kadar otur, yoksa...”</p>

    <p>Aniden boğazında kan saçan kırmızı çiçek gibi bir hançer belirmesine, kadın da Mat kadar şaşırmış gibiydi. Mat yere düşen kadını yakalamak ister gibi yarım adım attı, ama faydası olmayacağını biliyordu. Kadının uzun pelerini üzerine serildi, yüzüyle Thom’un hançerinin sapı dışında tüm bedenini kapladı.</p>

    <p>“Kavrul e mi,” diye mırıldandı Mat. “Kavrul, Thom Merrilin! Bir kadın! Işık, onu bağlayıp yarın Caemlyn’de Kraliçenin Askerleri’ne teslim edebilirdik. Işık, onun gitmesine bile izin verebilirdim. Bu üçü olmadan kimseyi soyamaz ve hayatta kalan tek adamının doğru düzgün görebilmesi için günler, kılıç tutabilmesi içinse aylar geçmesi gerek. Kavrul, Thom, kadını öldürmene gerek yoktu!”</p>

    <p>Âşık topallayarak kadının yattığı yere yaklaştı ve pelerini tekmeleyip arkaya savurdu. Hançer kadının elinden kurtulmuştu, çeliği Mat’in başparmağı kadar genişti ve iki karış uzunluğundaydı. “Bunu kaburgalarına saplayana kadar beklememi mi tercih ederdin, evlat?” Kendi hançerini aldı ve kadının pelerinine sildi.</p>

    <p>Mat “Yüzünü Saklayan Bir Maske Takmıştı” şarkısını mırıldanmakta olduğunu fark etti ve durdu. Eğilip kadının yüzünü pelerinin başlığıyla örttü. “Yola çıksak iyi olacak,” dedi usulca. “Bir asker devriyesi geçecek olursa bunu açıklamak zorunda kalmayı istemiyorum.”</p>

    <p>“Kadın bu giysiler içindeyken mi?” dedi Thom. “Bence yanılıyorsun! Bir tüccarın karısını ya da asil bir kadının arabasını soymuş olmalılar.” Sesi yumuşadı. “Gideceksek, evlat, atını eyerlemeye baksan iyi olacak.”</p>

    <p>Mat irkildi ve bakışlarını ölü kadından ayırdı. “Evet, iyi olacak, değil mi?” Kadına bir daha bakmadı.</p>

    <p>Adamlar için vicdan azabı hissetmiyordu. Onu ilgilendirdiği kadarıyla birini soymaya ve öldürmeye karar vermiş bir adam, oyunu kaybettiğinde başına gelenleri hak ediyordu. Onlar hakkında düşünmedi, ama gözleri soygunculardan birine takıldığında bakışlarını kaçırmadı da. Ancak iğdiş atını eyerlemiş, eşyalarını arkasına bağlamış, ateşin üzerine tekmeyle toprak atıyordu ki, gözleri arbaleti kullanan adama takıldı. O hatlarda, sönmekte olan ateşin üstlerine düşürdüğü gölgelerde tanıdık bir şey vardı. <em>Şans,</em> dedi kendi kendine. <em>Her zaman şans.</em></p>

    <p>“Arbaletçi iyi bir yüzücüymüş, Thom,” dedi, eyere tırmanırken.</p>

    <p>“Şimdi ne saçmalıyorsun?” Âşık da atına binmişti ve ölülerden çok enstrüman çantalarının eyerin üzerinde nasıl durduğuyla ilgileniyordu. “Adamın yüzme bilip bilmediğini dahi nereden bileceksin ki?”</p>

    <p>“Gecenin bir yarısında Erinin’in ortasında küçük bir tekneden kıyıya ulaşmayı başardı. Sanırım bu tüm şansını tüketti.” Havai fişekleri tutan bağı yeniden kontrol etti. <em>O aptal bunlardan birinin Aes Sedai olduğunu sandıysa, hepsi birden patlasa acaba ne düşünürdü?</em></p>

    <p>“Emin misin, evlat? Aynı adam olması olasılığı... Daha neler, sen bile bu olasılığa para yatırmazdın.”</p>

    <p>“Eminim, Thom.” <em>Elayne, seni ele geçirdiğimde boynunu kıracağım. Egwene ve Nynaeve’in de.</em> “Ve Caemlyn’e ulaştıktan bir saat sonra bu lanet mektubu elimden çıkarmaya kararlıyım.”</p>

    <p>“O mektupta bir şey yok diyorum sana, evlat. Ben senden gençken <em>Daes Dae’mar</em> oynuyordum ve ne söylediğini bilmesem bile bir kodu ya da şifreyi tanırım.”</p>

    <p>“Eh, ben senin Büyük Oyununu, lanet Evler Oyununu hiç oynamadım, Thom; ama beni kovalayan biri varsa anlarım. Cebimdeki altınlar için beni bu kadar uzağa, böyle bir kararlılıkla kovalamazlardı, altın dolu bir sandıktan azına yapmazlardı bunu. Mektup yüzünden olmalı.” <em>Yak beni, güzel kızlar hep başımı belaya sokuyor.</em> “Bu gece uyumak istiyor musun, bundan sonra?”</p>

    <p>“Masum bir bebek gibi, evlat. Ama devam etmek istersen, devam ederim.”</p>

    <p>Güzel kadının yüzü ve boğazındaki hançer Mat’in zihnine süzüldü. <em>Şansın yoktu, güzel kadın.</em> “O zaman gidelim!” dedi vahşice.</p>
  </div>
</body>
</html>
