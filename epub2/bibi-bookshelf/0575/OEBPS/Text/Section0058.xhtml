<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="49. Tear’da Fırtına">49<br />
    Tear’da Fırtına</h1>

    <p>Egwene sonunda masaya ve çayına döndü. Belki de Elayne’in haklı olduğunu, fazla ileri gittiğini düşündü, ama özür dilemek içinden gelmiyordu. Sessizlik içinde oturdular. Ailhuin döndüğünde yanında bir adam vardı. Orta yaşlarında, yaşlı bir ağaçtan oyulmuş gibi görünen ince bir adam. Juilin Sandar nalınlarını kapıda çıkardı ve yassı, koni şeklindeki hasır şapkasını bir çengele astı. Kahverengi ceketinin üzerine dolanmış kemerinden Hurin’inkine benzeyen ama bir yanında uzun, diğer yanında kısa gedikler olan bir kılıçkıran sarkıyordu. Ayrıca kendi boyu yüksekliğinde, başparmağından kalın olmayan, açık renk ahşaptan yapılmış, öküz sürücülerinin üvendirelerine benzer boğum boğum bir değnek taşıyordu. Kısa kesilmiş siyah saçları kafasına dümdüz yatmıştı ve keskin kara gözleri odadaki her detayı görüp, kayıtlara geçiriyormuş gibiydi. Odadaki herkesi de. Egwene Nynaeve’i iki kez incelediği konusunda iddiaya girebilirdi ve en azından ona göre Nynaeve’in tepkisizliği abartılıydı; bunu onun da bildiği açıktı.</p>

    <p>Ailhuin adama masada yer gösterdi. Adam ceketinin manşetlerini kıvırdı, her birine teker teker eğilerek selam verdi ve değneğini omzuna dayayarak oturdu. Gri saçlı kadın taze bir demlik çay yapana ve herkes kendi fincanlarını yudumlamaya başlayana dek konuşmadı.</p>

    <p>“Guenna Ana bana sorununuzdan bahsetti,” dedi adam usulca, fincanını masaya bırakarak. “Elimden gelirse size yardım ederim, ama Yüksek Lordların kısa süre sonra bana verecek bir işleri olabilir.”</p>

    <p>İri kadın hıhladı. “Juilin, keten için ipek fiyatı veren dükkâncılar gibi pazarlık etmeye ne zaman başladın? Yüksek Lordların seni ne zaman çağıracağını, daha çağırmadan önce bildiğini iddia etme.”</p>

    <p>“İddia etmiyorum,” dedi Sandar, gülümseyerek, “ama geceleyin çatılarda adamlar görürsem anlarım. Yalnızca göz ucuyla gördüm –sazlıktaki çubukbalığı kadar iyi saklanıyorlar– ama hareketi fark ettim. Henüz kimse hırsızlık ihbarında bulunmadı, ama duvarların içinde çalışan hırsızlar var ve akşam yemeğine iddiaya girebilirsin. Dediğimi unutma. Bir hafta geçmeden, tüccar evlerine, hatta lordların malikânelerine hırsız çetesi dadandığı için çağrılacağım. Savunucular sokakları koruyor olabilir, ama iş hırsız izi sürmeye gelince hırsız avcısı isterler ve başka herkesten önce beni çağırırlar. Ücretimi yükseltmeye çalışmıyorum, ama bu güzel kadınlar için ne yapacaksam, bir an önce yapıp bitirmek zorundayım.”</p>

    <p>“Sanırım doğru söylüyor,” dedi Ailhuin gönülsüzce. “Ona bir öpücük kazandıracağını düşünürse ayın yeşil, suyun beyaz olduğunu söyler, ama başka konularda çoğu erkekten daha az yalan söyler. Maule’da doğmuş en dürüst adam olabilir.” Elayne elini ağzına örttü ve Egwene kahkaha atmamak için kendini tutmaya çalıştı. Nynaeve etkilenmeden, sabırsızlık içinde oturuyordu.</p>

    <p>Sandar gri saçlı kadına bakıp yüzünü buruşturdu, sonra söylediklerini önemsememeye karar verdi. Nynaeve’e gülümsedi. “Bu hırsızların merakımı uyandırdığını itiraf etmeliyim. Kadın hırsız tanıdım, hırsız çeteleri de tanıdım, ama daha önce kadın hırsızlardan oluşan çete olduğunu duymamıştım. Ayrıca Guenna Ana’ya iyilik borçluyum.” Gözleri Nynaeve’i baştan kaydetmeye başlamış gibiydi.</p>

    <p>“Fiyatın ne?” diye sordu Nynaeve sert bir sesle.</p>

    <p>“Çalınmış eşyaları bulmak için,” dedi adam, “getirdiğim eşyaların ederinin onda birini isterim. İnsan bulmak için, kişi başı bir gümüş marka isterim. Guenna Ana çalınan eşyaların siz dışında kimse için fazla değerli olmadığını söyledi, hanımefendi, bu yüzden o seçeneği seçmenizi tavsiye ederim.” Yine gülümsedi; dişleri çok beyazdı. “Sizden hiç para almazdım, ama kardeşlik buna kızar, bu yüzden olabildiğince az alacağım. Bir iki bakır, o kadar.”</p>

    <p>“Bir hırsız avcısı tanıyorum,” dedi Elayne. “Shienar’dan. Çok saygın bir adam. Kılıçkırana ek olarak bir kılıç taşıyor. Sen neden taşımıyorsun?”</p>

    <p>Sandar bir an şaşırmış göründü, sonra şaşırdığı için kendine kızmış göründü. Ya kızın imasını anlamamış ya da duymazdan gelmeye karar vermişti. “Siz Tearlı değilsiniz. Shienar’ı duydum, hanımefendi. Trolloc hikâyelerini, her adamın savaşçı olduğunu.” Gülümsemesi bunların çocuk hikâyeleri olduğunu söylüyordu.</p>

    <p>“Gerçek hikâyeler,” dedi Egwene. “En azından yeterince gerçek. Ben Shienar’da bulundum.”</p>

    <p>Adam ona bakarak gözlerini kırptı ve devam etti. “Ben lord değilim, zengin bir tüccar da. Asker bile değilim. Savunucular kılıç taşıyan yabancıları fazla rahatsız etmez –uzun kalmayı düşünmedikleri sürece, elbette– ama ben taşısam Taş’ın altında bir hücreye atılırım. Kanunlar var, hanımefendi.” Eli, bilinçsizce değneğin üzerinde gezindi. “Kılıç olmadan da oldukça iyi idare edebiliyorum.” Gülümsemesini bir kez daha Nynaeve’e çevirdi. “Şimdi, eğer eşyaları tarif ederseniz...”</p>

    <p>Adam sustu, Nynaeve masanın üzerine para kesesini koymuş, on üç gümüş marka sayıyordu. Egwene onun en hafif paraları seçtiğini düşündü; çoğu Tear, biri Andor parasıydı. Amyrlin onlara epey altın vermişti, ama bu bile sonsuza dek dayanmazdı.</p>

    <p>Nynaeve düşünceli düşünceli para kesesine baktı, sonra ipleri çekip kesesini kaldırdı. “On üç kadın bulacaksın, Sandar Efendi, bulduğun zaman bu kadar gümüş daha alacaksın. Onları bul, biz eşyalarımızı kendimiz alalım.”</p>

    <p>“Bundan daha azına ben alırım,” diye itiraz etti adam. “Ve fazladan ödül koymanıza gerek yok. Ücretim belli. Rüşvet alacağımdan korkmayın.”</p>

    <p>“Bundan korkmaya gerek yok,” diye onayladı Ailhuin. “Dürüst olduğunu söyledim. Yalnız, seni sevdiğini söylüyorsa inanma.” Sandar ona dik dik baktı.</p>

    <p>“Parayı ben ödüyorum, Sandar Efendi,” dedi Nynaeve kararlılıkla, “ne satın aldığımı da ben seçerim. Bu kadınları bulup, gerisine karışmayacağını kabul ediyor musun?” Adam gönülsüzce başını sallayana kadar bekledi, sonra devam etti. “Birlikte olabilirler de, olmayabilirler de. İlki bir Tarabonlu. Benden biraz daha boylu, kara gözleri ve açık renk, bal rengi saçları var. Tarabonlular gibi ince ince örüyor onları. Onu güzel bulacak erkekler vardır, ama o kadın bunu iltifat saymaz. Sert, somurtkan bir ağzı var. İkincisi Kandorlu. Uzun, siyah saçları ve sol kulağının üzerinde beyaz bir tutam var ve...”</p>

    <p>İsim vermedi, Sandar da sormadı. İsimler kolaylıkla değiştirilebilirdi. İşe girişince gülümsemesi yok olmuştu. Nynaeve’in on üç kadını tarif edişini dinledi ve işi bittiği zaman, Egwene onun her şeyi kelimesi kelimesine tekrarlayabileceğinden emindi.</p>

    <p>“Guenna Ana sana bunu söylemiş olabilir,” diye bitirdi Nynaeve, “ama ben tekrarlayacağım. Bu kadınlar inanabileceğinden çok daha tehlikeli. Benim bildiğim kadarıyla şimdiye dek ellerinde bir düzineden fazla kişi öldü ve bunun ellerine bulaşmış kanın içinde sadece minik bir damla olduğunu duysam şaşmazdım.” Bunu duyunca Sandar ve Ailhuin gözlerini kırptılar. “Onları soruşturduğunu öğrenirlerse ölürsün. Seni ele geçirirlerse, nerede olduğumuzu ağzından alırlar ve muhtemelen Guenna Ana da bizimle birlikte ölür.” Gri saçlı kadın inanamayarak baktı. “İnan buna!” Nynaeve’in bakışları onaylama talep ediyordu. “İnan, yoksa gümüşleri alır, beyni olan bir başka adam bulurum!”</p>

    <p>“Ben gençken,” dedi Sandar ciddi bir sesle, “güzel bir kızın insanı bir erkek kadar kolay bıçaklamayacağına inandığım için yankesicinin biri hançerini kaburgalarıma saplamıştı. Artık bu hatayı yapmıyorum. Bu kadınların hepsi Aes Sedai’ymiş ve Kara Ajahmış gibi davranacağım.” Egwene boğulur gibi oldu ve adam paraları kendi kesesine doldurup kuşağının arkasına tıkarken ona pişmanlık dolu bir ifadeyle sırıttı. “Sizi korkutmak istemedim, hanımefendi. Tear’da Aes Sedai yok. Hepsi beraber kalmıyorsa birkaç gün alabilir. Birlikte kalan on üç kadını bulmak kolaydır; ayrılmışlarsa, daha güç olur. Ama her durumda onları bulacağım. Ve siz nerede olduklarını öğrenmeden korkutup kaçırmayacağım.”</p>

    <p>Adam hasır şapkasını ve nalınlarını giyip arka kapıdan çıktıktan sonra Elayne konuştu. “Umarım kendine aşırı güvenmiyordur. Ailhuin, ne dediğini duydum, ama... Tehlikeli olduklarını anladı, değil mi?”</p>

    <p>“Şimdiye kadar bir çift göz ya da güzel bir ayak bileği dışında hiçbir konuda aptallık etmedi,” dedi gri saçlı kadın, “ve bu da her erkeğin kusurudur. Tear’daki en iyi hırsız avcısıdır. Endişelenme. Sizin şu Karanlıkdostlarını bulacaktır.”</p>

    <p>“Sabah olmadan yağacak.” Nynaeve odadaki sıcağa rağmen ürperdi. “Fırtınanın yaklaştığını hissediyorum.” Ailhuin başını iki yana salladı ve tasları akşam yemeği için balık çorbasıyla doldurmaya başladı.</p>

    <p>Yemeklerini yedikten ve bulaşıkları yıkadıktan sonra Nynaeve ve Ailhuin bitkilerden ve tedavilerden bahsederek masanın başında oturdular. Elayne pelerininin omzuna başladığı küçük bir işlemeye devam etti. Minik mavi ve beyaz çiçekler. Sonra Ailhuin’in küçük kitap rafında bulduğu <em>Manechesli Willim’in Makaleleri</em>’ni okudu. Egwene de okumaya çalıştı, ama ne makaleler, ne <em>Jain Uzakgezgini’nin Yolculukları</em> ne de Aleria Elffin’in gülünç hikâyeleri ilgisini birkaç sayfadan öteye çekebildi. Elbisesinin göğsündeki taş <em>ter’angreal</em>’i elledi. <em>Neredeler? Yürek’teki neyi istiyorlar? Ejder dışında biç kimse –Rand dışında hiç kimse–</em> Callandor<em>’a dokunamaz, o zaman ne istiyorlar? Ne? Ne?</em></p>

    <p>Gece ilerlerken Ailhuin her birine ikinci kattaki odasını gösterdi, ama o kendi odasına çekildikten sonra, bir lambanın ışığı altında Egwene’in odasında toplandılar. Egwene çoktan elbisesini çıkarmıştı; sicim ucunda iki yüzükle boynunda asılı duruyordu. Çizgili taş altından daha ağırdı. Tar Valon’dan ayrıldıktan sonra, Aiellerle geçirdikleri gece hariç her gece bunu yapmışlardı.</p>

    <p>“Beni bir saat sonra uyandırın,” dedi onlara.</p>

    <p>Elayne kaşlarını çattı. “Bu sefer o kadar kısa mı?”</p>

    <p>“Tedirgin misin?” dedi Nynaeve. “Belki fazla sık kullanıyorsundur.”</p>

    <p>“Kullanmasam hâlâ Tar Valon’da tencere ovuyor ve bir Gri Adam bizi bulmadan bizim bir Kara kardeşi bulmamızı umuyor olurduk,” dedi Egwene sert bir sesle. <em>Işık, Elayne haklı. Somurtkan bir çocuk gibi tersleniyorum.</em> Derin bir nefes aldı. “Belki de gerçekten tedirginim. Belki artık Taşın Yüreği’ne çok yakın olduğumuz için. <em>Callandor</em>’a çok yakın. Tuzağa çok yakın, o tuzak her neyse artık.”</p>

    <p>“Dikkatli ol,” dedi Elayne ve Nynaeve daha alçak sesle, “Çok dikkatli ol Egwene. Lütfen,” dedi. Örgüsünü hızlı hızlı çekiyordu.</p>

    <p>Diğerleri iki yanındaki taburelere oturur, Egwene alçak direkli yatağa uzanırken gök gürledi. Uyku yavaşça geldi.</p>

    <p class="paragraf">Başta hep olduğu gibi, yine alçalıp yükselen tepelerdeydi; bahar güneşi altında çiçekler ve kelebekler, yumuşak esintiler ve ötüşen kuşlar. Bu sefer yeşil ipek bir elbise giyiyordu, göğsünün üzerine altın kuşlar işlenmişti ve ayaklarında yeşil kadife terlikler vardı. <em>Ter’angreal</em> elbisesinden dışarı süzülecek kadar hafif geliyordu, ama Büyük Yılan yüzüğünün ağırlığı onu aşağıda tutuyordu.</p>

    <p>Deneme yanılma yöntemiyle <em>Tel’aran’rhiod</em> kurallarını biraz öğrenmişti. Bu Düşler Dünyası’nın, bu Görünmeyen Dünya’nın bile, tuhaf olsa da kuralları vardı; Egwene onların onda birini bile bilmediğinden emindi. Ve istediği yere gitmenin bir yolunu da biliyordu. Gözlerini kapattı, <em>saidar</em>’a kucak açarken yaptığı gibi zihnini boşalttı. Kolay değildi, çünkü gül goncası biçimlenmeye çalışıp duruyor, Egwene Gerçek Kaynak’ı seziyor, onu kucaklamak için can atıyordu, ama boşluğu başka bir şeyle doldurması gerekiyordu. Taşın Yüreği’ni, rüyalarda gördüğü haliyle hayal etti, boşluğun içinde her ayrıntıyı mükemmel şekilde oluşturdu. Dev, cilalı kızıltaş sütunlar. Çağlarla yıpranmış zemin taşları. Çok yukarıda kubbe. Kabzası aşağıda, havada ağır ağır dönen kristal, dokunulamaz kılıç. Görüntü uzanıp dokunabileceği kadar gerçek bir hal aldığında gözlerini açtı ve kendini orada, Taşın Yüreği’nde buldu. Ya da <em>Tel’aran’rhiod</em>’da var olduğu şekliyle Taşın Yüreği’nde.</p>

    <p>Sütunlar oradaydı, <em>Callandor</em> da öyle. Ve parıldayan kılıcın çevresinde, gölgeler kadar loş ve hayali on üç kadın bağdaş kurarak oturmuş, dönmekte olan <em>Callandor</em>’a bakıyordu. Bal saçlı Liandrin başını çevirdi, o iri, kara gözlerle doğrudan Egwene’e baktı ve gül goncası dudaklarıyla gülümsedi.</p>

    <p class="paragraf">Egwene telaşla soluğunu içine çekerek yatakta öyle bir hızla doğrulup oturdu ki, neredeyse kenardan düşecekti.</p>

    <p>“Sorun ne?” diye sordu Elayne. “Ne oldu? Korkmuş görünüyorsun.”</p>

    <p>“Gözlerini yeni kapadın,” dedi Nynaeve yumuşak sesle. “Baştan beri ilk defa biz uyandırmadan geri geldin. Bir şey oldu, değil mi?” Örgüsünü hızla çekti. “Sen iyi misin?”</p>

    <p><em>Nasıl geri döndüm?</em> diye merak etti Egwene. <em>Işık, ne yaptığımı bile bilmiyorum.</em> Söylemesi gereken şeyi ertelediğini biliyordu. Sicimi boynundan çözerek Büyük Yılan yüzüğü ile daha iri, kıvrık <em>ter’angreal</em>’i avcunda tuttu. “Bizi bekliyorlar,” dedi sonunda. Kimin beklediğini söylemesine gerek yoktu. “Ve sanırım Tear’da olduğumuzu biliyorlar.”</p>

    <p>Dışarıda, şehrin üzerinde fırtına patladı.</p>

    <p class="paragraf">Yağmur başının üzerindeki güverteyi döverken Mat Thom ile arasındaki masanın üzerinde duran taş tahtasına baktı, ama bir Andor gümüşüne oynuyor olmalarına rağmen oyuna dikkatini veremiyordu. Gök gürledi ve küçük pencerelerde şimşekler çaktı. <em>Çabuk</em>’taki kaptan kamarasını dört lamba aydınlatıyordu. <em>Lanet gemi bir kuş kadar hızlı olabilir, ama yine de çok uzun sürüyor.</em> Gemi hafifçe sarsıldı, sonra bir daha sarsıldı; hareket değişir gibi oldu. <em>Bizi çamura saplamasa iyi olur! Bu banyo küvetini olabildiğince hızlı sürmüyorsa o altını boğazına tıkacağım!</em> Esneyerek –Caemlyn’den ayrıldıklarından beri iyi uyumamıştı; endişe yüzünden uyuyamıyordu– iki çizginin kesiştiği yere beyaz bir taş koydu; üç hamle sonra Thom’un siyah taşlarının beşte birini tutsak edecekti.</p>

    <p>“İyi bir oyuncu olabilirsin, evlat,” dedi âşık piposunun üzerinden, bir sonraki taşını koyarak, “eğer aklını verirsen.” Kullandığı tütün yaprak ve fındık kokusu saçıyordu.</p>

    <p>Mat dirseğindeki yığından yeni bir taş almak için uzandı, gözlerini kırpıştırdı ve bıraktı. Üç hamle sonra Thom’un taşları onunkilerin üçte birini saracaktı. Bunu önceden görememişti, şimdiyse kurtuluş yolu göremiyordu. “Sen hiç oyun kaybetmez misin? Hiç oyun kaybettiğin oldu mu?”</p>

    <p>Thom piposunu ağzından çıkardı ve bıyıklarını sıvazladı. “Uzun süredir, hayır. Morgase oyunların yarısında beni yenerdi. İyi kumandanların ve Büyük Oyun’u iyi oynayanların taş oyununda da iyi olduğu söylenir. Morgase iyiydi ve bir savaşta kumandanlık edebileceğinden hiç kuşkum yok.”</p>

    <p>“Biraz zar atmayı tercih etmez misin? Taşlar fazla vakit alıyor.”</p>

    <p>“Dokuz on atışta bir kez kazanmaktan daha fazla şans isterim,” dedi beyaz saçlı adam alaycı bir şekilde.</p>

    <p>Kapı çarpılarak açılıp, içeri Kaptan Derne girdiğinde Mat ayağa sıçradı. Kare suratlı adam pelerinini omuzlarından aldı, kendi kendine küfürler mırıldanarak yağmur damlalarını silkeledi. “Işık kemiklerimi kavursun, Çabuk’u kiralamanıza neden izin verdiğimi bile bilmiyorum. En kara gecede, en ağır yağmurda bile daha hızlı gidelim istiyorsunuz. Daha hızlı. Hep daha hızlı! Şimdiye dek yüz kez çamura saplanabilirdik!”</p>

    <p>“Altını istiyordun da ondan,” dedi Mat sertçe. “Bu eski tahta yığınının hızlı gidebileceğini söyledin, Derne. Tear’a ne zaman ulaşıyoruz?”</p>

    <p>Kaptan gergin gergin gülümsedi. “Şimdi rıhtıma bağlanıyoruz. Ve bir daha konuşabilen herhangi bir şey taşıyacak olursam beni lanet bir çiftçi sayıp yaksınlar! Şimdi, altınlarımın kalanı nerede?”</p>

    <p>Mat küçük pencerelerden birine seğirtti ve dışarıya baktı. Şimşeklerin göz kamaştıran aydınlığında başka bir şey göremese de ıslak, taş bir rıhtım görebiliyordu. Cebinden ikinci altın kesesini çıkardı ve Derne’e attı. <em>Zar atmayan gemici kim duymuş!</em> “Sonunda,” diye hırladı. <em>Işık izin vere de geç kalmış olmasam.</em></p>

    <p>Tüm yedek giysilerini ve battaniyelerini deri çantaya doldurdu ve onu bir omzuna, havai fişek rulosunu ise, ipinden diğer omzuna astı. Pelerini hepsini kaplıyordu, ama önde biraz aralık kalmıştı. Havai fişeklerdense kendisinin ıslanması daha iyiydi. Mat kuruyabilirdi ve hiç ıslanmamış gibi olurdu; bir kovayla yaptığı deney havai fişeklerin olamadığını göstermişti. <em>Galiba Rand’ın babası haklıydı.</em> Oysa Mat Köy Kurulu’nun havai fişekleri yağmurda patlatmamasının sebebinin, açık gecelerde daha iyi görünmesi olduğunu düşünmüştü hep.</p>

    <p>“O şeyleri satmayı düşünmüyor musun?” Thom âşık pelerinini omuzlarına yerleştiriyordu. Pelerin deri çantaları içindeki arpı ve flütü kaplıyordu, ama giysi bohçası ve battaniyeleri sırtında, pelerinin dışında asılı duruyordu.</p>

    <p>“Nasıl patladıklarını öğrenene kadar satmayacağım, Thom. Dahası, onları patlattığımda nasıl eğleneceğimizi bir düşün.”</p>

    <p>Âşık ürperdi. “Hepsini birden patlatmadığın sürece, evlat. Akşam yemeğinde hepsini şömineye atmadığın sürece. Onlara neler yaptığına bakarak, senden beklenmeyecek bir şey değil bu. Kaptan bizi iki gün önce gemiden atmadığı için şanslısın.”</p>

    <p>“Atamazdı.” Mat güldü. “İşin ucunda o para kesesi varken atmazdı. Değil mi, Derne?”</p>

    <p>Derne altın kesesini atıp tutuyordu. “Daha önce sormadım, ama madem artık altını bana verdin ve geri alamayacaksın, sorayım. Bütün bunlar niye? Bunca lanet hız.”</p>

    <p>“Bir iddia, Deme.” Mat esneyerek değneğini aldı ve gitmeye hazırlandı. “Bir iddia.”</p>

    <p>“İddia mı!” Deme ağır keseye baktı. Aynısından bir tane daha para sandığına kilitlenmişti. “Bir krallığın üzerine iddiaya girmiş olmalısın!”</p>

    <p>“Daha da fazlası,” dedi Mat.</p>

    <p>Yağmur güverteyi öyle şiddetle dövüyordu ki, şehrin üzerinde şimşek çaktığı zamanlar haricinde iskele tahtasını göremiyordu; sağanağın gürültüsü düşündüğünü duymasına izin bile vermiyordu. Ama sokağın yukarısındaki pencerelerde ışık görebiliyordu. Orada hanlar olmalıydı. Kaptan onları uğurlamak için güverteye çıkmamıştı ve mürettebattan kimse de yağmurun altında kalmamıştı. Mat ve Thom taş rıhtıma yalnız çıktılar.</p>

    <p>Çizmeleri sokaktaki çamura gömülünce Mat küfretti, ama yapabileceği hiçbir şey yoktu, bu yüzden, çizmelerinin izin verdiğince hızlı yürüyerek, değneğinin ucunu her adımda çamura batırıp çıkararak devam etti. Hava balık kokuyordu ve yağmura rağmen pis bir kokuydu bu. “Han bulacağız,” dedi, duyulabilsin diye yüksek sesle, “ve sonra dışarı çıkıp arayacağım.”</p>

    <p>“Bu havada mı?” diye bağırarak yanıt verdi Thom. Yüzünden aşağı yağmur damlaları akıyordu, ama yüzünden çok alet kutularını korumakla ilgileniyordu.</p>

    <p>“Comar Caemlyn’i bizden önce terk etmiş olabilir. Bizim bindiğimiz yılkı atlarından daha iyi atları varsa, Aringill’den bir tam gün önce ırmak aşağı yola çıkmış olabilir. Salak Derne’nin gemisiyle ne kadarını telafi edebildik, bilemiyorum.”</p>

    <p>“Hızlı bir yolculuktu,” dedi Thom. “<em>Çabuk</em> ismini hak ediyor.”</p>

    <p>“Belki öyle, Thom, ama hava ister yağmurlu olsun ister yağmursuz, Egwene, Nynaeve ve Elayne’i ondan önce bulmalıyım.”</p>

    <p>“Birkaç saat bir şeyi değiştirmez, evlat. Tear büyüklüğünde bir şehirde yüzlerce han olur. Üstelik duvarların dışında yüzlerce han daha vardır, bazıları bir düzineden fazla odası olmayan küçük yerlerdir, o kadar küçüktürler ki orada olduklarını anlamadan yanlarından geçip gidebilirsin.” Âşık kendi kendine mırıldanarak pelerininin başlığını biraz daha çekti. “Hepsini aramak haftalar alır. Ama Comar da bizim gibi haftalarını harcamak zorunda. Geceyi yağmurda geçirmemiz gerekmiyor. Üzerinde kalan son paraya iddiaya girebilirsin, Comar yağmurda dışarıda olmayacak.”</p>

    <p>Mat başını iki yana salladı. <em>Bir düzine odası olan minik bir han.</em> Mat Emond Meydanı’nı terk etmeden önce gördüğü en büyük bina Badeçay Hanı idi. Bran al’Vere’in bir düzineden fazla odası olduğunu sanmıyordu. Egwene anne babası ve kız kardeşleri ile ikinci katın ön tarafında yaşardı. <em>Yak beni, bazen hiçbirimiz Emond Meydanı’ndan ayrılmamalıydık diye düşünüyorum.</em> Ama Rand’ın gitmesi şarttı ve Egwene de Tar Valon’a gitmese muhtemelen ölürdü. <em>Şimdi de gittiği için ölebilir.</em> Mat bir daha çiftlikte yaşamaya razı olabileceğini sanmıyordu; inekler ve koyunlar zar atamazdı. Ama Perrin’in hâlâ köye dönmek için bir şansı vardı. <em>Eve dön, Perrin,</em> diye düşünürken buldu kendini. <em>Hâlâ mümkünken eve dön.</em> Silkelendi. <em>Aptal! Neden gitmek istesin ki?</em> Yatak hayali kurdu ama bu fikri hemen aklından çıkardı. <em>Henüz olmaz.</em></p>

    <p>Gökyüzünde üç çentikli dal şeklinde bir şimşek parladı, pencerelerinde bitki tutamları asılı dar bir eve ve kapısı sıkı sıkı kapalı, ama üzerinde taslar ve tabaklar resmedilmiş bir tabela asılı bir dükkâna parlak bir ışık düşürdü. Mat esneyerek şiddetli yağmurdan korunmak için omuzlarını kamburlaştırdı ve çizmelerini yapışkan çamurdan daha hızlı çıkarmaya çalıştı.</p>

    <p>“Bence şehrin bu kısmını unutabiliriz, Thom,” diye bağırdı. “Çok çamurlu ve pis pis balık kokuyor. Nynaeve, Egwene ya da Elayne’in burada kalmayı tercih edeceğini hayal edebiliyor musun? Kadınlar her şeyin temiz ve düzenli olmasından hoşlanır, Thom, bir de güzel kokmasından.”</p>

    <p>“Belki, evlat,” diye mırıldandı Thom, sonra öksürdü. “Kadınların nelere tahammül ettiklerini duysan şaşarsın. Ama olabilir.”</p>

    <p>Mat havai fişek rulosunun örtülü kalması için pelerinini tutarak adımlarını hızlandırdı. “Hadi gel, Thom. Comar’ı ya da kızları bu gece bulmak istiyorum, ya birini ya ötekini.”</p>

    <p>Thom aksayarak, arada sırada öksürerek arkasından gitti.</p>

    <p>Şehrin geniş kapısından geçtiler –yağmurda nöbetçisiz duruyordu kapı– ve Mat ayaklarının altında kaldırım taşı hissedince rahatladı. Sokağın elli adım ötesinde bir han vardı, salonunun pencerelerinden sokağa ışık saçılıyor, müzik sesi gecenin içine süzülüyordu. Thom bile aksamasına bakmadan son elli adımı çabucak aştı.</p>

    <p>Beyaz Hilal’ın hancısı öyle şişmandı ki, masaların yanındaki alçak sırtlı sandalyelere oturan adamların aksine, ceketi belinin hem üstüne, hem de altına sıkı sıkı oturmuştu. Mat hancının, ayakkabılarının üzerinde, ayak bileklerinde bağlanmış bol pantolonunun her bir bacağına birer adamın sığabileceği kadar geniş olduğunu düşündü. Hizmetkâr kadınlar koyu renk yüksek yakalı elbiseler giymiş, kısa ve beyaz önlükler takmıştı. İki taş şöminenin arasında, bir adam santur çalıyordu. Thom adamı eleştirel bir gözle izledi, sonra başını iki yana salladı. Şişman hancı –adı Cavan Lopar’dı– onlara oda verdiği için memnundu. Çamurlu çizmelerine kaşlarını çattı, ama Mat’in cebinden çıkardığı bir gümüş –altın azalmaya başlamıştı– ve Thom’un yamalı pelerini şişman alnındaki kırışıkları düzeltti. Thom küçük bir ücret karşılığında bazı gecelerde gösteri yapacağını söylediğinde, Lopar’ın çeneleri memnuniyetle sallandı. Sakalında meçler olan iri yarı bir adam hakkında hiçbir şey bilmiyordu. Mat’in tariflerine uyan üç kadın hakkında da. Mat, bir yatak olup olmadığına bile doğru dürüst bakmadan pelerini ve değneği dışında her şeyini odasına bıraktı –uyuma fikri baştan çıkarıcıydı, ama bunu düşünmeyi reddetti– baharatlı bir balık yahnisini mideye indirdi ve aceleyle yağmurun altına çıktı. Thom’un da onunla geldiğini görünce şaşırdı.</p>

    <p>“Kuru bir yerde kalmak istediğini düşünmüştüm, Thom.”</p>

    <p>Âşık pelerininin altındaki flüt çantasını okşadı. Eşyalarının kalanı odasındaydı. “İnsanlar bir âşıkla konuşur, evlat. Senin öğrenemeyeceğin şeyler öğrenebilirim. O kızların zarar görmesini ben de senin gibi istemiyorum.”</p>

    <p>Yağmurdan sırılsıklam olmuş sokağın diğer yanında, yüz adım ötede bir han daha vardı, ondan iki yüz adım sonra bir tane daha, sonra da diğerleri. Mat birer birer bütün hanlara giriyordu. Thom pelerinini savurup bir hikâye anlatıyor, sonra da birinin ona ısmarladığı şarabı içiyordu; bu arada Mat de uzun boylu, kısa sakalında beyaz bir çizgi olan adam ve üç kadın hakkında soru soruyordu. Zar atarak birkaç kuruş kazandı, ama o da, Thom da hiçbir şey öğrenemedi. Âşığın her handa birkaç yudumdan fazla şarap içmediğini görünce memnun olmuştu; Thom gemide ölçülü içmişti, ama Mat onun Tear’a ulaştıktan sonra kendini şaraba boğmayacağından emin olamamıştı. İki düzine salonu dolaştıktan sonra, Mat kendini göz kapaklarına ağırlık yerleştirilmiş gibi hissetmeye başlamıştı. Yağmur biraz azalmıştı, ama hâlâ iri iri damlalar halinde yağıyordu ve yağmur azaldıkça rüzgâr yükselmişti. Gökyüzü, şafağın yaklaştığını işaret eden koyu gri bir renge bürünmüştü.</p>

    <p>“Evlat,” diye mırıldandı Thom, “Beyaz Hilal’e dönmezsek, burada, yağmur altında uyuyakalacağım.” Durup öksürdü. “Üç hanın yanından geçip gittiğinin farkında mısın? Işık, o kadar yorgunum ki, düşünemiyorum. Nereye gideceğin konusunda bir plan yaptın da bana mı söylemiyorsun?”</p>

    <p>Mat kızarmış gözlerle, köşeyi dönen uzun boylu, pelerinli bir adama baktı. <em>Işık, çok yorgunum. Rand buradan beş yüz fersah uzakta ve Ejdercilik oynuyor.</em> “Ne? Üç han mı?” Bir başka hanın tam önünde duruyorlardı, rüzgârla gıcırdayan tabelaya bakılırsa Altın Kap isimli bir han. Tabelaya resmedilmiş kap bir zar kabına hiç de benzemiyordu, ama Mat yine de bir denemeyi düşündü. “Bir tane daha, Thom. Onları burada da bulamazsak geri dönüp yatarız.” Yatak, yüz altın markasına oynanan bir zar oyunundan bile iyi görünüyordu gözüne, ama yine de kendini içeri girmeye zorladı.</p>

    <p>Salonda iki adım atınca adamı gördü. İri yarı adamın üzerinde, bol kol yenlerinde mavi çizgiler olan yeşil bir ceket vardı, ama kısa kesilmiş sakalındaki beyaz çizgiyle, Comar’dı bu. Odanın uzak ucundaki bir masanın başında, o tuhaf, kısa sırtlı sandalyelerden birinde oturmuş, bir zar kabını sallayarak karşısındaki adama gülümsüyordu. Diğer adamın uzun bir ceketi, bol pantolonu vardı ve gülümsemiyordu. Adam masanın üzerindeki paralara, onları kesesine geri koyabilmeyi diliyormuş gibi bakıyordu. Comar’ın dirseğinin dibinde bir zar kabı daha duruyordu.</p>

    <p>Comar deri kabı baş aşağı çevirdi ve daha zarlar dönmeyi bırakmadan kahkahalarla gülmeye başladı. “Sıradaki?” diye seslendi yüksek sesle, masadaki paraları önüne çekerek. Şimdiden önünde büyük bir gümüş yığını vardı. Zarları kaba doldurdu ve salladı. “Şansını denemek isteyen başka biri vardır herhalde?” Kimse denemek istemiyormuş gibiydi, ama adam gülerek kabı sallamaya devam etti.</p>

    <p>Tear’daki hancılar önlük takmıyordu anlaşılan, ama hancıyı seçmek yine de zor olmadı. Adamın ceketi Mat’in konuştuğu diğer bütün hancılar gibi lacivert renkteydi. Tombul bir adam olsa da Lopar’ın cüssesinin yarısından biraz iriydi, gıdı sayısı da Lopar’ınkinin yarısı kadardı. Yalnız başına bir masaya oturmuş, Comar farkında değilken odanın karşısından dik dik ona bakıyor, bir taraftan da elindeki kalaylı kupayı şiddetle ovalıyordu. Diğer adamlardan bazıları da sakallı adama yan yan, kaşlarını çatarak bakıyordu. Ama o bakmazken.</p>

    <p>Mat Comar’ın yanına koşup değneği ile kafasını patlatma ve Egwene ile diğerlerinin nerede olduğunu sorma dürtüsünü bastırdı. Burada bir tuhaflık vardı. Comar kılıç taktığını gördüğü ilk adamdı, ama adamların bakışları bir kılıç ustasına karşı duyulan korkudan fazlasını ifade ediyordu. Comar’a yeni bir şarap kupası getiren –ve karşılığında bir çimdik yiyen– hizmetkâr kadın bile ona tedirgin tedirgin güldü.</p>

    <p><em>Her açıdan bak,</em> diye düşündü Mat bitkin bitkin. <em>Başımın derde girdiği olayların yarısı bunu yapmamam yüzündendi. Düşünmek zorundayım.</em> Bitkinlik yüzünden kafası yün doluymuş gibiydi. Thom’a işaret etti ve hancının yanına yürüyüp, onları şüpheyle süzen adamın karşısına oturdular. “Sakalında çizgi olan adam kim?” diye sordu Mat.</p>

    <p>“Buralı değilsiniz, değil mi?” dedi hancı. “O da bir yabancı. Onu bu geceden önce hiç görmedim, ama ne olduğunu biliyorum. Buraya gelip ticaretle bir servet kazanan bir yaban. Kılıç takabilecek kadar zengin bir tüccar. Ama bu bize böyle davranması için sebep değil.”</p>

    <p>“Onu daha önce hiç görmediysen,” dedi Mat, “tüccar olduğunu nereden biliyorsun?”</p>

    <p>Hancı ona aptalmış gibi baktı. “Ceketi, be adam, bir de kılıcı. Yabansa bir lord ya da asker olamaz, demek ki zengin bir tüccar.” Yabancıların aptallığına başını salladı. “Bizim mekânlarımıza gelirler, bize tepeden bakarlar, gözümüzün önünde kızları ellerler, ama bunu yapmaya hakkı yok. Ben Maule’a gidersem balıkçıların paralarını almak için kumar oynamam. Tavar’a gidersem ekinlerini satmaya gelmiş çiftçilerle zar atmam.” Kupayı daha da şiddetle ovaladı. “Ne şansı var, bu adamın. Servetini böyle kazanmış olmalı.”</p>

    <p>“Kazanıyor, ha?” Mat esneyerek şansı olan bir başka adamla nasıl zar atabileceğini merak etti.</p>

    <p>“Bazen kaybediyor,” diye mırıldandı hancı, “birkaç kuruştan fazlasına oynamadığı zaman. Bazen. Ama ortada gümüş marka varsa... Bu gece on kereden çok Taçlar’da üç taç ve iki gül atarak kazandığını gördüm. Tepe’de ise, onun yarısından fazla kez üç altı ve iki beş attı. Üçler’de altıdan başka şey atmıyor, Pusula’da ise her atışı üç altı ve bir beş geliyor. Bu kadar şansı varsa, Işık üzerinde parlasın derim ve iyi dileklerimi sunarım, ama münasip davransın da gidip şansını diğer tüccarların üzerinde denesin. Bir adamın nasıl böyle bir şansı olabilir?”</p>

    <p>“Hileli zarlar,” dedi Thom, sonra öksürdü. “Kazanacağından emin olmak istediği zaman hep aynı yüzü gösteren zarlar kullanıyor. Ama en yüksek atış olmamasını sağlayacak kadar da akıllı, ne de olsa hep kral atarsan insanlar kuşkulanır” –Mat’e bakarak bir kaşını kaldırdı– “yine de alt edilmesi neredeyse imkânsız olacak kadar yüksek atıyor. Ama bu, hep aynı yüzün geleceği gerçeğini değiştirmez.”</p>

    <p>“Böylelerini duymuştum,” dedi hancı yavaşça. “Duyduğuma göre Illianlılar kullanıyormuş.” Sonra başını iki yana salladı. “Ama iki adam da aynı kabı ve aynı zarları kullanıyor. Bu imkânsız.”</p>

    <p>“Bana iki zar kabı getir,” dedi Thom, “iki takım da zar. Taçlı, noktalı, fark etmez, ama aynı olmaları gerek.”</p>

    <p>Hancı ona bakıp kaşlarını çattı, ama sonra gitti –tedbirli davranarak kalay kupayı da yanında götürdü– ve iki kösele zar kabıyla döndü. Thom birinin içindeki beş kemik küpü masaya, Mat’in önüne yuvarladı. Noktalı ya da resimli, Mat’in ömründe gördüğü bütün zarlar ya kemik ya tahtadan yapılmaydı. Bunlar noktalıydı. Thom’a kaşlarını çatarak bakıp zarları aldı. “Bir şey mi fark etmem gerekiyor?”</p>

    <p>Thom diğer kaptaki zarları eline boşalttı, sonra takip edilemeyecek kadar hızlı bir biçimde onları kabın içine geri koydu ve kabı masaya, zarların düşmesine izin vermeyecek kadar büyük bir hızla baş aşağı yerleştirdi. Elini kabın üzerinde tuttu. “Her birine bir işaret koy, evlat. Küçük bir işaret, ama senin yaptığından emin olacağın bir şey.”</p>

    <p>Mat hancı ile şaşkın şaşkın bakıştı. Sonra ikisi de Thom’un elinin altında, baş aşağı duran kaba baktılar. Mat Thom’un hileli bir iş peşinde olduğunu biliyordu. Âşıklar hep ateş yemek, hiç yoktan ipek parçaları çıkarmak gibi imkânsız görünen şeyler yapardı. Ama o bu kadar yakından izlerken Thom’un nasıl herhangi bir şey yapabileceğini merak ediyordu. Kemerindeki hançeri kınından çıkardı ve her zarın üzerine, altı noktanın oluşturduğu çemberin tam karşısına küçük bir çizik attı.</p>

    <p>“Tamam,” dedi, zarları masaya bırakarak. “Bana numaranı göster.”</p>

    <p>Thom uzandı, zarları aldı ve yine bir ayak ötesine koydu. “Şimdi işaretlerini bul, evlat.”</p>

    <p>Mat kaşlarını çattı. Thom’un eli hâlâ deri kabın üzerindeydi; Âşık ne kıpırdamış, ne de Mat’in zarlarını kaba yaklaştırmıştı. Mat zarları aldı... ve gözlerini kırptı. Üstlerinde çizik yoktu. Hancının nefesi kesildi.</p>

    <p>Thom boş elini çevirdi, avcunda beş zar vardı. “İşaretlerin bunların üzerinde. Comar da bunu yapıyor. Çocuk numarası, basit, ama bunu yapacak kadar çevik parmakları olduğunu düşünmemiştim.”</p>

    <p>“Düşünüyorum da, seninle bir daha zar atmak isteyeceğimi sanmıyorum,” dedi Mat yavaşça. Hancı zarlara bakıyordu, ama bir çözüm bulabilmiş gibi görünmüyordu. “Bekçileri ya da burada her kimi çağırıyorsanız, onu çağır,” dedi Mat. “Onu tutuklat.” <em>Bir zindan hücresinde kimseyi öldüremez. Ya çoktan ölmüşlerse?</em> Bu düşünceyi aklından çıkarmaya çalıştı, ama başaramadı. <em>O zaman ben de onu öldürürüm. Gaebril’i de. Neye mal olursa olsun! Ama onlar ölmedi, yak beni! Ölmüş olamazlar!</em></p>

    <p>Hancı başını iki yana sallıyordu. “Ben mi? Ben, bir tüccarı Savunuculara şikâyet mi edeceğim? Zarlarına bakmazlar bile. Adam tek kelime söyler ve kendimi Ejderin Parmakları’ndaki kanal tarayıcılarda, zincirler içinde çalışırken bulurum. Beni şuracıkta doğrasa Savunucular bunu hak ettiğimi söyler. Neyse, belki biraz sonra gider.”</p>

    <p>Mat yüzünü buruşturdu. “Onu teşhir edersem yeterli olur mu? Bekçileri, Savunucuları ya da her neyse, onu o zaman çağırır mısın?”</p>

    <p>“Anlamıyorsun. Sen bir yabancısın. O yabancı bile olsa zengin ve önemli bir adam.”</p>

    <p>“Burada bekle,” dedi Mat Thom’a. “Ne pahasına olursa olsun Egwene ve diğerlerine ulaşmasına izin vermesine niyetim yok.” Sandalyesini arkaya iterken esnedi.</p>

    <p>“Dur, evlat,” diye seslendi Thom arkasından. Sesi yumuşak ama telaşlıydı. Âşık zorla sandalyesinden kalktı. “Kavrulası, neye bulaştığını bilmiyorsun!”</p>

    <p>Mat orada kalmasını işaret etti ve Comar’a yaklaştı. Başka kimse sakallı adamın meydan okumasına karşılık vermemişti ve Mat değneğini masaya dayayıp otururken adam onu ilgiyle izledi.</p>

    <p>Comar Mat’in ceketini inceledi ve pis pis sırıttı. “Bakır paraya mı oynamak istiyorsun, çiftçi? Ben zamanımı...” Mat masaya bir Andor altın kronu koyup, hiç ağzını kapatmaya çalışmadan adamın suratına esneyince, Comar sustu. “Az konuşuyorsun, çiftçi, ama görgünün biraz gelişmesi lazım. Yine de altının kendi sesi vardır ve görgü kurallarına ihtiyaç duymaz.” Kösele kabı elinde salladı ve zarları masaya boşalttı. Daha zarlar durmadan gülmeye başladı. Üç taç ve iki gül geldi. “Daha iyisini atamazsın, çiftçi. Belki üzerindeki o paçavraların bir yerinde kaybetmek istediğin başka paralar saklıdır, ha? Ne yaptın? Efendini mi soydun?”</p>

    <p>Zarlara uzandı, ama Mat ondan önce zarları topladı. Comar dik dik baktı, ama kabı almasına izin verdi. İki atış da aynı olursa, biri yenene kadar atmaya devam edeceklerdi. Mat zarları sallarken gülümsedi. Comar’a onları değiştirme fırsatı vermemeye kararlıydı. Peş peşe üç dört kez aynı zarları atarlarsa –her seferinde tam da aynı zarları– şu Savunucular bile dinlerdi artık. Tüm salon görürdü; Mat’in söylediklerini desteklemek zorunda kalırlardı.</p>

    <p>Zarları masaya boşalttı. Zarlar tuhaf tuhaf sıçradı. Mat bir şeyin değiştiğini hissetti. Sanki şansı zıvanadan çıkmıştı. Oda çevresinde dönüyor, zarları ipliklerle çekiyor gibiydi. Bir sebepten kapıya bakmak istedi, ama gözlerini zarlardan ayırmadı. Zarlar durdu. Beş taç. Comar’ın gözleri yuvalarından fırlayacak gibiydi.</p>

    <p>“Kaybettin,” dedi Mat yumuşak bir sesle. Şansı işin içine bu kadar girdiyse, belki biraz zorlamanın zamanı gelmişti. Kafasının arkasında bir ses düşünmesini söyledi, ama Mat dinleyemeyecek kadar yorgundu. “Bence şansını neredeyse tükettin, Comar. O kızlara zarar verdiysen, hepten tükenmiş demektir.”</p>

    <p>“Daha onları bulamadım...” diye başladı Comar, zarlara bakmaya devam ederek, sonra hızla başını kaldırdı. Yüzü bembeyaz kesilmişti. “Adımı nereden biliyorsun?”</p>

    <p>Onları henüz bulamamıştı. <em>Şans, tatlı şans, benimle kal.</em> “Caemlyn’e dön, Comar. Gaebril’e onları bulamadığını söyle. Öldüklerini söyle. Ne söylersen söyle, ama Tear’ı bu gece terk et. Seni bir daha görürsem, öldürürüm.”</p>

    <p>“Sen kimsin?” dedi iri adam, sarsılmış gibi. “Kim?..” Ardından hemen kılıcını çıkarmış, ayağa kalkmıştı.</p>

    <p>Mat masayı adama doğru ittirip, masa devrilirken değneğini kavradı. Ama Comar’ın ne kadar iri olduğunu unutmuştu. Sakallı adam masayı gerisingeri ona ittirdi. Mat sandalyenin üzerinden arkaya devrilirken değneğini elinden düşürmemeyi zar zor başardı. Bu sırada masayı yoldan çeken Comar, ona doğru hamle etti. Mat saldırıyı durdurmak için ayaklarını adamın karnına dayayıp, değneği beceriksizce savurarak kılıcı savuşturdu. Ama darbe değneği elinden düşürmesine sebep oldu ve kendini Comar’ın bileklerini yakalamış, adamın kılıcı yüzünden bir karış uzakta buldu. Homurdanarak sırtüstü yuvarlandı, bacaklarıyla becerebildiğince ittirdi. Mat’in üzerinden uçup masaya sırtüstü çarparken Comar’ın gözleri irileşti. Mat değneğini arandı, ama bulduğunda Comar yerinden kıpırdamamıştı.</p>

    <p>İri adam kalçası ve bacakları masaya yayılmış, başı yerde, yatıyordu. Masada oturan adamlar güvenli bir uzaklığa kaçmış, ayakta duruyorlardı ve endişe içinde bakışarak ellerini ovuşturuyorlardı. Salon hafif, endişeli bir uğultuyla dolmuştu, Mat’in beklediği gürültüyle değil.</p>

    <p>Comar’ın kılıcı uzanabileceği bir yerde yatıyordu. Ama adam kıpırdamadı. Mat kılıcı tekmeleyip uzaklaştırırken, yaklaşıp yanında diz çökerken Mat’i izledi. <em>Işık! Sanırım beli kırıldı!</em> “Sana gitmeni söylemiştim, Comar. Şansını tamamen tükettin.”</p>

    <p>“Aptal,” dedi adam fısıltıyla. “Onların peşine... yalnız... düştüğümü mü sandın? Ölmeleri...” Gözleri Mat’e dikildi, ağzı açıldı, ama başka bir şey söylemedi. Bir daha söyleyemeyecekti de.</p>

    <p>Mat, ölü adamdan daha fazlasını koparabilmeyi dileyerek onun donuklaşan gözlerine baktı. <em>Başka kim var, kavrulasıca? Kim? Neredeler? Şansım. Yak beni, şansıma ne oldu?</em> Hancının çılgınca kolunu çekiştirdiğini fark etti.</p>

    <p>“Gitmelisin. Gitmelisin. Savunucular gelmeden. Onlara zarları gösteririm. Onlara bir yabancının yaptığını söylerim, ama uzun boylu birinin. Kızıl saçlı, gri gözlü. Kimse sıkıntı çekmez. Dün gece rüyamda gördüğüm bir adam. Gerçek biri değil. Kimse söylediklerime karşı çıkmaz. Zarlarıyla herkesin parasını aldı. Ama gitmelisin. Gitmelisin!” Odadaki diğer herkes başka tarafa bakmaya özen gösteriyordu.</p>

    <p>Ölü adamın başından çekilip dışarı itilirken Mat karşı koymadı. Thom yağmurda bekliyordu. Mat’in kolunu yakaladı ve aksayarak sokakta aceleyle ilerledi, Mat’i de peşinden çekti. Mat’in başlığı arkasında sarkıyordu; yağmur saçlarını ıslatmış, yüzünden ve boynundan aşağı akıyordu, ama o fark etmedi. Âşık omzunun üzerinden bakarak, gözleriyle Mat’in arkasındaki sokağı tarıyordu.</p>

    <p>“Uyuyor musun, evlat? Orada uyuyormuş gibi görünmüyordun. Hadi gel, evlat. Hancı nasıl bir tarif verirse versin Savunucular iki sokak dahilindeki bütün yabancıları tutuklayacaktır.”</p>

    <p>“Şans yüzünden,” diye mırıldandı Mat. “Şimdi anladım. Zarlar. Her şey rastgele gelişirken şansım yaver gidiyor. Zarlar gibi. Kartlarda fazla işe yaramıyor. Taşlarda hiç yaramıyor. Aşırı düzenli. Rastgele olmak zorunda. Comar’ı bulmak gibi. Her handa durdum. Sonuncu hana tesadüfen girdim. Thom, Egwene ve diğerlerini zamanında bulacaksam, düzensiz aramalıyım.”</p>

    <p>“Sen neden bahsediyorsun? Adam öldü. Onları çoktan öldürdüyse... Eh, intikamlarını aldın. Öldürmediyse, onları kurtardın. Şimdi daha hızlı yürüyecek misin? Savunucuların gelmesi uzun sürmez ve onlar Kraliçenin Askerleri kadar nazik değildir.”</p>

    <p>Mat kolunu kurtardı ve tökezleyerek de olsa hızlandı, değneğini de peşinden sürükledi. “Onları daha bulamadığını ağzından kaçırdı. Ama yalnız olmadığını söyledi. Thom, ona inanıyorum. Gözlerinin içine bakıyordum. Gerçeği söyledi. Onları bulmak zorundayım, Thom. Ve peşlerinde kimin olduğunu bilmiyorum bile. Onları bulmak zorundayım.”</p>

    <p>Thom esnemesini yumruğuyla bastırarak yağmurdan korunsun diye Mat’in başlığını kaldırdı. “Bu gece olmaz, evlat. Benim uykuya ihtiyacım var. Senin de öyle.”</p>

    <p><em>Islak. Saçlarımdan yüzüme su damlıyor.</em> Kafası bulanık gibiydi. Biraz sonra, uykuya ihtiyacı olduğunu fark etti. Ve bunu düşünmeden fark edemediğine göre ne kadar yorgun olduğunu anladı. “Tamam, Thom. Ama gün doğar doğmaz yine aramaya çıkacağım.” Thom başını salladı ve öksürdü, yağmur altında Beyaz Hilal’e yollandılar.</p>

    <p>Şafağın gelmesi uzun sürmedi, ama Mat yataktan kalktı ve Thom ile ikisi Tear duvarları dahilindeki bütün hanları aramaya koyuldular. Mat canı nasıl isterse, bir sonraki dönemeç onu her nereye götürürse oraya gitti, bakılacak hanları kendisi aramadı ve içeri girip girmemeye para atarak karar verdi. Üç gün üç gece boyunca böyle yaptı ve üç gün üç gece boyunca yağmur durmadan yağdı; zaman zaman gök gürültüsüyle, zaman zaman sessiz, ama yine de yağdı.</p>

    <p>Thom’un öksürüğü kötüleşti, bu yüzden flüt çalıp hikâye anlatmayı bırakmak zorunda kaldı. Ayrıca o havada arpını dışarı çıkarmayı reddediyordu. Yine de insanların bir âşıkla konuşacağını söyleyerek, Mat ile gitmek konusunda ısrar etti. Mat’in zarlar konusundaki şansı, gelişigüzel gezinmeye karar verdiğinden beri daha da iyiye gitmiş gibiydi, ama hiçbir handa ya da meyhanede birkaç kuruştan fazla kazanacak kadar kalmıyordu. İkisi de faydalı bir şey duymamıştı. Illian’da savaş söylentileri. Mayene’in istilası söylentileri. Andor’un istilaya giriştiği, Deniz Halkı’nın ticareti kestiği, Artur Şahinkanadı’nın ordularının dirildiği söylentileri. Ejder’in gelmekte olduğu söylentisi. Mat’in kumar oynadığı adamlar her söylentiden kasvetle söz ediyordu; Mat’e adamlar en karanlık söylentileri arıyormuş ve yarısı bunların hepsine inanıyormuş gibi gelmişti. Ama onu Egwene ve diğerlerine götürebilecek bir fısıltı bile duymadı. Tek bir hancı bile, tariflerine uyan kadın görmemişti.</p>

    <p>Kötü düşler görmeye başladı, kuşkusuz bunca endişenin etkisiydi bu. Egwene, Nynaeve ve Elayne, bir de kısa beyaz saçları olan, Comar’ınki gibi geniş, çizgili kolları olan bir ceket giyen, kahkahalar atarak çevrelerine ağ ören bir adam. Ama bazen ağı Moiraine için örüyor oluyordu, bazen de bunun yerine elinde kristal bir kılıç tutuyordu, dokunduğu zaman güneş gibi alevlenen bir kılıç. Bazense kılıcı tutan Rand oluyordu. Bir sebepten, rüyalarında Rand’ı çok görüyordu.</p>

    <p>Mat hepsinin yeterince uyumaması ve ancak kazara aklına geldiği zaman yemek yemesi nedeniyle olduğundan emindi, ama durmayacaktı. Kazanacak bir iddia olduğunu söyledi kendi kendine ve ölümüne sebep olsa bile bu iddiayı kazanmak niyetindeydi.</p>
  </div>
</body>
</html>
