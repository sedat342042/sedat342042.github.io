<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="26. Bir Kilidin Arkası">26<br />
    Bir Kilidin Arkası</h1>

    <p>Egwene başını iki yana sallayarak başta elediği kapılara döndü. <em>Bir yere gitmiş olmalı.</em> İlk odada, tozlu kumaşlar altında şekilsiz yığınlar gibi görünen birkaç mobilya vardı ve kapı uzun süredir açılmamış gibi havasızdı. Yüzünü buruşturdu; yerdeki tozun üzerinde fare izleri vardı. Ama başka iz yoktu. Telaşla açtığı iki kapı daha aynı manzarayı sergiledi. Şaşırtıcı değil. Kabuledilmişlerin galerilerinde dolu odalardan çok boş odalar vardı.</p>

    <p>Başını üçüncü odadan çıkardığında Nynaeve ve Elayne arkasındaki rampadan iniyorlardı, pek de telaşlı görünmüyorlardı.</p>

    <p>“Saklandı mı?” diye sordu Nynaeve şaşkınlık içinde. “Oraya mı?”</p>

    <p>“Onu gözden kaybettim.” Egwene kıvrımlı galeride yine iki yanına baktı. <em>Nereye gitti?</em> Else’yi kastediyordu.</p>

    <p>“Else’nin senden hızlı koşabileceği aklıma gelseydi,” dedi Elayne gülümseyerek, “ben de peşine takılırdım, ama bana hep koşamayacak kadar tombul görünmüştür.” Gülümsemesi endişeliydi.</p>

    <p>“Onu daha sonra bulmamız gerekecek,” dedi Nynaeve, “o zaman kızın ağzını kapalı tutmasını sağlarız. Amyrlin o kıza nasıl güvenebildi?”</p>

    <p>“Tam arkasında olduğumu sanıyordum,” dedi Egwene yavaşça, “ama başkası çıktı. Nynaeve, sırtımı bir an döndüm ve kadın kayboldu. Else değil. Onu görmedim bile! Başta Else sandığım kadın. Kayboluverdi. Gitti ve nereye gittiğini bilmiyorum.”</p>

    <p>Elayne’in nefesi kesildi. “Ruhsuzlardan biri mi?” Telaşla çevresine bakındı, ama galeri üçü dışında boştu.</p>

    <p>“Hayır,” dedi Egwene kararlılıkla. “O...” <em>Onlara kendimi altı yaşındaymış, elbisem yırtık, yüzüm kirli, burnum akıyormuş gibi hissettirdiğini söylemeyeceğim.</em> “O Gri Adam değildi. Uzun boyluydu ve çarpıcı bir görünüşü vardı. Siyah gözlü, siyah saçlı. Onu bin kişilik bir kalabalıkta fark ederdiniz. Onu daha önce hiç görmedim, ama Aes Sedai olduğunu sanıyorum. Öyle olmalı.”</p>

    <p>Nynaeve daha fazlasını bekler gibi sustu, sonra sabırsızca, “Eğer onu yine görürsen bana göster,” dedi. “Ortada bir sebep olduğunu düşünüyorsan. Burada durup sohbet edecek zamanımız yok. Else yanlış insanlara bahsedecek vakti bulmadan önce o depolara bakmayı düşünüyorum. Belki dikkatsiz davrandılar. Onlara bunu düzeltmeleri için fırsat tanımayalım.”</p>

    <p>Egwene Elayne’in yanında, Nynaeve’in peşine düşerken taş yüzüğü –<em>Corianin Nedeal’in</em> ter’angreal<em>’ini</em>– hâlâ yumruğunda tuttuğunu fark etti. Gönülsüzce yüzüğü kesesine tıktı ve kesenin iplerini sıkı sıkı çekti. <em>O lanet şeyle uyumadığım sürece... Ama yapmayı planladığım şey de bu, değil mi?</em></p>

    <p>Ama bunu gece yapacaktı ve şimdi endişelenmesinin faydası yoktu. Kule’nin içinde yürürlerken gümüş ve beyazlı kadını görme umuduyla bakındı. Onu görmeyince neden rahatladığını anlayamadı. <em>Ben yetişkin bir kadınım ve kendi kendime yeterim, teşekkür ederim.</em> Yine de, karşılaştığı kimsenin ona benzemediğini görmekten memnundu. Kadın hakkında ne kadar düşünürse, onda... yanlış... bir şey olduğundan o kadar emin oluyordu. <em>Işık, yatağımın altında bile Kara Ajah görmeye başlıyorum. Yalnız, belki gerçekten de yatağın altındadırlar.</em></p>

    <p>Kütüphane Beyaz Kule’nin yüksek, kalın gövdesinden biraz ayrıydı. Solgun taştan duvarlarında mavi çizgiler vardı ve tam en heybetli anında donmuş köpüklü dalgalara benziyordu. O dalgalar sabah ışığı altında bir saray kadar büyük görünüyordu ve Egwene orada gerçekten de bir saray kadar çok oda olduğunu biliyordu, ama onca oda –üst kattaki tuhaf koridorların altındaki, Verin’in de odasının bulunduğu kısımlar– raflarla, raflar ise üç bin sene boyunca her ulustan toplanan kitaplar, yazmalar, kâğıtlar, parşömen ruloları, haritalar, çizimlerle doluydu. Tear ve Cairhien’deki büyük kütüphanelerde bile bu kadar çok kitap yoktu.</p>

    <p>Kütüphaneciler –hepsi Kahverengi Aes Sedai idi– o rafları ve kapıları yakından izliyor, onları kimin, neden aldığını bilmeden tek bir kâğıt parçasının bile kaybolmamasını sağlıyorlardı. Ama Nynaeve’in Egwene ile Elayne’i getirdiği kapı izlenenlerden biri değildi.</p>

    <p>Yüksek pikan ağaçlarının altında geniş ve yassı uzanan kütüphanenin temellerinin çevresinde, irili ufaklı başka kapılar vardı. Bazen işçilerin aşağıdaki depolara ulaşması gerekirdi ve kütüphaneciler terli adamların önlerinden geçmelerini onaylamazdı. Nynaeve, bir çiftlik evinin ön kapısından daha iri olmayan böyle bir kapıyı çekip açtı ve diğerlerinin karanlığa uzanan dik bir merdivenden inmesini işaret etti. Kapıyı arkasından bıraktığında, ışık tamamen yok oldu.</p>

    <p>Egwene kendini <em>saidar</em>’a açtı –öyle rahat geldi ki, ne yaptığını fark etmedi bile– ve içine dolan Güç’ün küçük bir kısmını yönlendirdi. Bir an içinde kabaran akış tüm diğer duyularına baskın gelecek gibi oldu. Havada, başının üzerinde, mavimsi beyaz ışıktan oluşan küçük bir küre belirdi. Egwene derin bir nefes aldı ve kendine neden gergin gergin yürüdüğünü hatırlattı. Bu, dünyanın geri kalanıyla arasındaki bağdı. Derisine sürtünen keten çamaşırları, yün çoraplarını, elbisesini tekrar hissetmeye başladı. Küçük bir pişmanlıkla, daha fazlasını çekme, <em>saidar</em>’a tamamen sarınma arzusunu uzaklaştırdı.</p>

    <p>Elayne de aynı anda kendi parlak küresini yaratmıştı ve ikisi iki lambadan daha fazla aydınlık sağlıyordu. “O kadar... harika geliyor ki, değil mi?” diye mırıldandı.</p>

    <p>“Dikkatli ol,” dedi Egwene.</p>

    <p>“Oluyorum,” diye içini çekti Elayne. “Ama öyle... Dikkatli olurum.”</p>

    <p>“Bu taraftan,” dedi Nynaeve onlara sert bir sesle. Yol göstermek üzere yanlarından geçti. Fazla uzağa gitmedi. Öfkeli değildi ve diğer ikisinin sağladığı ışığı kullanmak zorundaydı.</p>

    <p>Girdikleri tozlu yan koridora gri taş duvarların içinde tahta kapılar dizilmişti. Kütüphane boyunca uzanan daha geniş ana koridora ulaşmak için yaklaşık yüz adım yürüdüler. Işıkları tozun içinde tabaka tabaka ayak izi olduğunu gösteriyordu, çoğu erkeklerin giyeceği türden iri çizmelerin izleriydi ve çoğu tozdan silikleşmişti. Tavan burada daha yüksekti ve kapıların bazıları ahır kapısı kadar büyüktü. Sonda bulunan ve koridorun yarısı kadar geniş olan ana merdiven, büyük şeylerin getirilmesi için kullanılırdı. Yan taraftaki bir başka merdiven daha derinlere gidiyordu. Nynaeve durmadan oraya döndü.</p>

    <p>Egwene telaşla takip etti. Mavimsi ışık Elayne’in yüzünü solgun gösteriyordu, ama Egwene onun yine de olması gerekenden daha solgun göründüğünü düşündü. <em>Burada ciğerlerimiz patlayana kadar çığlık atsak, kimse tek bir inleme bile duymaz.</em></p>

    <p>Bir şimşek oluştuğunu ya da oluşma potansiyelini hissetti ve sendeledi. Daha önce aynı anda iki akışı yönlendirmemişti; hiç zor gelmemişti.</p>

    <p>İkinci bodrumun ana koridoru birinci kattaki ile aynıydı, geniş ve tozluydu, ama tavanı daha alçaktı. Nynaeve sağdaki üçüncü kapıya seğirtti, sonra durdu.</p>

    <p>Kapı büyük değildi, ama bir şekilde kaba tahtaları kalın olduğu izlenimi veriyordu. Biri kapıda, diğeri duvarda, iki kalın kulpun çevresine dolanmış sağlam bir zincirin üzerinde yuvarlak, demir bir kilit asılıydı. Kilit ve zincir yeni görünüyordu; üstlerinde neredeyse hiç toz yoktu.</p>

    <p>“Bir kilit!” Nynaeve kilidi çekiştirdi; zincir açılacak gibi görünmüyordu, kilit de öyle. “Başka herhangi bir yerde kilit gördünüz mü?” Kilidi yine çekiştirdi, sonra onu hızla savurdu; zincir kapıya çarpıp sekti. Patırtı koridor boyunca yankılandı. “Tek bir kilidi kapı daha görmedim!” Yumruğunu kaba tahtanın üzerine indirdi. “Bir tane bile!”</p>

    <p>“Sakin ol,” dedi Elayne. “Çılgına dönmeye gerek yok. Mekanizmasını görebilsem kilidi ben açabilirdim. Başka şekilde açarız.”</p>

    <p>“Sakin olmak istemiyorum,” diye terslendi Nynaeve. “Öfkelenmek istiyorum! Ben...”</p>

    <p>Egwene söylevin geri kalanına kulak tıkayarak zincire dokundu. Tar Valon’dan ayrıldığından beri şimşek yaratmaktan fazlasını öğrenmişti. Bunlardan biri metal bilgisiydi. Bu Toprak’tan, Beş Güç arasında pek az kadının yetenekli olduğu iki Güç’ün birinden kaynaklanıyordu –diğeri Ateş’ti– ama onda vardı ve zinciri, zincirin içini hissedebiliyordu, en ufak soğuk metal zerrelerini, düzenlerini hissedebiliyordu. İçindeki Güç o düzenin titreşimleriyle eşzamanlı hareket ediyordu.</p>

    <p>“Yolumdan çekil, Egwene.”</p>

    <p>Egwene çevresine bakındı ve Nynaeve’in <em>saidar</em>’ın parıltısına sarınmış olduğunu, elinde mavi ışıkla aynı renkte, bu yüzden de neredeyse görünmez bir çubuk olduğunu gördü. Nynaeve zincire kaşlarını çattı, manivelalar hakkında bir şeyler mırıldandı ve aniden çubuk iki kat uzadı.</p>

    <p>“Çekil, Egwene.”</p>

    <p>Egwene çekildi.</p>

    <p>Nynaeve çubuğu zincirin ucuna geçirerek hazırlandı, sonra tüm gücüyle abandı. Zincir iplik gibi koptu, Nynaeve inledi ve şaşkınlık içinde koridorun yarısına kadar sendeledi. Çubuk takırdayarak yere düştü. Nynaeve doğruldu, hayret dolu bakışlarını çubuktan zincire kaydırdı. Çubuk yok oldu.</p>

    <p>“Sanırım zincire bir şey yaptım,” dedi Egwene. <em>Keşke ne yaptığımı bilseydim.</em></p>

    <p>“Bir şey söyleyebilirdin,” diye mırıldandı Nynaeve. Zincirin geri kalanını halkalarından çıkardı ve kapıyı açtı. “Ee? Bütün gün orada duracak mısınız?”</p>

    <p>İçerideki tozlu oda yaklaşık on adım genişliğinde bir kareydi, ama içinde her biri ağzına dek dolu, etiketli, Tar Valon Alevi ile mühürlenmiş, ağır kahverengi kumaştan yapılma iri çuvalların oluşturduğu bir yığından başka bir şey yoktu. Egwene’in saymasına gerek yoktu, on üç tane olduklarını biliyordu.</p>

    <p>Işık topunu duvara doğru kaydırdı ve orada sabitledi; bunu nasıl yaptığından emin değildi, ama elini çektiği zaman ışık orada kaldı. <em>Ne olduğunu bilmediğim şeyleri yapmayı öğreniyorum,</em> diye düşündü sinirli sinirli.</p>

    <p>Elayne düşünür gibi ona baktı, sonra o da ışığı duvara astı. Egwene izlerken onun ne yaptığını gördüğünü düşündü. <em>O benden öğrendi, ama ben de ondan öğrendim.</em> Ürperdi.</p>

    <p>Nynaeve doğrudan gidip çuvalları ayırdı ve etiketleri okumaya başladı. “Rianna. Joiya Byir. Aradıklarımız bunlar.” Bir çuvalın üzerindeki mührü inceledi, sonra mumu kırdı ve çuvalın iplerini açtı. “En azından bizden önce kimsenin gelmediğini biliyoruz.”</p>

    <p>Egwene bir çuval seçti, etiketin üzerindeki ismi okumadan mührü kırdı. Kimin eşyalarını aradığını bilmek istemiyordu. Çuvalı tozlu yere boşalttığı zaman, daha çok eski giysilerle ayakkabılar ve odasını sık sık temizletmeye özen göstermeyen bir kadının gardırobunda bulunabilecek türden birkaç yırtık, buruşuk kâğıt çıktı. “Burada faydalı bir şey göremiyorum. Paçavra olarak bile işe yaramayacak bir pelerin. Bir şehrin yarısı yırtık haritası. Köşesinde Tear diyor. Yama isteyen üç çorap.” Eşi olmayan kadife bir terlikteki delikten parmağını çıkardı ve diğerlerine salladı. “Bu geride ipucu bırakmamış.”</p>

    <p>“Amico da hiçbir şey bırakmamış,” dedi Elayne asık suratla, iki eliyle giysileri bir kenara atarak. “Paçavra. Dur, bir kitap var. Bunları her kim topladıysa, bir kitabı atabildiğine göre acelesi varmış. <em>Tear Sarayı Âdet ve Törenleri.</em> Kapağı yırtılmış, ama kütüphaneciler yine de ister.” Kütüphaneciler kesinlikle isterdi. Kimse, ne kadar zarar görmüş olursa olsun kitap atmazdı.</p>

    <p>“Tear,” dedi Nynaeve düz bir sesle. Aradığı çantadan dökülenlerin arasında diz çökerek, biraz önce attığı kâğıt parçasını aldı. “Erinin üzerinde ticaret yapan gemilerin listesi, Tar Valon’dan kalkış ve Tear’a varış tarihleri de var.”</p>

    <p>“Tesadüf olabilir,” dedi Egwene yavaşça.</p>

    <p>“Belki,” dedi Nynaeve. Kâğıdı katladı ve kol yenine tıkıştırdı, sonra bir başka çuvalın mührünü kırdı.</p>

    <p>Sonunda işleri bittiğinde, her çuval iki kere aranmış, işe yaramayan döküntüler odanın kenarlarına yığılmıştı. Egwene boş çuvallardan birinin üzerinde oturuyordu ve o kadar dalmıştı ki, kendi irkilmesini fark etmedi. Dizlerini çekerek, oluşturdukları küçük koleksiyonu inceledi. Hepsi sıra halinde dizilmişti.</p>

    <p>“Çok fazla,” dedi Elayne. “Bunlardan çok fazla var.”</p>

    <p>“Çok fazla,” diye kabul etti Nynaeve.</p>

    <p>İkinci bir kitap vardı. Lime lime, deri ciltli, <em>Tear Ziyareti Üzerine Yorumlar</em> adlı, sayfalarının yarısı dökülen bir kitap. Chesmal Emry’nin çuvalındaki yırtık pelerinin astarına sıkışmış, pelerinin ceplerinden birindeki yırtıktan oraya kaymış olabilecek, ticaret gemilerini gösteren bir liste daha vardı. İsimlerden başka bir şey yoktu, ama tüm isimler diğer listede de vardı ve buna göre, o gemilerin hepsi Liandrin ile diğerlerinin Kule’yi terk ettikleri gecenin ertesi sabahında, erken saatlerde yola çıkmışlardı. Telaşla çizilmiş geniş bir bina vardı ve odalarından birine solgun harflerle “Taşın Yüreği” yazılmıştı. Ve beş hanın isminin bulunduğu bir sayfa, kâğıdın tepesindeki “Tear” sözcüğü o kadar kötü lekelenmişti ki, zar zor okunuyordu. Bir de...</p>

    <p>“Herkesten bir şey kalmış,” diye mırıldandı Egwene. “Her biri Tear’a yapılan bir yolculuğa işaret eden bir şey bırakmış. Bunlara bakmış biri nasıl gözden kaçırabilir? Amyrlin neden bu konuda hiçbir şey söylemedi?”</p>

    <p>“Amyrlin,” dedi Nynaeve acı acı, “kendi fikirlerini kendine saklıyor. Biz o uğurda yanıp kavrulsak bile!” Derin bir nefes aldı ve kaldırdıkları toz yüzünden hapşırdı. “Beni endişelendiren, şu anda bir yeme bakıyor olmam olasılığı.”</p>

    <p>“Yem mi?” dedi Egwene. Ama konuştuğu anda anladı.</p>

    <p>Nynaeve başını salladı. “Yem. Tuzak. Ya da belki şaşırtmaca. Ama bu tuzak ya da şaşırtmaca o kadar açık ki kimse kanmaz.”</p>

    <p>“Bunu her kim bulursa, tuzağı görüp görmediğine aldırmadıkları sürece.” Elayne’in sesinde kararsızlık vardı. “Ya da belki o kadar açık olmasını istediler ki, her kim bulursa Tear’ı hemen hesaptan çıkaracaktı.”</p>

    <p>Egwene Kara Ajahların kendilerinden o kadar emin olacağına inanamamayı diledi. Kesesini elinde tuttuğunu, başparmağını kesenin içindeki bükük yüzüğün kenarlarında gezdirmekte olduğunu fark etti. “Belki onu her kim bulursa, onunla alay etmeyi düşündüler,” dedi yumuşak sesle. “Belki bunu her kim bulursa, öfke ve kibir içinde, düşünmeden peşlerinden koşacağını düşündüler.” <em>Bizim bulacağımızı biliyorlar mıydı? Bizi böyle mi görüyorlar?</em></p>

    <p>“Yak beni!” diye hırladı Nynaeve. Bu dehşet vericiydi; Nynaeve asla böyle konuşmazdı.</p>

    <p>Bir süre sessizlik içinde nesnelere baktılar.</p>

    <p>“Şimdi ne yapıyoruz?” diye sordu Elayne sonunda.</p>

    <p>Egwene yüzüğü sıkı sıkı kavradı. Düşgörmek Kehanet’e çok yakındı; bir Düşgörenin düşlerinde gelecekteki ve başka yerlerdeki olaylar görünebilirdi. “Belki bu geceden sonra biliyor olacağız.”</p>

    <p>Nynaeve sessiz, ifadesiz bir biçimde ona baktı, sonra çok fazla deliği ve yırtığı olmayan siyah bir etek seçti ve buldukları şeyleri toplamaya başladı. “Şimdilik,” dedi, “bunları odama götürüp saklarız. Mutfaklara geç kalmak istemiyorsak, ancak bu kadar zamanımız olduğunu düşünüyorum.”</p>

    <p><em>Geç,</em> diye düşündü Egwene. Kesesindeki yüzüğü ne kadar yoklarsa, o kadar büyük bir telaş hissediyordu. <em>Zaten bir adım gerideyiz, ama belki çok geç kalmayız.</em></p>
  </div>
</body>
</html>
