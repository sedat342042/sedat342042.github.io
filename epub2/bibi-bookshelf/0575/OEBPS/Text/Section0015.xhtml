<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="6. Av Başlıyor">6<br />
    Av Başlıyor</h1>

    <p>Perrin uyuyabileceğini düşünmüyordu, ama soğuk yahniyle dolu bir mide –kökler hakkındaki kararlılığı ancak akşam yemeğinden kalanların kokusunu alana kadar sürmüştü– ve kemiklerine işleyen bitkinlik onu yatağına çekmişti. Düş görmüşse de hatırlamıyordu. Lan’in omzunu sarsmasıyla uyandı. Açık kapıdan içeri dolan şafak Muhafız’ı ışıkla çevrelenmiş bir siluet haline getirmişti.</p>

    <p>“Rand gitmiş,” dedi Lan yalnızca, koşarak ayrılmadan önce, ama bu yetmişti de artmıştı bile.</p>

    <p>Perrin esneyerek doğruldu ve sabah soğuğunda çabucak giyindi. Dışarıda, yalnızca bir avuç Shienarlı vardı. Trolloc leşlerini ormana çekmek için atlarını kullanıyorlardı ve ayakta olanların çoğu hasta yatağında kalmalıymış gibi görünüyordu. Şifa görmenin götürdüğü gücün yeniden kazanılabilmesi için bedenin dinlenmesi gerekirdi.</p>

    <p>Perrin’in midesi söylendi ve burnu birilerinin yemek pişirmeye başlamış olması umuduyla rüzgârı yokladı. O şalgam benzeri kökleri bile yemeye hazırdı, hatta gerekirse çiğ çiğ. Ama yalnızca ölü Myrddraallerin pis kokusunu, ölü Trollocların, kimi ölü kimi canlı insanların, atların ve ağaçların kokusunu aldı. Ve ölü kurtların.</p>

    <p>Çanağın karşı yanında, yüksekte olan Moiraine’in kulübesi bir hareket merkezi gibi görünüyordu. Min içeri seğirtti ve biraz sonra Masema çıktı, ardından da Uno. Tek gözlü adam, kulübenin arkasındaki dik kaya duvara doğru koşturarak ağaçların arasında kayboldu. Diğer Shienarlı ise yamaçtan aşağı topallayarak inmeye başladı.</p>

    <p>Perrin kulübeye doğru yürüdü. Sığ dereden geçerken Masema ile karşılaştı. Shienarlının yüzü perişandı, yanağındaki yara belirgindi ve gözleri her zamankinden daha çöküktü. Derenin ortasında aniden başını kaldırdı ve Perrin’in ceketinin kolunu yakaladı.</p>

    <p>“Sen onun köyündensin,” dedi Masema boğuk bir sesle. “Biliyor olmalısın. Lord Ejder bizi neden terk etti? Ne günah işledik?”</p>

    <p>“Günah mı? Sen neyden bahsediyorsun? Rand her ne sebeple gittiyse, sizin yaptığınız ya da yapmadığınız herhangi bir şeyle ilgili değildi.” Masema tatmin olmuş görünmedi, Perrin’in kol yenini bırakmadı, orada yanıtlar varmış gibi Perrin’in yüzüne bakmaya devam etti. Buz gibi sular Perrin’in sol çizmesine sızmaya başladı. “Masema,” dedi dikkatle, “Lord Ejder ne yaptıysa, planına uygun olarak yaptı. Lord Ejder bizi terk etmez.” <em>Yoksa eder mi? Onun yerinde ben olsaydım eder miydim?</em></p>

    <p>Masema ağır ağır başını salladı. “Evet. Evet, bunu şimdi görüyorum. Gelişinin haberini dünyaya yaymak için yalnız gitti. Biz de haberi yaymalıyız. Evet.” Topallayarak, kendi kendine mırıldanarak sudan çıktı.</p>

    <p>Perrin her adımında fışırtılar çıkararak Moiraine’in kulübesine tırmandı ve kapıyı çaldı. Yanıt gelmedi. Perrin bir an tereddüt etti, sonra içeri girdi.</p>

    <p>Lan’in yattığı dış oda çıplak ve Perrin’in kulübesi kadar sadeydi, duvara yaslanmış bir yatak, eşya asmak için birkaç çengel ve tek bir raf vardı. Açık kapıdan içeri fazla aydınlık girmiyordu ve var olan tek diğer aydınlık raftaki kaba lambadan, taş parçalarına sıkıştırılmış yağlanmış çıralardan yayılıyordu. Alevler çatının altında bir sis tabakası oluşturan ince duman iplikleri çıkarıyordu. Perrin’in burnu kokudan kırıştı.</p>

    <p>Alçak çatı kafasından biraz daha yüksekti. Lan’in yatağının bir ucunda, küçülmek için dizlerini yukarı çekmiş oturmakta olmasına rağmen Loial’in başı çatıyı süpürüyordu. Ogier’in tüylü kulakları huzursuzca seğiriyordu. Min Moiraine’in odasına açılan kapının yanında, toprak zemine bağdaş kurmuş oturuyordu. Aes Sedai düşünceler içinde odayı adımlıyordu. Karanlık düşünceler olmalıydı bunlar. İki yana üçer adımdan fazla atamıyordu, ama mekânı olabildiğince kullanıyordu. Adımlarındaki telaş, yüzündeki sükûneti yalancı çıkarıyordu.</p>

    <p>“Sanırım Masema deliriyor,” dedi Perrin.</p>

    <p>Min burnunu çekti. “Söz konusu o olunca, nasıl ayırt edebiliyorsun ki?”</p>

    <p>Moiraine, ağzında bir gerginlik, hızla Perrin’e döndü. Sesi yumuşaktı. Aşırı yumuşak. “Bu sabah aklındaki en önemli şey Masema mı, Perrin Aybara?”</p>

    <p>“Hayır. Rand’ın ne zaman ve neden gittiğini bilmek istiyorum. Gittiğini gören olmuş mu? Nereye gittiğini bilen var mı?” Moiraine’in bakışlarını aynı ölçüde sakin ve kararlı bakışlarla karşılamaya zorladı kendini. Kolay değildi. Kadına tepeden bakıyordu, ama o bir Aes Sedai idi. “Bu senin işin mi, Moiraine? Onu öyle dizginledin ve o öyle sıkıldı ki, kıpırdamadan oturmak yerine herhangi bir yere gidebilir, herhangi bir şey yapabilirdi, değil mi?” Loial’in kulakları katılaştı, kalın parmağıyla gizli bir uyarı hareketi yaptı.</p>

    <p>Moiraine başını bir yana eğerek Perrin’i inceledi, Perrin’in tek yapabildiği gözlerini kaçırmamayı başarmaktı. “Bu benim yaptığım bir şey değil,” dedi kadın. “Gece gitmiş. Ne zaman, nasıl ve neden, öğrenmeyi umuyorum.”</p>

    <p>Loial’in omuzları rahatlamanın sebep olduğu sessiz bir iç çekişle kabardı. Bir Ogier için sessiz, kor kızıl bir demire su verilirken çıkan buhar gibi ses çıkarmıştı. “Asla bir Aes Sedai’yi kızdırma,” dedi, anlaşılan yalnızca kendisinin duyacağını düşündüğü, ama herkesçe işitilen bir fısıltıyla. “Bir Aes Sedai’yi kızdırmaktansa güneşi kucaklamak yeğdir.”</p>

    <p>Min uzanarak Perrin’e katlanmış bir kâğıt parçası verdi. “Dün gece biz onu yatağa yatırdıktan sonra Loial onu görmek için içeri girmiş. Rand kalem, kâğıt ve mürekkep ödünç almış.”</p>

    <p>Ogier’in kulakları seyirdi, alnını endişeyle öyle kırıştırdı ki uzun kaşları yanaklarına kadar sarktı. “Ne planladığını bilmiyordum. Bilmiyordum.”</p>

    <p>“Bunu biliyoruz,” dedi Min. “Kimse seni herhangi bir şeyle suçlamıyor, Loial.”</p>

    <p>Moiraine kâğıda kaşlarını çattı, ama Perrin’in okumasını engellemeye çalışmadı. Rand’ın el yazısıydı.</p>

    <blockquote class="duzyazi">
      <p><em>Bunu yapıyorum, çünkü başka yolu yok. O yine peşime düştü ve bu sefer içimizden biri ölmek zorunda, sanırım. Çevremdekilerin de ölmesi için sebep yok. Benim için zaten çok kişi öldü. Ben de ölmek istemiyorum ve elimden gelirse, ölmeyeceğim. Düşlerde yalanlar var ve ölüm, ama düşler gerçeği de taşıyor.</em></p>
    </blockquote>

    <p>Hepsi bu kadardı, imza yoktu. Perrin’in, “o” derken Rand’ın kimi kastettiğini merak etmesine gerek yoktu. Rand için, hepsi için yalnızca tek bir o olabilirdi. Ba’alzamon.</p>

    <p>“Bunu oradaki kapının altına sıkıştırmış,” dedi Min gergin bir sesle. “Shienarlıların kurutmak için dışarı astığı bazı giysileri, flütünü ve bir at almış. Anlayabildiğimiz kadarıyla, biraz da yemekten başka hiçbir şey almamış. Nöbetçilerin hiçbiri gidişini görmemiş, oysa dün gece bir fare gizlice geçecek olsa bile görürlerdi.”</p>

    <p>“Görseler bir faydası olur muydu?” dedi Moiraine sakinlik içinde. “Herhangi biri <em>Lord Ejder</em>’i durdurur ya da engellemeye kalkar mıydı? Bazıları, örneğin Masema, <em>Lord Ejder</em> söyleyecek olsa kendi boğazlarını keser.”</p>

    <p>Kadını inceleme sırası Perrin’e gelmişti. “Başka bir şey mi bekliyordun? Onu takip edeceklerine yemin ettiler. Işık, Moiraine, sen olmasan asla kendine Ejder demezdi. Onlardan ne bekliyordun ki?” Kadın konuşmadı ve Perrin daha alçak sesle devam etti. “İnanıyor musun, Moiraine? Sence o gerçekten Yenidendoğan Ejder mi? Yoksa onun yalnızca, Tek Güç onu öldürene ya da delirtene kadar kullanabileceğin biri olduğunu mu düşünüyorsun?”</p>

    <p>“Sakin ol, Perrin,” dedi Loial. “O kadar öfkelenme.”</p>

    <p>“Bana yanıt verdiği zaman sakin olacağım. Ee, Moiraine?”</p>

    <p>“Rand ne ise o,” dedi Aes Sedai sert bir sesle.</p>

    <p>“Zaman içinde Desen’in onu doğru yola zorlayacağını söylemiştin. Doğru yol bu mu, yoksa yalnızca senden uzaklaşmaya mı çalışıyor?” Bir an fazla ileri gittiğini düşündü. Kadının siyah gözleri öfkeyle parlıyordu. Ama gerilemeyi reddetti. “Ee?”</p>

    <p>Moiraine derin bir nefes aldı. “Bu pekâlâ Desen’in seçtiği şey olabilir, ama onun yalnız gitmesini istememiştim. Onca gücüne rağmen, pek çok açıdan bir bebek kadar savunmasız, dünya hakkında da bir o kadar cahil. Yönlendirebiliyor, ama Tek Güç’ün uzandığı zaman gelmesi ya da geldiği zaman onunla ne yapacağı üzerinde hiç kontrolü yok. O kontrolü öğrenmezse, delirmeye fırsat bulamadan Güç onu öldürür. Henüz öğrenmesi gereken çok şey var. Daha yürümeyi öğrenmeden koşmak istiyor.”</p>

    <p>“Kaçamak konuşuyor, sahte izler bırakıyorsun, Moiraine,” diye hıhladı Perrin. “Eğer o olduğunu söylediğin kişiyse, ne yaptığını senden iyi biliyor olabileceği aklına gelmedi mi?”</p>

    <p>“Rand ne ise o,” diye tekrarladı Moiraine kararlılıkla, “ama bir şey yapacaksa, onu hayatta tutmak zorundayım. Ölüyken hiçbir kehaneti gerçekleştiremez ve Karanlıkdostlarından ve Gölgedöllerinden sakınmayı başarsa bile, onu öldürmeye hazır bin başka el var. Onun ne olduğunun yüzde birinin iması bile yeter. Ama karşısına çıkacak tek şey bu olsaydı, şimdi endişelendiğimin yarısı kadar endişelenmezdim. Hesaba katılması gereken Terkedilmişler var.”</p>

    <p>Perrin irkildi; köşeden Loial inledi. “Karanlık Varlık ve tüm Terkedilmişler Shayol Ghul’de tutsak,” diye ezberden tekrarladı Perrin, ama kadın bitirmesi için fırsat vermedi.</p>

    <p>“Mühürler zayıflıyor, Perrin. Bazıları kırıldı, ama dünya bunu bilmiyor. Bilmemeli. Yalanların Babası özgür değil. Henüz. Ama gittikçe daha fazla mühür zayıflarken, hangi Terkedilmişler kurtulmuş olabilir? Lanfear mı? Sammael mi? Asmodean, Be’lal, Ravhin mi? Ishamael’in kendisi mi, Umuda İhanet Eden mi? Hepsi toplam on üç kişi Perrin ve mühürlerle tutsak edildiler, ama Karanlık Varlık’ı tutan zindana kapatılmadılar. Efsaneler Çağı’ndaki en güçlü Aes Sedailer onlar; en zayıfı bugün yaşayan en güçlü Aes Sedai’den daha güçlü, en cahili Efsaneler Çağı’nın bütün bilgisini taşıyor. Ve aralarında her erkek, her kadın Işık’tan döndü ve ruhunu Gölge’ye adadı. Ya onlar özgürse, orada, Rand’ı bekliyorsa? Rand’ı onların ele geçirmesine izin vermeyeceğim.”</p>

    <p>Perrin ürperdi, kısmen kadının son sözlerindeki buz gibi sertlikten, kısmen Terkedilmişleri düşünmekten. Terkedilmişlerden tek bir tanesinin bile dünyada serbest dolaştığını düşünmek istemiyordu. O küçükken annesi Perrin’i bu isimlerle korkutmuştu. <em>Ishamael annelerine doğruyu söylemeyen oğlan çocuklarını almaya gelir. Lanfear yatmaları gereken saatte yatmayan çocukları gecenin içinde bekler.</em> Büyümüş olmanın faydası olmuyordu, onların hepsinin gerçek olduğunu bilirken değil. Moiraine serbest kalmış olabileceklerini söylemişken değil.</p>

    <p>“Shayol Ghul’de tutsak,” diye fısıldadı ve buna hâlâ inanabiliyor olmayı diledi. Endişe içinde, Rand’ın mektubunu yine inceledi. “Düşler. Dün de düşlerden bahsediyordu.”</p>

    <p>Moiraine yaklaştı, yüzüne baktı. “Düşler mi?” Lan ve Uno içeri girdi, ama Aes Sedai elini sallayarak susturdu onları. Küçük oda şimdi fazla kalabalıktı, Ogier dışında beş kişi daha vardı. “Son günlerde sen ne tür düşler gördün, Perrin?” Düşlerinde hiçbir terslik olmadığı itirazlarını duymazdan geldi. “Anlat bana,” diye ısrar etti. “Sıradan olmayan ne düşler gördün? Anlat bana.” Bakışları onu demirhanedeki maşalar gibi yakaladı, konuşmaya zorladı.</p>

    <p>Perrin diğerlerine baktı. Hepsi sabit bakışlarla izliyordu, Min bile. Sonra tereddütle, ona sıradışı gelen tek rüyayı anlattı, her gece gelen rüyayı. Dokunamadığı kılıçla ilgili rüyayı. Son rüyasında beliren kurttan bahsetmedi.</p>

    <p><em>“Callandor,”</em> diye nefes verdi Lan, Perrin’in sözleri bittikten sonra. Taş yüzlü olsun ya da olmasın, adam sersemlemiş görünüyordu.</p>

    <p>“Evet,” dedi Moiraine, “ama kesinlikle emin olmalıyız. Diğerleriyle konuş.” Lan dışarı seğirtirken Uno’ya döndü. “Ya senin rüyaların? Sen de bir kılıcın düşünü gördün mü?”</p>

    <p>Shienarlı ayak değiştirdi. Göz yamasına boyanmış kırmızı göz doğrudan Moiraine’e bakıyordu, ama gerçek gözü kırpıldı, tereddüt etti. “Ben rüyamda lanet... ah, kılıçları hep görürüm, Moiraine Sedai,” dedi katı katı. “Sanırım son birkaç gece bir kılıç gördüm. Onları Lord Perrin kadar iyi hatırlamıyorum.”</p>

    <p>Moiraine, “Loial?” dedi.</p>

    <p>“Benim düşlerim hep aynıdır, Moiraine Sedai. Koruluklar, Ulu Ağaçlar ve <em>yurt.</em> Biz Ogierler, <em>yurdun</em> dışındayken rüyamızda hep orayı görürüz.”</p>

    <p>Aes Sedai yine Perrin’e döndü.</p>

    <p>“Yalnızca bir rüyaydı,” dedi Perrin. “Yalnızca bir rüya.”</p>

    <p>“Acaba,” dedi kadın. “Tear Taşı denilen kalenin içindeki Taşın Yüreği denen salonu sanki içinde durmuşsun gibi tarif ettin. Parlayan kılıç <em>Callandor,</em> Kılıç Olmayan Kılıç, Dokunulamayan Kılıç.”</p>

    <p>Loial dimdik oturdu ve başını çatıya vurdu. Fark etmiş görünmedi. “Ejder Kehanetleri, <em>Callandor</em> Ejder’in eli tarafından kullanılmadan Taş’ın asla düşmeyeceğini söyler. Tear Taşı’nın düşüşü Ejder’in yeniden doğumunun en büyük işaretlerinden biri olacak. Rand <em>Callandor</em>’u alırsa, tüm dünya onun Ejder olduğunu kabul etmek zorunda kalacak.”</p>

    <p>“Belki.” Sözcük Aes Sedai’nin dudaklarından, kıpırtısız suyun üzerindeki bir buz parçası gibi süzüldü.</p>

    <p>“Belki mi?” dedi Perrin. “Belki mi? Nihai işaretin bu olduğunu sanıyordum, senin Kehanetlerini gerçekleştirecek son şey.”</p>

    <p>“Ne ilki, ne de sonuncusu,” dedi Moiraine. “<em>Callandor, Karaethon Döngüsü</em>’nde tek bir şeyin gerçekleştirilmesi olacak. Ejderdağı yamaçlarında doğması gibi. Henüz ulusları kırması ve dünyayı parçalaması gerekmiyor. Tüm yaşamları boyunca Kehanetleri inceleyen âlimler bile onların hepsini nasıl yorumlayacaklarını bilmiyorlar. ‘Barış kılıcıyla halkını öldürecek ve yaprakla onları yok edecek,’ ne demek? ‘Dokuz ayı bağlayıp kendisine hizmet etmesini sağlayacak,’ ne anlama geliyor? Ama Döngü’de bunlara da <em>Callandor</em> kadar ağırlık veriliyor. Başkaları da var. Hangi ‘delilik yaraları ve umudun kesilmesi’ni iyileştirdi? Hangi zincirleri kırdı, kimi zincire vurdu? Ve bazıları o kadar belirsiz ki, onları çoktan gerçekleştirebilmiş olabilir, ama ben fark etmedim. Ama hayır. <em>Callandor</em> nihai olmaktan çok uzak.”</p>

    <p>Perrin huzursuzca omuzlarını silkti. Kehanetler hakkında yalnızca birkaç şey biliyordu; Rand Moiraine’in o sancağı eline tutuşturmasına izin verdiğinden bu yana onları dinlemekten daha az hoşlanır olmuştu. Hayır, bundan da önceydi. Geçit Taşı’na yaptığı yolculuk onu yaşamının Rand’ınkine bağlı olduğuna ikna ettiğinden beri.</p>

    <p>Moiraine devam ediyordu. “Elini uzatmasının yeteceğini düşünüyorsan, Halan oğlu Arent oğlu Loial, sen aptalın birisin. Eğer böyle düşünüyorsa o da. Tear’a ulaşana kadar hayatta kalsa bile, Taş’a asla giremeyebilir.</p>

    <p>“Tearlılar Tek Güç’ü sevmezler, Ejder olduğunu iddia eden bir adamdan daha da az hoşlanırlar. Yönlendirme yasaklanmıştır ve Aes Sedailere en iyi haliyle ancak müsamaha gösterilir, o da yönlendirmedikleri sürece. Onlara Ejder Kehanetleri’nden bahsetmek, hatta onlardan bir kopyaya sahip olmak, Tear’da seni zindana götürmeye yeter. Ve Yüksek Lordların izni olmadan kimse Tear Taşı’na giremez; Taşın Yüreği’ne ise Yüksek Lordların kendileri dışında kimse giremez. Rand buna hazır değil. Hazır değil.”</p>

    <p>Perrin alçak sesle homurdandı. Yenidendoğan Ejder <em>Callandor</em>’u tutana kadar Taş düşmeyecekti. <em>Işık aşkına, kale düşmeden ona nasıl ulaşacak. Lanet bir kalenin içinde! Bu delilik!</em></p>

    <p>“Neden burada oturup duruyoruz?” diye patladı Min. “Rand Tear’a gidiyorsa, neden onu takip etmiyoruz? Öldürülebilir ya da... ya da... Neden burada oturuyoruz?”</p>

    <p>Moiraine elini Min’in başına koydu. “Çünkü emin olmalıyım,” dedi nazikçe. “Çark tarafından büyüklük ya da büyüklüğün yakınında bulunmak üzere seçilmiş olmak kolay değil. Çark’ın seçtiklerinin başlarına geleni kabullenmekten başka çaresi yoktur.”</p>

    <p>“Ben başıma geleni kabullenmekten bıktım.” Min gözlerini ovaladı. Perrin gözyaşları gördüğünü düşündü. “Biz beklerken Rand ölüyor olabilir.” Moiraine Min’in saçlarını okşadı; Aes Sedai’nin yüzünde neredeyse merhamet denebilecek bir ifade vardı.</p>

    <p>Perrin Lan’in yatağına, Loial’in karşısına oturdu. Odada insan kokusu ağırdı –insan, endişe ve korku; Loial endişe kadar kitap ve ağaç da kokuyordu. Çevrelerinde bunca yakın duvarlar, tuzağın içindeymiş hissi veriyordu. Yanan çıralar pis bir koku yayıyordu. “Benim rüyam Rand’ın nereye gittiğini nasıl anlatabilir?” diye sordu. “Rüya benim rüyamdı.”</p>

    <p>“Tek Güç’ü yönlendirebilenler,” dedi Moiraine sessizce, “Ruh konusunda özellikle güçlü olanlar bazen düşlerini başkalarına dayatabilir.” Min’in saçlarını okşamayı bırakmadı. “Özellikle de... buna açık olanlara. Rand’ın bilerek yaptığını sanmıyorum, ama Gerçek Kaynak’a dokunanların düşleri çok güçlü olabilir. Onun kadar güçlü biri, tüm bir köyü, hatta belki bir şehri etkisi altına alabilir. Rand’ın yaptığı şey hakkında pek az bilgisi var; onu nasıl kontrol edeceği hakkında ise, daha da az.”</p>

    <p>“O zaman neden sen de görmedin?” diye sordu Perrin. “Ya da Lan?” Uno, başka bir yerde olmayı dilermiş gibi dümdüz önüne bakıyordu. Loial’in kulakları düştü. Perrin bir Aes Sedai’ye uygun saygıyı gösterip göstermediğine aldıramayacak kadar yorgun ve açtı. Ve çok öfkeli. “Neden?”</p>

    <p>Moiraine sakinlik içinde yanıt verdi. “Aes Sedailer düşlerini korumayı öğrenir. Ben uyurken düşünmeden yaparım. Bağ kurulurken Muhafızlara da çok benzer bir şey verilir. Düşlerine Gölge girebilseydi Gaidinler yapmaları gerekeni yapamazlardı. Uyurken hepimiz zarar görmeye açığız ve Gölge geceleyin daha güçlüdür.”</p>

    <p>“Senden hep yeni bir şeyler duyuyorum,” diye hırladı Perrin. “Olup bittikten sonra açıklamak yerine, arada bir neyi beklememiz gerektiğini söyleyemez misin?” Uno gitmek için bir sebep bulmaya çalışırmış gibi görünüyordu.</p>

    <p>Moiraine Perrin’e ifadesiz bir yüzle baktı. “Bir ömür boyunca kazandığım bilgileri tek bir akşamda sana aktarmamı mı istiyorsun? Ya da bir senede? Sana şunu söyleyeyim. Düşlerine dikkat et, Perrin Aybara. Düşlerine çok dikkat et.”</p>

    <p>Perrin bakışlarını Moiraine’den kopardı. “Ediyorum,” diye mırıldandı. “Ediyorum.”</p>

    <p>Bundan sonra sessizlik oldu ve kimse onu bozmak istemedi. Min çaprazladığı ayak bileklerine bakarak oturdu, ama Moiraine’in varlığından teselli bulduğu açıktı. Uno duvara yaslanmış, ayakta duruyordu ve kimseye bakmıyordu. Loial ceketinin cebinden bir kitap çıkarıp loş ışıkta okumaya çalışacak kadar kendini unuttu. Bekleyiş uzundu ve Perrin için hiç kolay değildi. <em>Korktuğum düşlerime Gölge’nin girmesi değil. Kurtlar. Onları içeri bırakmayacağım. Bırakmayacağım!</em></p>

    <p>Lan döndü ve Moiraine hevesle doğruldu. Muhafız kadının gözlerindeki soruyu yanıtladı. “Yarısı, son dört gecedir rüyalarında kılıç gördüklerini hatırlıyor. Bazıları büyük sütunları olan bir yer hatırlıyorlar ve beşi kılıcın kristal ya da cam olduğunu söylüyor. Masema dün gece Rand’ın kılıcı tuttuğunu gördüğünü söylüyor.”</p>

    <p>“Bu yeter,” dedi Moiraine. Ellerini birbirine sürttü; aniden enerji dolmuş gibiydi. “Artık eminim. Ama keşke görülmeden burayı nasıl terk ettiğini bilebilmeyi diliyorum. Efsaneler Çağı’ndan bir Yeti’yi yeniden keşfettiyse...”</p>

    <p>Lan Uno’ya baktı. Tek gözlü adam şaşkın şaşkın omuz silkti. “Unutmuştum, bu lanet olası konuşmalar sırasında...” Moiraine’e bir bakış fırlatarak boğazını temizledi. Kadın beklenti içinde bakışlarına karşılık verdi ve adam devam etti. “Demek istediğim... ah... yani, Lord Ejder’in izlerini takip ettim. Artık o kapalı vadiye giden bir başka yol var. De... deprem duvarın uzak ucunu yıkmış. Tırmanması zor, ama bir atı çıkarabilirsin. Tepede daha fazla iz buldum. Oradan dağı aşmak için kolay bir yol var.” Bitirdiği zaman uzun bir nefes bıraktı.</p>

    <p>“Güzel,” dedi Moiraine. “En azından uçmayı yeniden keşfetmemiş. Ya da kendini görünmez kılmayı ya da efsanelerden çıkma başka bir şeyi. Onu gecikmeden takip etmeliyiz. Uno, seni ve diğerlerini Jehannah’a götürecek kadar altın vereceğim sana, bir de orada daha fazlasını almanı sağlayacak birinin ismini. Ghealdanlılar yabancılara karşı mesafelidir, ama birbirinizden ayrılmazsanız sizi rahatsız etmezler. Ben haber yollayana kadar orada bekleyin.”</p>

    <p>“Ama biz de sizinle geleceğiz,” diye itiraz etti Uno. “Hepimiz Yenidendoğan Ejder’e bağlılık yemini ettik. Daha önce hiç düşmemiş bir kaleyi bu kadar az kişi nasıl alır, bilmiyorum, ama ne yapılması gerekiyorsa yapacağız.”</p>

    <p>“Demek artık ‘Ejderin Halkı’ olduk.” Perrin neşesizce güldü. “‘Tear Taşı Ejderin Halkı gelene kadar düşmeyecek.’ Bize yeni bir isim mi verdin, Moiraine?”</p>

    <p>“Kullandığın dile dikkat et, demirci,” diye hırladı Lan, tamamen buz ve kayadan ibaretmiş gibi bir ifadeyle.</p>

    <p>Moiraine ikisine keskin bakışlar fırlattı ve sustular. “Beni affet, Uno,” dedi kadın, “ama ona yetişmeyi düşünüyorsak hızlı hareket etmeliyiz. Atla zor bir yolculuğa dayanacak kadar zinde tek Shienarlı sensin ve diğerlerinin gücünü kazanması için gereken günleri harcamayı göze alamayız. Elimden geldiği zaman sizi aldıracağım.”</p>

    <p>Uno yüzünü buruşturdu, ama kabul ederek eğildi. Moiraine’in görüşmelerinin sona erdiğini belirtmesi üzerine omuzlarını dikleştirdi ve diğerlerine söylemeye gitti.</p>

    <p>“Eh, sen ne dersen de, ben de geliyorum,” diye araya girdi Min kararlılıkla.</p>

    <p>“Sen Tar Valon’a gidiyorsun,” dedi Moiraine ona.</p>

    <p>“Hiç de öyle bir şey yapmıyorum!”</p>

    <p>Aes Sedai, kız konuşmamış gibi rahatça devam etti. “Amyrlin Makamı’na olan biten aktarılmalı ve haberci güvercinleri olan itimat edebileceğim birini bulacağıma güvenemem. Ya da Amyrlin’in güvercinle gönderilmiş bir mesajı göreceğine. Uzun bir yol ve zorlu. Yanına verecek biri olsa seni yalnız göndermezdim, ama elinde para ve yolda sana yardım edebilecek insanlara vereceğin mektuplar olmasını sağlayacağım. Ama hızlı gitmelisin. Atın yorulduğu zaman bir başkasını al –ya da gerekiyorsa çal– ama hızlı git.”</p>

    <p>“Mesajını Uno götürsün. O zinde; sen öyle dedin. Ben Rand’ın peşinden gidiyorum.”</p>

    <p>“Uno’nun kendi görevleri var. Hem, bir adamın kolayca Beyaz Kule’nin kapısına gidip Amyrlin Makamı ile görüşme talep edebileceğini mi düşünüyorsun? Haber vermeden gelirse bir kralın bile günlerce beklemesi gerekir ve korkarım Shienarlılardan herhangi biri, sonsuza dek olmasa bile, haftalarca parmaklarını saymaya bırakılır. Bu kadar sıradışı bir şeyin ilk gün doğumundan önce Tar Valon’daki herkesçe öğrenileceğinden bahsetmiyorum bile. Pek az kadın Amyrlin’le şahsen görüşmek ister, ama olur bu ve fazla yoruma yol açmaz. Amyrlin Makamı’nın benden bir mesaj aldığını kimsenin öğrenmesi gerekmez bile. Onun hayatı –ve bizimki– buna bağlı olabilir. Gitmesi gereken kişi şensin.”</p>

    <p>Min ağzını açıp kapatarak orada oturakaldı, anlaşılan yeni bir itiraz arıyordu, ama Moiraine sözlerine devam etti. “Lan, korkarım Rand’ın geçtiği yerlerde hoşuma gitmeyecek kadar çok kanıt bulacağız, ama ben senin iz sürme yeteneğine güveniyorum.” Muhafız başını salladı. “Perrin? Loial? Benimle birlikte Rand’ın peşinden gidecek misiniz?” Min, duvarın önündeki yerinden sinirli bir ciyaklama çıkardı, ama Aes Sedai onu duymazdan geldi.</p>

    <p>“Ben geleceğim,” dedi Loial çabucak. “Rand benim dostum. Ve itiraf ederim; hiçbir şeyi kaçırmak istemezdim. Kitabım için, anlıyor musunuz?”</p>

    <p>Perrin yanıt vermekte acele etmedi. Rand, sonunda ne olmuşsa olsun, onun dostuydu. Ve geleceklerinin bağlantılı olduğu neredeyse kesindi, ama elinden gelse işin o kısmından kaçınırdı. “Yapılması gerekiyor, değil mi?” dedi sonunda. “Geleceğim.”</p>

    <p>“Güzel.” Moiraine tekrar, işe koyulmak üzere olan birinin havasıyla ellerini ovuşturdu. “Hepiniz hemen hazırlanmalısınız. Rand saatler önce yola çıktı. Gün ortası olmadan izine düşmüş olmak istiyorum.”</p>

    <p>Ne kadar ince yapılı olsa da, kadının varlığının gücü Lan dışında hepsini kapıya doğru sürdü. Loial kapıdan çıkana kadar eğildi. Perrin bir çiftçi kadının kaz gütmesini hatırladı.</p>

    <p>Dışarı çıktıklarında Min aşırı tatlı bir gülümsemeyle Lan’le konuşmak için arkada kaldı. “Peki senin taşınmasını istediğin bir mesaj var mı? Belki Nynaeve’e?”</p>

    <p>Muhafız üç bacak üzerindeki bir at gibi hazırlıksız yakalanmışçasına gözlerini kırptı. “Herkes biliyor mu?..” Dengesini hemen kazandı. “Benden duyması gereken başka herhangi bir şey olursa, kendim söylerim.” Kapıyı Min’in suratına kapattı.</p>

    <p>“Erkekler!” diye mırıldandı Min kapıya. “Bir taşın görebileceği şeyi görmeyecek kadar kör, kendileri adına düşünebileceklerine güvenilemeyecek kadar inatçı.”</p>

    <p>Perrin derin bir nefes aldı. Vadinin havasında hâlâ hafif ölüm kokuları asılı duruyordu, ama içerinin havasızlığından iyiydi. Biraz iyi.</p>

    <p>“Temiz hava,” diye içini çekti Loial. “Duman beni biraz boğmaya başlamıştı.”</p>

    <p>Birlikte yamaçtan aşağı inmeye başladılar. Aşağıdaki derenin yanında, ayakta durabilen Shienarlılar Uno’nun çevresinde toplanmıştı. Hareketlerine bakılırsa tek gözlü adam küfretmeden harcadığı zamanı telafi ediyordu.</p>

    <p>“Siz ikiniz nasıl ayrıcalıklı oldunuz?” diye sordu Min aniden. “Size sordu. Bana sorma nezaketini göstermedi.”</p>

    <p>Loial başını iki yana salladı. “Sanırım yanıtımızın ne olacağını bildiği için sordu, Min. Moiraine Perrin ve benim akıllarımızı okuyabiliyor gibi; ne yapacağımızı biliyor. Ama sen onun için kapalı bir kitapsın.”</p>

    <p>Min yalnızca biraz yatışmış göründü. Başını kaldırıp ikisine baktı; bir yanda bir baş ve omuz yüksek Perrin, diğer yanda daha da yüksek Loial. “Bana ne faydası varsa. Yine de siz iki kuzu kadar kolaylıkla, o nereye gönderirse oraya gidiyorum. Bir süre iyi gittin, Perrin. Moiraine sana bir ceket satmış ve ceketin dikişleri açılıyormuş gibi karşı çıktın ona.”</p>

    <p>“Ona karşı çıktım, değil mi?” dedi Perrin şaşkınlık içinde. Bunu yaptığını fark etmemişti aslında. “Korktuğum kadar kötü olmadı.”</p>

    <p>“Şanslıydın,” diye gürledi Loial. “‘Bir Aes Sedai’yi kızdırmak bir eşekarısı yuvasına kafanı sokmaya denktir.’”</p>

    <p>“Loial,” dedi Min, “Perrin ile yalnız konuşmam lazım. Bize izin verir misin?”</p>

    <p>“Ah. Elbette.” Ogier adımlarını açtı ve çabucak öne geçti, ceketinin cebinden piposunu ve tütün kesesini çıkardı.</p>

    <p>Perrin ihtiyatla kızı süzdü. Min, ne diyeceğini düşünürmüş gibi dudağını ısırıyordu. “Onun hakkında bir şeyler görüyor musun?” diye sordu Perrin, Ogier’e doğru başını sallayarak.</p>

    <p>Kız başını iki yana salladı. “Sanırım yalnızca insanlarda oluyor. Ama sende, bilmen gereken bazı şeyler gördüm.”</p>

    <p>“Sana söylemiştim...”</p>

    <p>“Gereğinden fazla kalın kafalı olma, Perrin. İçerideyken, sen gideceğini söyledikten hemen sonra. Daha önce yoktular. Bu yolculukla ilgili olmalı. Ya da en azından senin gitmeye karar vermenle.”</p>

    <p>Bir an sonra Perrin gönülsüzce, “Ne gördün?” diye sordu.</p>

    <p>“Kafeste bir Aiel,” dedi kız hemen. “Kılıçlı bir Tuatha’an. Omuzlarına tünemiş bir şahin ve bir atmaca. Sanırım ikisi de dişi. Bir de diğerleri, elbette. Orada hep olan şeyler, senin çevrende dönen Karanlık ve...”</p>

    <p>“Bunları anlatma!” dedi Perrin çabucak. Durduğundan emin olduğu zaman düşünerek kafasını kaşıdı. Hiçbiri mantıklı gelmiyordu. “Ne anlama geldiği konusunda herhangi bir fikrin var mı? Yeni şeylerin yani.”</p>

    <p>“Hayır, ama hepsi önemli. Benim gördüğüm şeyler hep önemlidir. İnsanların hayatlarındaki dönüm noktaları ya da yazgıları. Hep önemlidir.” Bir an Perrin’e bakarak tereddüt etti. “Bir şey daha var,” dedi ağır ağır. “Bir kadınla karşılaşırsan, hayatın boyunca gördüğün en güzel kadın, oradan kaç!”</p>

    <p>Perrin gözlerini kırptı. “Güzel bir kadın mı gördün? Neden güzel bir kadından kaçayım?”</p>

    <p>“Tavsiye almayı bilmez misin?” dedi kız sinirle. Bir taşı tekmeledi ve yamaçtan aşağı yuvarlanmasını izledi.</p>

    <p>Perrin hemen sonuca varmaktan hoşlanmazdı. İnsanların onu kalın kafalı sanmasının bir sebebi de buydu. Ama Min’in son birkaç günde söylediği bazı şeyleri bir araya getirmiş ve şaşırtıcı bir sonuca varmıştı. Söyleyecek söz arayarak yerinde kalakaldı. “Ah... Min, seni severim, bilirsin. Seni severim, ama... Ah... Hiç kız kardeşim olmadı, ama olsaydı... Demek istediğim sen...” Kız kaşlarını kaldırarak ona bakınca sustu. Min’in yüzünde bir gülümseme vardı.</p>

    <p>“Yapma, Perrin, seni sevdiğimi anlamış olmalısın.” Perrin’in ağzının oynamasını izleyerek orada durdu, sonra ağır ağır, dikkatle konuştu. “Bir kardeş gibi, seni odun kafalı aptal! Erkeklerin kibri beni hep hayretler içinde bırakıyor. Hepiniz her şeyin sizinle ilgili olduğunu ve her kadının sizi arzuladığını sanıyorsunuz.”</p>

    <p>Perrin yüzünün kızardığını hissetti. “Ben asla... Ben hiç...” Boğazını temizledi. “Bir kadın hakkında ne gördün?”</p>

    <p>“Yalnızca tavsiyemi dinle,” dedi Min ve hızla yürüyerek dereye yöneldi. “Geri kalan her şeyi unutsan bile,” diye seslendi omzunun üzerinden, “buna dikkat et!”</p>

    <p>Perrin kızın arkasından kaşlarını çattı –bir kez olsun düşünceleri hızla kendilerini düzenlemiş gibiydi– ve iki adımda ona yetişti. “Rand, değil mi?”</p>

    <p>Kız boğazından bir ses çıkardı ve ona yan yan baktı. Ama yavaşlamadı. “Belki o kadar da kemik kafalı değilsindir,” diye mırıldandı. Bir an sonra, kendi kendine konuşurmuş gibi ekledi, “bir fıçıyı bağlayan kuşak kadar sıkı bağlandım ona. Ama aşkıma karşılık vereceğini hiç sanmıyorum. Ve bu konuda yalnız değilim.”</p>

    <p>“Egwene biliyor mu?” diye sordu Perrin. Rand ve Egwene çocukluklarından sözlü sayılırlardı. Evlenmek için yapmaları gereken tek şey köydeki Kadın Kurulu’nun önünde diz çökmeleriydi. Perrin bunda ne gibi değişiklikler olmuş olabileceğini bilmiyordu, o da değişiklik olmuşsa.</p>

    <p>“Biliyor,” dedi Min sertçe. “İkimize de ne faydası varsa.”</p>

    <p>“Ya Rand? O biliyor mu?”</p>

    <p>“Ah, elbette,” dedi Min acı acı. “Ona da söyledim, değil mi? ‘Rand, sana bir görü yaptım ve öyle görünüyor ki sana âşık olmak zorundayım. Dahası seni paylaşmam gerekiyor ve bundan pek hoşlanmıyorum, ama durum bu.’ Sen kesinlikle tahta kafalı bir aptalsın, Perrin Aybara.” Öfkeyle bir elini gözlerinden geçirdi. “Onun yanında olabilseydim, yardım edebileceğimi biliyorum. Bir şekilde. Işık, eğer ölürse, buna dayanabilir miyim, bilmiyorum.”</p>

    <p>Perrin huzursuzca omuz silkti. “Dinle, Min. Ona yardım etmek için elimden geleni yapacağım.” <em>Ne kadar faydam dokunursa.</em> “Sana bu konuda söz verebilirim. Gerçekten de senin için en iyisi Tar Valon’a gitmen. Orada güvende olursun.”</p>

    <p>“Güvende mi?” Kız, ne anlama geldiğini merak edermiş gibi sözcüğün tadına baktı. “Sence Tar Valon güvenli mi?”</p>

    <p>“Tar Valon’da güvenlik yoksa, hiçbir yerde yoktur.”</p>

    <p>Kız yüksek sesle burnunu çekti ve sessizlik içinde, yola çıkmak için hazırlananlara katıldılar.</p>
  </div>
</body>
</html>
