<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="29. Kapanmaya Hazır Bir Tuzak">29<br />
    Kapanmaya Hazır Bir Tuzak</h1>

    <p>Görevi et şişlerini çevirmek olan köpek bir köşede rahat rahat yatıyordu. Nynaeve ona dik dik bakarak alnındaki terleri eliyle sildi ve köpeğin yapması gereken işi yapmak için eğildi. <em>Bu Işık’ın terk ettiği sapı çevirtmek yerine beni köpeğin hasır sepetine koysalar da şaşmazdım! Aes Sedailer! Hepsi kavrulsun!</em> Bu tür dil kullanması ne kadar kızdığının göstergesiydi, bunu yaptığını fark etmemesi ise bir başkası. Uzun, gri, taş şöminedeki ateşin, emekleyerek içine girse bile daha sıcak gelmeyeceğinden emindi. Kahverengi siyah benekli köpeğin ona sırıttığından da emindi.</p>

    <p>Elayne şişlerin altında duran tavalardaki yağı uzun saplı bir tahta kaşıkla sıyırıyordu. Egwene aynı türden bir kaşığı, yumuşak kalması için etin üzerine yağ sürmekte kullanıyordu. Etraflarında büyük mutfak, gün ortası işleriyle meşguldü. Çömezler bile orada Kabuledilmişleri görmeye öyle alışmıştı ki, artık üç kadına bakmıyorlardı. Gerçi aşçılar çömezlerin alık alık bakarak oyalanmasına izin vermezdi. İş insanın karakterini geliştirir, Aes Sedailer böyle derdi ve aşçılar çömezlerin güçlü karakterler geliştirmesine özen gösterirdi. Ve üç Kabuledilmiş’in de.</p>

    <p>Mutfakların Efendisi Laras –aslında aşçıbaşıydı, ama diğer lakap o kadar uzun süredir, o kadar çok kişi tarafından kullanılmıştı ki, unvanı olmuş sayılırdı– kızaran etleri kontrol etmek için yaklaştı. Ve orada terleyen kadınları kontrol etmek için. Şişmandan öte iriydi, üç kat çenesi ve üç çömez elbisesi dikmeye yetecek kadar geniş, lekesiz, beyaz bir önlüğü vardı. Kendi uzun saplı tahta kaşığını bir asa gibi taşıyordu. Bu kaşık tencere karıştırmak için kullanılmazdı. Altında çalışanları yönetmek, güçlü bir karakteri onu memnun edecek kadar çabuk geliştirmeyenlere vurmak için kullanılırdı. Etleri inceledi, hoşnutsuzlukla burnunu çekti ve üç Kabuledilmiş’e kaşlarını çattı.</p>

    <p>Nynaeve, Laras’ın bakışlarına aynı şekilde karşılık verdi ve şişi çevirmeye devam etti. Dev kadının yüzü hiç değişmedi. Nynaeve gülümsemeyi denemişti, ama bu Laras’ın ifadesini hiç değiştirmiyordu. İşi bırakıp da onunla –gayet görgülü bir biçimde– konuşmak da felaketle sonuçlanmıştı. Zaten Aes Sedailer tarafından itilip kakılmak yeterince kötüydü. Ama, eğer yeteneklerini kullanmayı öğrenmek istiyorsa, ne kadar canını yakarsa yaksın buna dayanmak zorundaydı. Yapabildiği şeylerden hoşlandığından değil. Sırf Güç yönlendiriyorlar diye Aes Sedailerin Karanlıkdostu sayılamayacağını bilmek başka şeydi, insanın kendisinin yönlendirebildiğini bilmesi başka şey. Ama Moiraine’den öcünü alacaksa öğrenmek zorundaydı; Egwene’e ve Emond Meydanı’ndan olan diğerlerine yaptıkları yüzünden, yaşamlarını paramparça ettiği ve Aes Sedai amaçları uğruna hepsini kullandığı için Moiraine’e duyduğu nefret, yoluna devam etmesini sağlayan tek şeydi. Ama Laras’tan tembel, pek zeki olmayan bir çocuk muamelesi görmek, köyde olsa birkaç iyi seçilmiş sözcükle haddini bildirebileceği bu kadının karşısında diz kırmak ve onun için koşuşturmak... bu, dişlerini Moiraine aklına her geldiğinde yaptığı gibi gıcırdatmasına sebep oluyordu. <em>Belki ona bakmazsam... Hayır! Bakışlarımı bu... bu inekten kaçıracağıma kavrulurum daha iyi!</em></p>

    <p>Laras daha yüksek sesle burnunu çekti ve yürüyüp gitti. Yeni silinmiş, gri döşeme taşlarının üzerinde yürürken bir o yana, bir bu yana sallanıyordu.</p>

    <p>Elayne hâlâ elindeki kaşığıyla yağ kabının üzerine eğilmiş halde, kadının arkasından dik dik baktı. “O kadın bana bir daha vurursa, Gareth Bryne’a tutuklattıracağım ve...”</p>

    <p>“Sus,” diye fısıldadı Egwene. Etleri yağlamayı bırakmadı ve Elayne’e bakmadı. “Seni bir duyarsa...”</p>

    <p>Laras, gerçekten de işitmiş gibi ağzını açarak, kaşlarını daha fena çatarak döndü. Ama ağzından ses çıkamadan Amyrlin Makamı fırtına gibi mutfağa daldı. Omuzlarındaki çizgili etol bile dikenlerini çıkarmış gibi görünüyordu. Bu sefer Leane görünürlerde yoktu.</p>

    <p><em>Sonunda,</em> diye düşündü Nynaeve karamsar bir şekilde. <em>Erken gelmiş de sayılmaz!</em></p>

    <p>Ama Amyrlin ona bakmadı. Kimseye hiçbir şey söylemedi. Elini kemik beyazı olana dek ovulmuş bir masada gezdirdi, parmaklarına baktı ve pis bulmuş gibi yüzünü buruşturdu. Hemen yanında biten Laras’ın yüzünde güller açmıştı, ama Amyrlin’in duygusuz bakışı gülücüğünün sessizlik içinde kaybolmasına sebep oldu.</p>

    <p>Amyrlin mutfakta dolaştı. Yulaf keki dilimleyen kadınlara dik dik baktı. Öfkeli gözlerini sebze soyan kadınlara çevirdi. Çorba tencerelerine kötü kötü baktı; sonra da tencereleri karıştıran kadınlara; kadınlar hemen dönüp çorbaları incelemeye koyuldu. Kaş çatışı, tabak ve kâse taşıyan kızların koşarak yemek salonuna kaçmasına sebep oldu. Öfkeli bakışı çömezlerin kedi görmüş fareler gibi kaçışmasına sebep oldu. O mutfakta yarım tur atana kadar çalışan kadınların her biri iki kat hızlı çalışmaya başlamıştı. Turunu tamamladığında ona ufacık bir bakış fırlatmaya cüret eden tek kadın Laras’tı.</p>

    <p>Amyrlin, elleri kalçalarında, kızaran etlerin önünde durdu ve Laras’a baktı. Sert soğuk mavi gözleriyle ifadesiz ifadesiz baktı.</p>

    <p>İri kadın yutkundu, önlüğünü düzeltirken çenesi titredi. Amyrlin gözlerini kırpmadı. Laras gözlerini indirdi ve ağır bir şekilde ayak değiştirdi. “Anne beni affederse,” dedi hafif bir sesle. Diz kırma olarak yorumlanabilecek bir hareket yaptı ve hızla uzaklaştı. Kendini öyle kaybetmişti ki, çorbaların başındaki kadınların arasına katıldı ve kendi kaşığıyla karıştırmaya başladı.</p>

    <p>Nynaeve gülümsedi ve gülümsediğini saklamak için başını eğdi. Egwene ve Elayne de çalışmaya devam ettiler, ama dönüp dönüp iki adım ötede, sırtı onlara dönük durmakta olan Amyrlin’e göz atıyorlardı.</p>

    <p>Amyrlin, durduğu yerde bakışlarını tüm mutfakta gezdiriyordu. “Eğer bu kadar kolay sindirilebiliyorlarsa,” diye mırıldandı alçak sesle, “belki de gerçekten uzun süredir yaptıkları yanlarına kâr kalıyordur.”</p>

    <p><em>Gerçekten de kolay sindiler,</em> diye düşündü Nynaeve. <em>Kadın müsveddeleri. Tek yaptığı onlara bakmaktı!</em> Amyrlin etol kaplı omzunun üzerinden baktı ve bir an Nynaeve’le göz göze geldi. Nynaeve aniden şişin sapını daha hızlı çevirmekte olduğunu fark etti. Kendi kendine, başka herkes gibi sinmiş görünmesi gerektiğini söyledi.</p>

    <p>Amyrlin’in bakışları Elayne’e takıldı ve aniden, duvarda asılı duran bakır tencereleri ve tavaları tangırdatacak kadar yüksek bir sesle konuştu. “Bir genç kadının ağzından çıkmasına tahammül edemeyeceğim sözler vardır, Trakand Evi’nden Elayne. Onları ağzına alacak olursan, fırçalatıp çıkarttırırım oradan!” Mutfakta herkes yerinde sıçradı.</p>

    <p>Elayne kafası karışmış gibi görünüyordu, Egwene’in yüzü öfkeyle doldu.</p>

    <p>Nynaeve başını panik içinde birkaç kez salladı. <em>Hayır, kızım! Dilini tut! Ne yaptığını görmüyor musun?</em></p>

    <p>Ama Egwene ağzını açtı, saygılı, ama kararlı bir tavırla, “Ama Anne, o hiç...”</p>

    <p>“Sessizlik!” Amyrlin’in kükremesi yeni bir sıçrama dalgası yarattı. “Laras! İki kıza ancak konuşmaları gerektiği zaman konuşmalarını ve söylemeleri gerekeni söylemelerini öğretecek bir şey bulabilir misin, Mutfakların <em>Efendisi?</em> Bunu becerebilir misin?”</p>

    <p>Laras sallana sallana ama Nynaeve’in daha önce onda hiç görmediği bir hızla geldi, Elayne ve Egwene’in üzerine atladı, kulaklarını yakaladı. Bir yandan da, “Evet, Anne. Hemen, Anne. Nasıl emrediyorsanız, Anne,” deyip duruyordu. İki genç kadını, Amyrlin’in bakışlarından kaçmak için sabırsızlanırmış gibi telaşla mutfaktan çıkardı.</p>

    <p>Amyrlin şimdi Nynaeve’e dokunacak kadar yaklaşmıştı, ama hâlâ mutfağı izliyordu. Ellerinde bir karıştırma tasıyla dönen genç bir aşçı Amyrlin’in bakışlarına takıldı. Kadın ciyaklayarak hızla uzaklaştı.</p>

    <p>“Egwene’in yakalanmasını istememiştim.” Amyrlin dudaklarını neredeyse hiç kıpırdatmamıştı. Kendi kendine mırıldanıyor gibi görünüyordu ve yüzündeki ifadeye bakılırsa, mutfakta kimse söylediklerini duymak istemezdi. Nynaeve sözcükleri zar zor işitebiliyordu. “Ama belki konuşmadan önce düşünmeyi öğretir ona.”</p>

    <p>Nynaeve başını kaldırmadan sapı çevirdi, izleyen olması ihtimaline karşı, o da kendi kendine mırıldanırmış gibi konuştu. “Bizi yakından gözleyeceğinizi sanmıştım, Anne. Bulduklarımızı size rapor edebilmemiz için.”</p>

    <p>“Her gün gelip sizi izlersem, kızım, bazıları şüphelenebilir.” Amyrlin mutfağı süzmeye devam etti. Kadınların çoğu, gazabını çekmekten korkarak o tarafa bakmaktan bile kaçınıyordu. “Öğle yemeğinden sonra ikinizi odama getirtmeyi planlamıştım. Çalışma konularınızı seçmediğiniz için sizi paylayacaktım, Leane’e böyle dedim. Ama bekleyemeyecek haberler var. Sheriam bir başka Gri Adam buldu. Bir kadın. Geçen haftadan kalmış balık kadar ölü ve üzerinde tek bir iz yok. Dinleniyormuş gibi, Sheriam’ın yatağının ortasına uzatılmış. Sheriam için pek hoş olmadı.”</p>

    <p>Nynaeve burnunu çekti ve bir an şişi unuttu, sonra yeniden çevirmeye devam etti. “Sheriam’ın Verin’in Egwene’e verdiği listedeki isimleri görmek için fırsatı oldu. Elaida’nın da. Kimseyi suçlamıyorum, ama fırsatları oldu. Ve Egwene Alanna’nın... tuhaf davrandığını söyledi.”</p>

    <p>“Sana bunu söyledi, öyle mi? Alanna, Arafellidir. Arafellilerin onur ve borç konusunda tuhaf fikirleri vardır.” Önemsemezce omuzlarını silkti, ama, “Sanırım ona göz kulak olabilirim,” dedi. “Faydalı bir şeyler öğrendiniz mi, çocuğum?”</p>

    <p>“Biraz,” diye karamsar bir ses tonuyla mırıldandı Nynaeve. <em>Gözünü Sheriam’dan ayırmamaya ne dersin? Belki de o, Gri Adam’ı bulmakla kalmamıştı. Amyrlin aynı sebepten gözünü Elaida’dan da ayırmayabilirdi. Demek Alanna gerçekten de...</em> “Else Grinwell’e neden güvendiğinizi anlamadım, ama mesajınızın faydası oldu.”</p>

    <p>Nynaeve kısa, telaşlı cümlelerle kütüphanenin altındaki depoda bulduklarını anlattı. Yalnızca Egwene ve o gitmiş gibi gösterdi ve eşyalarla ilgili olarak vardıkları sonuçları da ekledi. Egwene’in düşünden –ya da her ne idiyse ondan; Egwene gerçek olduğu konusunda ısrar etmişti– <em>Tel’aran’rhiod</em>’daki düşünden bahsetmedi. Verin’in Egwene’e verdiği <em>ter’angreal</em>’den de bahsetmedi. Yedi şeritli etolü takan kadına –ya da şal takan herhangi bir kadına– tam anlamıyla güvenmeye ikna edemiyordu kendini ve bazı şeyleri kendine saklaması en iyisiymiş gibi görünüyordu.</p>

    <p>Sözleri bittiği zaman Amyrlin o kadar uzun süre sessiz kaldı ki, Nynaeve kadının duymadığını düşünmeye başladı. Biraz daha yüksek sesle tekrarlamaya hazırlanırken, sonunda Amyrlin konuştu. Hâlâ dudaklarını pek az kıpırdatıyordu.</p>

    <p>“Ben size mesaj yollamadım, kızım. Liandrin ile diğerlerinin bıraktığı eşyalar iyice arandı ve hiçbir şey bulunamayınca yakıldı. Kimse Kara Ajahların bıraktıklarını kullanmazdı. Else Grinwell’e gelince... Kızı hatırlıyorum. Kendini verse öğrenebilirdi, ama onun tek istediği Muhafızların talim avlusundaki erkeklere gülümsemekti. Else Grinwell on gün önce bir ticaret gemisine kondu ve annesine gönderildi.”</p>

    <p>Nynaeve boğazında oluşan yumruyu yutmaya çalıştı. Amyrlin’in sözleri aklına küçük çocuklara sataşan zorbaları getirdi. Zorbalar küçük çocukları o kadar hor görürlerdi ki, ufaklıkların neler olup bittiğini fark edemeyecek kadar aptal olduklarından o kadar emin olurlardı ki, tuzaklarını saklamak için pek az çaba harcarlardı. Kara Ajah’ın kendisini bu kadar hor görmesi kanını kaynatıyordu. Bu tuzağı kurabilmiş olmaları midesini buzla dolduruyordu. <em>Işık, Else gönderilmişse... Işık, konuştuğum herkes Liandrin ya da diğerlerinden biri olabilir. Işık!</em></p>

    <p>Şiş durmuştu. Telaşla yine çevirmeye başladı. Ama kimse fark etmemiş gibiydi. Hâlâ Amyrlin’e bakmamak için ellerinden geleni yapıyorlardı.</p>

    <p>“Peki bu... çok açık tuzak hakkında ne yapmayı düşünüyorsunuz?” dedi Amyrlin yumuşak sesle, Nynaeve’den uzağa, mutfağa bakmaya devam ederek. “Bu tuzağa da düşmeyi düşünüyor musunuz?”</p>

    <p>Nynaeve’in yüzü kızardı. “Bu tuzağın tuzak olduğunu biliyorum, Anne. Tuzağı kuranı yakalamanın en iyi yolu, kapanmasına izin vermek ve tuzağı kuran kişinin gelmesini beklemektir.” Amyrlin’in anlattıklarından sonra Egwene ve Elayne’e söylerkenki kadar sağlam gelmiyordu kulağa, ama yine de içtendi.</p>

    <p>“Belki öyledir, çocuğum. Belki onları bulmanın yolu budur. Onlar geldiklerinde seni ağlarına sıkı sıkı dolanmış bulmazlarsa.” Kızgın kızgın içini çekti. “Yolculuk için odana altın koyduracağım. Ve lahana çapalamak için bir çiftliğe gönderildiğiniz söylentisinin yayılmasını sağlayacağım. Elayne de sizinle gelecek mi?”</p>

    <p>Nynaeve boş bulunup Amyrlin’e bakakaldı, sonra telaşla gözlerini ellerine çevirdi. Şiş sapını tutan parmaklarının boğumları bembeyaz kesilmişti. “Seni düzenbaz ihtiyar... Madem biliyordun, bunca numara niye? Kurnaz planların neredeyse Kara Ajahlar kadar kıvrandırdı bizi. Neden?” Amyrlin’in yüzü, daha saygılı bir ses tonu kullanmasına sebep olacak kadar gerilmişti. “Sormama izin verirseniz, Anne.”</p>

    <p>Amyrlin homurdandı. “Morgase’i, isteyip istemediğine bakmadan doğru yola geri döndürmek, kızını su alan bir kayıkla denize gönderdiğimi düşünmesine izin vermeden de yeterince güç olacak. Bu şekilde doğrudan, benim yaptığım bir şey olmadığını söyleyebilirim. Annesi ile yüz yüze geldiği zaman Elayne için biraz zor olabilir, ama artık iki değil üç av köpeğim var. Sana, elimden gelse yüz tanesini tercih edeceğimi söyledim.” Omuzlarındaki etolü düzeltti. “Bu yeterince uzadı. Sana bu kadar yakın kalırsam fark edilebilir. Bana söyleyecek başka bir şeyin var mı? Ya da soracak? Çabuk ol, kızım.”</p>

    <p>“<em>Callandor</em> nedir, Anne?” diye sordu Nynaeve.</p>

    <p>Bu sefer boş bulunup hafifçe Nynaeve’e doğru dönen Amyrlin oldu. Sonra hızla eski duruşunu aldı. “Onu almalarına izin verilemez.” Fısıltısı zar zor duyuluyordu, sanki yalnızca kendi kendine konuşmuştu. “Onu almaları imkânsız ama...” Derin bir nefes aldı ve Nynaeve’in açıkça duyabileceği ama iki adım ötedeki birinin duyamayacağı kadar alçak sesle konuştu. “Kule’de <em>Callandor</em>’un ne olduğunu bilen bir düzine kadından fazlası yok ve dışarıda da ancak o kadar vardır. Tear’ın Yüksek Lordları biliyor, ama bir Toprağın Lordu’nun bu unvana kavuşurken öğrenmesi dışında, asla ondan bahsetmezler. Dokunulamayan Kılıç bir <em>sa’angreal</em>’dir, kızım. Ondan daha güçlü yalnızca iki <em>sa’angreal</em> daha yapılmıştı ve Işık’a şükür, o ikisi hiç kullanılmadı. Ellerinde <em>Callandor</em> ile, çocuğum, tek darbeyle bir şehri dümdüz edebilirsin. Onu Kara Ajah’ın ellerinden uzak tutmaya çalışırken ölürseniz –sen, Egwene ve Elayne, üçünüz birden– tüm dünyaya hizmet etmiş olursunuz ve ölümleriniz küçük bir bedel sayılır.”</p>

    <p>“Onu nasıl alabilirler?” diye sordu Nynaeve. “<em>Callandor</em>’a yalnızca Yenidendoğan Ejder’in dokunabileceğini sanıyordum.”</p>

    <p>Amyrlin yan yan, şişteki etleri delecek kadar keskin bir bakış fırlattı. “Başka bir şeyin peşinde olabilirler,” dedi biraz sonra. “Buradan <em>ter’angreal</em>’ler çaldılar. Tear Taşı’nda da hemen hemen Kule’de olduğu kadar çok <em>ter’angreal</em> var.”</p>

    <p>“Yüksek Lordların Tek Güç ile ilgili her şeyden nefret ettiklerini sanıyordum,” diye fısıldadı Nynaeve inanamıyormuş gibi.</p>

    <p>“Ah, ediyorlar, çocuğum. Nefret ediyorlar ve korkuyorlar. Yönlendirebilen bir Tearlı kız bulduklarında, ailesine veda edecek kadar bile süre tanımadan, gün bitmeden paketleyip Tar Valon’a gelen bir gemiye koyarlar.” Amyrlin’in mırıltısı, anılarla acılaşmıştı. “Ama o kıymetli Taşlarının içinde, dünyanın gördüğü en kuvvetli Güç odağını saklarlar. Yıllar içinde bu kadar çok <em>ter’angreal</em>- aslında, Güç ile ilgili her şeyi toplamalarının sebebi bu, bana göre. Sanki toplayarak kurtulamadıkları bir şeyin, Taşın Yüreği’ne her girdiklerinde onlara kendi kaderlerini hatırlatan bir şeyin varlığını azaltabilirlermiş gibi. Yüz orduyu paramparça eden kaleleri Ejder’in yeniden doğuşunun işaretlerinden biri olarak düşecek. Üstelik tek işaret bile değil; yalnızca işaretlerden biri. Bu o kibirli yüreklerini nasıl dağlıyor olmalı. Düşüşleri dünyanın değiştiğine ilişkin tek büyük işaret bile olmayacak. Yürek’ten uzak dururken bile bunu görmezden gelemiyorlar. Toprağın Lordları Yüksek Lordluğa orada terfi ediyor ve orada yılda dört kere Muhafaza Ayini dedikleri bir şey yapmak, <em>Callandor</em>’u ellerinde tutarak tüm dünyayı Ejder’e karşı koruduklarını iddia etmek zorundalar. Bu ise ruhlarını bir mide dolusu canlı gümüşdiken gibi kemiriyor olmalı. Hak etmediklerini söylemek de zor.” Niyetlendiğinden çok daha fazlasını söylemiş gibi silkelendi. “Bu kadar mı, çocuğum?”</p>

    <p>“Evet, Anne,” dedi Nynaeve. <em>Işık, hep gelip Rand’a dayanıyor, değil mi? Hep Yenidendoğan Ejder’e dayanıyor.</em> Rand’ı bu isimle düşünmek için çaba göstermesi gerekiyordu hâlâ. “Bu kadar.”</p>

    <p>Amyrlin etolü yeniden düzeltti, mutfaktaki çılgın koşturmacaya kaşlarını çattı. “Şu işi düzeltmem gerekecek. Seninle gecikmeden konuşmam gerekiyordu, ama Laras iyi bir kadındır ve mutfakla kilerleri iyi yönetir.”</p>

    <p>Nynaeve burnunu çekti ve şişin sapını tutan ellerine hitap etti. “Laras koca bir ekşi domuz yağı topağından başka bir şey değil ve o kaşığı fazla ustaca kullanıyor.” Alçak sesle mırıldandığını düşünmüştü, ama Amyrlin’in alayla güldüğünü duydu.</p>

    <p>“İnsanları iyi tanıyorsun, çocuğum. Köyünün Hikmeti olarak başarı göstermiş olmalısın. Sheriam’a gidip, sizin daha ne kadar en pis ve en zor işlerde tutulacağınızı, işinizin hafifletilmesine ne zaman izin verileceğini soran Laras’tı. Ben ne dersem diyeyim, bir kadının sağlığının bozulmasına ya da direncinin kırılmasına alet olmayacağını söyledi. Gerçekten de iyi tanıyorsun insanları, çocuğum.”</p>

    <p>O sırada Laras mutfak eşiğine geldi, kendi hükümranlık alanına girerken tereddüt etti. Yüzündeki öfke gülümsemeyle yer değiştiren Amyrlin, onu karşılamak üzere uzaklaştı.</p>

    <p>“Her şey yolunda görünüyor, Laras.” Amyrlin’in sesi, tüm mutfağın duyabileceği kadar yüksekti. “Yersiz hiçbir şey görmüyorum ve her şey olması gerektiği gibi. Takdire değersin. Sanırım artık resmi unvanın Mutfakların Efendisi olacak.”</p>

    <p>İri yarı kadının yüzündeki ifade huzursuzluktan şoka, sonra da ışıl ışıl bir memnuniyete dönüştü. Amyrlin mutfaktan çıkarken Laras’ın yüzünde yine güller açıyordu. Ama bakışları Amyrlin’in gidişinden işçilerine dönünce, yeniden kaşlarını çattı. Mutfak sıçrayarak harekete geçti sanki. Laras’ın sert bakışları Nynaeve’e takıldı.</p>

    <p>Nynaeve şişi çevirerek iri yarı kadına gülümsemeyi denedi.</p>

    <p>Laras’ın kaş çatışı derinleşti ve kaşığının bir kez amacı dışında kullanıldığını unutarak, kalçasına vurmaya başladı. Kaşık beyaz önlüğünün üzerinde çorba lekeleri bıraktı.</p>

    <p><em>Beni öldürecek olsa bile gülümseyeceğim ona,</em> diye düşündü Nynaeve, ama bunu yapmak için dişlerini gıcırdatması gerekti.</p>

    <p>Egwene ve Elayne, yüzlerini buruşturarak, ağızlarını kol yenlerine silerek yaklaştı. Laras gözlerini onlara dikince şişin başına koştular ve işlerine döndüler.</p>

    <p>“Sabunun,” diye mırıldandı Elayne boğuk sesle, “tadı korkunç!”</p>

    <p>Egwene etlerden sızan suları kaşıklarken titriyordu. “Nynaeve, Amyrlin burada kalmamız gerektiğini söylemişse çığlık atacağım. Bu sefer gerçekten kaçabilirim.”</p>

    <p>“Bulaşık bittikten sonra gidiyoruz,” dedi Nynaeve onlara, “eşyalarımızı odalarımızdan alır almaz.” İki kadının gözlerinde çakan hevesi paylaşabilmeyi isterdi. <em>Umarım içinden çıkamayacağımız bir kapana girmiyoruzdur. Işık, ne olur öyle olsun.</em></p>
  </div>
</body>
</html>
