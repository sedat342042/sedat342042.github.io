<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Otuz İkinci Kısım</h2>

  <p>Lunapark, ıssız küçük şehrin çıkışında, demiryolunun kenarında, alacakaranlıkta. Tezgâhlar ışıklarını, gürültülerini boşluğa saçıyordu. Bir pazartesi akşamı için buraya gelip gezecek ne bir işsiz güçsüz, ne de bir aile vardı. Uzakta, karanlık deniz, kötülük dolu dalgaların darbeleri altında, beyazımsı çenelerini açıyordu.</p>

  <p>Karim yaklaştı. Dönmedolap yavaşlamıştı. Demir aksamındaki küçük lambaların sadece yarısı yanıyor, onlar da kısa devrenin etkisiyle, yanıp yanıp sönüyor, titreşiyordu. Çarpışan arabalar dinleniyor, rüzgârın kamçıladığı tentelerin altında çeşitli oyunlar müşteri bekliyordu: tombala, nişancılık, aynalar... Kilise ile lunaparkın arasında, hangisinin içini daha çok kararttığına karar veremedi Karim.</p>

  <p>Fazla umut beslemeksizin, panayırcılara soru sormaya başladı. Jude İtero adındaki çocuğu hatırlatmaya çalıştı, tarihi mırıldandı: temmuz 1982. Çoğu zaman, karşısındaki yüzler buruşuk mumyalardan daha fazla tepki göstermedi. Bazen, olumsuz homurtular duydu. Bazen de, inanmaz sorular: "On dört yıl önce mi dedin? Daha neler artık?" Karim içinde derin bir hayal kırıklığı duymaya başladı. Kim hatırlar ki? Jude buraya aslında kaç pazar geldi ki? Üç, dört, bilemedin, beş?</p>

  <p>Sonradan pişmanlık duymamak için, lunaparkı dolaştı, çocuğun hangi oyunlarla ilgilenmiş, kimlerin sevgisini kazanmış olabileceğini düşündü...</p>

  <p>Ne var ki en ufak bir şey öğrenemeden, başladığı yerde buldu kendini. Sahile baktı. Dalgalar hâlâ iskelenin kazıklarının çevresinde, köpüklü uzun dillerini oynatıyordu. Katrandan bir deniz düşündü polis teğmeni. Artık kazanılacak hiçbir şeyin kalmadığı ıssız bir ülkeye gelmiş gibiydi. Aklına bir çocukluk anısı takıldı: Pinokyo'nun sihirli kenti, hani masalsı eğlencenin büyüsüne kapılıp tuzağa düşen, sonra da eşeğe dönüşen kötü çocukların kenti.</p>

  <p>Jude neye dönüşmüştü?</p>

  <p>Arabasına dönmek üzereydi ki, boş bir arsanın bitiminde, küçük bir sirk çadırı gördü.</p>

  <p>Soruşturmanın selameti açısından, her fırsattan yararlanması gerektiğini düşündü. Omuzları düşük, yeniden yola koyuldu, brandadan yapılmış kubbenin yanına vardı. Gerçek bir sirk değildi önünde durduğu, daha çok birkaç gösterisini art arda yapmak için dikilmiş bir çadırdı. Rüzgârdan sallanan brandanın üzerindeki plastik afişte, süslü harflerle "Alev Yutucular" yazıyordu. Koca bir program. İki parmakla, kapı yerine kullanılan perdeyi açtı.</p>

  <p>İçeride onu bekleyen göz kamaştırıcı gösteri karşısında kalakaldı. Alevler. Boğuk hırıltılar. Hava akımlarıyla taşınan benzin kokuları. Kısa bir süre, ateşten ve kastan, yanıktan ve insan gövdesinden dokunmuş, isyankâr bir makine gördüğünü sandı. Sonra, sadece yarısı söndürülmüş ışıklar altında, alev püskürtenlerin gösterisini izlediğini anladı. Çıplak göğüsleri terden ve benzinden parıl parıl, yanıcı tükürüklerini parlak meşalelere gönderen dört-beş kişi. Adamlar bir dairenin çevresinde dönüyor, sanki uğursuz bir rondo yapıyorlardı. Yine bir yudum benzin. Yine alevler. Adamlardan bazıları eğildi, diğerleri, yakıcı kaderlerini tükürerek, onların üzerinden atladı.</p>

  <p>Polis teğmeni Jude'ün annesinin peşindeki iblisleri hatırladı. Bu uzun kâbustaki her şey benzer bir hava, ortak bir kaygı taşıyordu. "Her cinayet bir atom çekirdeğidir" diyordu alabros saçlı omzu kalabalık.</p>

  <p>Karim tahta sıralardan birine çöktü, bir süre ejderha çıraklarının çalışmasını izledi. Burada kalmasının, insanları sorgulamasının doğru olacağını hissediyordu. Neden, bunu bilmiyordu işte. Sonunda alev yutuculardan biri ondan yana bakma zahmetine katlandı. Çalışmasını kesip ona doğru yürüdü, elinde hâlâ alev kusan kararmış meşalesini tutuyordu. Otuz yaşında bile değildi, ama yüzündeki çizgiler bunun iki katı yıl tarafından kazınmış gibiydi. Kuşkusuz, çoğu hapiste geçmiş yıllardı bunlar. Kahverengi saçlar, kahverengi cilt, kahverengi göz bebekleri. Kötülüğün bir adım önündeki insanın saldırgan havası.</p>

  <p>— Bizlerden misin? diye sordu.</p>

  <p>— Sizlerden?</p>

  <p>— Evet. Panayırcı mısın? İş mi arıyorsun?</p>

  <p>Karim avuç içleri karşı karşıya gelecek biçimde ellerini bitiştirdi.</p>

  <p>— Hayır, polisim.</p>

  <p>— Polis mi?</p>

  <p>Alev yutucu yaklaştı, bir ayağını alttaki sıranın üzerine, Karim'in tam altına dayadı.</p>

  <p>— Oğlum, hiç polis suratı yok sende.</p>

  <p>Arap polis adamın sıcak gövdesini hissedebiliyordu. Cevap verdi:</p>

  <p>— Polis suratı denince, ne düşündüğüne bağlı.</p>

  <p>— Ne istiyorsun, herhalde yabancılar polisinden geldiğini söylemeyeceksin?</p>

  <p>Karim cevap vermedi. Bir bakışta tavanı yamanmış çadırı, pistin ortasındaki cambazları gördü, sonra 1982'de karşısındakinin on beş yaşlarında falan olması gerektiğini düşündü. Jude'le karşılaşmış olması mümkün müydü? Değildi. Yine de damarındaki titreşimi dinledi. Sordu:</p>

  <p>— On dört yıl önce de, buralarda mıydın?</p>

  <p>— Tabiî, ne sandın? Bu sirk benim moruklara ait.</p>

  <p>Karim ara vermeden konuştu:</p>

  <p>— O dönemde belki de buraya gelmiş olan bir çocuğun izi üzerindeyim. Tam tarihi söylemek gerekirse, temmuz 1982. Arka arkaya birkaç pazar günü. Onu hatırlayabilecek birilerini arıyorum.</p>

  <p>Alev yutucu Karim'in gözlerinin içindeki gerçeği araştırdı.</p>

  <p>— Şaka etmiyorsun ya?</p>

  <p>— Şaka eder halim var mı?</p>

  <p>— Aradığın çocuğun adı neydi?</p>

  <p>— Jude. Jude İtero.</p>

  <p>— Gerçekten de on dört yıl önce bu sirke gelmiş bir çocuğu hatırlayacağımızı mı düşünüyorsun?</p>

  <p>Karim ayaklandı, tahta sıraların arasından çıktı.</p>

  <p>— Boş ver.</p>

  <p>Genç adam birden Karim'in yakasına yapıştı.</p>

  <p>— Jude buraya birkaç kere geldi. Biz prova yaparken, önümüzde çakılır kalırdı. Büyülenmiş gibi. Taştan bir çocuk, sanırsın.</p>

  <p>— Ne dedin?</p>

  <p>Adam bir basamak çıktı, Karim'le aynı hizaya geldi. Polis teğmeni herifin benzin kokulu soluğunu duydu. Alev yutucusu devam etti:</p>

  <p>— Çok sıcak bir yaz oldu. Rayları eritecek kadar sıcak. Jude arka arkaya dört pazar geldi. Neredeyse aynı yaştaydık. Birlikte oynadık. Ona alev yutmayı öğrettim. Çocukça şeyler işte. Üzerinde bütün bir kış çalışacak kadar zor şeyler değildi...</p>

  <p>Karim gözlerini genç alev yutucununkilere dikti.</p>

  <p>— Ve on dört yıl sonra o çocuğu hatırlıyorsun, öyle mi?</p>

  <p>— İstediğin de bu değil miydi?</p>

  <p>Polis sesini yükseltti:</p>

  <p>— Bütün bunları nasıl hatırladığını merak ediyorum.</p>

  <p>Alev yutucu çiğnenmiş toprak zemine atladı, topuklarını birleştirdi ve meşalesini ağzına yaklaştırdı. Meşaleyi benzin yüklü birkaç damla tükürükle ıslattı. Bir kıvılcım yağmuru fışkırdı.</p>

  <p>— Oğlum, o Jude dediğinin bir özelliği vardı.</p>

  <p>Karim irkildi:</p>

  <p>— Yüzünde mi? Yüzünde bir şey mi vardı?</p>

  <p>— Hayır, yüzünde değil</p>

  <p>— Ya neresinde?</p>

  <p>Genç adam birkaç kıvılcım daha püskürttü, sonra bir kahkaha patlattı:</p>

  <p>— Oğlum, o Jude dediğin, küçük bir kızdı.</p>
</body>
</html>
