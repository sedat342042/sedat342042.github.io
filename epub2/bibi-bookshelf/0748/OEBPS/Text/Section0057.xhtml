<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Kırk Altıncı Kısım</h2>

  <p>Geçmişteki eski dostlara başvurmanın zamanı gelmişti.</p>

  <p>Fabrice Mosset. Paris Polisi Bilimsel Araştırma Merkezi'nin yıldızı. Karim'in XIV. Bölgede, Maine Caddesi karakolundaki stajı sırasında, karışık bir dosya nedeniyle tanıştığı parmak izi uzmanı. Sadece parmak izlerine bakarak, kimlerin ikiz olduğunu söyleyebileceğini iddia eden bir üstün zekâ. Ona göre, genetik izler kadar güvenli bir yöntem.</p>

  <p>— Mosset? Abdouf. Karim Abdouf.</p>

  <p>— Nasılsın? Hâlâ aynı delikte misin?</p>

  <p>Şarkı söyler gibi, çın çın bir ses. Kâbustan birkaç ışık yılı uzakta.</p>

  <p>— Hâlâ, diye mırıldandı Karim. Sadece yer değiştiriyorum, delikten deliğe gidiyorum.</p>

  <p>Uzman bir kahkaha attı.</p>

  <p>— Köstebekler gibi mi?</p>

  <p>— Köstebekler gibi. Mosset sana, görüntüde cevabı olmayan bir soru soracağım. Bana resmî olmayan görüşünü söyleyeceksin, hem de hemen, anlaşıldı mı?</p>

  <p>— Bir soruşturma mı yapıyorsun? Sorun değil. Seni dinliyorum.</p>

  <p>— Elimde birbirinin eşi parmak izleri var. Biri, on dört yıl önce ölmüş küçük bir kızın. Diğerleri, tanımadığımız bir kişiden bugün alındı. Ne diyorsun?</p>

  <p>— Küçük kızın öldüğünden emin misin?</p>

  <p>— Eminim. Cesedin kolunu ıstampaya uzatan adamla konuştum.</p>

  <p>— Öyleyse ben de sana düşüncemi söylüyorum; yanlışlık var. Sen ya da meslektaşların, cinayet yerinde parmak izi alırken, bir yanlışlık yaptınız. İki farklı insanın aynı parmak izine sahip olmaları imkânsız. İM-KN-SIZ.</p>

  <p>— Aynı ailenin üyeleri olamaz mı? İkiz? Bir zamanlar bir programdan bahsettiğini ve...</p>

  <p>— Sadece tek yumurta ikizlerinin parmak izlerinde bazı benzerlikler vardır. Kaldı ki genetik yasalar, sandığından çok daha karmaşıktır; parmak izlerini etkileyen binlerce parametre var. İki izin bu derecede birbirine benzemesi için inanılmaz bir rastlantı...</p>

  <p>Karim sözünü kesti:</p>

  <p>— Evinde faks var mı?</p>

  <p>— Evde değilim. Hâlâ laboratuvardayım. (İçini çekti.) Uzmanlara kimse acımıyor.</p>

  <p>— Elimdekileri gönderebilir miyim?</p>

  <p>— Biraz önce söylediğimi duymadın galiba</p>

  <p>Polis teğmeni cevap vermedi. Mosset yine iç geçirip konuştu:</p>

  <p>— Tamam. Faksın yanına gidiyorum. Gönderdikten hemen sonra ara beni.</p>

  <p>Karim telefon etmek için girdiği küçük odadan çıktı, faksı gönderdi, yeniden odaya girip çağrı tekrarı düğmesine bastı. Çevresinde, gidip gelen jandarmalar vardı. Kargaşada, kimsenin dikkatini çekmedi.</p>

  <p>— Etkileyici, diye mırıldandı Mosset. İlk kartonun ölü birinin parmak izlerini içerdiğinden emin misin?</p>

  <p>Karim kazanın siyah beyaz fotoğrafını gözünde canlandırdı. Küçük kızın, buruşmuş karoser saclarının arasından fırlayan kol ve bacakları. Parmak izi zarfını bulan yaşlı karayolcunun yüzünü yeniden hatırladı.</p>

  <p>— Eminim, dedi.</p>

  <p>— Kimlik belirlemede, parmak izi bölümünde bir yanlışlık olmuş. Bilirsin, böylesi yanlışlarla sık sık...</p>

  <p>— Hâlâ anlayamadın, diye mırıldandı Karim. Kartonun üzerinde yazılı kimliğin hiç önemi yok. Benim söylemek istediğim, parçalanmış çocuğun eliyle dün akşamki silahı tutan elin aynı el olduğu. Hepsi bu. Tüh, kimliğinden bana ne? Sadece, her ikisi de aynı eldi!</p>

  <p>Bir sessizlik oldu. Elektrikli gecenin içinde bir gerilim, sonra Mosset bir kahkaha attı.</p>

  <p>— Söylediğin şey, imkânsız. Sana verebileceğim tek cevap, bu.</p>

  <p>— Seni daha uyanık bilirdim. Bir açıklaması olmalı.</p>

  <p>— Her zaman bir açıklama vardır zaten. Bunu sen de, ben de biliyoruz. Bu açıklamayı bulacağından da eminim. Çözdüğün zaman, beni ara. İyi biten hikâyeleri severim. Mantıklı bir açıklamayla bitenleri, demek istiyorum.</p>

  <p>Karim söz verip telefonu kapattı. Kafasının içinde boşa dönen dişliler vardı.</p>

  <p><br /></p>

  <p>Karakolun koridorlarında yine Marc Costes ve Patrick Astier'ye rastladı. Elinde kare desenli, deri bir çanta tutan adlî tıp uzmanının yüzü bembeyazdı.</p>

  <p>— Annecy Hastanesi'ne gidiyorum, diye açıkladı. (Arkadaşına şaşkın bir bakış attı.) Bize... iki ceset bulduklarını söylediler. Kahrolası. O genç polis de okkanın altına gitmiş... Éric Joisneau. Bu artık bir katliam oyunu olmaya başladı.</p>

  <p>— Haberim var. Ne zaman dönersin?</p>

  <p>— En erken, şafakta. Benden önce oraya başka bir uzman göndermişler bile. İş gittikçe çığırından çıkıyor.</p>

  <p>Karim aynı zamanda hem genç, hem de yaşlı görünen ince yüzlü doktora baktı. Adamın korktuğu belliydi, ama Abdouf'un varlığından cesaret aldığı da açıktı.</p>

  <p>— Costes, aklıma bir şey geldi... Sana bir ayrıntı sormak istiyordum.</p>

  <p>— Sor.</p>

  <p>— İlk otopsi raporunda, katilin kullandığı metal bir telden söz ederken, bisiklet freninden ya da piyano telinden bahsediyorsun. Sana göre, Sertys'i de öldüren aynı tel mi?</p>

  <p>— Aynı tel, evet. Aynı doku. Aynı kalınlık.</p>

  <p>— Söz konusu olan bir piyano teliyse, notasını çıkarabilir misin?</p>

  <p>— Notasını mı?</p>

  <p>— Evet. Müzik notasını. Telin kalınlığını ölçerek, gam üzerinde hangi notaya denk düştüğünü hesaplayamaz mısın?</p>

  <p>Costes duyduklarına inanamıyormuşçasına, gülümsedi.</p>

  <p>— Ne demek istediğini anladım. Elimde, telin çapı var. Bu ölçüye bakarak, benim...</p>

  <p>— Senin ya da yardımcılarından birinin. Ama bu konu beni çok ilgilendiriyor.</p>

  <p>— Bir iz mi buldun?</p>

  <p>— Bilmiyorum.</p>

  <p>Adlî tıp uzmanı gözlüğüyle oynadı.</p>

  <p>— Seni nasıl bulurum? Cep telefonun var mı?</p>

  <p>— Yok.</p>

  <p>— Var.</p>

  <p>Astier, Karim'in eline siyah ve krom renginde minicik bir telefon sıkıştırdı. Mağripli bir şey anlamadı. Genç adlî tıp uzmanı gülümsedi.</p>

  <p>— Bende iki tane var. Önümüzdeki saatlerde buna ihtiyacın olacağından eminim.</p>

  <p>Numara değiş tokuşu yaptılar. Marc Costes kayboldu. Karim, Astier'ye döndü:</p>

  <p>— Ya sen, senin ne işin var?</p>

  <p>— Pek yok. (Kocaman ellerini açtı.) Makinelerimin dişleri arasına atacak bir şey kalmadı.</p>

  <p>Karim bir solukta mühendisten soruşturmasına yardım etmesini, onun adına iki iş üstlenmesini istedi.</p>

  <p>— İki iş mi? diye tekrarladı Astier heyecanla. Sen iste, yeter.</p>

  <p>— İlki, Guernon Hastanesi'nin doğum kayıtlarını taramak.</p>

  <p>— Ne bulmak için?</p>

  <p>— 23 mayıs 1972 tarihinde, Judith Hérault adına rastlayacaksın. Erkek ya da kız, bir ikizi olup olmadığına bak.</p>

  <p>— Bu, parmak izlerini gördüğümüz çocuk mu?</p>

  <p>Karim başını salladı. Astier devam etti:</p>

  <p>— Aynı parmak izlerine sahip, ikinci bir çocuk mu düşünüyorsun?</p>

  <p>Genç polis rahatsızca gülümsedi.</p>

  <p>— Biliyorum. Saçma bir şey. Yine de bir bak.</p>

  <p>— Diğer görevim?</p>

  <p>— Kızın babası bir trafik kazasında ölmüş.</p>

  <p>— O da, öyle mi?</p>

  <p>— Evet, o da. Tek fark, onun bisikletli olması ve bir arabayla çarpışması. Ağustos 1980. Adı, Sylvain Hérault. Önce burada, karakolda bir araştır. Dosyasını bulacağından eminim.</p>

  <p>— Dosyada ne arayacağım?</p>

  <p>— Kazanın ayrıntılarını. Adamı ezen şoför ortadan kaybolmuş. Her ayrıntıyı incele. Belki de saçma bir şey vardır.</p>

  <p>— Önceden kararlaştırılmış bir kaza türünden mi?</p>

  <p>— O türden, evet.</p>

  <p>Karim dönüp, gitmeye hazırlandı. Astier seslendi:</p>

  <p>— Ya sen, sen nereye gidiyorsun?</p>

  <p>Biraz sonraki korkunç dakikalara aldırmıyormuş gibi hafif, neşeli, neredeyse alaycı, döndü:</p>

  <p>— Ben mi? Başlangıç noktasına dönüyorum.</p>
</body>
</html>
