<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Kırk Dördüncü Kısım</h2>

  <p>Karim oturmadı, heyecanla anlatmaya başladı:</p>

  <p>— Duvardaki yazı açık olarak "Kızıl nehirlerin kaynağına ulaşacağım" diyordu, mürekkep yerine de kan kullanılmış. Kalem yerine de bıçak. Bundan sonraki geceler boyunca kâbus görmenize neden olabilecek bir şey. Üstelik altında imza olarak da "Judith" yazılı. Kuşkum yok, "Judith Hérault". Ölü birinin adı Komiser. 1982'de ölmüş birinin.</p>

  <p>— Hiçbir şey anlamadım.</p>

  <p>— Ben de, dedi Karim soluk soluğa. Ama bu hafta sonunda gerçekleşen olaylardan bazılarını tahmin edebiliyorum.</p>

  <p>Niémans ayakta kalmıştı. Usulca başını salladı. Mağripli devam etti:</p>

  <p>— Bakın. Katil önce Rémy Caillois'yı ortadan kaldırıyor, diyelim cumartesi, gündüz. Vücudunu kesip biçtikten sonra kayaların arasına sıkıştırıyor. Bu kadar tiyatrovari gösterinin sebebi ne, bilmiyorum. Ertesi sabah, kampüsün bir yerinde beklemeye başlıyor. Sophie Caillois'nın hareketlerini, yaptıklarını gözlüyor. Kadın önce hiç kıpırdamıyor. Sonunda çıkmaya karar veriyor, diyelim öğlene doğru. Belki de dağlara, kocasını aramaya gidiyor, bilmiyorum. Bu sırada katil kadının evine giriyor ve duvara "Kızıl nehirlerin kaynağına ulaşacağım" yazısını kazıyor.</p>

  <p>— Devam et.</p>

  <p>— Sonra, Sophie Caillois evine dönüp yazıyı buluyor. Bu kelimelerin ne anlama geldiğini gayet iyi biliyor. Geçmişin canlanmakta olduğunu, kocasının büyük bir ihtimalle öldürüldüğünü anlıyor. Paniğe kapılıyor, gizlilik yemini ettiklerini unutup kocasının suç ortaklığını yapmış olan ya da hâlâ yapan Philippe Sertys'e telefon ediyor.</p>

  <p>— Bütün bunları nereden çıkarıyorsun?</p>

  <p>Karim eğildi, alçak sesle cevap verdi:</p>

  <p>— Benim düşünceme göre Caillois, Sertys ve karısı çocukluk arkadaşı, daha çok küçükken birlikte bir suç işlediler. "Kızıl nehirler" terimi ve Judith'in ailesiyle ilgili bir suç.</p>

  <p>— Karim, sana daha önce de söyledim, seksenli yıllarda Caillois ve Sertys olsa olsa on, on iki yaşlarındaydı, şimdi sen de diyorsun ki...</p>

  <p>— Bırakın da, sözümü bitireyim. Philippe Sertys, Caillois'ların evine gelip, yazıyı görüyor. O da "kızıl nehirler" yazısındaki anlamı çıkarıp gerçekten korkmaya başlıyor. Ama daha önce, acil olan şeyi halletmesi gerek; gizli bir şeyi, bir sırrı hatırlatan yazıyı saklamak. Bundan eminim. Caillois'nın ölümüne rağmen, cinayetinin altına "Judith" imzası atan katile rağmen, Sertys ve Sophie Caillois kendi suçluluklarının izini örtmekten başka bir şey düşünmediler. Hastabakıcı yardımcısı gidip duvar kâğıtlarını getiriyor, kâğıtları duvara kazılı mesajın üzerine yapıştırıyorlar. Evin her tarafında tutkal kokusu olmasının nedeni de, bu.</p>

  <p>Niémans'ın gözleri parladı. Karim, komiserin muhtemelen genç kadını sorguladığı sırada bu ayrıntının farkına varmış olduğunu anladı. Söze devam etti:</p>

  <p>— Bütün pazar günü boyunca, beklediler. Ya da yeniden Caillois'yı bulmaya çalıştılar, bilemiyorum. Sonunda, akşama doğru, Sophie Caillois jandarmaya haber vermeyi düşündü. Aynı anda da, kayaların arasındaki ceset bulundu.</p>

  <p>— Devamı için de bir açıklaman var mı?</p>

  <p>— O gece, karanlıkta, Sertys, Sarzac'ın yolunu tuttu.</p>

  <p>— Neden?</p>

  <p>— Çünkü Rémy Caillois cinayetinin altında Judith imzası vardı, on beş yıl önce ölen ve Sarzac'a gömülen birinin adı. Sertys bunu biliyordu.</p>

  <p>— Burası fazla zorlama gibi oldu.</p>

  <p>— Belki. Ama evvelki akşam Sertys benim şehrimdeydi, yanında üçüncü kurbandan, Chernecé'den başkası olamayacak biriyle birlikte. Okulun arşivlerini aradılar. Mezarlığa gidip, Judith'in kabrini açtılar. Bir ölüyü arayan, nereye gider? Mezarına.</p>

  <p>— Devam et.</p>

  <p>— Sertys ve diğeri Sarzac'ta ne buldular, bilemiyorum. Tabutu açıp açmadıklarını da bilmiyorum. Kabirde etraflı bir araştırma yapamadım. İçimden bir ses, onları rahatlatacak bir şey bulamadıklarını söylüyor. Guernon'a korku içinde döndüler. Aman Tanrım, hiç düşündünüz mü? Bir zamanlar kendisine kötülük eden herkesi ortadan kaldırmaya kararlı bir hayalet...</p>

  <p>— Bu anlattıkların için tek bir kanıtın bile yok.</p>

  <p>Karim söyleneni duymazdan geldi.</p>

  <p>— Artık pazartesi sabahındayız, şafak vaktinde, Niémans. Guernon'a döndükten sonra, Sertys de hayaletle karşılaşıyor. Bu da ikinci cinayet. Bu kez işkence falan yok. Hayalet artık bilmek istediklerini öğrenmiş çünkü. Artık intikam almaktan başka bir amacı yok. Teleferiği çalıştırıyor, cesedi dağa çıkarıyor. Her şey önceden tasarlanmış; ilk kurbanının üzerinde bir işaret bırakmıştı. İkincisinin üzerinde de bırakması gerekiyor. Artık durmayacaktır. İşte intikam teziniz işlemeye başladı, Niémans.</p>

  <p>Komiser oturdu, bitkinliği yüzünden okunuyordu. Ter içindeydi.</p>

  <p>— Neyin intikamı? Katil kim?</p>

  <p>— Judith Hérault. Ya da kendini Judith sanan biri.</p>

  <p>Komiser başını eğdi, bir süre sessizce durdu. Karim biraz daha yaklaştı.</p>

  <p>— Sylvain Hérault'nun mezarını buldum, Niémans, mezarlığın krematoryumunda. Ölünün kendinde, pek bir şey bulamadım. Hérault bir otomobil altında kalarak ölmüş. Belki bu araştırmaya değer bir konu, şimdilik bilemiyorum... Ama bu gece, bana yeni bir şey öğreten, mezarın kendi oldu. Küllerin önünde bir demet çiçek vardı, taptaze. Gidip öğrendim; yıllardan beri oraya her hafta çiçek koyan kim, biliyor musunuz? Sophie Caillois.</p>

  <p>Niémans, başı dönüyormuş gibi, kafasını sallayarak hayır işareti yapıyordu.</p>

  <p>— Buna nasıl bir açıklama uyduracaksın bakalım?</p>

  <p>— Bana kalırsa, pişmanlık nedeniyle böyle hareket ediyordu.</p>

  <p>Komiser cevap verme zahmetine katlanmadı. Abdouf bağırarak doğruldu:</p>

  <p>— Hepsi uyuşuyor! Sophie Caillois'yı gerçek bir suçlu olarak göremiyorum. Ama kocasıyla paylaştığı bir sır var, hayatı boyunca da ağzını açmadı; ister aşk deyin, ister korku ya da her hangi bir başka nedenden dolayı. Yine de kimseye belli etmeden Sylvain Hérault'nun mezarına çiçek koydu, kocasının felaketine neden olduğu aileye saygı olarak belki de.</p>

  <p>Karim, başkomiserin bir saç örgüsü ötesine diz çöktü.</p>

  <p>— Niémans, diye devam etti, düşünün. Kocasının cesedi bulunmuş. "Judith" imzalı bu cinayetin, geçmişte kalmış bir çocuğun intikamı olduğu belli. Buna rağmen, kadın bugün gelip babanın mezarına çiçek bırakıyor. Bütün bu cinayetler Sophie Caillois'nın yüreğinde nefret uyandırmıyor. Tam tersine, anılarını güçlendiriyor. Bir de pişmanlıklarını. Kahretsin, Niémans, haklı olduğumdan eminim. Ortadan kaybolmadan önce, Hérault'lara son bir kez saygısını sunmak istedi.</p>

  <p>Alabros saçlı polis cevap vermedi. Çizgileri derin ve çatlak gölgeler yaratacak kadar uzamıştı. Saniyeler geçti. Sonunda, Karim doğruldu, kısık bir sesle devam etti:</p>

  <p>— Niémans, soruşturma dosyanızı dikkatle okudum. O dosyada Judith Hérault'ya götüren başka işaretler, ipuçları var.</p>

  <p>Komiser içini çekti.</p>

  <p>— Seni dinliyorum. Bundan ne çıkacak bilmiyorum, ama dinliyorum işte.</p>

  <p>Mağripli polis kafese konmuş vahşi bir hayvan gibi odayı arşınlamaya koyuldu:</p>

  <p>— Dosyanızda, katil konusunda emin olduğunuz tek bir şey varmış gibi görünüyor: o da dağcılık becerisi. Peki, Sylvain Hérault'nun mesleği neydi? Kristalcilik. Taş kristalleri bulabilmek için, zirvelerde dolaşıyordu. Olağandışı bir dağcı. Tüm hayatını falezlerin yamaçlarında, buzulların üzerinde geçirdi. İkinci cesedi bulduğunuz yerlerde.</p>

  <p>— Bölgedeki yüzlerce tecrübeli dağcı gibi. Hepsi bu mu?</p>

  <p>— Hayır, bir de ateş var?</p>

  <p>— Ateş?</p>

  <p>— Birinci otopsi raporunda, dikkatimi çeken bir şey vardı. Okuduğum andan beri, kafamın içinde çınlayan, garip bir cümle. Rémy Caillois'nın cesedinde yanık izleri vardı. Costes katilin kurbanın yaraları üzerine benzin püskürttüğünü yazmış. Kaçak bir aerosol şişesinden ya da Kärcher'den söz ediyor?</p>

  <p>— Ne olmuş?</p>

  <p>— Başka bir açıklama daha var. Katil kendi ağzında tuttuğu benzini püskürten bir alev yutucusu da olabilir.</p>

  <p>— Ne demek istediğini hiç anlamıyorum.</p>

  <p>— Önemli bir ayrıntıyı bilmiyorsunuz da, ondan. Judith Hérault alev yutmayı biliyordu. İnanılmaz, ama gerçek bu. Ölümünden birkaç hafta önce, ona ateş yutma yöntemlerini öğreten bir panayırcıyla tanıştım. Judith'i hayran bırakan yöntemler. Judith bu yöntemleri, "annesini" korumak için bir silah gibi kullanmaktan söz etmiş.</p>

  <p>Niémans ensesini ovuşturuyordu.</p>

  <p>— Saçmalama Karim. Judith öldü!</p>

  <p>— Son bir işaret daha var, Komiser. Henüz fazla belirgin olmamakla birlikte, işe yarayabilecek bir işaret. Birinci otopsi raporunda doktor, boğma konusuna değinirken "Metal tel. Bisiklet freni ya da piyano teli gibi" diyor. Sertys de aynı biçimde mi öldürülmüş?</p>

  <p>Komiser başıyla onayladı. Karim devam etti:</p>

  <p>— Belki fazla bir anlamı yok, ama Fabienne Hérault bir piyanistti. Gerçek bir virtüöz. Bir an için, üç kurbanı öldürmekte kullanılanın bir piyano teli olduğunu düşünün, bunda sembolik bir ilişki görmüyor musunuz? Geçmiş zamanın gerdiği bir piyano teli?</p>

  <p>Pierre Niémans bu kez bağırarak ayağa kalktı:</p>

  <p>— Varmak istediğin sonuç ne Karim? Ne arıyoruz? Bir hayalet falan mı?</p>

  <p>Karim şaşkın bir yumurcak gibi, deri ceketinin eteğiyle oynuyordu.</p>

  <p>— Bilmiyorum.</p>

  <p>Niémans da odayı arşınlamaya başladı ve sordu:</p>

  <p>— Anneyi düşündün, değil mi?</p>

  <p>— Tabiî, tabiî onu düşündüm, dedi Karim. Ama katil o değil. (Sesini alçalttı.) Beni biraz daha dinleyin Komiser. En iyisini en sona sakladım. Caillois'ların evindeyken, bir hayalete yakalandım. Peşine düştüğüm, elimden kaçmayı başaran bir hayalet.</p>

  <p>— Ne?</p>

  <p>Karim suçlu suçlu gülümsedi.</p>

  <p>— Bütün suç benim.</p>

  <p>— Neye benziyordu o herif? diye sordu Niémans.</p>

  <p>— "Neye benziyordu o kadın?" demeniz gerekirdi. Bir kadındı çünkü. Ellerini gördüm, soluğunu duydum. Hiç kuşkum kalmadı. Yaklaşık bir yetmiş boyunda bir kadın. Oldukça güçlüydü, ama Judith'in annesi değil. O kadın bir dev anası. Bir seksenin üzerinde, halterci gibi omuzları var. Birçok tanık aynı şeyi söylüyor.</p>

  <p>— Öyleyse?</p>

  <p>— Bilmiyorum. Üzerinde siyah bir yağmurluk, bisikletçi kaskı ve kar başlığı vardı. Söyleyebileceğim, sadece bu.</p>

  <p>Niémans ayağa kalktı.</p>

  <p>— Eşkalini bildirmemiz gerek.</p>

  <p>Karim kolunu tuttu.</p>

  <p>— Hangi eşkalini. Gecenin içinden gelen bisikletçi mi? (Karim gülümsedi.) Belki elimde daha iyisi var.</p>

  <p>Cebinden, şeffaf bir torbaya sarılmış Gluck'u çıkardı:</p>

  <p>— Üzerinde parmak izleri var.</p>

  <p>— Tabancanı mı almıştı?</p>

  <p>— O kadarla da kalmadı, bir şarjörü kafamın üzerinden boşalttı. Çok ilginç bir katil o, Komiser. Psikopatlara yakışır bir intikam alıyor, ama kurbanlarının dışında kimsenin kötülüğünü istemediğinden eminim.</p>

  <p>Niémans hızla kapıyı açtı.</p>

  <p>— Birinci kata çık. Grenoble polisi yanında bir parmak izi karşılaştırıcısı getirmiş. Doğrudan MORFO'ya bağlı, yepyeni bir CMM. Nasıl çalıştıracaklarını bilmiyorlar. Onlara yardım eden bir uzman var: adı Patrick Astier. Git onu bul, yanında da adlî tıp uzmanı, Doktor Marc Costes olmalı. İkisi de benimle çalıştı. Onları bir kenara çek, durumu açıkla, tabancanın kabzasındaki izleri bilgisayardaki diğer örneklerle karşılaştırsınlar.</p>

  <p>— Ya parmak izlerinden bir sonuç alamazsak?</p>

  <p>— O zaman, anneyi ararız. Onun tanıklığı çok önemli.</p>

  <p>— O kadıncağızı yirmi dört saatten beri arıyorum Niémans. Saklanıyor. Çok iyi saklanıyor.</p>

  <p>— Bütün soruşturmayı baştan al. Belki gözden kaçırdığın bir şeyler vardır.</p>

  <p>Karim diklendi:</p>

  <p>— Gözden kaçırdığım hiçbir şey yok.</p>

  <p>— Var. Kendin söyledin. Geldiğin şehirde, kızın mezarının çok bakımlı olduğunu anlattın. Demek mezara düzenli olarak bakan biri var. Kim? Sophie Caillois olamaz ya. Öyleyse, bu soruma cevap ver. O zaman, anneyi bulacaksın.</p>

  <p>— Mezarlık bekçisine sordum. Hiç kimseyi...</p>

  <p>— Belki de kendi gelmiyor. Belki de bir cenaze şirketiyle anlaştı, ne bileyim. Bul Karim. Zaten, mezarı açmak için oraya dönmek zorundasın.</p>

  <p>Arap polis ürperdi.</p>

  <p>— Mezarı açmak...</p>

  <p>— O heriflerin ne aradığını öğrenmemiz gerek. Tabutun içinde, cenaze levazımatçısının adresini bulacaksın. (Niémans göz kırptı.) Tabutlar yün kazak gibidir, marka etiketini bulmak için, içlerine bakmak gerekir.</p>

  <p>Karim yutkundu. Gecenin karanlığında Sarzac Mezarlığı'na gitmek, yeniden kabre girmek fikri, korkudan tüm kaslarını uyuşturmaya yeterliydi. Oysa Niémans karşı konulamaz bir sesle özetledi:</p>

  <p>— Önce parmak izleri. Sonra mezarlık. Bu işi halletmek için, sabaha kadar zamanımız var. Sen ve ben, Karim. Başka kimse değil. Ondan sonra, kümese döner hesabımızı veririz.</p>

  <p>Karim yakasını kaldırdı.</p>

  <p>— Ya siz?</p>

  <p>— Ben? Ben kızıl nehirlerin kaynağına gidip, küçük polis dostum Éric Joisneau'nun bulduğu izi süreceğim. Gerçeğin hiç olmazsa bir kısmını bilen bir o vardı.</p>

  <p>— Vardı?</p>

  <p>Niémans'ın yüzü karardı.</p>

  <p>— Chernecé tarafından öldürüldü, Chernecé –kadın ya da erkek– katil tarafından öldürülmeden önce. Cesedini doktorun mahzeninde, bir kimyasal madde havuzunda buldum. Chernecé, Caillois ve Sertys'in her biri birer pislikti, Karim. Artık eminim. Sanırım Joisneau da bu yönde bir iz buldu. Hayatına mal olan bir iz. Sen katilin kim olduğunu bul, ben de öldürme nedenini. Judith'in hayaletinin ardında kimin saklandığını bul. Ben de kızıl nehirlerin anlamını öğreneyim.</p>

  <p>İki adam, diğer jandarmalara bakmadan, koridora daldı.</p>
</body>
</html>
