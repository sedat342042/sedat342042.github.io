<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Dokuzuncu Kısım</h2>

  <p>Karakola gidip raporunu yazmadan önce, yolunu değiştirip okulun oradan geçmeye karar verdi. Şimdi güneş artık evlerin köşeleri üzerine bakırımsı ışınlarını gönderiyordu. Bir kez daha, havanın çok güzel olacağını düşündü, bu basit düşünce bile midesini bulandırmaya yetti.</p>

  <p>Okula vardığında, müdireye sordu:</p>

  <p>— Jude İtero adında küçük bir çocuk, seksenli yıllarda burada okumuş olabilir mi?</p>

  <p>Kadın hırkasının bol kollarıyla oynayarak kırıtkan bir sesle konuştu:</p>

  <p>— Daha şimdiden bir iz mi buldunuz, Müfettiş?</p>

  <p>— Lütfen, soruma cevap verin.</p>

  <p>— Öyleyse... Gidip arşive bakmamız gerekecek.</p>

  <p>— Gidelim. Hemen.</p>

  <p>Müdire, Karim'i yeniden yeşil yapraklı bitkilerin bulunduğu küçük odaya götürdü.</p>

  <p>— Seksenli yıllar demiştiniz, değil mi? dedi parmağını camın arkasında dizili defterlerin üzerinde gezdirirken.</p>

  <p>— 1981, 1982 ve sonrası, dedi Karim.</p>

  <p>Birden, kadının durakladığını gördü.</p>

  <p>— Ne var?</p>

  <p>— Tuhaf. Bu sabah dikkat etmemişim demek...</p>

  <p>— Tuhaf olan ne?</p>

  <p>— Kayıtlar... 81 ve 82'nin... Kaybolmuş.</p>

  <p>Karim kadını kenara itti, dikine dizilmiş kahverengi defterleri inceledi. Her defterin üzerinde, ait olduğu yıl belirtilmişti, 1979, 80... Gerçekten de sonraki ikisinin yerinde yeller esiyordu.</p>

  <p>— O kayıtlarda, tam olarak ne vardı? diye sordu Karim, defterlerden birini eline alırken.</p>

  <p>— Sınıfların oluşumu. Öğretmenlerin yorumları. O defterler okulun seyir defteri gibidir...</p>

  <p>1980 yılının defterini alıp, sınıf oluşumuna baktı.</p>

  <p>— Eğer çocuk 1980'de sekiz yaşındaysa, hangi sınıfta olması gerekirdi?</p>

  <p>— İlkokul 2. sınıf, hatta belki de 1. sınıf.</p>

  <p>Karim o sınıflarla ilgili listeleri inceledi. Jude İtero adına rastlamadı. Sordu:</p>

  <p>— 81 ve 82 yılının sınıflarıyla ilgili başka belgeler var mı?</p>

  <p>Müdire düşündü:</p>

  <p>— Durun bakayım... Gidip yukarıya bakmak gerekecek... Kantin kayıtları, mesela. Ya da revir viziteleri. Hepsi tavan arasında, peşimden gelin. Oraya kimse gitmez.</p>

  <p>Muşamba kaplı merdivenleri dörder dörder tırmandılar. Kadın bütün bu olanlardan çok heyecanlanmışa benziyordu. Dar bir koridora sapıp demir bir kapının önünde durdular; müdirenin ağzı bir karış açıktı.</p>

  <p>— Bu... bu, inanılmaz bir şey, dedi. Bu kapı da zorlanmış...</p>

  <p>Karim kilidi inceledi. Kapı açılmıştı, ama yine büyük bir dikkatle. İçeriye doğru birkaç adım attı. Demir parmaklıklı bir vasistas dışında, penceresiz büyük bir odaydı. Metal raflar üzerinde, kâğıt tomarları, istiflenmiş dosyalar vardı. Kuru ve tozlu kâğıt kokusu burnuna çarptı.</p>

  <p>— 81 ve 82 yıllarının dosyaları nerede? diye sordu.</p>

  <p>Müdire cevap vermeden küçük bir dolaba yöneldi, kalın kâğıt tomarlarını, birbirlerine bağlanmış defterleri karıştırdı. Araması birkaç saniye sürdü, ama cevabında hiç kuşku yoktu.</p>

  <p>— Onlar da kayıp.</p>

  <p>Karim kollarının karıncalandığını hissetti. Okul. Mezarlık. 81 ve 82 yılları. Küçük bir çocuk adı: Jude İtero. Bütün bunlar, bir bütün oluşturuyordu. Söze girdi:</p>

  <p>— 1981'de de bu okulda mıydınız?</p>

  <p>Kadın kibarca gerdan kırdı:</p>

  <p>— Neler söylüyorsunuz, Müfettiş? O zamanlar henüz öğrenciydim...</p>

  <p>— O dönemde okulda tuhaf bir olay olmuş muydu? Anlatılırken işittiğiniz, ciddi bir şey?</p>

  <p>— Hayır. Ne demek istiyorsunuz?</p>

  <p>— Bir öğrencinin ölümü.</p>

  <p>— Hayır. Böyle bir hikâye duymadım hiç. Ama yine de öğrenebilirim.</p>

  <p>— Nereden?</p>

  <p>— Bölge akademisinden. Ben...</p>

  <p>— O iki yıl boyunca, okulunuzda Jude İtero adlı küçük bir erkek çocuğun okuyup okumadığını öğrenebilir misiniz?</p>

  <p>— Ama... Tamam sorun değil, Müfettiş. Ben...</p>

  <p>— Acele edin. Birazdan tekrar geleceğim.</p>

  <p>Karim merdivenleri koşarak inerken durdu, arkasına dönüp seslendi:</p>

  <p>— Polisiye kültürünüz için bir not: artık, polislere "müfettiş" denmiyor, onun yerine "teğmen" deniyor. Amerikalılardaki gibi.</p>

  <p><br /></p>

  <p>Karakoldaki polisler içinde Şef Crozier, Karim'in en az nefret ettiği kişiydi. Sadece amiri olduğu için değil, bulunduğu yeri çok iyi bildiği, sık sık gerçek polis sezgileri gösterdiği için.</p>

  <p>Lot'ta doğmuş olan elli dört yaşındaki bu eski asker, yirmi yıldan beri Fransız polis örgütündeydi. Patates gibi yayvan burnu, briyantinlenip tırmıkla taranmış gibi görünen perçemiyle sertlik ve katılık havası yayıyordu çevresine, ama bazen insanı umarsız bırakacak bir yakınlık gösterdiği de olurdu. Crozier yalnız yaşayanlardandı. Ne karısı, ne de çocukları vardı; onu bir aile ortamında düşünmek, bilim-kurgu romanı yazmak gibi bir şeydi. Onu Karim'e yaklaştıran yalnızlığı, aralarındaki tek ortak noktaydı. Bunun ötesinde Şef Crozier, inatçı ve dürüst, tipik bir polis örneğiydi. Alman çoban köpeği olarak yeniden dünyaya gelmek için her şeyini verecek bir av köpeği.</p>

  <p>Karim kapıyı vurup, odasına girdi. Madenî dosya dolabı. Kokulu tütün. Fransız polisinin zaferini gösteren posterlerde kötü çekilmiş, donuk bakışlı siluetler. Mağripli yeniden midesinin bulandığını hissetti.</p>

  <p>— Bütün bu karışıklıklar ne anlama geliyor? diye sordu Crozier, yazı masasının gerisinden.</p>

  <p>— Bir hırsızlık, bir de mezara saldırı. Çok gizli, çok özenli bir çalışma. Çok da tuhaf.</p>

  <p>Crozier yüzünü buruşturdu:</p>

  <p>— Ne çalındı?</p>

  <p>— Okulda, kayıt arşivleri. Mezarlıkta, henüz belli değil. Kabrin içinde ciddi bir arama yapmak ve...</p>

  <p>— İki olayın bağlantılı olduğunu mu düşünüyorsun?</p>

  <p>— Nasıl düşünmeyeyim? Sarzac'ta, aynı hafta sonu içinde, iki olay. İstatistikleri altüst edecek bir şey.</p>

  <p>— Ama sen, iki olay arasında bir bağlantı buldun mu?</p>

  <p>Crozier kararmış bir piponun dibini karıştırdı. Karim kendi kendine gülümsedi. Ellili yılların polisiye kitaplarına layık bir komiser karikatürü.</p>

  <p>— Aralarında bir bağlantı olabilir, evet, diye mırıldandı. Zayıf ama...</p>

  <p>— Anlat öyleyse.</p>

  <p>— İçine girilen kabir, değişik isimli bir çocuğun, Jude İtero adlı birinin mezarı. 1982 yılında, on yaşındayken ölmüş. Kendi kendime, küçük Jude'ün belki de o okulda okuduğunu düşündüm, çünkü kaybolan defterler tam da...</p>

  <p>— Bu savını destekleyecek kanıtların var mı?</p>

  <p>— Hayır.</p>

  <p>— Diğer okullara sordun mu?</p>

  <p>— Şimdilik hayır.</p>

  <p>Cozier tıpkı Temel Reis gibi piposunun içine üfledi. Karim yaklaştı, daha yumuşak bir sesle konuştu:</p>

  <p>— Bu soruşturmayı bana verin, Komiser. Bunun altında karanlık bir şeyler seziyorum. Belki inanmayacaksınız, ama bana göre bu profesyonellerin işi. Bir şey aradılar. Önce çocuğun ailesini bulalım, sonra kabirde araştırma yapacağım. Ben... Siz aynı fikirde değil misiniz?</p>

  <p>Komiser gözlerini indirmiş, kararmış pipoyu özenle dolduruyordu:</p>

  <p>— Bu dazlakların işi.</p>

  <p>— Ne?</p>

  <p>Crozier gözlerini kaldırıp Karim'e baktı.</p>

  <p>— Dedim ki, mezarlık, dazlakların işi.</p>

  <p>— Hangi dazlakların?</p>

  <p>Komiser bir kahkaha patlatıp kollarını kavuşturdu.</p>

  <p>— Görüyor musun, küçük bölgemiz hakkında daha öğrenecek çok şeyin var. Otuz kişi kadar onlar. Caylus yakınında, kullanılmayan bir depoda yaşıyorlar. Maden sularının depolandığı eski bir hangar. Buradan yirmi kilometre uzakta.</p>

  <p>Abdouf gözlerini Crozier'den ayırmadan düşündü. Güneş komiserin yağlı saçlarını parlatıyordu.</p>

  <p>— Bence yanılıyorsunuz.</p>

  <p>— Sélier, mezarın Yahudi mezarı olduğunu söyledi.</p>

  <p>— Ama doğru değil! Ben sadece Jude'ün Yahudi asıllı bir isim olduğunu söyledim. Bunun bir anlamı olamaz. Kabirde hiçbir Musevî işareti yok, üstelik Yahudiler ailelerinin yanına gömülmek ister. Komiser, bu çocuk öldüğünde on yaşındaydı. Yahudi mezarlarının üzerinde, yarım kalmış kaderi belirten bir desen, bir motif bulunur. Tamamlanmamış bir sütun ya da kesilmiş bir ağaç gibi. Bu kabir, bir Hristiyan kabri.</p>

  <p>— İşte gerçek bir uzman. Bütün bunları nereden biliyorsun?</p>

  <p>— Okudum.</p>

  <p>Crozier aldırmadı, yineledi.</p>

  <p>— Bu dazlakların işi.</p>

  <p>— Saçma. Irkçı bir eylem değil bu. Vandallık bile değil. Hırsızlar başka bir şey arıyorlardı.</p>

  <p>— Karim, diye araya girdi Crozier, az da olsa gerginliğinin belli olduğu dostça bir tavırla. Önerilerine ve görüşlerine hep değer vermişimdir. Ama burada emirleri ben veriyorum. Yaşlı kurda güven. Dazlakların izini derinleştirmek gerek. Senin yapacağın küçük bir ziyaretin bizleri aydınlatacağına inanıyorum.</p>

  <p>Karim doğruldu ve sordu:</p>

  <p>— Yalnız mı?</p>

  <p>— Sakın bana saçlarını biraz kısa kestirmiş gençlerden korktuğunu söylemeye kalkma.</p>

  <p>Karim cevap vermedi. Crozier bu tür sınamalardan keyif alıyordu. Onun gözünde bu hem kötü bir şaka, hem de saygı göstergesiydi. Teğmen yazı masasının kenarını kavradı. Eğer Crozier oyun istiyorsa, kuralına göre oynamak zorundaydı.</p>

  <p>— Size bir alışveriş önereceğim Komiser.</p>

  <p>— Bak hele.</p>

  <p>— Tek başıma gidip dazlakları sorgularım. Onları biraz sarsıp, öğlen birden önce raporumu yazarım. Bunun karşılığında bana kabre girip, istediğim gibi araştırma izni sağlayacaksınız. Bir de çocuğun ailesiyle görüşmek istiyorum. Bugün.</p>

  <p>— Ya bu işi dazlaklar yapmışsa?</p>

  <p>— Dazlaklar yapmadı.</p>

  <p>Crozier piposunu yaktı. Tütün bir çalı demeti gibi çıtırdadı.</p>

  <p>— Kabul, dedi Crozier.</p>

  <p>— Caylus'den sonra soruşturma benim, değil mi?</p>

  <p>— Eğer raporun birden önce elimde olursa. Nasılsa Cinayet Masası'nın dedektifleri yakında burada olur.</p>

  <p>Genç polis kapıya yöneldi. Elini tokmağa uzatmıştı ki, komiserin seslendiğini duydu:</p>

  <p>— Göreceksin. Dazlakların senin üslubuna hayran kalacaklarından eminim.</p>

  <p>Karim ihtiyar kurdun kahkahaları arasında kapıyı çarptı.</p>
</body>
</html>
