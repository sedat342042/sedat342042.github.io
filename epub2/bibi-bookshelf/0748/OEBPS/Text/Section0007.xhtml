<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Üçüncü Kısım</h2>

  <p>Niémans kayadaki yarıktan gördüğü dar patikaya indi. Biraz sonra, patikanın arabanın geçeceği kadar geniş olmadığını görüp, otomobilden inmek zorunda kaldı. Otomobilden ayrıldı, plastik bandın altından geçip nehre doğru ilerledi.</p>

  <p>Suyun akışı, burada doğal bir baraj tarafından durdurulmuş gibiydi. Niémans'ın köpük köpük ve kabarık görmeyi umduğu nehir parlak, duru ve küçük bir göle dönüşmüştü. Birden tüm öfkesi kaybolan bir yüz gibiydi. Biraz ötede, daha sağda, tekrar nehirleşiyor, vadinin dibinde uyuyakalmış gri kentin içinden geçip gidiyordu.</p>

  <p>Ancak Niémans olduğu yerde çakılıp kaldı. Sol tarafında, ondan daha önce gelmiş, suyun üzerine çömelmiş bir adam gördü. Niémans ani bir refleksle, sırtındaki çantanın cırtcırtlı kapağını açtı. Kelepçelerin hafifçe tıkırdamasına engel olamadı yine de. Adam Niémans'a doğru döndü ve hemen gülümsedi.</p>

  <p>— Burada ne arıyorsunuz? diye kabaca sordu Niémans.</p>

  <p>Yabancı gülümsemeye devam etti, cevap vermeksizin doğruldu, ellerini çırpıp temizlemeye koyuldu. Narin suratlı, soluk sarı saçları fırça ucu gibi kesilmiş genç bir adamdı. Süet mont, büzgülü pantolon giymişti. Duru bir sesle cevap verdi:</p>

  <p>— Ya siz?</p>

  <p>Böylesi bir cesaret Niémans'ın elini kolunu bağladı. Öfkeyle homurdandı:</p>

  <p>— Polis. Şeridi görmediniz mi? Umarım, şeridin bu yanına geçmek için sağlam bir nedeniniz vardır, yoksa sizi...</p>

  <p>— Éric Joisneau, Grenoble Cinayet Masası'ndan. Gelip bölgeyi görmek istedim. Öğleye doğru adlî polisten üç uzman daha gelecek.</p>

  <p>Niémans dar kıyıda ilerledi, adamın yanına vardı.</p>

  <p>— Nöbetçiler nerede? diye sordu.</p>

  <p>— Yarım saat izin verdim. Kahvaltı saati. (Aldırmıyormuş gibi omuzlarını silkti.) Burada yapacak işim vardı. Çevremin sakin olmasını istedim... Komiser Niémans.</p>

  <p>Gri gözlü başkomiser irkildi. Genç adam söylediklerinde şaşılacak bir şey yokmuş gibi devam etti:</p>

  <p>— Sizi görür görmez tanıdım. Pierre Niémans. RAİD'in<a href="../Text/Section0076.xhtml#Footnote0004" id="Feedback0004"><sup>[4]</sup></a> eski gözbebeği. Eski BRB<a href="../Text/Section0076.xhtml#Footnote0005" id="Feedback0005"><sup>[5]</sup></a> komiseri. Katillerin, uyuşturucu tacirlerinin eski belalısı. Kısacası, eski bir sürü şey...</p>

  <p>— Artık müfettişlerin programında saygısızlık da mı var?</p>

  <p>Joisneau alaycı bir tavırla eğildi:</p>

  <p>— Bağışlayın, Komiser. Ben sadece bir starı kutsallığından soyutlamak istiyorum. Yoksa bir yıldız olduğunuzu, tüm genç müfettişlerin rüyalarını süslediğinizi sizden iyi kimse bilemez. Buraya cinayet için mi geldiniz?</p>

  <p>— Sence?</p>

  <p>Genç polis bir kez daha eğildi.</p>

  <p>— Yanınızda çalışmak benim için şeref olacak.</p>

  <p>Niémans ayaklarının altında uzanan, sabah güneşinin düzleştirip camlaştırdığı sulara bakıyordu. Sanki dipten yeşimimsi bir aydınlık yükselir gibi.</p>

  <p>— Bana bu konuda bildiklerini anlat.</p>

  <p>Joisneau gözlerini kayalık duvara kaldırdı.</p>

  <p>— Ceset yukarıda gömülüydü.</p>

  <p>— Yukarıda mı? diye yineledi Niémans, sivri çıkıntıların keskin gölgeler oluşturduğu kayalara bakarak.</p>

  <p>— Evet. Aşağı yukarı on beş metre yüksekte. Katil cesedi kayaların arasındaki bir yarığa sokmuş. Sokarken de tuhaf bir pozisyon vermiş.</p>

  <p>— Nasıl bir pozisyon?</p>

  <p>Joisneau dizlerini büktü, karnına doğru çekti ve kollarını göğsü üzerinde kavuşturdu.</p>

  <p>— "Cenin" pozisyonu.</p>

  <p>— İlginç.</p>

  <p>— Bu işte ilginç olmayan bir şey yok zaten.</p>

  <p>— Bana yaralardan, yanık izlerinden söz ettiler, dedi Niémans.</p>

  <p>— Daha cesedi görmedim. Ama anlatılanlara bakılırsa, evet, cesette epey işkence izi varmış.</p>

  <p>— Kurban işkence sonucunda mı ölmüş?</p>

  <p>— Şimdilik bu konuda yeterince belirti yok. Gırtlakta da derin kesikler var. Boğma izleri, falan.</p>

  <p>Niémans yeniden küçük göle döndü. Kendi siluetinin –alabros saçlar, lacivert palto– suda yansımasına baktı.</p>

  <p>— Ya burada? Burada bir şeyler bulabildin mi?</p>

  <p>— Hayır. Bir saatten beri bir ayrıntı, bir iz arıyorum. Hiçbir şey bulamadım. Bana kalırsa, adam burada öldürülmedi. Katil sadece cesedi yukarıya astı.</p>

  <p>— Yarığa kadar tırmandın mı?</p>

  <p>— Evet. Dikkat çekecek bir şey yok. Bana kalırsa katil kayalığın tepesine tırmanmış, öbür taraftan tabiî, sonra da cesedi iple aşağıya sarkıtmış. Başka bir ipe tutunarak aşağıya inmiş ve cesedi yarığa sokmuş. Cesede anlattığım pozisyonu verdirebilmek için, oldukça uğraşmış olmalı. Bunca çaba, anlaşılır gelmiyor bana.</p>

  <p>Niémans bakışlarını sivri çıkıntılarla, yarıklarla dolu kayalık duvara çevirdi yeniden. Bulunduğu yerden mesafeleri tam olarak ölçemiyordu, ama ona kalırsa cesedin saklandığı yarık duvarın ortalarında, yer ile tepeden eşit uzaklıkta bir yerdeydi. Birden topukları üzerinde döndü.</p>

  <p>— Gidelim.</p>

  <p>— Nereye?</p>

  <p>— Hastaneye. Cesedi görmek istiyorum.</p>

  <p><br /></p>

  <p>Sadece omuzlarından yukarısı görünen adam, çarşafın altında çıplaktı, parlak masanın üzerine yan yatırılmıştı. Sanki yüzüne yıldırım çarpmasından korkarmış gibi, dertop olup kalıvermişti. Omuzları düşük, ensesi eğik, dirseklerini kıvrık dizlerinin arasına sokmuş, yumruklarını çenesinin altına yerleştirmişti. Beyazımsı teni, fırlak kasları, yaraların zedelediği derisi cesede neredeyse dayanılamaz bir gerçeklik veriyordu. Cesedin boynunda uzun yara izleri vardı, sanki biri gırtlağını kesmek istemiş gibiydi. Şakaklarında da, kabarmış nehirler gibi, damarlar görünüyordu.</p>

  <p>Niémans gözlerini morgdaki diğer adamlara çevirdi. Dar omuzları ve kırpık bıyığıyla Sorgu Hâkimi Bernard Terpentes; bir yük gemisi gibi yalpalayan, Guernon Jandarma Komutanı iriyarı Yüzbaşı Roger Barnes; jandarmanın araştırma bölümünde görevli, saçı dökük, yüzü kırışık, küçük gözlü Yüzbaşı René Vermont. Joisneau bir kenarda duruyor, işe yaramaya hevesli bir stajyere benziyordu.</p>

  <p>— Kimliğini biliyor muyuz? diye ortaya sordu Niémans.</p>

  <p>Barnes askerce bir adım atarak öne çıktı, gırtlağını temizledi.</p>

  <p>— Kurbanın adı Rémy Caillois, Başkomiserim. Yirmi beş yaşında. Üç yıldan beri Guernon Üniversitesi'nde başkütüphaneci olarak çalışıyordu. Ceset bu sabah, eşi Sophie Caillois tarafından teşhis edildi.</p>

  <p>— Kocasının kaybını bildirmiş miydi?</p>

  <p>— Dün, yani pazar öğleden sonra. Kocası bir gün önce dağda, Muret Zirvesi'ne gitmiş. Her hafta sonu yaptığı gibi, yalnız. Bazen dağdaki sığınaklardan birinde gecelermiş. Kadın da bu yüzden meraklanmamış ya. Ta ki dün akşam olup, kocası ortaya çıkmayıncaya kadar...</p>

  <p>Barnes sustu. Niémans cesedin üzerindeki çarşafı indirip göğsünü açmıştı.</p>

  <p>Sessiz bir çığlık, gırtlaklarda tıkanıp kalan bembeyaz bir haykırış. Cesedin göğsü ve karnı çeşitli biçim ve büyüklükte, morarmış yaralarla kaplıydı. Kenarları kararmaya yüz tutmuş kesikler, kabarmış yanıklar, is karası benzeri şeyler. Bir de, sanki adam bir elektrik kablosuyla bağlanmış gibi, el ve ayak bileklerinde, fazla derin olmayan başka izler vardı.</p>

  <p>— Cesedi kim buldu?</p>

  <p>— Genç bir kadın... (Barnes elindeki dosyaya bir göz atıp devam etti) Fanny Ferreira. Profesör, üniversitede.</p>

  <p>— Nasıl bulmuş?</p>

  <p>Barnes yeniden gırtlağını temizledi.</p>

  <p>— Akıntılı sularda yüzen bir sporcu. Bilirsiniz işte; yüzen bir cisme tutunup, hızla akan sularla birlikte inerler ya hani. Oldukça tehlikeli ve...</p>

  <p>— Sonra?</p>

  <p>— İnişini nehrin doğal barajının ötesinde, kampüsün kenarındaki duvarın dibinde tamamlamış. Duvara tırmanırken, yarığa sıkıştırılmış cesedi fark etmiş.</p>

  <p>— Bunu kendisi mi anlattı?</p>

  <p>Barnes rahatsızca çevresine bakındı.</p>

  <p>— Evet, tabiî, ben...</p>

  <p>Komiser çarşafı tümüyle indirdi. Başındaki kısa saçlarla taştan bir ok gibi duran, dertop olmuş, soluk beyaz yaratığın çevresinde dolaştı.</p>

  <p>Barnes'ın uzattığı ölüm tutanağını aldı, bakışlarını daktiloyla yazılmış satırların üzerinde gezdirdi. Belge bizzat hastane müdürünce hazırlanmıştı. Hekim ölüm saati konusunda bir şey söyleyemiyordu. Görünürdeki yaralardan söz etmekle yetiniyor, ölümü boğma sonucu nefessiz kalmayla açıklıyordu. Daha fazlasını öğrenebilmek için, cesedin uzatılması ve otopsi yapılması gerekecekti.</p>

  <p>— Adlî tabip ne zaman gelir?</p>

  <p>— Her an bekliyoruz.</p>

  <p>Komiser cesede yaklaştı. Eğildi, yüz hatlarını inceledi. Oldukça güzel ve genç bir yüz, gözleri kapalıydı. En önemlisi, yüzünde en ufak bir yara, en küçük bir iz yoktu.</p>

  <p>— Yüzüne kimse dokunmadı mı?</p>

  <p>— Kimse, Komiserim.</p>

  <p>— Gözleri kapalı mıydı?</p>

  <p>Barnes başıyla onayladı. Niémans baş ve işaret parmaklarıyla gözkapağını usulca araladı. İşte o zaman inanılmaz bir şey gerçekleşti: maktulün sağ gözünden ağır ve duru bir damla yaş aktı. Başkomiser iğrenip irkildi; yüz ağlıyordu.</p>

  <p>Niémans gözlerini diğerlerine dikti; hiçbiri bu korkunç ayrıntıyı görmemişti. Soğukkanlılığını koruyup yeniden başladı. Gördükleri, deli olmadığının bir kanıtıydı, ama asıl önemlisi bu cinayet, bir aynasızın meslek hayatı boyunca en çok korkacağı ya da en çok arzulayacağı cinayetlerdendi. Doğruldu, sert bir hareketle cesedin üzerini örttü. Sorgu hâkimine dönüp mırıldandı:</p>

  <p>— Bize soruşturmayı anlatın.</p>

  <p>Bernard Terpentes dikildi.</p>

  <p>— Beyler, bu dosyanın çok zor... ve alışılmadık olacağının farkındasınız. Bu nedenle savcıyla birlikte, Grenoble Cinayet Masası ve jandarmayla ortak çalışma kararı aldık. Aynı zamanda da Paris'ten şimdi burada, aramızda bulunan Başkomiser Pierre Niémans'ı da çağırttım. Kuşkusuz adını daha önce duydunuz. Komiser şu sırada Paris'te BRP'nin, yani fuhuşla mücadele biriminin yöneticileri arasında. Şimdilik cinayetin nedeniyle ilgili hiçbir bilgimiz yok, belki de cinsel amaçlı bir cinayetle karşı karşıyayız. Tabiî, manyakça işlenmiş bir cinayetle. Bay Niémans'ın tecrübesinden çok yararlanacağız. Bu yüzden, Bay Niémans'ın bu operasyonu yönetmesini öneriyorum...</p>

  <p>Barnes öneriyi başıyla onayladı, Vermont onu taklit etti, ama onun kadar istekli olmadığı açıktı. Joisneau'ya gelince, Grenoble'lu polis konuşmayı tercih etti:</p>

  <p>— Benim için bir sorun yok tabiî. Ama Cinayet Masası'ndan arkadaşlarım gelince...</p>

  <p>— Ben onlara anlatırım, diye sözünü kesti Terpentes. (Niémans'a döndü.) Başkomiserim, sizi dinliyoruz.</p>

  <p>Tiyatrovari bu sahne Niémans'ı rahatsız etmeye başlamıştı. Dışarıda olmayı, soruşturmaya başlamayı, özellikle de yalnız kalmayı istiyordu, hem de çok.</p>

  <p>— Yüzbaşı Barnes, diye sordu, kaç adamınız var?</p>

  <p>— Sekiz. Hayır... özür dilerim, dokuz.</p>

  <p>— Tanıkları sorgulamaya, iz bulmaya, yol kesmeye alışkın kişiler mi?</p>

  <p>— Bakın... Bunların her gün yaptığımız işlerden olmadığını...</p>

  <p>— Ya siz, Yüzbaşı Vermont, sizin kaç adamınız var?</p>

  <p>Jandarma yüzbaşısının sesi bir saygı salvosu gibi şakladı:</p>

  <p>— Yirmi. Deneyimli adamlar. Cesedin bulunduğu yerin çevresindeki bölgeyi elekten geçirip...</p>

  <p>— Çok iyi. Bana kalırsa, nehre giden yolların yakınında oturan herkesi sorguya çeksinler, bütün benzin istasyonlarına, garlara, otobüs durakları yakınındaki evlere de gitsinler... Genç Caillois uzun gezileri sırasında sığınaklarda da geceliyormuş. Bu sığınakları bulup, içlerini arayın. Belki de maktul bu sığınaklardan birindeyken katille karşılaştı.</p>

  <p>Niémans, Barnes'a döndü.</p>

  <p>— Yüzbaşı, tüm bölgede bilgi toplamanızı istiyorum. Akşam olmadan, bölgedeki tüm serserilerin, aylakların, hırsızların listesini görmek istiyorum. Bir de, üç yüz kilometrelik bir daire içinde, son dönemde hapisten kimlerin çıktığını araştırın. Araba hırsızlıklarını, tüm hırsızlıkları. Tüm otelleri, restoranları ziyaret etmeniz gerekecek. Sorularınızı faksla gönderin. En küçük bir ayrıntıdan, en ufak bir kuşkulu hareketten, dikkat çeken bir yabancıdan haberim olmalı. Bir de burada, Guernon'da, son yirmi yıldan beri yaşanan, uzaktan ya da yakından bu cinayeti andıran bütün olayların listesini hazırlayın.</p>

  <p>Barnes tüm istenenleri bloknotuna yazıyordu. Niémans, Joisneau'ya döndü.</p>

  <p>— Genel istihbaratla temasa geç. Bu bölgedeki bütün tarikatların, büyücülerin ve benzeri zırtapozların listesini iste.</p>

  <p>Joisneau başını salladı. Terpentes da, sanki kafasındaki fikirler söyleniyormuş gibi, başını sallayarak onaylıyordu duyduklarını.</p>

  <p>— İşte otopsi sonucunu beklerken, sizleri meşgul edecek şeyler, dedi Niémans. Bu konuda kesin sessizliğe uymak zorunda olduğumuzu hatırlatmam gereksiz tabiî. Yerel basına tek bir kelime bile yok. Kimseye.</p>

  <p>Üniversite Tıp Merkezi'nin avlusunda birbirlerinden ayrıldılar, sabah pusunun ayazında, ayrı ayrı yönlerde hızlı adımlarla yürümeye koyuldular. Omuzları çökük, tek bir kelime etmeden, birbirlerine bakmadan, en az iki yüz yıl önce yapılmış olması gereken yüksek binaların gölgesindeki otomobillerine bindiler.</p>

  <p>Av başlıyordu.</p>
</body>
</html>
