<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>On İkinci Kısım</h2>

  <p>Niémans ile Joisneau yeniden kütüphaneye gittiler. İçeri girmeden önce, komiser belli etmeden genç teğmenin yüzüne baktı; Joisneau'nun çizgileri karmakarışıktı. Niémans bir sporcu gibi soluyarak genç arkadaşının sırtına bir şaplak indirdi. Genç Éric pek rahatlamamış olsa da, gülümsemek zorunda hissetti kendini.</p>

  <p>İki polis kitapların bulunduğu geniş odaya girdi. Sıkıntıları yüzlerinden okunan iki adlî polis memuru, gömleklerinin kollarını sıvamış bir sürü başka polisle birlikte kütüphaneyi işgal etmiş, gerçek bir arama yapıyorlardı. Önlerinde bloklar, sütunlar halinde dizilmiş yüzlerce kitap. Joisneau şaşkınlıkla sordu:</p>

  <p>— Bu da ne?</p>

  <p>Cevap memurların birinden geldi:</p>

  <p>— Bize söyleneni yapıyoruz işte... Kötülükten, dinî törenlerden söz eden kitapları arıyoruz, hem...</p>

  <p>Joisneau Niémans'a baktı. Operasyonun kararsız gidişinden rahatsız olmuş gibiydi. Memura dönüp bağırdı:</p>

  <p>— İyi ama, size bilgisayardan yararlanmanızı söylemiştim! Raflardaki bütün kitapları aramanızı değil!</p>

  <p>— Bilgisayar araştırması yaptık, önce başlıklara, sonra da konulara göre. Şimdi kitapları bir ipucu bulmak için tarıyoruz, cinayetle bazı benzerlikler bulmak için...</p>

  <p>Niémans araya girdi:</p>

  <p>— Yatılı öğrencilerden yardım istediniz mi?</p>

  <p>Polis memuru keyifsizce cevap verdi:</p>

  <p>— Onların hepsi kendini filozof sanıyor. Bizleri konuşmaya boğdular. İlki, kötülüğün bir burjuva kavramı olduğunu, bütün bunların toplumsal açıdan, özellikle de Marksizm açısından yeniden değerlendirilmesi gerektiğini anlattı. Onunla bir yere varamayacağımıza karar verdik. Bir ikincisi bize sınırdan, sınırın ötesine geçmekten dem vurdu. Ama sınırın bizim içimizde olduğunu ekledi... vicdanlarımızın daha üstün bir sansürcüyle durmadan pazarlık ettiğini... Neyse, bir şey anlamadık tabiî. Üçüncüsü bizi mutlak kavramına ve imkânsızın araştırılmasına yönlendirmek istedi... Amaç olarak ne iyide, ne de kötüde gerçekleşemeyecek mistik deneyimden bahsetti... Her neyse, kısacası anlatılanlardan bir şey çıkaramadık, Teğmen...</p>

  <p>Niémans kahkahasını tutamadı.</p>

  <p>— Sana söylemiştim, diye fısıldadı Joisneau'ya bakıp. Entellerden sakınmak gerek.</p>

  <p>Sonra şaşkın polis memuruna döndü:</p>

  <p>— Araştırmaya devam edin. Anahtar sözcükler "kötülük", "şiddet", "işkence" ve "ritüel". Bunlara bir de "gözler", "su" ve "arınma" kelimelerini ekleyin. Bilgisayardan yararlanın. Öncelikle böyle kitaplara başvuran, benzer konularda çalışan, örneğin doktoralarını bunun gibi alanlarda hazırlayan öğrencilerin adlarını bulun. Ana bilgisayarla çalışanınız kim?</p>

  <p>Deri ceketinin altından omuzlarını oynatan, iri cüsseli biri ayağa kalktı:</p>

  <p>— Ben, Komiser.</p>

  <p>— Caillois'nın belgelerinde bir şey bulabildiniz mi?</p>

  <p>— Hasar görmüş kitapların, ısmarlananların falan listeleri var. Kitaplara bakmak için gelen öğrencilerin, kitapların kütüphanedeki yerlerinin listeleri.</p>

  <p>— Yerlerinin mi?</p>

  <p>— Evet. Caillois'nın işi, kitapları yerlerine yerleştirmekti... (teğmen baş işaretiyle cam dolapları gösterdi) şu cam dolaplara. Hepsinin yerini programına kaydediyordu.</p>

  <p>— Onun tez çalışmalarını bulabildiniz mi?</p>

  <p>— Bulduk. Bin sayfalık bir belge. Antikçağ ve... (üzerine notlar karaladığı kâğıda göz attı) Olimpia. Olimpiyat Oyunlarından ve oyunların çevresinde düzenlenen kutsal törenlerden söz ediyor... Şu kadarını söyleyebilirim, oldukça ciddi bir şey.</p>

  <p>— Bir çıkış alıp okuyun.</p>

  <p>— Efendim?</p>

  <p>Niémans alaycı bir tavırla ekledi:</p>

  <p>— Çapraz okuyarak, tabiî.</p>

  <p>Adamın şaşkınlığı yüzünden okunuyordu. Komiser ara vermeden ekledi:</p>

  <p>— Bilgisayarda başka bir şey yok mu? Video oyunu? Elektronik posta kutusu?</p>

  <p>Polis memuru başıyla hayır işareti yaptı. Niemans şaşırmamıştı. Caillois'nın sadece kitaplarla yaşadığı kanısındaydı. Profesyonel görevlerinde sadece tek bir eğlenceye yer veren katı bir kütüphaneci. O eğlence de tezini yazmaktı kuşkusuz. Böylesi bir ketuma ne itiraf ettirilebilirdi ki?</p>

  <p>Pierre Niémans, Joisneau'ya baktı:</p>

  <p>— Buraya gel. Soruşturman ne durumda, bilmek istiyorum.</p>

  <p>İki yanı kitaplarla kaplı aralıklardan birine girdiler. Aralığın dibinde, bir kitap karıştıran kasketli bir sivil memur vardı. Komiser böyle bir sahne karşısında, ciddiyetini korumakta zorlandı. Teğmen bloknotunu çıkardı.</p>

  <p>— Yatılılardan çoğunu, Caillois'nın kütüphanedeki meslektaşlarından ikisini sorguladım. Rémy fazla sevilmiyordu, ama en azından saygı görüyordu.</p>

  <p>— Onu neden sevmiyorlar?</p>

  <p>— Özel bir şey yok. Bana kalırsa, insanlara rahatsızlık veriyordu. İçine kapanık, esrarlı biri. Ötekilerle iletişim kurmak için hiçbir gayret göstermeyen biri. Bir bakıma, işine uygun bir davranış. (Joisneau çevreye şöyle bir baktı, ürkmüş gibiydi.) Düşünün bir... bu kütüphanede, bütün gün sessizliğini korumak zorunda kalmak...</p>

  <p>— Babasından söz eden oldu mu?</p>

  <p>— Onun da kütüphaneci olduğunu biliyor muydunuz? Evet, söz ettiler. Aynı tip. Ketum, ne düşündüğünü belli etmeyen. Bu günah çıkarma havasının uzun dönemde insanı etkilememesi imkânsız.</p>

  <p>Niémans kitaplara yaslandı.</p>

  <p>— Onun da dağda öldüğünü söylediler mi?</p>

  <p>— Tabiî. Ama bu ölümün kuşkulu bir yanı yok. İhtiyar çığ altında kalıp...</p>

  <p>— Biliyorum. Sana göre, Caillois'lardan, babadan ve oğuldan nefret eden biri olabilir mi?</p>

  <p>— Komiser, maktul kütüphane raflarından kitap alıp getiriyor, fiş doldurup öğrencilere bir masa numarası veriyordu. Böyle bir adamın nasıl bir intikam duygusu yaratacağını düşünüyorsunuz? En son basımı vermediği için, bir öğrencinin öfkesini çekmiş olabilir mi?</p>

  <p>— Peki. Dağcılık konusunda?</p>

  <p>Joisneau yine bloknotuna baktı.</p>

  <p>— Caillois hem dağcı, hem de mükemmel bir yürüyüşçüydü. Onu giderken gören tanıklara göre, geçen cumartesi günü iki bin metre yükseklikte bir yürüyüşe çıkmış olmalı. Malzemesiz.</p>

  <p>— Yürüyüş arkadaşı, falan?</p>

  <p>— Hiçbir zaman. Karısı bile gitmezmiş. Caillois yalnız biriydi. Otizmin sınırlarında biri.</p>

  <p>Niémans da öğrendiklerini anlattı:</p>

  <p>— Nehir kıyısına gittim yeniden. Kayada takoz izleri gördüm. Katilin cesedi yukarıya çıkarmak için dağcılık yöntemleri kullandığını düşünüyorum.</p>

  <p>Joisneau'nun yüzü kasıldı.</p>

  <p>— Tüh. Oysa ben de çıkmıştım oraya...</p>

  <p>— İzler yarığın içinde. Katil oyuğa makaralar bağladı, sonra cesedi yukarı çekmek için, kendi ağırlığından yararlandı.</p>

  <p>— Kahretsin.</p>

  <p>Yüzünde bir pişmanlık ve hayranlık karışımı vardı. Niémans gülümsedi.</p>

  <p>— Benim bir maharetim yok; tanıklarımdan biri yol gösterdi. Fanny Ferreira. Gerçek bir profesyonel. (Göz kırptı.) Sert biri, aynı zamanda... o konuyu derinine araştırmanı istiyorum. Böylesi malzemeler kullanan, dağcılıkta uzmanlaşmış insanların listesini çıkarmaya çalış.</p>

  <p>— İyi ama, binlerce kişi demek bu!</p>

  <p>— Meslektaşlarından yardım iste. Barnes'tan iste. Belli olmaz. Bakarsın bu araştırmadan bir gerçek doğar. Gözlerle de ilgilenmeni istiyorum.</p>

  <p>— Gözlerle mi?</p>

  <p>— Doktoru duydun, değil mi? Katil, özel bir dikkatle Caillois'nın gözlerini çaldı. Bunun ne anlama geldiği konusunda en ufak bir fikrim yok. Belki fetişizm. Belki özel bir arınma isteği. Belki de gözler katile, Caillois'nın gördüğü bir sahneyi hatırlatıyor. Ya da katilin bir süredir omuzlarında hissettiği bir bakışın ağırlığını. Ne bileyim. Biraz karmaşık, üstelik bu psikoloji palavralarından da hiç hoşlanmam. Yine de bütün kenti altüst etmeni ve gözlerle ilgili ne varsa, bulmanı istiyorum.</p>

  <p>— Mesela?</p>

  <p>— Mesela, bu kentte ya da bu fakültede gözle ilgili bir kaza olup olmadığı. Karakollara gidip son yıllarda bu konuyla ilgili bir kayıt olup olmadığını araştır, bölge gazetelerini falan tara. Birilerinin yaralandığı kavgalar, falan. Ya da hayvanlara saldırı. Bilmiyorum işte; ara. Bir de kentte gözle ilgili bir sorun, gözleri etkileyen bir salgın, falan.</p>

  <p>— Gerçekten de bir şeyler bulabileceğimi mi...</p>

  <p>— Hiçbir şey düşünmüyorum, diye soludu Niémans. Söylediğimi yap.</p>

  <p>Dar koridorun diğer ucundaki polis memuru gözucuyla onlara bakıyordu. Sonunda, elindeki kitabı bırakıp, gitti. Niémans alçak sesle devam etti:</p>

  <p>— Bir de, Caillois'nın bu son haftalardaki ayrıntılı programını istiyorum. Kiminle karşılaştığını, kimlerle konuştuğunu. Telefon konuşmalarının listesi, hem özel telefonundan, hem de fakülteden. Aldığı mektupları, her şeyi. Caillois belki de katili tanıyordu. Belki de dağda buluşmaya karar vermişlerdi.</p>

  <p>— Ya karısı, bir şey söylemedi mi?</p>

  <p>Niémans cevap vermedi. Joisneau ekledi:</p>

  <p>— Kolay biri olmadığı söyleniyor.</p>

  <p>Joisneau bloknotunu kapattı. Yüzüne renk gelmişti.</p>

  <p>— Size söylemem gerekir mi, emin değilim... İşkence edilmiş o ceset... ve çevrede dolaşan kaçık bir katil...</p>

  <p>— Evet?</p>

  <p>— Her şeye rağmen, sizden bir şeyler öğrendiğimi sanıyorum.</p>

  <p>Niémans, <i>İsère Bölgesi'nin Topografyası ve Engebeleri</i> adlı kitabı inceliyordu. Kitabı genç teğmene fırlatıp ekledi:</p>

  <p>— İyi, sen de katil hakkında bir şeyler öğrenmemiz için dua et.</p>
</body>
</html>
