<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>On Yedinci Kısım</h2>

  <p>Saat öğleden sonra bir. Karim Abdouf, Henri Crozier'nin bürosuna girdi, raporunu önüne koydu. Tüm dikkatini yazmakta olduğu mektuba veren Crozier, önündeki kâğıt destesine bakmadan sordu:</p>

  <p>— Ee?</p>

  <p>— Dazlakların işi değil, ama mezardan çıkan iki gölge görmüşler. Dün gece.</p>

  <p>— Tarif edebildiler mi?</p>

  <p>— Hayır. Çok karanlıkmış.</p>

  <p>Crozier sonunda gözlerini kaldırdı.</p>

  <p>— Belki de yalan söylüyorlar.</p>

  <p>— Yalan söylemiyorlar. Mezara saldıranlar da onlar değil.</p>

  <p>Karim sustu. İki adamın arasındaki sessizlik uzadı. Teğmen yeniden söze girdi:</p>

  <p>— Bir tanığınız vardı, Komiser. (İşaret parmağını oturan adama uzattı.) Bir tanığınız vardı ve bana söylemediniz. "Birileri" size dün gece dazlakların mezarlık çevresinde görüldüklerini söyledi, siz de suçluların dazlaklar olduğuna karar verdiniz. Oysa gerçek çok daha karmaşık. Eğer tanığınızı sorgulamama izin verseydiniz, ben...</p>

  <p>Crozier eliyle teskin edici bir hareket yaptı.</p>

  <p>— Sakin ol, çocuk. Buranın insanları eskilere açılır. Kendi hemşerilerine. Bana anlattıklarının onda birini söylemezlerdi sana. Dazlakların bütün anlattıkları bu mu?</p>

  <p>Karim polis memurlarının zaferi onuruna basılmış afişleri inceledi. Metal dolaplardan birinin üzerinde, Crozier'nin çeşitli atış yarışmalarında kazandığı kupalar parıldıyordu. Cevap verdi:</p>

  <p>— Dazlaklar ayrıca, sabahın ikisinde oralardan geçen beyaz bir araba görmüşler. 143 nolu devlet yolu üzerinde.</p>

  <p>— Nasıl bir araba?</p>

  <p>— Lada. Ya da Doğu Bloku üretimi herhangi bir marka. Birini görevlendirmek gerekecek. Bölgede bu arabalara pek rastlanmıyor olmalı...</p>

  <p>— Neden sen değil?</p>

  <p>— Komiser, ne istediğimi biliyorsunuz. Dazlakları sorguladım. Şimdi mezarı aramak istiyorum.</p>

  <p>— Bekçi mezara girdiğini söyledi.</p>

  <p>Karim duymazdan geldi.</p>

  <p>— Mezarlıktaki soruşturma ne aşamada?</p>

  <p>— Sıfır. Tek bir parmak izi yok. En ufak bir ipucu yok. Araştırmayı genişleteceğiz. Eğer mezar saldırganlarıysa, olağanüstü tedbirler almışlar.</p>

  <p>— Mezar saldırganı değil bunlar. Profesyonel. Her neyse, ne aradıklarını iyi bilen insanlar. O mezarda bir sır var, onlar da sırrı öğrenmeyi başardı. Aileye haber verebildiniz mi? Ne diyorlar? Kabre girmemizi kabul edecekler mi?</p>

  <p>Karim sustu. Crozier'nin rahatsızlığı açıkça belli oluyordu. Teğmen iki elini masaya dayadı, komiserin cevabını bekledi. Adam mırıldandı:</p>

  <p>— Aileyi bulamadık. Bu kentte bu isim altında tek bir kişi yok. Bölgedeki yerleşme birimlerinde de.</p>

  <p>— Cenaze 1982'de kaldırılmış, belgeler, kayıtlar vardır mutlaka.</p>

  <p>— Şimdilik, hiçbir şey bulamadık</p>

  <p>— Ölüm raporu?</p>

  <p>— Ölüm raporu da yok. En azından, Sarzac'ta yok.</p>

  <p>Karim'in yüzü aydınlandı. Topuğu üzerinde dönüp, birkaç adım attı.</p>

  <p>— O mezarda, çocukla ilgili bir karışıklık var. Eminim. Okulun soyulmasına kadar dayanan bir karışıklık.</p>

  <p>— Karim, hayal kuruyorsun. Olanları açıklamanın bin çeşit yolu var. Belki de küçük Jude bir trafik kazasında öldü. Belki de yakındaki bir hastaneye kaldırıldı, sonra da burada gömüldü, en kolayı bu olduğu için. Belki de annesi hâlâ buralardadır, ama aynı soyadını taşımıyordur. Belki de...</p>

  <p>— Mezar bekçisiyle konuştum. Kabir çok bakımlı, ama ziyarete gelen kimseyi görmemiş.</p>

  <p>Crozier cevap vermedi. Metal bir çekmeceyi açtı, morumsu renkte bir içki şişesi çıkardı. Tek bir hareketle kendine küçük bir kadeh doldurdu, bir parmak kadar.</p>

  <p>— Eğer aile bulunmazsa, diye devam etti Karim, mezara girmek için izin alınabilir mi?</p>

  <p>— Hayır.</p>

  <p>— Öyleyse izin verin de, aileyi arayayım.</p>

  <p>— Ya beyaz araba? Mezarlık çevresindeki izlerin aranması?</p>

  <p>— Takviye gelecek. Adlî polisin adamları bu iş için biçilmiş kaftan. Bana birkaç saat verin, Komiser. Soruşturmanın bu bölümünü yürütmem için. Tek başıma.</p>

  <p>Crozier kadehini Karim'e doğru kaldırdı.</p>

  <p>— İster misin?</p>

  <p>Karim başını hayır anlamında salladı. Crozier kadehi bir dikişte boşaltıp, dilini şaklattı.</p>

  <p>— Saat akşam altıya kadar zamanın var. Buna rapor yazmak da dahil.</p>

  <p>Mağripli deri hışırtıları arasında çıkıp gitti.</p>
</body>
</html>
