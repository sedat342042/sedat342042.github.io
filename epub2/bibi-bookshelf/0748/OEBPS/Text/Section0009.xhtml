<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Beşinci Kısım</h2>

  <p>Asfalt yol sıkıcı göğün altında, kampüsün içinden kıvrılarak geçiyor, mavi ve paslanmış pencereli grimsi binaları birbirbirine bağlıyordu. Niémans arabasını yavaş sürüyor –üniversitenin bir planını elde etmişti– ve diğer binalardan ayrı bir yerdeki spor salonu yönünde ilerliyordu. Bir spor salonundan çok, sığınağa benzeyen betondan yapılmış yeni binayı bulması zor olmadı. Arabadan çıkıp, derin bir nefes aldı. İnce ve buz gibi soğuk bir yağmur yağıyordu.</p>

  <p>Kampüse ve bulunduğu yerden birkaç yüz metre ötede sıralanan binalara baktı. Annesi ve babası da öğretmendi, ama üniversitede değil, Lyon'un banliyösündeki küçük liselerde. Hemen hemen hiçbir şey hatırlamıyordu. Aile kozası kısa sürede bir güçsüzlük, bir yalan olarak görünmüştü gözüne. Kısa süre sonra tek başına mücadele etmesi gerektiğini, bunun da mümkün olduğunca erken olmasının iyi olacağını anladı. Daha on üç yaşındayken, öğrenimine yatılı devam etmek istedi. Bu gönüllü sürgünlüğü ona çok görmediler, ama hâlâ annesinin, yatak odası duvarının diğer tarafından gelen hıçkırıklarını hatırlıyordu. Kafasının içine kazınmış bir sesti bu hıçkırıklar, aynı zamanda da derisinin üzerinde sıcak ve ıslak bir duygu. Kaçtı.</p>

  <p>Dört yıl yatılı hayatı. Derslerin yanı sıra dört yıl yalnızlık ve beden eğitimi. O dönemdeki tüm umutları bir tek amaca, bir tek şeye yönelikti: ordu. On yedi yaşındaki parlak lise mezunu Pierre Niémans, subay okuluna başvurdu. Tabip binbaşı çürüğe ayrılacağını söyleyip, bunun sebebini açıkladığında, anlamıştı genç Niémans. Endişeleri öylesine belirgindi ki, en derin isteğine bile ihanet etmişlerdi. Daha o günlerde bile kaderinin boydan boya kanla kaplı, boşluksuz bir koridor olacağını, karanlıklar içinde köpeklerin uluyacağını biliyordu...</p>

  <p>Başka gençler psikologların kararını ses çıkarmadan dinler, çoktan vazgeçerlerdi kuşkusuz. Ama Pierre Niémans öyle yapmadı. İnat etti, beden eğitimine hız verdi, hırsı ve iradesini iki katına çıkardı. Genç Pierre asla asker olamayacaktı. Başka bir savaşı seçti: sokaklardaki savaşı, kötülüğe karşı verilen isimsiz mücadeleyi. Gücünü ve ruhunu zafersiz ve bayraksız bir savaşın emrine verecek, bu savaşı sonuna dek sürdürecekti. Polis olacaktı Niémans. Psişik testlerden geçebilmek, fiziksel dayanıklılığını güçlendirmek için, aylarca idman yaptı. Sonra da Cannes-Écluse'deki polis okuluna yazıldı. İşte şiddet dönemi o gün başlayacaktı: atış talimleri, olağanüstü başarılar. Niémans durmaksızın ilerliyor, güçleniyordu. Benzersiz bir polis oldu. İnatçı, şiddetli, kötü.</p>

  <p>Önce mahalle karakollarına atandı, sonra ileride BRİ<a href="../Text/Section0076.xhtml#Footnote0006" id="Feedback0006"><sup>[6]</sup></a> adını alacak birliğin keskin nişancıları arasına katıldı. Özel operasyonlar başlıyordu. İlk adamını öldürdü. O anda kendiyle barış ilan etti, kendi lanetine son bir kez baktı. Hayır, hiçbir zaman onurlu bir asker, değerli bir subay olamayacaktı. Onun yerine kendi korkularını asfaltın şiddeti ve nefretinde boğacak, kararlı ve heyecanlı bir kent savaşçısı gibi yaşayacaktı.</p>

  <p>Dağların eter kokusunu derin derin soludu. Yıllar önce ölmüş annesini düşündü. Sel sularının hızla akıp gittiği bir kanyona dönüşmüş geçmişini, önce çatlayıp sonra kaybolan, unutkanlık karşısında yitip giden anılarını düşündü.</p>

  <p>Birden, sanki bir düşteymiş gibi, belli belirsiz ayak sesleri duydu. Köpek kaslıydı, kısa tüyleri yağmurda parlıyordu. Parlak koyu renkli yuvarlak gözlerini Niémans'a dikmişti. Kıçını oynatarak yaklaştı. Komiser olduğu yerde kımıldamadan durdu. Köpek daha da yaklaştı, birkaç adım kalıncaya kadar. Islak burnu titriyordu. Sonra hırlamaya başladı. Gözleri parıldadı. Korkunun kokusunu almıştı. İnsandan sızan korkunun kokusunu.</p>

  <p>Niémans donup kalmıştı.</p>

  <p>Elleri ayakları, daha önce hiç bilmediği bir gücün etkisindeydi. Kanı, karnının bir yerindeki görünmez damardan çekilip gidiyor gibi. Köpek havladı, dudaklarını sıyırıp dişlerini gösterdi. Niémans olanları biliyordu. Korku, köpeğin hissettiği ve onda endişe ve düşmanlık yaratan kokulu moleküller yayıyordu. Korku, korkuyu doğuruyordu. Köpek havladı, boynunu çevirdi, dişlerini gıcırdattı. Polis tabancasını çekti.</p>

  <p>— Clarisse! Clarisse! Buraya gel!</p>

  <p>Niémans buzdan parantezin dışına çıktı. Kırmızı sisin ötesinde, gri kamyoncu kazağı giymiş adamı gördü. Hızla yaklaşıyordu.</p>

  <p>— Delirdiniz mi siz?</p>

  <p>Niémans kekeledi:</p>

  <p>— Polis. Çekilin. İtinizi de alın.</p>

  <p>Adam ne söyleyeceğini bilemez haldeydi.</p>

  <p>— Aman Tanrım. İnanamıyorum. Gel Clarisse, gel anacığım...</p>

  <p>Efendi ile iti kayboldu. Niémans tükürüğünü yutmaya çalıştı. Bir fırın kadar kuru gırtlağının kıvrımlarını hissetti. Kafasını salladı, tabancasını kılıfına yerleştirdi, binanın çevresini dolandı. Sola dönerken, düşünmeye çabaladı; psikiyatrını görmeyeli ne kadar olmuştu acaba?</p>

  <p>Spor salonunun ikinci köşesinde, kadını gördü.</p>

  <p>Fanny Ferreira açık kapının yanında durmuş, sert köpükten yapılmış kırmızı levhayı zımparalıyordu. Başkomiser, kadının elindekinin azgın sulardan inerken kullandığı şamandıra olduğunu düşündü.</p>

  <p>— Günaydın, dedi eğilerek.</p>

  <p>Sıcaklığına ve güvenine kavuşmuştu.</p>

  <p>Fanny gözlerini kaldırdı. En çok yirmi yaşında olmalıydı. Teni duru, saçları gürdü, şakaklarında dalga dalga kıvrılıyor, omuzlarına yoğun dalgalar halinde dökülüyordu. Yüzü karamsar ancak, yumuşak hatlıydı, ama gözlerindeki parlaklık rahatsız edici, hatta neredeyse ahlâksızdı.</p>

  <p>— Adım Pierre Niémans, başkomiser. Rémy Caillois cinayetini soruşturuyorum.</p>

  <p>— Pierre Niémans mı? diye yineledi, inanmıyormuş gibi. Olacak şey değil. İnanılmaz.</p>

  <p>Çenesinin ucuyla, yerdeki tranzistorlu küçük radyoyu gösterdi.</p>

  <p>— Biraz önce, haberlerde sizden bahsettiler. Daha dün gece, Parc-des-Princes yakınlarında iki katili tutukladığınızı söylediler. Bunun iyi bir şey olduğunu. İçlerinden birinin ağzını burnunu dağıttığınızı, bunun da o kadar iyi olmadığını. Yoksa aynı zamanda iki yerde birden mi bulunuyorsunuz?</p>

  <p>— Sadece bütün gece araba kullandım.</p>

  <p>— Burada ne arıyorsunuz? Buranın polisleri yetersiz mi?</p>

  <p>— Takviye olarak geldim, diyelim.</p>

  <p>Fanny yeniden elindekilerle ilgilenmeye başladı. Sert köpük levhayı önce ıslatıyor, sonra da iki eliyle zımparalamaya çalışıyordu. Vücudu tıknazdı ve sağlam görünüyordu. Giyimine özen gösterdiği söylenemezdi pek: neoprenden dalgıç tulumu, denizci parkası, açık renk deriden sıkıca bağlanmış dağcı postalları. Güneşin ışıkları sahnenin üzerini parlak bir aydınlıkla örtüyordu.</p>

  <p>— Şoku iyi atlatmışa benziyorsunuz, diye söze girişti Niémans.</p>

  <p>— Hangi şoku?</p>

  <p>— Şey... Cesedi...</p>

  <p>— Düşünmemeye çalışıyorum.</p>

  <p>— Söz etmekten rahatsız olur musunuz?</p>

  <p>— Buraya bunun için geldiniz, öyle değil mi?</p>

  <p>Niémans'a bakmıyordu. Elleri sert köpükten levha boyunca kalkıp kalkıp iniyordu. Hareketleri kesin ve kabaydı.</p>

  <p>— Cesedi nasıl buldunuz?</p>

  <p>— Her hafta sonu çağlayanlardan inerim... (elindeki levhayı gösterdi)... bunun gibi bir şeyle. İnişlerimden birini tamamlamıştım. Kampüsün yakınında doğal bir baraj vardır, kolayca yanaşmaya izin veren kayalık bir duvar. Levhayı sudan çıkarırken, cesedi gördüm.</p>

  <p>— Kayada mı?</p>

  <p>— Evet, kayada.</p>

  <p>— Yanlış. Oraya gittim. Kayayı görecek kadar bir yer yok orada. Oradayken kayanın içindeki, on beş metre yukarıdaki bir şeyi görmek imkânsız...</p>

  <p>Fanny zımpara kâğıdını bıraktı, ellerini silip bir sigara yaktı. Bu basit hareketler bile Niémans'ın şiddet duygularını kamçılamaya yetti.</p>

  <p>Genç kadın uzun mavi bir duman üfledi.</p>

  <p>— Ceset kayaların içindeydi. Ama ben onu kayada görmedim.</p>

  <p>— Ya nerede?</p>

  <p>— Nehrin sularında. Yansımasını. Gölün yüzeyinde beyaz bir leke.</p>

  <p>Niémans'ın yüz hatları gevşedi.</p>

  <p>— Tam düşündüğüm gibi.</p>

  <p>— Soruşturmanız için önemli mi bu?</p>

  <p>— Hayır. Ama kesin şeylerden hoşlanırım.</p>

  <p>Niémans biraz durdu, sonra yeniden konuştu:</p>

  <p>— Dağcılıkla da ilgileniyor musunuz?</p>

  <p>— Nereden anladınız?</p>

  <p>— Bilmem... Belki de bölgenin özelliklerinden. Üstelik çok... çok sporcu bir haliniz var. Genç kız dönüp kollarını vadiye hâkim dağlara doğru açtı. İlk kez gülümsüyordu.</p>

  <p>— İşte mülküm, Komiser! Grand Pic de Belledonne'dan Grandes Rousses'a kadar bütün dağları avucumun içi gibi bilirim. Akarsulardan inmiyorsam, dağlara tırmanıyorum demektir.</p>

  <p>— Size göre, o cesedi kayaların arasına sıkıştırmak için dağcı olmak mı gerekir?</p>

  <p>Fanny yeniden ciddileşti; sigarasının korlaşmış ucuna bakıyordu.</p>

  <p>— Şart değil, hayır. Kayalar neredeyse doğal basamaklar gibidir. Öte yandan böylesi bir yükü taşırken dengesini kaybetmemesi için, insanın gerçekten çok güçlü olması lazım.</p>

  <p>— Adamlarımdan biri katilin kayalığın diğer yanından, dik olmayan tarafından tırmandığını, sonra da cesedi bir iple sarkıttığını düşünüyor.</p>

  <p>— Yolu gereğinden fazla uzatırdı, bu dediğiniz. (Kadın biraz tereddüt ettikten sonra, sözlerini sürdürdü.) Bir de üçüncü bir yol var, oldukça basit bir yol, tabiî eğer tırmanma tekniklerinden az da olsa haberiniz varsa.</p>

  <p>— Sizi dinliyorum.</p>

  <p>Fanny sigarasını postalının tabanına bastırarak söndürdü, izmariti bir fiskeyle fırlattı.</p>

  <p>— Benimle gelin, dedi.</p>

  <p>Spor salonuna girdiler. Niémans içerideki loşluğa rağmen üst üste yığılmış minderleri, paralel barların dümdüz gölgelerini, sırıkları, düğümlü ipleri gördü. Fanny sağdaki duvara doğru yürürken, konuşmayı sürdürdü:</p>

  <p>— Burası benim yerim. Yaz boyunca, kimse ayak basmaz buralara.</p>

  <p>Bir tezgâhın üzerine asılı lambayı yaktı. Tezgâhın üzerinde çeşitli aletler, takozdan kelepçeye kadar türlü metal parçalar vardı. Fanny bir sigara daha yaktı. Niémans sordu:</p>

  <p>— Nedir bunlar?</p>

  <p>— Sikkeler, kabaralar, üçgenler, karabina halkaları; kısacası, dağcılıkta kullanılan malzemeler.</p>

  <p>— Yani?</p>

  <p>Fanny ağzındaki dumanı üfledi, bu kez art arda hıçkırıyormuş gibi yaptı.</p>

  <p>— Yani, Komiser Bey, böylesi aletlere sahip olup, nasıl kullanılacaklarını bilen bir katil, nehrin kıyısındaki bir cesedi kolayca kayaya çıkarabilir.</p>

  <p>Niémans kollarını kavuşturup sırtını duvara dayadı. Fanny sigarasını dudaklarının arasına kıstırıp, aletleri karıştırdı. Bu zararsız hareket, komiserin arzusunu kamçıladı. Bu kız hoşuna gidiyordu, ötesi yok.</p>

  <p>— Size söylemiştim, dedi Fanny. Kayalığın o yüzü doğal basamak gibidir. Dağcılığı bilen, hatta sadece trekkinge alışık biri için, cesedi kıyıda bırakarak oraya çıkmak, çocuk oyuncağı.</p>

  <p>— Peki, sonra?</p>

  <p>Fanny üstü delik dolu, yeşil ve parlak bir makara aldı.</p>

  <p>— Sonra, sonra bunu kayaya takarsınız, yarığın üzerinde bir yere.</p>

  <p>— Kayaya mı! Nasıl? Çekiçle mi? Çok zaman almaz mı?</p>

  <p>Genç kadın sigara dumanları arasından cevap verdi:</p>

  <p>— Dağcılık bilginiz sıfırdan da beter, Komiser. (Tezgâhın üzerinden vidalı takozları aldı.) Bunlara <i>spit</i> denir, kayaya yerleştirilir bunlar. Bunun gibi bir matkapla (siyah ve yağlı bir aleti işaret ediyordu) birkaç saniyede herhangi bir kayaya istediğiniz kadar spit saplayabilirsiniz. Sonra makaranızı takar, cesedinizi çekersiniz. Dar ve zor yerlere çanta çıkarmak için bu yöntem kullanılır.</p>

  <p>Niémans dudaklarını kuşkuyla büktü.</p>

  <p>— Oraya çıkmadım, ama bana kalırsa yarık çok dar. Katilin o dar yere girip, hiç gerilmeden sadece kol gücüyle cesedi nasıl çektiğine aklım ermedi doğrusu. Ya da yine aynı şüpheli profili: bir dev.</p>

  <p>— Yarıktan çekmekten söz eden kim? Dağcının cesedi yukarıya çekmek için yapacağı tek bir şey vardı: karşı ağırlık kullanmak, bunun için de makaradan sarkan diğer uca asılıp, aşağıya inmek. O zaman ceset kendi kendine yükselir.</p>

  <p>Komiser birden kullanılan yöntemi anladı, ne denli basit olduğunu görüp, gülümsedi.</p>

  <p>— Yine de katilin maktulden daha ağır olması gerekiyor, öyle değil mi?</p>

  <p>— Ya da eşit olması: kendinizi boşluğa bıraktığınızda ağırlığınız artar. Cesedi bir kez yukarı çıkardıktan sonra, sizin katil kayalardaki basamakları kullanarak çıkmış, sonra da kurbanını o gösterişli mezarına tıkmıştır.</p>

  <p>Komiser bir kez daha masanın üzerindeki halkalara, takozlara ve makaralara baktı. Bir hırsızın avadanlıklarını düşündü, ama bu kez özel bir hırsızın, yükseklik ve yerçekimi kurallarını hiçe sayan bir hırsızın.</p>

  <p>— Böylesi bir çalışma, ne kadar sürer?</p>

  <p>— Benim gibi biri için, on dakika.</p>

  <p>Niémans başıyla onayladı: katilin profili belirmeye başlamıştı. Dışarı çıktılar. Güneş bulutların arasından sızıyor, dağların tepelerini kristalimsi bir aydınlığa boğuyordu. Niémans yeniden sordu:</p>

  <p>— Bu fakültede öğretim üyesi misiniz?</p>

  <p>— Jeoloji.</p>

  <p>— Başka?</p>

  <p>— Bir sürü disiplinle uğraşıyorum: taşların sınıflandırılması, tektonik kırılmalar, bir de buzullar; buzulların gelişimi.</p>

  <p>— Oysa çok genç görünüyorsunuz.</p>

  <p>— Doktoramı yirmi yaşında verdim. Daha o zaman başasistandım. Fransa'nın en genç doktoruydum. Şimdi yirmi beş yaşındayım ve profesörüm.</p>

  <p>— Tam bir inek, yani.</p>

  <p>— Doğru. Tam bir inek. Burada, Guernon'da emekli profesör torunu, emekli profesör kızı.</p>

  <p>— Yani birliğin üyesisiniz.</p>

  <p>— Hangi birliğin?</p>

  <p>— Adamlarımdan biri bir ara Guernon'da öğrenim görmüş. Bana üniversitede, fakülte profesörlerinin çocuklarından oluşan, seçkin ve kendine özgü bir grup olduğunu anlattı.</p>

  <p>Fanny başını kurnazca salladı.</p>

  <p>— Ben bunu daha çok büyük bir aile olarak adlandırırdım. Sözünü ettiğiniz çocuklar fakültede, eğitim ve kültür ortamında büyüyor. Sonra, mükemmel dereceler elde ediyorlar. Bu da doğal, öyle değil mi?</p>

  <p>— Sportif alanda bile mi?</p>

  <p>Fanny kaşlarını kaldırdı.</p>

  <p>— Bu da, dağ havasına bağlı olmalı.</p>

  <p>Niémans devam etti:</p>

  <p>— Kuşkusuz Rémy Caillois'yı tanırdınız. Nasıl biriydi?</p>

  <p>Fanny tereddütsüz cevap verdi:</p>

  <p>— Yalnız biri. İçine kapanık. Hatta soğuk. Çok parlak biri. Baş döndürecek kadar iyi yetişmiş. Burada bir söylenti vardır... Kütüphanedeki bütün kitapları okumuş olduğu anlatılır.</p>

  <p>— Sizce bu söylentide bir gerçek payı olabilir mi?</p>

  <p>— Bilemem. Yine de kütüphaneyi avucunun içi gibi bilirdi. Babası da fakültenin başkütüphanecisiydi.</p>

  <p>Niémans birkaç adım attı.</p>

  <p>— Bunu bilmiyordum. Caillois'lar, bahsettiğiniz "büyük ailenin" üyesi miydi?</p>

  <p>— Tabiî ki değillerdi. Tam tersine, Rémy bu fikre bile karşıydı. Bütün eğitimine rağmen, beklediği sonuca bir türlü ulaşamadı. Bana kalırsa... yani, belki de demek istiyorum, bizi kıskanıyordu.</p>

  <p>— Uzmanlık dalı neydi?</p>

  <p>— Galiba felsefe. Tezini tamamlamak üzereydi.</p>

  <p>— Hangi konuda?</p>

  <p>— Hiçbir fikrim yok.</p>

  <p>Komiser sustu. Güneşin giderek aydınlattığı dağlara dikti gözünü. Gözleri kamaşmış devlere benziyordu dağlar.</p>

  <p>— Babası, diye girişti söze, hayatta mı?</p>

  <p>— Hayır. Kayboldu. Birkaç yıl önce. Bir dağcılık kazası.</p>

  <p>— O konuda kuşkulu bir şey var mı?</p>

  <p>— Neler de düşünüyorsunuz? Çığ altında kalıp, öldü. 93'te, Grande Lance d'Allemond'daki çığ düşmesinde. Ne de olsa polissiniz, tabiî.</p>

  <p>— İki dağcı kütüphane görevlisi var. Bir baba ile oğlu. İkisi de dağda ölmüş. Bu kadar rastlantının altını çizmek gerekmez mi?</p>

  <p>— Rémy'nin dağda öldüğü kesin değil ki.</p>

  <p>— Haklısınız. Oysa cumartesi sabahı, dağda yürümeye gitmişti. Anlaşılan dağdayken, katille karşılaştı. Belki de rotasını bilen biriydi katil...</p>

  <p>— Rémy hiç belirli bir rota izleyeceklerden değildi. Hele yolunu başkalarına açıklamak, hiç. Çok... çok gizlilik düşkünü biriydi.</p>

  <p>Niémans eğildi.</p>

  <p>— Teşekkürler, Küçükhanım. Cümleyi ezbere biliyorsunuzdur: eğer aklınıza bir ayrıntı gelirse... beni bu numaralardan birinden bulabilirsiniz.</p>

  <p>Niémans cep telefonunun ve rektörün üniversitede ayırdığı odanın numaralarını verdi. Jandarma karakolundan çok, fakültede bulunmayı tercih etmişti. Mırıldandı:</p>

  <p>— Görüşmek üzere.</p>

  <p>Genç kadın gözlerini kaldırmadı. Niémans uzaklaşmak üzereyken sordu:</p>

  <p>— Bir soru sorabilir miyim?</p>

  <p>Kristalimsi gözbebeklerini komisere dikmişti. Niémans rahatsızlık hissetti. Gözbebekleri fazla açık renkliydi. Cam gibi, kırağı gibi keskin.</p>

  <p>— Sizi dinliyorum, diye cevap verdi.</p>

  <p>— Radyoda... şey diyorlardı... Jacques Mesrine'i öldürenlerden olduğunuzu?</p>

  <p>— Gençtim. Ama evet, doğru.</p>

  <p>— Merak ediyorum da... Sonra, sonra insan ne hissediyor?</p>

  <p>— Neden sonra?</p>

  <p>— Böyle bir şeyden.</p>

  <p>Niémans genç kadına doğru birkaç adım attı. Fanny içgüdüsel olarak geri çekildi. Yine de gözlerini cesaretle kaldırdı, meydan okurcasına baktı.</p>

  <p>— Sizinle gevezelik etmekten hep zevk alacağım, Fanny. Ama bundan söz ettiğimi hiç duyamayacaksınız. Ne de o gün kaybettiklerimden.</p>

  <p>Genç kadın bakışlarını indirdi. Kısık bir sesle konuştu:</p>

  <p>— Anlıyorum.</p>

  <p>— Hayır, anlamıyorsunuz. Bu da sizin şanslı olduğunuzu gösterir.</p>
</body>
</html>
