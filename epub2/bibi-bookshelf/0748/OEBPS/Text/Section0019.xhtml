<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>On Üçüncü Kısım</h2>

  <blockquote style="margin: 20px 0 20px 40px; border: none; padding: 0px;">
    <p>"Vücudu iki büklüm olmuş kurbanın yandan görünüşü. Derinin altında, düğüm düğüm olmuş kaslar. Yer yer mavileşmiş, solgun deriyi parçalamış kararmış ve çürümüş yaralar."</p>
  </blockquote>

  <p>Çalıştığı odaya dönen Niémans Rémy Caillois'nın cesedinin polaroid makineyle çekilmiş fotoğraflarını inceliyordu.</p>

  <blockquote style="margin: 20px 0 20px 40px; border: none; padding: 0px;">
    <p>"Yüzün önden görünüşü. Göz çukurlarının kara delikleri üzerinde, aralık gözkapakları."</p>
  </blockquote>

  <p>Paltosu sırtında, kurbanın çektiği korkunç acıyı düşünüyordu. O masum bölgeden fırlayıp çıkan korkunç şiddeti. Kendi kendine itiraf etmese de, daha kötüsünün olmasından korkuyordu. Başka bir cinayet, belki. Ya da günlerin ve korkunun süpürüp yok edeceği, herkesin unutmasına yol açacak, cezasız kalmış bir suç.</p>

  <p><br /></p>

  <p>Maktulün elleri. Önce üstten, sonra alttan çekilmiş fotoğraflar. İnce ve zarif eller. Parmak izi yok. Bileklerde kesik izleri. Pütürlü. Siyahlaşmış. Mineral.</p>

  <p><br /></p>

  <p>Niémans iskemlesini ters çevirdi, sırtını duvara yasladı. Ellerini ensesinde kenetleyip, kendi sözlerini hatırladı: "Bir soruşturmanın bütün ayrıntıları, bir ayna gibidir. Ve katil de kör noktalardan birinde saklıdır." Kafasından bir inancı söküp atamıyordu: Caillois rasgele seçilmiş biri değildi. Ölümü, geçmişiyle ilişkiliydi. Tanıdığı biriyle. Yaptığı bir şeyle. Araladığı bir sırla.</p>

  <p>Ama ne?</p>

  <p>Caillois çocukluğundan beri hayatını bir üniversitenin kütüphanesinde geçirmişti. Her hafta sonu da vadiye hâkim yalnızlıklara dalıp kayboluyordu. Böylesi bir infazı hak etmek için, nasıl bir sır öğrenmiş olabilirdi?</p>

  <p>Niémans kurbanın geçmişini kısaca araştırma gereği duydu. İster içgüdü deyin, ister meslek tutkusu, işe Sophie Caillois'yla karşılaşmasında dikkatini çeken bir ayrıntıyla başladı.</p>

  <p>Birkaç telefon konuşmasından sonra, İsère Bölgesi gençlerinin üç günlük eğitim için gittikleri, Lyon yakınlarındaki 14. Piyale Alayı'na telefonla ulaştı. Kimliğini söyleyip arama nedenini açıkladıktan sonra, arşiv bölümüne bağlandı, doksanlı yıllarda çürüğe ayrılan Rémy Caillois'nın dosyasını çıkartmayı başardı.</p>

  <p>Niémans önce bilgisayar tuşlarının tıkırtısını, sonra da odada ayak seslerini, en sonunda da sayfaların hışırtısını duydu. Arşiv memuruna sordu:</p>

  <p>— Dosyanın sonucunu okuyun bana.</p>

  <p>— Buna yetkim var mı, bilmiyorum... Gerçekten de komiser olduğunuzu nereden bileceğim?</p>

  <p>Niémans içini çekti.</p>

  <p>— Guernon Jandarma Karakolu'nu arayın. Yüzbaşı Barnes'ı isteyin ve...</p>

  <p>— Tamam. Tamam. Okuyorum. (Sayfaları karıştırdı.) Ayrıntıları, test sonuçlarını falan geçiyorum. Sizin sorduğunuz adam hakkında verilen karar, P4 uyarınca çürüğe ayrıldığı, "akut şizofreni". Psikiyatr sayfanın dibine el yazısıyla bir şey eklemiş... Şöyle diyor: "Tedavi mecburiyeti" bu sözlerin altını çizmiş. Sonra da eklemiş: "Guernon Hastanesi'yle temas kurulacak." Bana kalırsa, şu sizin adam oldukça ciddi bir vaka, çünkü genellikle...</p>

  <p>— Doktorun adı var mı?</p>

  <p>— Tabiî, Tabip Binbaşı Yvens.</p>

  <p>— Hâlâ garnizonda mı görevli?</p>

  <p>— Evet. Yukarıda.</p>

  <p>— Bağlayın.</p>

  <p>— Ben... Peki. Ayrılmayın.</p>

  <p><br /></p>

  <p>Telefondan önce askerî bir marş, sonra da fa anahtarıyla ayarlanmış gibi ciddi bir ses duyuldu. Niémans kendini tanıttı, gerekli açıklamaları yaptı. Dr. Yvens kuşkuluydu. Sonunda sordu:</p>

  <p>— Sorduğunuz kişinin adı neydi?</p>

  <p>— Caillois Rémy. Beş yıl önce, P4 uyarınca çürüğe ayırdınız. Akut şizofreni. Hatırlayabilmeniz mümkün mü? Eğer hatırlıyorsanız, size göre delilik numarası yapıp yapmadığını soracaktım.</p>

  <p>Ses itiraz etti:</p>

  <p>— Böylesi belgeler gizlidir.</p>

  <p>— Cesedi bir kayalıkta bulundu. Gırtlağı kesik. Gözleri çalınmış. İşkence izleri. Sorgu Hâkimi Bernard Terpentes beni bu iş için Paris'ten getirtti. Sizi doğrudan arayabilir, ama bu da gereksiz zaman kaybına neden olur. Caillois'yı hatırlayıp...</p>

  <p>— Hatırlıyorum, diye sözünü kesti Yvens. Bir hasta. Bir çılgın. En ufak bir kuşku yok.</p>

  <p>Kendine itiraf etmiyordu ama, Niémans bekliyordu bu cevabı, duyunca şaşırmadı. Tekrarladı:</p>

  <p>— Numara olmasın?</p>

  <p>— Hayır. Sahtekârlarla her yıl karşılaşırım. Kafaları düzgün çalışanlar, gerçek delilerden çok daha fazla hayal kurarlar. Akıllarına geleni söylerler, olmayacak nöbetler uydururlar. Gerçek hastaları belirlemek kolaydır. Onlar, deliliklerine sıkı sıkıya bağlıdırlar. O delilikle törpülenmiş gibi, başka bir şey düşünmezler, onu takıntı haline getirmişlerdir. Deliliğin bile bir mantığı vardır... Rémy Caillois hastaydı. Tıp fakültesinde incelenecek bir vaka.</p>

  <p>— Deliliğinin belirtileri nelerdi?</p>

  <p>— Düşüncelerinde ikilik. Dış dünyayla ilişki kaybı. Suskunluk. Şizofreninin klasik belirtileri.</p>

  <p>— Doktor, bu adam Guernon Üniversitesi'nde kütüphaneciydi. Her gün, yüzlerce öğrenciyle karşı karşıyaydı ve...</p>

  <p>Doktor güldü.</p>

  <p>— Delilik anlık bir süreçtir, Komiser. Çoğu zaman başkalarının gözünden kaçmayı, zararsız bir kişilik görüntüsünün gerisine saklanmayı becerir. Bunu en az benim kadar biliyor olmalısınız.</p>

  <p>— Oysa bana bu deliliğin açıkça belirgin olduğunu söylediniz.</p>

  <p>— Bu konuda tecrübem var. Belki de Caillois sonradan kendini denetlemeyi öğrenmiştir.</p>

  <p>— Neden "tedavi mecburiyeti" diye yazmak gereği duydunuz?</p>

  <p>— Ona kendisini tedavi ettirmesini öğütledim. Hepsi bu.</p>

  <p>— Siz, kendi açınızdan Guernon Hastanesi'yle temas kurdunuz mu?</p>

  <p>— Doğrusunu isterseniz, hatırlamıyorum. Olay ilginçti, ama hastaneyi uyardığımı pek sanmıyorum. Bilirsiniz, eğer kişi...</p>

  <p>— "İlginçti" dediniz, yanlış duymadım, değil mi?</p>

  <p>Doktor içini çekti.</p>

  <p>— Bu insan, kendi kişiliğinin ikiye bölündüğü çok katı ve yüksek duvarlı bir dünyada yaşıyordu. Kuşkusuz başkalarının gözünde davranışlarıyla belirli bir esneklik gösteriyordu, ama tam anlamıyla düzen ve ayrıntı takıntısı vardı. Duygularından her biri somut bir şekille, ayrı bir kişilikle özdeşleşiyordu. Kendi başına bir orduydu yani. Bana göre, heyecanlandırıcı bir vakaydı.</p>

  <p>— Tehlikeli miydi?</p>

  <p>— Kuşkusuz evet.</p>

  <p>— Ve gitmesine izin verdiniz?</p>

  <p>Bir sessizlik oldu. Sonra:</p>

  <p>— Bakın, serbestçe dolaşan deliler...</p>

  <p>— Doktor, dedi Niémans daha yumuşak bir sesle, bu adam evliydi.</p>

  <p>— Öyleyse, karısına acıyorum.</p>

  <p>Niémans telefonu kapadı. Duydukları, önünde yeni ufuklar açmıştı. Ama huzursuzluğunu da artırıyordu.</p>

  <p>Yeni bir ziyaret yapmaya karar verdi.</p>

  <p><br /></p>

  <p>— Bana yalan söylediniz!</p>

  <p>Sophie Caillois kapıyı kapatmaya çalıştı, ama Niémans dirseğini aralıktan sokmuştu bile.</p>

  <p>— Neden kocanızın hasta olduğunu söylemediniz?</p>

  <p>— Hasta mı?</p>

  <p>— Şizofren. Uzmanlara göre, kapatılmayı gerektirecek kadar.</p>

  <p>— Alçak.</p>

  <p>Dudakları sıkılı kadın kapıyı kapatmaya çalıştı ama, Niémans kolayca direndi. Dümdüz saçlarına, gevşek ilmikli kazağına rağmen, kadın her zamankinden güzel görünüyordu.</p>

  <p>— Hâlâ anlayamıyor musunuz? diye haykırdı. Bir katili arıyoruz. Bir neden arıyoruz. Belki de Rémy Caillois, canavarca öldürülmesinin nedenini açıklığa kavuşturacak davranışta bulundu, bir hata yaptı. Belki, kendinin bile hatırlayamadığı bir şey. Rica ediyorum... bana sadece siz yardım edebilirsiniz!</p>

  <p>Sophie Caillois'nın gözleri fal taşı gibi açılmıştı. Yüzünün tüm güzelliği, asabice ürperen ince çizgilerde iyice belirginleşiyordu. Özellikle de kusursuz kaşları, bu güzelliği daha gözkamaştırıcı ve dokunaklı kılıyordu.</p>

  <p>— Siz çıldırmışsınız.</p>

  <p>— Geçmişini öğrenmem gerek...</p>

  <p>— Siz çıldırmışsınız.</p>

  <p>Kadın titriyordu. Niémans ona aldırmadan gözlerini indirdi. Kazağın ilmiklerini geren köprücükkemiklerinin çıkıntısına dikkatle baktı. Yün örgünün arasından, sutyenin askısını gördü. Birden, ani bir hareketle, kadının bileğini tutup kolunu sıyırdı. Kadının kolu mavimsi lekelerle kaplıydı. Niémans kükredi:</p>

  <p>— Sizi dövüyordu.</p>

  <p>Komiser gözlerini koyu lekelerden uzaklaştırdı ve Sophie Caillois'nın gözlerine dikti.</p>

  <p>— Sizi dövüyordu! Kocanız hastaydı. Kötülük yapmaktan, acı çektirmekten hoşlanıyordu. Bundan eminim. Bir suç işledi. Kuşkularınız olduğundan da eminim. Bildiklerinizin onda birini bile anlatmıyorsunuz.</p>

  <p>Kadın, komiserin yüzüne tükürdü. Niémans sendeleyerek geri çekildi.</p>

  <p>Sophie Caillois bundan yararlanarak kapıyı kapattı. Niémans kapıya yüklenirken, kilitler bir dizi tıkırtıyla döndü. Koridorda kapılar açıldı, yatılı öğrenciler endişeli gözlerle bakmaya başladı. Komiser kapının pervazına bir tekme indirdi.</p>

  <p>— Tekrar geleceğim! diye bağırdı.</p>

  <p>Yeniden etrafa sessizlik hâkim olmuştu.</p>

  <p>Niémans son bir yumruk daha atıp bir dizi yankıya neden oldu, sonra birkaç saniye kıpırdamadan bekledi.</p>

  <p>Kadının hıçkırıklarla bölünen sesi, sanki bir mağaranın derinliklerinden geliyormuş gibi boğuktu.</p>

  <p>— Siz çıldırmışsınız.</p>
</body>
</html>
