<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Otuz Üçüncü Kısım</h2>

  <p>Gerçek yavaş yavaş somutlanıyordu.</p>

  <p>Alev yutucuya göre, dört kez karşılaştığı çocuk, özenle erkeğe benzetilmeye çalışılmış bir kızdı. Kısa kesilmiş saçlar, uygun elbiseler, erkek çocuk davranışları. Adamda en küçük bir kuşku bile yoktu: "Bana hiç kız olduğunu söylemedi... Bu onun sırrıydı, çaktın mı? Ama ben hemen bir şeylerin topal gittiğini anladım. Her şeyden önce, çok güzeldi. Gerçek bir afet. Sonra, bir de sesi vardı tabiî, bir de vücudu. On ikisinde falan olmalıydı. Bazı yerlerinde başlayan değişiklikler göze çarpıyordu. Başka dalgalar da vardı. Gözlerine, gözbebeklerinin rengini değiştiren zamazingolar takıyordu. Simsiyah gözleri vardı, mürekkep gibi, ama yapay gözlerdi onunkiler. Çocuktum, ama farkındaydım işin. Üstelik hep gözlerinin ağrıdığından yakınıyordu. Kafasının derinliklerine kadar giden sancılar, öyle diyordu..."</p>

  <p>Karim bütün öğeleri bir araya topluyordu. Jude'ün annesi çocuğunu yok etmek isteyen iblislerden çok korkuyordu. Muhtemelen bu sebeple bir kentten ayrılmış, soluğu Sarzac'ta almıştı. Bu şehirde, Karim bunu daha önce düşünmeliydi, yeni bir kimlik almış, çocuğunun adını değiştirmiş, bununla da yetinmeyerek daha önemli bir karar almış, cinsiyetini bile değiştirmişti. Artık birinin onları bulup tanıması imkânsızdı. Ne var ki iki yıl sonra, iblisler yeni hayatlarına da musallat oldular, onları bu yeni şehirde, Sarzac'ta buldular. Hâlâ çocuğun peşindeydiler, ulaşmaları da an meselesiydi.</p>

  <p>Kızı ele geçirmeleri.</p>

  <p>Anne paniğe kapılmıştı. Belgeleri, tüm kayıtları yok etmiş, kızının sahte adı da dahil, adını taşıyan bütün dosyaları ortadan kaldırmıştı. Özellikle de fotoğrafları, çünkü kesin olan bir şey vardı: yeni adını bilmiyor olsalar da, çocuğun yüzünü tanıyordu o iblisler. Aradıkları da, o yüzdü zaten; kanıt olarak, ipucu olarak. Bu yüzden, hiç olmazsa başlangıçta, peşine düştükleri yüzü bulabilmek için, sınıf fotoğraflarıyla yetinmek zorundaydılar. İyi de, bu iblisler nereden geliyordu? Ve, kimdi bunlar?</p>

  <p>Karim genç alev yutucuya sordu:</p>

  <p>— O küçük kız, sana hiç iblislerden söz etti mi?</p>

  <p>Genç panayırcı hâlâ elindeki meşaleyle oynuyordu.</p>

  <p>— İblisler mi? Hayır. İblisler... (sırıtarak meslektaşlarını gösterdi) biziz. Üstelik Jude, fazla konuşkan değildi. Söyledim ya, çocuktuk o zamanlar. Ona sadece alev püskürtmeyi öğrettim...</p>

  <p>— İlgileniyor muydu?</p>

  <p>— Hayran mıydı, demek istiyorsun. Alev yutmayı, püskürtmeyi öğrenmek istiyordu... sanki kendini korumak için. Öylesine tuhaf bir çocuktu ki...</p>

  <p>— Annesi hakkında hiçbir şey anlatmadı mı?</p>

  <p>— Hayır. Onu görmedim bile... Jude benimle bir ya da iki saat kalıyordu, sonra hop, kayboluveriyordu... Külkedisi gibi. Böyle birkaç kez kayboldu, bir keresinde de hiç dönmedi...</p>

  <p>— Hatırladığın başka bir şey yok mu? Bana yardımcı olabilecek bir ayrıntı, dikkatini çeken bir tuhaflık?</p>

  <p>— Hayır.</p>

  <p>— Adı, mesela... Gerçek adını hiç söylemedi mi?</p>

  <p>— Hayır, ama üzerinde ısrarla durduğu bir şey vardı...</p>

  <p>— Neymiş?</p>

  <p>— Ben adını öğrenir öğrenmez, İngiliz aksanıyla, Beatles'ın şarkısında olduğu gibi, "Cud" dedim ona. Bu kadarı bile öfkeden gözünün dönmesine yetiyordu. Ona, Fransız aksanıyla "Jüd" dememi istiyordu. O küçük ağzı hâlâ gözümün önünde: "Jüd."</p>

  <p>Genç panayırcı, derinlerden geldiği belli olan bir tebessümle güldü; gözkapaklarının altında gözyaşları birikmişti. Karim, ejderhanın küçük kıza çılgın gibi âşık olduğunu anladı. Soru sorma sırası alev yutucudaydı şimdi:</p>

  <p>— Bir soruşturma mı yapıyorsun? Neden? Ona ne oldu? Şimdi, yaklaşık...</p>

  <p>Karim dinlemiyordu bile. Sahte bir kimlikle, iki yıl okula gitmek zorunda kalan küçük Jude'ü düşündü. Annesi okula yazdırırken, çocuğunun belgelerini nasıl değiştirmişti? Herkesin, özellikle de çocukla her gün yan yana olan öğretmenin karşısında, oğlunun bir kız olduğu masalını nasıl sürdürebilmişti?</p>

  <p>Birden, kafasında bir şimşek çaktı. Gözlerini kaldırıp, meşale adama sordu:</p>

  <p>— Buralarda bir telefon var mı?</p>

  <p>— Bizi ne sandın? Sokak serserisi mi? Peşimden gel.</p>

  <p>Abdouf adamın peşine düştü.</p>

  <p>Panayırcı, Karim'i, kum pistin ucundaki, ahşap kulübenin önünde bıraktı. Küçük bir taburenin üzerinde bir telefon vardı. Polis teğmeni, Jean-Jaurès Okulu'nun müdiresinin numarasını çevirdi. Rüzgâr çadırın altında şiddetle kükrüyordu. Uzakta, alev yutucuları görebiliyordu. Üç zil sesi duyuldu, sonra bir erkek sesi telefona cevap verdi.</p>

  <p>— Müdire Hanım'la görüşmek istiyorum, dedi Karim, heyecanını dizginlemeye çalışarak.</p>

  <p>— Kim arıyor?</p>

  <p>— Teğmen Karim Abdouf.</p>

  <p>Birkaç saniye sonra, ahizede kadının soluk soluğa nefesi duyuldu. Polis teğmeni hiçbir girizgâha gerek duymadı:</p>

  <p>— Hatırlıyor musunuz, 1982 yılının sonunda Sarzac'tan ayrılan öğretmenden söz etmiştiniz bana?</p>

  <p>— Tabiî hatırlıyorum.</p>

  <p>— 1981'de birinci sınıfa, 1982'de ikinci sınıfa baktığını söylemiştiniz.</p>

  <p>— Doğru.</p>

  <p>— Yani Jude İtero'yu her iki sınıfta da okuttu, değil mi?</p>

  <p>— Evet. İşe böyle de bakılabilir, ama size daha önce de söylemiştim, bir öğretmenin, aynı sınıfla...</p>

  <p>— Adı neydi öğretmenin?</p>

  <p>— Bir dakika bekleyin, bakmam gerek.</p>

  <p>Müdire kâğıtları karıştırdı.</p>

  <p>— Fabienne Pascaud.</p>

  <p>Bu ad Karim için hiçbir anlam ifade etmiyordu tabiî. Üstelik, çocuğun takma adıyla da arasında ses benzerliği bile yoktu. Her yeni bilgiden sonra, kafasını bir yerlere vuruyordu hâlâ. Yine de sordu:</p>

  <p>— Kızlık adını biliyor musunuz?</p>

  <p>— İyi ama, kızlık adı bu.</p>

  <p>— Evlenmemiş mi?</p>

  <p>— Duldu. En azından, kayıtlardan gördüğüm bu. Tuhaf. Yeniden ilk adına dönmüş.</p>

  <p>— Kocasının soyadı neymiş?</p>

  <p>— Bir dakika... Hah, buldum: Hérault. H.É.R.A.U.L.T.</p>

  <p>Yeni bir çıkmaz. Karim yanlış yoldaydı.</p>

  <p>— Tamam. Teşekkür ederim, ben...</p>

  <p>Yeni bir kıvılcım. Eğer haklıysa, eğer o kadın gerçekten de Jude'ün annesiyse, küçük kızın soyadı, başlangıçta Hérault olmuş olmalıydı. Adı da...</p>

  <p>Karim alev yutucunun küçük kızın adının söylenmesi konusunda anlattıklarını hatırladı. Kızcağız adının yazıldığı gibi okunmasında, Fransız usulü telaffuz edilmesinde ısrar ediyordu. Neden? Asıl adını hatırlattığı için mi? Küçük kızken kullandığı adı?</p>

  <p>Karim telefona doğru soludu:</p>

  <p>— Bir dakika bekleyin.</p>

  <p>Diz çöktü, sinirden titreyen bir elle kumun üzerine her iki adı büyük harflerle, alt alta yazdı:</p>

  <blockquote style="margin: 20px 0 20px 40px; border: none; padding: 0px;">
    <p>FABİENNE HÉRAULT<br />
    JUDE İTERO</p>
  </blockquote>

  <p>Son iki hecede aynı ses, aynı ton vardı. Birkaç saniye düşündü, sonra tozun üzerine yazdıklarını eliyle sildi. Yeniden, bu kez heceleri ayırarak yazdı:</p>

  <blockquote style="margin: 20px 0 20px 40px; border: none; padding: 0px;">
    <p>JU-Dİ-TE-RO</p>
  </blockquote>

  <p>Sonra da :</p>

  <blockquote style="margin: 20px 0 20px 40px; border: none; padding: 0px;">
    <p>JUDİTH HÉRAULT</p>
  </blockquote>

  <p>Muzaffer bir çığlık atmamak için kendini zor tuttu. Jude İtero'nun asıl adı Judith Hérault'ydu.<a href="../Text/Section0076.xhtml#Footnote0008" id="Feedback0008"><sup>[8]</sup></a> Küçük erkek çocuk, aslında güzel bir küçük kızdı. Annesi de öğretmeni. İzleri daha da karıştırmak için kızlık soyadına dönmüş, çocuğu daha da zora koşmamak ya da yeni kimliğiyle yanlışlıklar yapmamak için olacak, adını bir erkek adına uyarlamıştı.</p>

  <p>Karim yumruklarını sıktı. İşlerin bu şekilde düzenlenmiş olduğundan emindi. Kadın, okulda çalıştığı, orada bulunduğu için çocuğunun kimliğini değiştirebilmişti. Bu varsayım her şeyi açıklıyordu: kadının Sarzac'ta herkesi kolaylıkla kandırmasını, resmî belgeleri çalarken hiçbir güçlükle karşılaşmamasını. Titrek bir sesle, müdireye sordu:</p>

  <p>— Eğitim Müdürlüğü'nden, o öğretmen hakkında ayrıntılı bilgiler alabilir misiniz?</p>

  <p>— Bu akşam mı?</p>

  <p>— Bu akşam, evet.</p>

  <p>— Ben... Evet, onları tanıyorum. Mümkün. Ne öğrenmek istiyorsunuz?</p>

  <p>— Fabienne Pascaud-Hérault'nun Sarzac'tan sonra nereye yerleştiğini bilmek istiyorum. Bir de kente gelmeden önce nerede oturduğunu. Onu tanımış olanları da bulmaya çalışın. Cep telefonunuz var mı?</p>

  <p>Kadın "Evet" dedi, numarayı verdi. Hafifçe şaşırmışa benziyordu. Karim devam etti:</p>

  <p>— Bizzat müdürlüğe gidip bu bilgileri almanız, ne kadar sürer?</p>

  <p>— Çok çok iki saat.</p>

  <p>— Cep telefonunuzu yanınıza alın. Sizi iki saat sonra ararım.</p>

  <p>Karim kulübeden çıktı, yeniden danslarına başlamış alev yutucuları eliyle selamladı.</p>
</body>
</html>
