<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Sekizinci Kısım</h2>

  <p>Güneş Sarzac üzerinde yükseliyordu. Kötü bir nekahat dönemi kadar solgun, ılık bir ekim güneşi. Karim eski Peugeot'suna binmiş, devriye arabasını izliyordu. O saatte hâlâ beyaz kıpırtılı ışıkların göründüğü ölü kentten geçtiler.</p>

  <p>Sarzac ne eski küçük bir kasaba, ne de çağdaş bir kentti. Belirgin bir özellik göstermeyen, ne zaman yapıldıkları belirsiz binaları ya da çirkin yapılarıyla bir ova boyunca uzanıyordu. Sadece kent merkezinde, küçük bir fark vardı; merkezi bir uçtan diğerine geçen, eski taş sokakları kateden küçük bir tramvay. Karim buradan her geçtiğinde, nedenini anlamadan, İsviçre ya da İtalya'yı düşünüyordu. Ne İsviçre'ye, ne de İtalya'ya gitmişti oysa.</p>

  <p>Jean-Jaurès Okulu kentin tam doğusunda, sanayi mahallesinin yakınındaki yoksul sitelerin yer aldığı semtteydi. Karim çocukluğunu hatırlatan, hepsi çirkin, mavi ve kahverengi apartmanların arasından geçti. Okul, asfaltı çatlamış bir yolun bitimindeki beton rampanın sonundaydı.</p>

  <p>Sahanlıkta, koyu renk bir hırkaya boğulmuş bir kadın onları bekliyordu. Müdire Hanım. Karim kadını selamladı, kendini tanıttı. Kadın samimi bir tebessümle karşılık verince, şaşırdı. Genelde, bir güvensizlik dalgasıyla karşılanmaya alışkındı. Karim içinden kadına teşekkür etti, birkaç saniye boyunca karşısındakini inceledi. Yüzü bir su birikintisi kadar düz, bu düzlüğün ortasında da, nilüferlere benzeyen iki kocaman yeşil göz.</p>

  <p>Müdire tek bir söz bile etmeden peşinden gelmelerini istedi. Modern olma iddiasındaki bina, sanki hiç tamamlanmamış gibiydi. Ya da belirsiz bir restorasyon süresi geçiriyormuş gibi. Alçak tavanlı koridorlar, bazıları yerlerine oturtulamamış polistiren panolardan oluşuyordu. Panolardan çoğunun üzerinde de, raptiyelerle tutturulmuş, çocukların yaptığı resimleri vardı. Çocuk boyunda, palto kancaları. Her şey tersti. Karim kendini ezilmiş bir ayakkabı kutusunda hissetti.</p>

  <p>Müdire aralık bir kapının önünde durdu. Gizemli bir sesle mırıldandı:</p>

  <p>— Girdikleri tek yer.</p>

  <p>Kapıyı dikkatle itti. Daha çok bekleme salonunu andıran bir büroya girdiler. Camlı dolaplarda bir sürü defter ve okul kitapları vardı. Küçük bir buzdolabının üzerinde, bir kahve makinesi. Su dolu tabakların üzerine yerleştirilmiş geniş yapraklı bitkilerin gözden saklamaya çalıştığı, meşe taklidi bir yazı masası. Bütün odaya, ıslak toprak kokusu hâkimdi.</p>

  <p>— Bakın, dedi kadın dolaplardan birini göstererek, bu dolabı açmışlar. Arşivlerimiz, bunlar. İlk bakışta, bir şey çalmadıkları anlaşılıyor. Dokunmamışlar bile.</p>

  <p>Karim çömeldi, camlı dolabın kilidini inceledi. On yıllık bir otomobil hırsızlığı tecrübesi, kilitler konusunda oldukça geniş bir bilgi birikimi sağlamıştı. Hiç kuşku yok, dolabı açmak isteyen hırsız da kilit konusunda gerçek bir uzmandı. Karim şaşkındı; profesyonel bir hırsızı Sarzac'ta bir ilkokul soymaya iten neydi? Defterlerden birini aldı, sayfalarını karıştırdı. İsimler, öğretmen yorumları, yönetim yazışmaları... Her cilt, belirli bir yıla aitti. Ayağa kalktı.</p>

  <p>— Kimse bir şey duymadı mı?</p>

  <p>Kadın cevap verdi:</p>

  <p>— Bakın, okulun gerçekten korunduğunu söylemek imkânsız. Bir kapıcı kadın var, ama bana sorarsanız...</p>

  <p>Karim'in gözleri hâlâ uzmanca açılmış dolabın kapağındaydı.</p>

  <p>— Size göre hırsızlık cumartesi gecesi mi oldu, yoksa dün gece mi?</p>

  <p>— Her ikisi de olabilir, hatta gündüz bile. Tekrar ediyorum, hafta sonlarında bu küçük okulun bir değirmenden farkı yok. Burada çalınacak bir şey olamaz.</p>

  <p>— Tamam, dedi Karim. İfade vermek için polis merkezine uğramanız gerekecek.</p>

  <p>— Siz gizli ajansınız, öyle değil mi?</p>

  <p>— Anlamadım?</p>

  <p>Müdire Karim'i dikkatli gözlerle süzüyordu. Sözü sürdürdü:</p>

  <p>— Demek istiyorum ki kıyafetiniz, havanız. Sanki mahalle çetelerine karışmışsınız gibi...</p>

  <p>Karim kahkahasını tutamadı.</p>

  <p>— Buraları çete kaynamıyor ki.</p>

  <p>Müdire, polisin söylediklerini önemsemeyip devam etti:</p>

  <p>— Bu işlerin nasıl yapıldığını bilirim. Bu konuda bir belgesel izlemiştim. Sizin gibiler, öteki yüzünde polis amblemi taşıyan çifte yüzlü ceketler giyer ve...</p>

  <p>— Madam, diye sözünü kesti Karim. Bana kalırsa küçük şehrinizi fazla büyütüyorsunuz.</p>

  <p>Topuklarının üzerinde dönüp, kapıya yöneldi. Müdire peşinden yetişti:</p>

  <p>— Parmak izi falan almayacak mısınız?</p>

  <p>Karim cevap verdi:</p>

  <p>— Konunun önemine bakarak, ifadenizi almak ve çevrede soruşturma yapmakla yetineceğiz.</p>

  <p>Kadın hayal kırıklığına uğramış gibiydi. Karim'e yine dikkatle baktı:</p>

  <p>— Buralı değilsiniz, yanılıyor muyum?</p>

  <p>— Değilim.</p>

  <p>— Buraya atanmak için ne yaptınız?</p>

  <p>— Uzun hikâye. Belki bir gün uğrar anlatırım.</p>

  <p>Dışarıda, yakalanma korkusu taşıyan öğrenciler gibi sigaralarını avuçlarının içine saklayarak içen polis memurlarının yanına gitti. Sélier devriye arabasından fırladı.</p>

  <p>— Teğmen, yeni bir gelişme var.</p>

  <p>— Ne dedin?</p>

  <p>— Başka bir hırsızlık. Buraya geldiğimden beri, hiç bu kadar...</p>

  <p>— Nerede?</p>

  <p>Sélier tereddüt etti, arkadaşlarına baktı. Soluğu bıyıklarının altında hışırdıyordu.</p>

  <p>— Ben... Mezarlıkta. Bir mezara girmişler.</p>

  <p><br /></p>

  <p>Mezarlar ve haçlar, güneşin altında parlayan yosunlar gibi, gri ve yeşil arası renklerde, hafif bir meyil boyunca uzanıyordu. Parmaklığın ardından, çiy ve solmuş çiçek kokusunu soludu genç Arap.</p>

  <p>— Beni burada bekleyin, diye homurdandı polis memurlarına bakarak.</p>

  <p>Lateks eldivenlerini geçirirken, Sarzac'ın bu pazartesi gününü hiç unutmayacağını düşünüyordu.</p>

  <p>Bu kez oturduğu stüdyoya uğramış, "bilimsel araştırma" malzemesini almıştı: parmak izlerini belirlemek için alüminyum ve granit tozu, yapıştırıcılar ve ninhidrin, ayak izlerinin kalıbını çıkarmak için de çeşitli elastomerler... En ufak izi bile dikkatle almaya kararlıydı.</p>

  <p>Yerini tarif ettikleri mezara giden çakıllı patikada ilerledi. Kısa bir an için, Fransa'da birkaç yıldan beri görülen mezar saldırılarından biriyle karşılaşacağını, kırılmış kafatasları, mezardan çıkarılmış cesetler bulacağını sanmıştı. Ama hayır. Burada her şey düzenliydi. Saldırganlar mezardan başka hiçbir şeye dokunmamıştı anlaşılan. Karim granit blokun dibine vardı; şapel biçiminde bir anıt mezardı.</p>

  <p>Kapı aralıktı sadece. Diz çöküp kilidi inceledi. Okulda olduğu gibi, burada da mezarın kilidini açmak için olağanüstü özenle çalışmıştı hırsızlar. Ellerini mezar duvarının köşesinde gezdirdi, bu kez de profesyonelce bir işle karşı karşıya olduğunu düşündü. Aynı kişiler miydi?</p>

  <p>Kapıyı itip sahneyi gözlerinin önüne getirmeye çalıştı. Adamlar neden anıt mezarın kapısını böylesine büyük bir dikkatle açmışlar, sonra da tam kapatmadan gitmişlerdi? Taş kapıyı itince, anladı. Çakıl taşları kapının altına sıkışmıştı. Artık, mezarı kapatmak imkânsızdı. Saldırganların yaptıklarını haber veren, bu küçük mineral parıltılardı, kısacası.</p>

  <p>Sonra kilidi oluşturan taş dişli sistemini inceledi. Bu tip yapılar için alışılmış, ama sadece uzmanlarının açabileceği özel bir sistemdi. Karim ürperdiğini hissetti: uzmanlar? Bir kez daha, okula girenler ile anıt mezarın kapısını açanların aynı insanlar olup olmadıklarını düşündü. İki olay arasında nasıl bir ilişki olabilirdi?</p>

  <p>Cevabın başlangıcını mezar taşında buldu: "Jude İtero. 23 mayıs 1972-14 ağustos 1982". Karim düşündü. Belki de bu küçük çocuk Jean-Jaurès Okulu'nda okumuştu. Yeniden mezar taşına baktı; ne bir dua, ne bir yazı. Mermerin üzerinde, sadece solmuş gümüşten oval bir çerçeve vardı ve içi boştu.</p>

  <p>— Bu kız ismi, değil mi?</p>

  <p>Karim arkasına döndü. Sélier bıyıkları ve meşgul tavrıyla arkasında dikiliyordu. Dudaklarının ucuyla cevap verdi:</p>

  <p>— Hayır, erkek ismi.</p>

  <p>— İngiliz adı mı, yoksa?</p>

  <p>— Hayır, Yahudi.</p>

  <p>Sélier alnını sildi.</p>

  <p>— Öyleyse, dur bakalım, bu Carpentras'daki gibi bir saldırı mı yoksa? Aşırıcı sağcı işi bir şey?</p>

  <p>Karim ayağa kalktı ve eldivenli ellerini birbirine sürttü.</p>

  <p>— Hayır, sanmıyorum. Bana bir iyilik et, diğerlerinin yanına git, beni orada bekle.</p>

  <p>Sélier, kasketinin siperliğini kaldırdı, homurdanarak gitti. Karim onun uzaklaşışına dikkatle baktı, sonra yeniden aralık kapıya döndü.</p>

  <p>Yer altına küçük bir dalış yapmaya karar verdi. İki büklüm, el fenerini yakarak ilerledi. Ayaklarının altındaki tozu gıcırdatarak, basamakları indi. Atadan kalma bir tabuyu yıkıyor gibiydi. Hiçbir dinî inanışı olmadığını düşünüp, o anda kendini kutladı. Halojen demeti, karanlığı yırtıyordu. Karim ilerledi, sonra birden durdu. Fenerin ışığında, iki dayanak üzerine yerleştirilmiş, açık renkli ahşap tabut önündeydi.</p>

  <p>Gırtlağı kupkuru, tabuta yaklaşıp inceledi. Yaklaşık bir metre altmış santimetre boyundaydı. Köşelerinde gümüş arabesk süsler vardı. Eldivensiz olsa, tabuta hiç dokunamayacağını düşünerek, menteşeleri yokladı. Böylesi bir korku duyduğu için, kendine küfretti. İlk bakışta, tabut kapağı açılmamış gibi görünüyordu. Menteşeleri daha yakından inceleyebilmek için, fenerini dişlerinin arasına sıkıştırdı.</p>

  <p>— Burada ne halt ediyorsunuz?</p>

  <p>Karim sıçradı. Ağzını açtı, fener düştü, tabutun üzerinde yuvarlanmaya başladı. Arkasına dönerken, karanlıkların üzerine devrildiğini gördü. Girişte, düşük omuzlu, bereli bir adam eğilmiş, içeriye bakıyordu. Mağripli el yordamıyla yerdeki feneri aradı. Soludu:</p>

  <p>— Polis. Ben polis teğmeniyim.</p>

  <p>Yukarıdaki adam bir şey söylemedi, sonra homurdandı:</p>

  <p>— Buraya girmeye hakkınız yok.</p>

  <p>Karim yeri aydınlattı, basamaklara doğru ilerledi. Gözlerini, aydınlık bir perdeyle çevrili, asık suratlı irikıyım adama dikti. Mezarlık bekçisi olmalıydı. Karim mezara izinsiz girdiğinin farkındaydı. Böylesi bir durumda bile, bir kabre girebilmek için özel bir izin ya da ailenin imzaladığı bir belge gerekiyordu. Basamakları tırmanıp konuştu:</p>

  <p>— Çekilin. Çıkıyorum.</p>

  <p>Adam çekildi. Karim ışığı bir hayat iksiriymişçesine içti. Üç renkli kimliğini gösterdi:</p>

  <p>— Karim Abdouf. Sarzac Karakolu. Mezara girildiğini haber veren siz misiniz?</p>

  <p>Adam sessizliğini koruyordu. Renksiz gözleriyle Arap'ı inceliyordu. Gri sularda hava kabarcıkları gibiydi gözleri.</p>

  <p>— Buraya girmeye hakkınız yok.</p>

  <p>Karim dalgınca onayladı. Sabah havası sıkıntısını gideriyordu.</p>

  <p>— Tamam, arkadaş. Tartışmayın. Polis her zaman haklıdır.</p>

  <p>İhtiyar, kıllarla kaplı dudaklarını büktü. Alkol ve ıslak toprak kokuyordu, leş gibi. Karim devam etti:</p>

  <p>— Peki, şimdi bana bildiklerinizi anlatın. Durumu ne zaman fark ettiniz?</p>

  <p>İhtiyar içini çekti:</p>

  <p>— Saat altıda geldim. Bu sabah bir cenaze var da.</p>

  <p>— Buradan en son ne zaman geçtiniz?</p>

  <p>— Cuma.</p>

  <p>— Yani, hafta sonu her hangi bir saatte mezara girmiş olabilirler?</p>

  <p>— Evet. Yalnız ben bu gece girdikleri kanısındayım.</p>

  <p>— Neden?</p>

  <p>— Çünkü pazar öğleden sonra yağmur yağdı, kabirde de en küçük bir rutubet izi yok... Demek ki kapı hâlâ kapalıydı.</p>

  <p>Karim sordu:</p>

  <p>— Yakında mı oturuyorsunuz?</p>

  <p>— Kimse buranın yakınında oturmaz.</p>

  <p>Arap çevresine sükûnet ve dinginlik yayan küçük mezarlığa baktı.</p>

  <p>— Buraya daha önce de serseriler gelmiş miydi?</p>

  <p>— Hayır.</p>

  <p>— Kuşkulu ziyaretçiler? Saldırganlar? Değişik törenler?</p>

  <p>— Hayır.</p>

  <p>— Bana bu mezardan söz edin.</p>

  <p>Bekçi çakıl taşlarının üzerine tükürdü.</p>

  <p>— Anlatacak bir şey yok.</p>

  <p>— Tek bir çocuk için bu anıt mezar, tuhaf değil mi?</p>

  <p>— Evet, tuhaf.</p>

  <p>— Aileyi tanır mıydınız?</p>

  <p>— Hayır. Hiç görmedim.</p>

  <p>— 1982'de, burada değil miydiniz?</p>

  <p>— Hayır. Herif benden önce ölmüş. (Sırıttı) Hepimizin bu yollardan geçmesi gerekecek.</p>

  <p>— Kabir bakımlı görünüyor.</p>

  <p>— Kimse gelmiyor demedim ki. Sadece tanımadığımı söyledim. Tecrübeliyim ben. Taşların ne hızla yıprandıklarını bilirim. Plastik de olsalar, çiçeklerin ne kadar dayanacaklarını bilirim. Ayrıkotlarının, çalıların, bütün bu pisliklerin nasıl geldiğinden de haberim var. Bu mezara sık sık gelindiğini söyleyebilirim. Ama ben, kimseyi görmedim.</p>

  <p>Karim biraz düşündü. Yeniden diz çöküp, küçük çerçeveyi inceledi:</p>

  <p>— Bana kalırsa hırsızlar çocuğun resmini çalmış.</p>

  <p>— Öyle mi? Belki, evet.</p>

  <p>— Yüzünü hatırlıyor musunuz? Çocuğun yüzünü?</p>

  <p>— Hayır.</p>

  <p>Karim doğruldu, eldivenlerini çıkarırken anlattı.</p>

  <p>— Bugün, izleri almak, belirtileri incelemek için bir ekip gelecek. Demek ki sabah törenini iptal edeceksiniz. Bakım çalışmaları yapıldığını, su bastığını anlatırsınız ya da öyle bir şey, ne bileyim ben. Bugün burada kimseyi istemiyorum, anlaşıldı mı? Özellikle de gazetecileri.</p>

  <p>Adam kafasını sallayıp onaylarken Karim çıkışa yönelmişti bile.</p>

  <p>Uzakta, tiz bir çan, saatin dokuz olduğunu bildiriyordu.</p>
</body>
</html>
