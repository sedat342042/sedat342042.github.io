<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>VIII</h1>

  <p>Dedem ani bir kararla evi meyhaneciye sattı ve Kanatnoy Sokağı’ndan başka bir ev aldı. Köhne, her tarafını otlar sarmış, temiz ve sessiz, küçük, farklı farklı renklere boyalı evlerin en sonunda olduğu için doğrudan kırlara açılan bir evdi. Yeni evimiz eskisinden daha zarif, daha sevimliydi. Cephesi sıcak, sakin, koyu kırmızı renkteydi; üç penceresinin mavi panjurları ve tavan arası penceresinin kafes şeklindeki tekli panjuru ışıl ışıl parlıyordu. Çatının sol yanını bir karaağaçla ıhlamurun sık yeşillikleri pek güzel örtmüştü. Avluda ve bahçede saklambaç oynamak için sanki özel tasarlanmış pek çok kuytu yer vardı. Özellikle de bahçe harikaydı; pek büyük değildi, ama gür bir bitki örtüsü ve hoş bir karışıklığı vardı. Bir köşede, oyuncak sanılacak kadar küçük hamam, öbür uçtaysa yabani otlarla kaplı büyük, derince bir çukur vardı; bir yangınla yok olan eski hamamın kalıntıları, kararmış tahtaları göze çarpardı burada. Bahçenin sol yanında Albay Ovsyannikov’un at ahırının duvarı, sağ yanında ise Betleng’lere ait çeşitli yapılar vardı; geride, sütçü kadın Petrovna’nın çiftliğine dek uzanıyordu bahçe. Kırmızı yüzü, iri bedeni ve gürültücülüğüyle kocaman bir çanı andıran Petrovna’nın, üzeri tümüyle yosunlarla kaplı, yere çöküp kalmış gibi görünen alçacık, kararmış, çok eski bir evi vardı. Evin iki penceresi gayet hoş bir biçimde derin vadilerle, uzaklardaki ormanın yoğun mavi sisiyle bölünmüş kırlara bakıyordu. Tarlalarda bütün gün askerler dolaşır, koşturur, süngüleri sonbahar güneşinin doğrudan vurmayan ışınlarında beyaz yıldırımlar gibi parlardı. Daha önce benzerlerini hiç görmediğim insanlarla ağzına kadar doluydu dedemin yeni evi. Tatar bir askerle, kısa boylu, tombalak karısı evin ön bölümünde oturuyorlardı. Sabahtan akşama bağıra bağıra konuşan, kahkahalar atan bu kadın, bazen de çok süslü gitarını alır, yüksek, çınlayan bir sesle şarkılar söylerdi. En sık, en severek söylediği şarkı şuydu:</p>

  <div class="poem">

    <p><i>Kalmadı mı tadı aşkın</i></p>

    <p><i>Başka bir aşk daha aramalısın</i>!</p>

    <p><i>Bir başardın mı onu bulmayı…</i></p>

    <p><i>Büyük bir ödül bekler seni</i>,</p>

    <p><i>İzlediğin doğru yolda</i></p>

    <p><i>Ah-ah, hem de ne tatlı bir ödül</i>!</p>

  </div>

  <p>Top gibi yusyuvarlak bir adam olan asker, pencerenin önüne oturup kızıl gözlerini devire devire ve mavimsi-mor yanaklarını şişire şişire aralıksız pipo içer, çok tuhaf, köpek havlamasını andırır bir sesle öksürürdü:</p>

  <p>— Vuh, vuh-vuh-hh…</p>

  <p>Kilerle ahırın üzerindeki sıcak, sevimli eklentide iki yük arabası sürücüsü otururdu: Kır saçlı, küçümen bir adam olan Pyotr Amca’yla, onun mütevazı, ağırbaşlı, yüzü kırmızı, bakır bir tepsiyi andıran dilsiz yeğeni Styopa. Valey adında uzun boylu, asık yüzlü Tatar bir emir eri de onlarla birlikte kalırdı. Bu insanların hepsi benim için yeni, zengin bilinmezliklerdi.</p>

  <p>Ama bunlar içinde beni en derinden etkileyen, en fazla kendine çeken pansiyoner Horoşeye Delo<a class="footnoteref" href="../Text/notlar.xhtml#n14" id="ref14">14</a> idi. Evin arka bölümünde, mutfağın bitişiğinde, iki penceresinden biri bahçeye, öbürü avluya bakan uzunca odayı kiralamıştı.</p>

  <p>Zayıf, hafif kambur bir adamdı; ak yüzünde, ortadan ikiye ayrılmış kara bir sakalı vardı; gözlüğünün ardından gözleri tertemiz bakardı. Sessiz, kendi halinde bir adamdı; onu yemeğe ya da çaya çağırdıklarında hep aynı yanıtı verirdi:</p>

  <p>— Horoşeye delo.</p>

  <p>Ninem hem yüzüne karşı, hem de arkasından ona hep Horoşeye Delo der olmuştu.</p>

  <p>— Aleksey, oğlum, Horoşeye Delo’ya sesleniver… çaya buyursun! Horoşeye Delo, neden bu kadar az yiyorsunuz?</p>

  <p>Odası çeşit çeşit kutu, kalın kalın kitaplarla doluydu; kitaplardaki yazılar bana yabancı geliyordu. Her yanda, içleri renk renk sıvılarla dolu şişeler vardı. Orada burada bakır ve demir parçalar, kurşun çubuklar göze çarpardı. Sabahtan akşama, üzerinde pas rengi bir deri ceket, gri, her yanına boyalar bulaşmış kareli bir pantolon, saçı başı karışık, pis kokular yayarak, beceriksiz hareketlerle kurşun eritir, birtakım bakır parçalarını lehimler, küçücük terazisinde bir şeyler tartar, homurdanır, kazara yaktığı parmaklarına telaşla üfler, tökezleyerek duvarda asılı kâğıtlara doğru ilerler, gözlüğünü silerek kâğıtları küçük ve kalkık, beyazlığı garip görünen burnuna neredeyse dayayarak koklardı. Bazen odanın ortasında ya da pencerenin önünde birdenbire durur, gözlerini yumar, yüzünü yukarı kaldırarak uzunca bir süre hareket etmeden, sesini çıkarmadan dururdu.</p>

  <p>Samanlığın ambar damına çıkıp, avlunun karşı ucundaki odasında neler yaptığını izlerdim. Açık pencereden, masasının üzerinde yanan ispirto ocağının mavi alevini, karanlıkta kalan bedenini görürdüm. Horoşeye Delo sayfaları dağılmış bir deftere bir şeyler yazardı. Gözlüğü bir buz parçası gibi soğuk, mavimsi ışıklar saçardı. Onun büyücülüğü andıran bu çalışmaları merakımı kamçılar, saatlerce damda kalmama neden olurdu.</p>

  <p>Kimi kez, elleri arkasından bağlı, camın önüne geçer ve pencere çerçevesi içinde, çerçevelenmiş bir tablo gibi durup doğrudan çatıya bakardı ama beni görmezdi sanki; canımı sıkardı bu. Sonra birden masasına doğru atılır, masaya neredeyse kapanarak, heyecanla didik didik bir şeyler arardı.</p>

  <p>Giyimi kuşamı yerinde, varsıl biri olsa ondan korkardım herhalde. Ama o yoksuldu: Gömleğinin kirli, buruşuk yakası deri ceketinin yakası üzerine çıkmıştı; pantolonu yamalı, leke doluydu; iyice eskimiş terliklerinin içinde ayakları çıplaktı. Yoksullar korkunç değillerdir, tehlikeli de değillerdir; farkına bile varmadan beni bu kanıya yönelten şey, ninemin yoksullara anlayışlı, merhametli; dedeminse, aşağılarca davranmasıydı.</p>

  <p>Evde Horoşeye Delo’yu kimse sevmez, herkes onunla dalga geçerdi; subayın neşeli karısı için o “tebeşir burun”du, Pyotr Amca’ma göre eczacı ve büyücü; dedeme göreyse kara büyücü ve farmason.</p>

  <p>— Ne yapıyor o? –diye sordum bir gün nineme.</p>

  <p>Çok kötü tersledi beni:</p>

  <p>— Seni ilgilendirmez… susmayı öğren…</p>

  <p>Bir gün bütün cesaretimi toplayıp penceresine gittim ve heyecanımı zor bastırarak:</p>

  <p>— Ne yapıyorsun sen? –diye sordum.</p>

  <p>Bir an irkildi, gözlüğünün üzerinden uzun uzun beni süzdü, yanıklar, yaralarla dolu elini uzatarak:</p>

  <p>— Atla içeri… –dedi.</p>

  <p>Beni odasına kapıdan değil, pencereden alması onu gözümde daha da büyütmüştü. Altına bir tahta kutu çekip oturdu, beni de tam karşısına dikti; birkaç kez ileri geri çekiştirdikten sonra, yavaşça:</p>

  <p>— Nereden geldin bakalım sen buraya? –diye sordu.</p>

  <p>İşte bu çok tuhaftı: Her gün dört kez mutfak masasında yan yana oturuyorduk!</p>

  <p>— Ev sahibinin torunu… –dedim.</p>

  <p>Gözleri parmağında, dalgın dalgın:</p>

  <p>— Ah, evet, –dedi ve sustu.</p>

  <p>Ona açıklamada bulunmam gerektiğini düşündüm:</p>

  <p>— Kaşirin değilim ben… Peşkov’um.</p>

  <p>— Peşkov? –diye yineledi, güvensizce – Horoşeye delo!</p>

  <p>Beni hafif yana itip ayağa kalktı, masasına yöneldi.</p>

  <p>— Uslu uslu otur…</p>

  <p>Uzunca bir süre orada durup mengeneye sıkıştırdığı bir bakır parçasını eğeleyişini; mengenenin altındaki kartona altınsı bakır eğintilerinin dökülüşünü izledim. Biriken bu eğintileri avucuyla kalın bir tasa alan Horoşeye Delo, bunların üzerine, bir kavanozdan aldığı tuza benzer beyaz bir toz ekledi, koyu renk bir şişedeki sıvıdan biraz dökünce tastan cızırtılar yükseldi, buharlar çıkmaya başladı; burnuma keskin bir koku geldi, öksürdüm, başım dönmeye başlamıştı; ama o, büyücü, sanki övünür gibi:</p>

  <p>— Kötü mü kokuyor? –dedi.</p>

  <p>— Evet!</p>

  <p>— Kokacak tabii! Bu her şeyin iyi gittiğini gösterir kardeş.</p>

  <p>“Övündüğü şeye bak!” diye geçirdim içimden ve sertçe:</p>

  <p>— Bu kadar kötü kokuyorsa, iyi değildir… –dedim.</p>

  <p>— Efendim? –dedi, anlamamış gibi; sonra göz kırparak ekledi:– O dediğin her zaman geçerli değildir! Aşık oynuyor musun arkadaşlarınla?</p>

  <p>— Aşık mı?</p>

  <p>— Aşık evet?</p>

  <p>— Oynarız.</p>

  <p>— Aşığının içine kurşun dökeyim mi? Çok güzel vurur!</p>

  <p>— Dök.</p>

  <p>— Git, aşığını getir.</p>

  <p>Bir gözü elinde tuttuğu içinden buharlar yükselen tasta bana doğru yürüdü:</p>

  <p>— Ben senin aşığına kurşun dökeceğim; buna karşılık sen de bir daha buraya gelmeyeceksin, anlaştık mı? –dedi.</p>

  <p>Derinden yaraladı bu söz beni.</p>

  <p>— Yalvarsan da gelmem bir daha! –dedim.</p>

  <p>Bahçeye çıktım, kırılmıştım; dedem bahçede vakit öldürüyor elma ağaçlarının diplerine gübre koyuyordu; güz iyiden kendini hissettirmeye başlamıştı; ağaçlar bir bir yapraklarını döküyorlardı.</p>

  <p>— Hey! Şu ahududunu budasana! –dedi dedem budama makasını uzatarak.</p>

  <p>— Horoşeye Delo ne yapıyor odasında? –diye sordum dedeme.</p>

  <p>— Ne yapacak, odayı mahvediyor! –dedi dedem, öfkeli öfkeli.– Döşeme tahtalarını yaktı, duvar kâğıtlarını berbat etti… Yetti artık: Derhal odayı boşaltmasını isteyeceğim!</p>

  <p>— Evet, böyle yapmalısın, –diye onayladım onu ve ahududunun kuruyan dal uçlarını kesmeye başladım.</p>

  <p>Acele etmişim böyle söylemekte.</p>

  <p>Yağmurlu akşamlarda, dedem de evde yoksa, ninem bütün kiracıları çaya çağırarak mutfakta son derece ilginç toplantılar düzenlerdi. İki arabacıyla emir eri, sonra gürültücü bir kadın olan Petrovna… hatta zaman zaman askerin neşeli karısı gelirlerdi; Horoşeye Delo değişmez bir biçimde ocağın bulunduğu köşede yerini alırdı; gece boyunca ne kımıldar ne tek kelime bir şey konuşurdu. Dilsiz Styopa, Tatarla iskambil oynar, bazen Valey iskambil kâğıtlarını dilsizin kocaman burnuna vurarak:</p>

  <p>— Hay şeytan! –diye homurdanırdı.</p>

  <p>Pyotr Amca kocaman bir beyaz ekmek ve büyükçe bir toprak kapta “semiçki” reçeli getirirdi; dilimlediği ekmeklerin üzerine bolca reçel sürüp bu kıpkırmızı lezzetli dilimleri tek tek herkesin önünde eğilerek sunardı.</p>

  <p>Avucunda reçelli ekmek dilimini uzatırken, büyük bir sevecenlikle:</p>

  <p>— Buyurun! Lütfen, bir denerseniz büyük bir iyilik yaparsınız! –derdi; reçelli ekmek elinden alındı mı, damlamış reçel var mı diye boyalardan kararmış avucunu dikkatle gözden geçirir, gördü mü hemen dilini çıkarıp yalardı.</p>

  <p>Petrovna bir şişe vişne likörü, askerin neşeli hanımı ceviz ve şekerleme getirirlerdi. Böylece müthiş ziyafet ve ninemin en sevdiği eğlence başlardı.</p>

  <p>Horoşeye Delo’nun, odasına konuk olmamam için bana rüşvet önermesinden birkaç gün sonra ninem bu eğlentilerinden birini düzenledi. Dışarıda bitmez tükenmez bir güz yağmuru indiriyor, rüzgâr ağlar-inler gibi sesler çıkarıyor, ağaçların çıplak dalların duvara sürtünme sesleri geliyordu. Bizim mutfaksa sıcak ve rahattı: Herkes alabildiğine sessiz, omuz omuza oturuyordu. Ninemse anlatıcı olarak hiçbir zaman olmadığı kadar cömertti: Birbirinden güzel hikâyeler anlatıyordu.</p>

  <p>Ocağın kenarına oturmuştu; ayakları ocağın geniş merdivenindeydi. Teneke bir lambanın aydınlattığı dinleyicilerine doğru eğilerek konuşuyordu. Keyfi yerinde olduğunda hep böyle yapar, ocağa tırmanırken de açıklardı:</p>

  <p>— Konuşurken biraz yukarıda olmak iyi oluyor!</p>

  <p>Ben de ocağın geniş merdiven basamağına, ninemin ayaklarının dibine sokulmuştum; Horoşeye Delo’nun hemen başı hizasındaydım. “Savaşçı asker İvan’la Keşiş Miron”un o harika öyküsünü anlatıyordu ninem; tatlı, etkileyici sözcükler ahenkle dökülüyordu ağzından:</p>

  <div class="poem">

    <p><i>Bir zamanlar Gordion adında kötü yürekli bir voyvoda varmış</i>,</p>

    <p><i>Ruhu kapkara, vicdanı taş gibiymiş;</i></p>

    <p><i>Gerçeği hiç sevmez, insanlara olmadık eziyetler edermiş,</i></p>

    <p><i>Kötülük yapar, bir baykuş gibi kovuğunda yaşarmış</i></p>

    <p><i>Gordion’un en sevmediği kişiyse</i></p>

    <p><i>İhtiyar keşiş Miron’muş</i>,</p>

    <p><i>Gerçeğin sessiz bekçisi</i>,</p>

    <p><i>Güzel bir dünyanın korkusuz koruyucusu</i>.</p>

    <p><i>Çağırıp derebeyi en sadık adamı</i></p>

    <p><i>Korkusuz savaşçı, İvanuşka’yı:</i></p>

    <p>“<i>Emrimdir, İvan, öldür şu ihtiyarı</i></p>

    <p><i>Kendini beğenmiş Miron bunağını</i>!</p>

    <p><i>Kafasını ayır bedeninden</i>,</p>

    <p><i>Tut ak sakalından</i>,</p>

    <p><i>Getir bana köpeklere yedireyim</i>!"</p>

    <p><i>Boyun eğmiş İvan emre, düşmüş yola</i>.</p>

    <p><i>Hem yürür hem düşünürmüş acı acı:</i></p>

    <p>“<i>Bunu ben istemiyorum, böyle emir aldım!</i></p>

    <p><i>Buymuş anlaşılan, benim de alınyazım!”</i></p>

    <p><i>Saklayıp keskin kılıcını paltosunun eteği altına,</i></p>

    <p><i>Varıp selamlamış keşişi:</i></p>

    <p>“<i>Afiyette misin iyi yürekli ihtiyar</i>?</p>

    <p><i>Ve Tanrı gülmeye devam ediyor mu yüzüne?”</i></p>

    <p><i>İhtiyar görmüş başına geleceği, gülümsemiş,</i></p>

    <p><i>Bilgenin ağzından şu sözler dökülmüş:</i></p>

    <p><i>“Gerçeği gizlemenin ne gereği var İvan</i>?</p>

    <p><i>Yüce Tanrı her şeyi bilir</i>,</p>

    <p><i>İyi de kötü de, her şey onun elindedir</i>.</p>

    <p><i>Buraya neden geldiğini biliyorum</i>!”</p>

    <p><i>Keşişin karşısında utanmışsa da İvan</i>,</p>

    <p><i>Emre karşı gelmekten de korkmuş</i>.</p>

    <p><i>Kılıcını deri kınından çıkartmış</i>,</p>

    <p><i>Silmiş demirini giysisinin uzun eteğine</i>.</p>

    <p>“<i>Miron, niyetim seni öldürmekti</i></p>

    <p><i>Sen daha kılıcımı göremeden</i>.</p>

    <p><i>Ama olmadı. Şimdi dua et Tanrı’ya</i>,</p>

    <p><i>Dua et son bir kez</i></p>

    <p><i>Kendin için, benim için ve tüm insanlık için,</i></p>

    <p><i>Duan bitince başını bedeninden ayıracağım!…”</i></p>

    <p><i>Yaşlı Miron diz çökmüş</i>,</p>

    <p><i>Genç bir meşenin dibine sessizce</i>,</p>

    <p><i>Meşe eğilip selamlamış onu</i>.</p>

    <p>“<i>Beri bak İvan,” demiş bilge, gülümseyerek,</i></p>

    <p><i>“Çok beklemen gerekir</i>!</p>

    <p><i>Tüm insan soyu için edilecek dua uzun sürer!</i></p>

    <p><i>Onun için sen gel beni şimdiden öldür</i>!</p>

    <p><i>Çekme fazla eziyet.”</i></p>

    <p><i>İvan öfkeyle kaşlarını çatmış</i>,</p>

    <p><i>Aptal gibi övünmeye başlamış:</i></p>

    <p>“<i>Söz ağzımdan çıktı! Sözümden dönmem ben</i>!</p>

    <p><i>Yüzyıl da sürse beklerim, başla duana sen</i>!”</p>

    <p><i>Dua etmiş keşiş akşama kadar</i>,</p>

    <p><i>Dua etmiş akşamdan sabah şafağına kadar</i>,</p>

    <p><i>Sabah şafağından gece çökene kadar</i>,</p>

    <p><i>Dua etmiş yazdan ilkbahara kadar</i>.</p>

    <p><i>Dua etmiş Miron, ulanırken yıllar yıllara</i>,</p>

    <p><i>Genç meşe büyümüş bulutlara kadar</i>,</p>

    <p><i>Altında muazzam bir orman yetişmiş palamutlarından,</i></p>

    <p><i>Miron’un kutsal duası ise hiç bitmemiş</i>!</p>

    <p><i>Bugün de hâlâ orada onlar:</i></p>

    <p><i>İhtiyar usul usul Tanrı’sına yakarmayı sürdürüyor,</i></p>

    <p><i>Diliyor Tanrı’dan insanlara yardım etmesini</i>,</p>

    <p><i>Ve Meryem Ana’dan, mutluluk getirmesini</i>,</p>

    <p><i>Savaşçı İvan da öylece onun yanında dikiliyor</i>,</p>

    <p><i>Kılıcı çoktan parçalandı, toza döndü</i>,</p>

    <p><i>Demir zırhı pas tuttu, eridi</i>,</p>

    <p><i>Güzelim giysileri çürüyüp gitti</i>,</p>

    <p><i>Yaz kış orada çıplak dikilir durur İvan</i>,</p>

    <p><i>Sıcak onu kavurur ama yakmaz</i>,</p>

    <p><i>Sinekler kanını emer, ama kurutmaz</i>,</p>

    <p><i>Ayılar, kurtlar ona ilişmez</i>,</p>

    <p><i>Fırtınalar, donlar içine işlemez</i>,</p>

    <p><i>Ama onun hali yok yerinden kıpırdamaya</i>,</p>

    <p><i>Ne kolunu kaldırmaya ne de bir söz söylemeye</i>,</p>

    <p><i>İşte böyle çekti cezasını</i>,</p>

    <p><i>Acımasız emirleri dinlemesinin</i>,</p>

    <p><i>Kendi vicdanına kulak vermemesinin</i>!</p>

    <p><i>Ama ihtiyarın biz günahkârlar için ettiği dualar</i>,</p>

    <p><i>Şu an bile ulaşıyor Tanrı’ya</i>,</p>

    <p><i>Bir nehrin ışıl ışıl akması gibi okyanusa</i>!</p>

  </div>

  <p>Daha ninem hikâyeyenin başlarındayken Horoşeye Delo’da bir tedirginlik sezdim: Elleri garip bir biçimde, kasılıyormuş gibi oynuyor, gözlüğünü çıkarıp takıyordu. Sözcüklerin ahengine uygun olarak gözlüğünü sallıyor, kafasını aşağı yukarı hareket ettiriyor, parmaklarıyla sertçe bastırarak gözlerini ovuşturuyor, yanaklarını, alnını ter içinde kalmışlar gibi avuç içleriyle hızlı hızlı siliyordu. Dinleyicilerden biri kımıldasa, öksürse ya da ayağını yere sürtse, hemen çıkışıyordu:</p>

  <p>— Suss!</p>

  <p>Ninem hikâyesini bitirip de susunca heyecanla yerinden fırladı, ortalıkta elini kolunu oynatarak dönmeye, mırıldanmaya başladı:</p>

  <p>— Biliyor musunuz… bu olağanüstü bir şey… Yazmak gerek bunu… kesinlikle yazmak gerek!… Bu… inanılmaz doğru bir şey, bu bizim…</p>

  <p>Ağlıyordu; açıkça görülüyordu bu; gözleri yaşla dolmuştu; göz yuvalarının her yanından yaşlar aktığı için, gözleri su içinde yüzer gibiydi. Tuhaf, ama bir yandan da insanın içini buran bir görüntüydü. Komik, sakar hareketlerle, atlaya zıplaya mutfağın içinde koşturuyor, gözlüğünü burnunun dibinde sallayarak takmaya çalışıyor ama saplarını bir türlü kulaklarına geçiremiyordu. Pyotr Amca ona bakıp güldü, herkes biraz utanmış, susuyordu; ninemse telaşlı:</p>

  <p>— Yazın istiyorsanız, –diyordu,– bunları yazmak günah değil. Bu anlattığım gibi daha neler bilirim ben!</p>

  <p>— Hayır! Özellikle bunu! Bunda bütünüyle Rus ruhu var! –diye heyecanla bağırdı Horoşeye Delo; mutfağın ortalık yerine dikilmiş, bağırır gibi bir sesle konuşuyordu: Zaman zaman sağ eliyle havayı keser gibi hareketler yapıyor; sol elinde gözlüğü titriyordu. Hararetli konuşması epey sürdü; bu sırada sesi zaman zaman tizleşti, zaman zaman ayağını yere vurdu; döne döne aynı sözleri yineliyordu:</p>

  <p>— İnsan başkasının değil, kendi vicdanıyla yaşamalı, evet, çok doğru!</p>

  <p>Birden sanki sesini kaybetmiş gibi sustu, yüzlerimize baktı ve başım önüne eğdi, sessizce, suçlu suçlu çıktı. Onun çıkmasıyla insanlar yüzlerinde utangaç bir gülümsemeyle birbirlerine baktılar. Ninem ocağın gerilerinde karanlık bir köşeye çekilmiş, derin derin içini çekiyordu.</p>

  <p>Petrovna kalın, kırmızı dudaklarını avucunun içiyle silerken sordu:</p>

  <p>— Sanki kızmış gibiydi?</p>

  <p>— Yok, –dedi Pyotr Amca.– Onun her zamanki hali…</p>

  <p>Ninem ocağın üzerinden indi, sessizce semaveri hazırlamaya girişti; Pyotr Amca ağır ağır ekledi:</p>

  <p>— Tanrı insanlara her zaman böyle oyunlar oynar!</p>

  <p>Valey ters ters homurdandı:</p>

  <p>— Bekârlar her zaman böyle aptallıklar yapar!</p>

  <p>Herkes gülümsedi, Pyotr Amca görüşünü açıklamayı sürdürdü:</p>

  <p>— Gözleri yaşardı. Besbelli zamanında turna balığıyken ısırabildiğim bugün çamça balığı olarak ısırmak istiyor ama…</p>

  <p>Sıkıntı bastı. Bir şey yüreğimi kemiriyordu sanki. Horoşeye Delo beni çok şaşırtmıştı: Ona çok acımıştım, yaşlara boğulmuş gözleri aklımdan çıkmıyordu.</p>

  <p>O gece evde kalmadı, ertesi gün öğle yemeğinden sonra geldi; sessiz, ezik, belli ki çok utanmıştı.</p>

  <p>— Dün çocuk gibi heyecanlandım, ortalığı kargaşaya verdim, –dedi nineme suçlu bir çocuk gibi.– Bana kızmadığınızı umarım?</p>

  <p>— Ne için kızacakmışım?</p>

  <p>— Araya girdiğim, konuştuğum için?</p>

  <p>— Kimseye kırıcı bir şey söylemiş değilsiniz ki…</p>

  <p>Ninem sanki ondan çekiniyormuş gibi geldi; konuşurken yüzüne bakmıyor, sesi her zamankinden alçak çıkıyordu.</p>

  <p>Nineme doğru yürüyüp ona iyice yaklaştı ve şaşırtıcı bir içtenlikle:</p>

  <p>— Görüyorsunuz, yapayalnızım, hiç kimsem yok! –dedi – Susuyorum, susuyorum sonra birden yüreğimde bir şeyler kaynıyor, taşıyor… Taşlarla, ağaçlarla konuşacağım neredeyse…</p>

  <p>Ninem geri geri çekilerek:</p>

  <p>— Belki de evlenseniz!… –dedi.</p>

  <p>— E! –diye bağırdı, beriki, yüzünü buruşturarak ve kollarını sallayarak gitti.</p>

  <p>Ninem kaşlarını çatıp bir süre arkasından baktı, burnuna tütün çekti, sonra bana dönerek, sertçe:</p>

  <p>— Bana bak, –dedi,– çok dolanma onun arkasında… Nasıl biri olduğunu Tanrı bilir…</p>

  <p>Ama Horoşeye Delo beni yeniden kendine çekmeye başlamıştı.</p>

  <p>“Yapayalnızım” dediğinde yüzünün nasıl değiştiğini, allak bullak olduğunu görmüştüm. Bu sözlerde benim de anlayabildiğim, yüreğime dokunan bir şeyler vardı. Peşinden gittim.</p>

  <p>Avluya çıktım, penceresinden odasına göz attım; odası boştu: Oda, tıpkı sahibi gibi bir yığın gereksiz eşyanın rastgele atıldığı bir yer görünümündeydi. Bahçeye çıktım, evet oradaydı; çukurdaki yarı yanmış bir kalasın ucuna, rahatsız bir şekilde oturmuştu: Ellerini başının arkasından geçirmiş, dirsekleri dizlerine dayalı, iki büklüm oturuyordu. Büyük bölümü toprağa gömülü kütüğün yanık ucu ısırgan, pelin, dulavrat otları arasından yukarı doğru yükselmişti. Bu rahatsız oturuş biçimi ona duyduğum sevecenliği daha da artırmıştı sanki.</p>

  <p>Uzunca bir süre beni fark etmedi, görmeyen puhu gözleriyle benim üzerimden başka bir yerlere bakıyordu, sonra birden canı sıkılmış gibi:</p>

  <p>— Beni mi arıyorsun? –dedi.</p>

  <p>— Yok.</p>

  <p>— Ne istiyorsun peki?</p>

  <p>— Hiç.</p>

  <p>Gözlüğünü çıkarıp, üzerinde kırmızı, kara lekeler bulunan mendiliyle sildi:</p>

  <p>— Hadi yanıma gel!</p>

  <p>Geçip yanına oturunca beni omuzlarımdan sımsıkı tuttu.</p>

  <p>— Böyle otur… Hiç konuşmadan böyle oturacağız, tamam mı? İşte böyle… inatçı mısındır?</p>

  <p>— Evet.</p>

  <p>— Horoşeye delo!</p>

  <p>Uzunca bir süre çıt çıkarmadan oturduk. Sessiz, sakin, çevredeki her şeyin canlılığını gözle görülür derecede kaybettiği, her saat biraz daha çoraklaştığı, toprağın o bereketli yaz kokularının bittiği, soğuk nem kokmaya başladığı, havada garip bir saydamlığın olduğu, kızıla bürünmüş gökyüzünde amaçsızca uçuşan kargaların insanı hüzünlendirdiği yaz sonu akşamlarından biriydi. Her şey dilsiz ve sessizdi; her ses, kuşların kanat çırpışı, dökülen yaprakların hışırtısı insanı büyük bir gürültüymüş gibi korkutup ürpertiyor, sonra yine o kaskatı sessizlik, donakalmışlık başlıyordu. Tüm toprağı, her şeyi saran sessizlik insanın içine doluyordu. İnsanda en arı, en ince düşünceler de böyle anlarda doğuyor sanki; ama bunlar örümcek ağı gibi saydam, uçucu, ele geçmez, söze dökülmez şeyler oluyor… Bu düşünceler insanın ruhunu üzüntüden yakıp tutuşturarak, onu aynı anda hem yatıştırıp hem de rahatsız ederek, kayan yıldızlar gibi bir an parlayıp kayboluyorlardı ve ruh kaynayıp eriyor, hayatımız boyunca koruyacağı kesin biçimini alıyor, kişiliği oluşuyordu.</p>

  <p>Kiracımızın sıcacık bedenine sokulmuş, onunla birlikte elma ağaçlarının kararan dalları arasından kızıl gökyüzünü, ispinozların telaşlı uçuşlarını, saka yavrularının acı, kekre tohumlarına ulaşmak için kurumuş dulavratotu başlarını çekiştirmelerini, tarlaların üzerinde uzanan kenarları kırmızı, kabarık, gri bulutları, kargaların bulutların altında, 139 mezarlıktaki yuvalarına doğru yorgun argın uçmalarını izliyordum. Her şey son derece güzel ve nedense her zamankinden farklı olarak anlaşılması, hissedilmesi özellikle kolaydı.</p>

  <p>Yanımdaki adam arada bir içini derin derin çekerek soruyordu:</p>

  <p>— Nasıl ama?… Harika, değil mi kardeş? Hava epey nemli gibi, üşümeyesin sakın?</p>

  <p>Hava kararıp da çevremizdeki her şey nem yüklü alacakaranlığa bürünüp büyük görünmeye başlayınca:</p>

  <p>— Yeter bu kadar, gidelim, –dedi.</p>

  <p>Bahçenin küçük kapısı önünde durdu, usulca:</p>

  <p>— Ninen harika bir kadın, –dedi – Ah, bu toprakların kadını! –Gözlerini yumdu, gülümseyerek, alçak sesle, içe işleyen bir sesle tane tane okudu:– Bu ona verilmiş bir cezaydı… Zalim derebeyinin buyruğuna uymamak… Başkasının vicdanına sığınmamalıydı!… Bu dizeleri hiç unutma kardeş! –Beni çekerek karşısına alıp sordu:– Yazı yazmayı biliyor musun?</p>

  <p>— Hayır.</p>

  <p>— Öğren. Ve öğrenince ninenin anlattıklarını yaz… Bunu yapman çok iyi olur, kardeş…</p>

  <p>Dost olmuştuk. O akşamdan sonra canım ne zaman isterse Horoşeye Delo’ya gidip gelmeye başladım: İçi eski püskü giysilerle dolu bir kutunun üzerine istediğim gibi oturup kurşun eritişini, bakır levhaları ısıtışını, akkor haline getirdiği demir levhaları zarif saplı, hafif bir çekiçle küçük bir örs üzerinde dövüşünü izliyordum… ayrıca eğe, törpü, zımpara kâğıdı, kıl testere gibi aletlerle çalışıyordu. Ve her şeyi kefeleri bakırdan, hassas bir terazide tartıyordu. Değişik sıvıları kalın porselen kâselere dolduruyor, bunlardan yükselen ve tüm odayı dolduran geniz yakıcı dumanı izliyor, yüzünü buruşturuyor, kalın bir kitabı açıp bakıyor, kırmızı dudaklarını ısırarak anlaşılmaz bir şeyler homurdanıyor ya da usuldan “Saron’un gülü” diye bir şarkı mırıldanıyordu.</p>

  <p>— Nedir bu yaptığın?</p>

  <p>— Bir şeyler işte, kardeş…</p>

  <p>— Nasıl bir şeyler?</p>

  <p>— Bunu senin anlayabileceğin bir şekilde nasıl açıklarım bilemiyorum…</p>

  <p>— Dedem senin sahte para yaptığını söylüyor…</p>

  <p>— Deden mi? Hmm… Boş konuşuyor deden… Paranın, kardeş, hiçbir anlamı yoktur…</p>

  <p>— Para olmazsa ekmeği nasıl alacağız?</p>

  <p>— Haklısın, kardeş, ekmek için para ödemek gerekir…</p>

  <p>— Gördün mü? Ya et almak için?</p>

  <p>— Doğru, onun için de para gerek…</p>

  <p>Usulca güldü, anlatılmaz sevimlilikte bir gülüştü bu. Kedi yavrusuymuşum gibi kulağımın arkasını gıdıkladı:</p>

  <p>— Seninle tartışabilmem olanaksız, kardeş: Hep beni köşeye sıkıştırıyorsun… en iyisi susalım biz…</p>

  <p>Kimileyin işini bırakır yanıma otururdu; uzun uzun pencereden dışarıya bakar, damlara, otlarla kaplı bahçeye yağan yağmuru, yapraklarını bir bir kaybedip çıplaklaşan elma ağaçlarını izlerdik. Horoşeye Delo pek az konuşurdu, ama her zaman en gerekli, en can alıcı sözcükler olurdu söyledikleri. Dikkatimi özellikle bir şeye çekmek istediğinde beni sessizce dürter ve bakılması gereken yeri gözüyle işaret ederdi.</p>

  <p>Daha önce avluda dikkatimi çeken hiçbir şey yokken, onun bu dirseğiyle dürtmeleri ve açıklayıcı birkaç kelimesinden sonra bakıp gördüğüm her şey özel bir anlam kazanır, unutulmaz bir şekilde belleğime kazınırdı. İşte avluda yürüyen bir kedi… aydınlık bir su birikintisinin önünde duran kedi suda kendi yansısını görünce yansıya vurmak ister gibi patisini kaldırıyor. Horoşeye Delo usulca açıklıyor:</p>

  <p>— Kediler gururlu ve kuşkucudurlar…</p>

  <p>Bahçe çitlerine tüneyen kızıl-sarı tüylü horozumuz Mamay, yerini sağlamlaştırmak için kanat çırpmaya kalkışınca düşer gibi oldu ve buna çok kızarak boynunu ileri uzatıp öfkeli öfkeli ötmeye başladı.</p>

  <p>— Generalin havasına diyecek yok, ama çalımlı olduğu kadar akıllı değil…</p>

  <p>Valey, yaşlı bir at gibi çamurda beceriksiz adımlarla, bin bir güçlükle yürümeye çalışıyordu. Çıkık elmacık kemikli yüzü şişti. Gözlerini kısmış gökyüzüne bakan Valey doğruca göğsüne düşen güz güneşinin, ceketinin bakır düğmesini pırıl pırıl tutuşturduğunu görünce durup kıvrık parmaklarıyla düğmeyi okşamaya başladı.</p>

  <p>— Düğmesine hayran oldu… sanki madalya takmışlar kendisine!</p>

  <p>Kısa sürede öylesine bağlandım ki Horoşeye Delo’ya, acılı günlerimde de, mutlu saatlerimde de onsuz yapamaz oldum. O hep suskundu, ama benim aklıma geleni söylememe izin verirdi; dedemse sertçe bağırıp lafı ağzıma tıkardı:</p>

  <p>— Gevezelik etmeyi kes, değirmen şeytanı!</p>

  <p>Ninemse kendi işleriyle öylesine doluydu ki, başkalarını ne dinler ne anlardı.</p>

  <p>Horoşeye Delo her zaman benim gevezeliklerimi dikkatle dinler ve sık sık gülümseyerek:</p>

  <p>— Hayır, kardeş, öyle değil, bunu sen uyduruyorsun –derdi.</p>

  <p>Uyarıları her zaman yerinde ve zamanında olurdu; sanki yüreğimde ve kafamda olanları görür, gereksiz yanlış sözleri ben daha söylemeden hisseder ve iki yumuşak darbeyle kesip atardı:</p>

  <p>— Atıyorsun, kardeş!</p>

  <p>Onun büyücü gibi her şeyi önceden bilme yeteneğini sınavdan geçirmek için, uydurduğum bir olayı başımdan geçmiş gibi anlatacak oldum mu, bir süre dinler sonra başını olumsuz anlamda sallayarak:</p>

  <p>— Atıyorsun, kardeş! –derdi.</p>

  <p>— Nasıl biliyorsun?</p>

  <p>— Ben, kardeş, anlarım…</p>

  <p>Ninem Samanpazarı’na suya giderken sık sık beni de yanına alırdı. Bir kez, beş esnafın bir köylüyü yere yıkıp dövdüklerine tanık olduk. Tıpkı dövüşen köpekler gibi girişmişlerdi adama. Sırığın ucundaki kovaları çıkartan ninem onları adamlara savurdu ve üzerlerine yürüdü.</p>

  <p>— Kaç git sen! –diye bağırdı bana da.</p>

  <p>Ama ben korkumdan onun peşinden koştum ve esnafa büyük, küçük taşlar atmaya başladım; ninemse sırıkla esnafı dürtüyor, omuzları, başları, nereleri rast gelirse sırığını indiriyordu. Oradaki başkaları da olaya karışınca esnaf kurtuluşu kaçmakta buldu. Ninem, köylünün yaralarını yıkamaya başladı; adamın yüzü tekmelerle paramparça olmuştu: Kirli parmağını yırtılan burun deliğine bastırışını, böğürürcesine haykırışını, öksürüşünü, parmağın altından fışkıran kanın ninemin yüzünü, göğsünü kırmızıya boyayışını bugün bile tiksinerek anımsayabiliyorum. Ninem de haykırıyor, tir tir titriyordu.</p>

  <p>Eve dönünce doğruca kiracımızın yanına giderek olup bitenleri anlattım; elindeki işi bırakıp tam karşımda hareketsiz durdu; elindeki uzunca bir eğeyi havada kılıç gibi tutarak gözlüğünün altından gözlerini dikip bana sert sert bakarak anlattıklarımı dinledi, sonra birden, onda sık görmediğim etkileyici bir tonla sözümü kesti:</p>

  <p>— Olağanüstü! Her şey tam da anlattığın gibi olmuş! Harika!</p>

  <p>Gördüklerimden öylesine sarsılmıştım ki, onun bu sözlerine şaşıramadım bile; heyecanla anlatmayı sürdürüyordum ki, o beni kucakladı, ayağı sürekli bir şeylere takılarak odada dolaşmaya başladı:</p>

  <p>— Bu kadar yeter! Fazlasına gerek yok! Anlatman gereken her şeyi anlattın kardeş! Anlıyor musun? Her şeyi!</p>

  <p>Kırıldım. Sustum. Ama biraz düşününce, büyük bir şaşkınlıkla, beni tam zamanında durdurmuş olduğunu fark ettim; unutamadığım bir şaşkınlıktır bu: Gerçekten de anlatılacak her şeyi anlatmıştım.</p>

  <p>— Böyle olayların üzerinde durma kardeş, –dedi,– bunları aklında tutmak iyi değildir!</p>

  <p>Kimi kez hiç beklemediğim bir anda, yaşamım boyunca unutamadığım bir söz söyleyiverirdi. Bir kez Novıy Sokağı’ndaki bir düşmanımdan, Klyuşnikov adındaki şişko, koca kafalı oğlandan söz etmiştim. Bu çocukla kavgada bir türlü yenişemiyorduk. Acı acı yakınmamı dikkatle dinleyen Horoşeye Delo:</p>

  <p>— Saçmalık bu! –dedi.– Böyle bir güç, güç değildir! Gerçek güç, hareketlerinin hızıdır. Ne kadar hızlıysan, o kadar güçlüsün, anladın mı?</p>

  <p>Ertesi pazarki dövüşümüzde yumruklarımın hareketini hızlandırmayı deneyip, Klyuşnikov’u kolayca alt edince, kiracımızın sözlerini hepten can kulağıyla dinlemeye başladım.</p>

  <p>— Almayı bilmek gerek, anlıyor musun? Bu çok zordur, almayı bilmek!</p>

  <p>Hiçbir şey anlamamıştım ama bu ve buna benzer sözler farkında olmadan zihnime kazınıyordu, çünkü yalınlıklarının altında insanı düşünmeye sevk eden, gizemli bir şeyler yatıyordu. Almayı bilmek de ne demekti? Öyle ya, çayı, bir parça ekmeği, fincanı, çekici alabilmek için özel bir şey gerekmiyordu.</p>

  <p>Gerek bizimkilerin, gerekse kiracıların Horoşeye Delo’ya karşı sevgisizlikleri daha da artmıştı; hatta neşeli kiracımızın herkesin kucağına gelen sevimli kedisi bile artık onun dizlerine çıkmıyor, yalvaran çağrılarına aldırış etmiyordu. Bu davranışı yüzünden onu dövmüş, kulaklarını çekiştirmiş ve neredeyse ağlayarak bu adamdan korkmaması için ikna etmeye çalışmıştım.</p>

  <p>— Giysilerim asit koktuğu için gelmiyor kedi yanıma, –diye açıklıyordu bu durumu Horoşeye Delo.</p>

  <p>Ama ben herkesin, hatta ninemin bile, kedinin bu tutumuyla ilgili olarak çok başka, kiracımıza karşı düşmanca, gerçekdışı ve onu aşağılayıcı açıklamaları olduğunu biliyordum.</p>

  <p>— Neden onun yanından ayrılmıyorsun? –diye öfkeyle soruyordu ninem.– Tanrı korusun, ya sana gereksiz bir şeyler öğretirse!…</p>

  <p>Dedem kızıl bir kokarca olduğuna gittikçe daha fazla inandığı kiracımızı her ziyaret ettiğimde beni acımasızca döverdi. Ben, Horoşeye Delo’ya benim kendisiyle görüşmemi yasakladıklarını söylemezdim elbette, ama evdekilerin kendisi hakkında neler düşündüklerini de açıkça anlatırdım.</p>

  <p>— Ninem senden korkuyor, karabüyü yaptığını söylüyor senin; dedeme göre de sen bir Tanrı düşmanı ve insanlar için bir tehlikeymişsin…</p>

  <p>Sinek kovalar gibi başını oynattı; kâğıt gibi beyaz yüzünde pembecik bir gülümseme ışıdı; benim ise yüreğim sıkıştı gözlerim buğulandı.</p>

  <p>— Farkındayım kardeş! –dedi usulca.– Çok yazık, değil mi kardeş?</p>

  <p>— Evet!</p>

  <p>— Çok yazık kardeş…</p>

  <p>Sonunda ondan kurtuldular.</p>

  <p>Bir sabah çaydan sonra yanına gittiğimde yere oturmuş “Saron’un Gülü” şarkısını mırıldanarak eşyalarını kutulara yerleştirirken buldum onu.</p>

  <p>— Eh, hoşça kal kardeş; işte gidiyorum…</p>

  <p>— Niye?</p>

  <p>Gözlerini bana dikip:</p>

  <p>— Gerçekten bilmiyor musun? Bu oda annen için gerekliymiş… –dedi.</p>

  <p>— Bunu kim söyledi?</p>

  <p>— Deden…</p>

  <p>— Yalan söylüyor!</p>

  <p>Kolumdan tutup yanına çekti, ben yere oturunca da sessizce:</p>

  <p>— Sinirlenme! –dedi – Senin her şeyi bildiğini, ama bana söylemediğini sanıyordum ben de… hatta, hiç hoş değil böyle yapması diye düşünmüştüm…</p>

  <p>Demek bu yüzden bir süredir üzüntülü ve sıkıntılıydı.</p>

  <p>— Baksana, –dedi gülümseyerek, neredeyse fısıltıyla,– hatırlıyor musun, hani sana bir daha yanıma gelme demiştim?</p>

  <p>Başımı sallayarak evetledim.</p>

  <p>— Bu yüzden bana kırılmıştın, değil mi?</p>

  <p>— Evet…</p>

  <p>— Ben seni hiç kırmak ister miyim kardeş? Benimle dostluk kurarsan seninkilerin sana kızacaklarını biliyordum. Gördüğün gibi haklı çıktım! Şimdi anlıyor musun o zaman sana neden öyle dediğimi?</p>

  <p>Küçükmüş gibi, aynı yaştaymışız gibi konuşuyordu benimle. Bu sözlerine öylesine sevinmiştim ki!… Hatta bir an bu dediğini ta o zaman da anlamışım gibi geldi; bunu ona da söyledim:</p>

  <p>— Niye öyle söylediğini ben o zaman da anlamıştım.</p>

  <p>— Tamam o zaman! Tamam işte. Benim dediğim gibi olmuş dostum…</p>

  <p>Yüreğime dayanılmaz bir ağrı saplanmıştı.</p>

  <p>— Neden bu insanlar seni sevmiyor?</p>

  <p>Beni kucaklayıp sımsıkı bağrına bastı, sonra göz kırparak:</p>

  <p>— Ben farklıyım, anlıyor musun? İşte bu yüzden. Onlar gibi değilim.</p>

  <p>Ne söyleyeceğimi bilmekten, hatta bir şey söylemekten aciz bir halde kolundan çekiştiriyordum.</p>

  <p>Kulağıma eğilerek:</p>

  <p>— Kızmak yok, –dedi fısıltıyla.– Ağlamak da…</p>

  <p>Oysa onun bulanık gözlük camlarının altından da gözyaşları akıyordu. Sonra, hep yaptığımız gibi, tek tük sözcükler dışında bir şey konuşmadan, uzunca bir süre sessizce oturduk.</p>

  <p>Akşamleyin ayrıldı evden; gitmeden önce, gelip kibarca herkesle vedalaştı, beni sımsıkı bağrına bastı. Avlu dışına çıkıp bindiği arabada sarsıla sarsıla uzaklaşmasını izledim; arabanın tekerleri donmuş çamur parçalarını eziyordu. Ninem o gider gitmez pis odayı yıkayıp temizlemeye girişti; ben salt ona engel olmak için odada aşağı yukarı yürüyor, onun ayağı altında dolanıp duruyordum.</p>

  <p>— Çekil ayağımın altından! –diye bağırıyordu ninem, bana çarptıkça.</p>

  <p>— Niye çıkarttınız onu?</p>

  <p>— Sen sor diye!</p>

  <p>— Hepiniz aptalsınız!</p>

  <p>Elindeki ıslak paçavrayla bana vurmaya başladı:</p>

  <p>— Asıl sen delirmişsin, haylaz şey!</p>

  <p>— Sen değil, ama bütün ötekiler aptal, –diye düzelttim sözümü, ama bu onu sakinleştirmeye yetmedi.</p>

  <p>Akşam yemeğinde dedem:</p>

  <p>— Şükürler olsun! –dedi.– Onu her görüşümde yüreğime bir hançer saplanıyordu sanki… defettik, kurtulduk!</p>

  <p>Nasıl bir öfke kabarmışsa içimde, elimdeki kaşığı kırdım ve tahammül etme günlerime geri döndüm.</p>

  <p>Kendi ülkelerinde bir yabancı gibi yaşayan, gerçekteyse o toplumun en iyileri olan binlerce insandan ilkiyle olan dostluğum böylece sona erdi…</p>
</body>
</html>