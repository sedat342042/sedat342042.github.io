<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>XI</h1>

  <p>Bu olaydan sonra annem hızla güçlendi; dimdik durdu, evin bütün yönetimini eline aldı. Dedemse kişiliğinin tam aksine düşünceli ve sessizdi, neredeyse fark edilmiyordu, gitgide silikleşti, varla yok arası bambaşka birine dönüştü: Hep dalgın, düşünceli, sessizdi.</p>

  <p>Evden de pek çıktığı yoktu artık; tavan arasındaki odasında tek başına oturuyor, “Babamın Anıları” adlı gizemli bir kitabı elinden düşürmüyordu. Sandıkta kilit altında tuttuğu bu kitabı yerinden çıkarmadan önce dedemin ellerini yıkadığına tanık olmuştum kaç kez. Küçük ama kalın, kırmızı deri ciltli bir kitaptı bu. Mavimsi sayfada, kitabın başlığının hemen üzerinde, mürekkebi solmuş, gösterişli bir yazı dikkat çekiyordu: “Saygıdeğer Vasiliy Kaşirin’e, içtenlikle hatırlaması için şükranlarımla.” Altındaki imzada garip bir soyadı ve uçan bir kuşun resmedildiği bir paraf vardı. Kitabın ağır, ciltli kapağını dikkatlice açan dedem gümüş çerçeveli gözlüğünü takar, onu tam yerine yerleştirebilmek için epeyce bir süre burnunu oynatarak uzun uzun bu ithafa bakardı. Kaç kez bunun nasıl bir kitap olduğunu sordum kendisine, ama her seferinde bana çok ciddi bir edayla şu karşılığı verdi:</p>

  <p>— Bunu bilmene gerek yok. Bekle, öldüğümde sana bırakacağım bu kitabı. Rakun kürkümü de sana bırakacağım.</p>

  <p>Annemle pek az konuşur olmuştu; ona karşı alabildiğine yumuşaktı. Annemi, tıpkı Pyotr Amca gibi gözleri ışıl ışıl, dikkatle dinliyor, sonra da elini sallayarak, “Tamam, nasıl istiyorsan öyle yap,” diye mırıldanıyordu.</p>

  <p>Sandıkları birbirinden ilginç, birbirinden göz alıcı eşyayla doluydu: Damasko etekler, kolsuz atlas bluzlar, kolsuz ipek elbiseler, gümüş işlemeli dokumalar, inci işlemeli başlıklar ve şapkalar, parlak renkli başörtüleri ve eşarplar, ağır Mordovya gerdanlıkları, renkli taşlardan kolyeler… Bunları kucak kucak annemin odasına taşır, sandalyelerin, masaların üzerine serer, annem bu sergiyi hayranlıkla izlerken, dedem şöyle derdi:</p>

  <p>— Bizim zamanımızda bugünkünden çok daha güzel ve zengindi giyim kuşam! İnsanlar güzel, şık giyinirler, ama sade, gösterişsiz yaşarlardı. Geri dönmemecesine geçip gitti o güzel zamanlar, geri döndürmek mümkün değil! Hadi şunları üzerine bir giy… tak, takıştır da bakalım…</p>

  <p>Annem bir gün yandaki odaya geçip az sonra altın işlemeli, mavi bir kolsuz giysi giymiş olarak döndü; başında İncili bir başlık vardı. Dedemin önünde yerlere kadar eğilerek:</p>

  <p>— Olmuş mu saygıdeğer babacığım?</p>

  <p>Dedemin yüzü ışıdı, kollarını iki yana açıp parmaklarını oynatarak annemin çevresinde döndü, sayıklar gibi anlaşılmaz bir şeyler döküldü ağzından:</p>

  <p>—Ah be Varvara, daha çok paran olsaydı, iyi insanlar peşinden ayrılmazdı.</p>

  <p>Annem artık evin daha önce kiraya verilen iki odalı ön bölümünde oturuyor, sık sık konuklar gidip geliyordu kendisine, en çok da Maksimov kardeşler. Büyük olanı, Pyotr, güçlü kuvvetli, yakışıklı bir subaydı; gür, açık renk sakallı, mavi gözlüydü. Yaşlı adamın kafasına tükürdüğüm için dedem beni onun önünde dövmüştü. İnce bacaklı, solgun yüzlü bir genç olan Yevgeniy de ağabeyi gibi boylu bosluydu. Erik gibi iri gözleri, sivri, kara bir sakalı vardı. Düğmeleri altın gibi ışıldayan yeşil bir üniforma giyerdi; dar omuzlarında da isminin baş harfleri işlenmiş yine altın sarısı apoletler vardı. Geniş, düz alnına düşen uzun, dalgalı saçlarını sık sık ustalıklı ve çok hoş bir baş hareketiyle geriye atardı. Boğuk bir sesle ve yüzünde alçakgönüllü bir gülümsemeyle hep bir şeyler anlatır, sözlerine de yapma bir sokulganlık yansıtan:</p>

  <p>— Biliyor musunuz… bana kalırsa… –sözleriyle başlardı.</p>

  <p>Annem onu gözlerini kısarak, gülümseyerek dinler ve sık sık araya girerdi:</p>

  <p>— Ah, çocuksunuz daha Yevgeniy Vasilyeviç… böyle söylediğim için kusura bakmayın…</p>

  <p>Kocaman elini dizine vuran subay coşkuyla bağırırdı:</p>

  <p>— Çocuk gibi… evet… Ne güzel söylediniz!…</p>

  <p>Noel günleri şenlikli, şamatalı geçti. Hemen her akşam birbirinden güzel giyimli konuklar geliyordu anneme ve hep birlikte dışarı çıkıyorlardı; annem de güzel giysiler giyiyor ve her zaman hepsinin en güzeli oluyordu.</p>

  <p>Bu renkli, şenlikli kalabalık avlu kapısını ardından kapatıp gitti mi, ev derin bir sessizliğe gömülüyor, her yana bıçak kesmez bir sessizlik, ağır, sıkıntılı bir hava çöküyordu. Ninem yaşlı bir kaz gibi odadan odaya süzülüp ortalığı toparlıyor, dedem sırtını ocağın sıcak çinilerine dayamış kendi kendine konuşuyordu:</p>

  <p>— Gidin bakalım… işin altından ne çıkacak, görürüz yakında…</p>

  <p>Noelden sonra annem beni ve Mihail dayının oğlu Saşa’yı okula yazdırdı. Mihail dayım yeniden evlenmiş, Saşa’dan hiç hoşlanmayan üvey anne de daha ilk günden onu dövmeye başlamıştı. Bunun üzerine, ninemin ısrarlarıyla, dedem Saşa’yı yanına, bizim eve aldı. Bir ay kadar okula birlikte gidip geldik, orada bize öğretilenlerden aklımda kalan tek şey şu oldu: “Adın ne?” sorusuna, “Peşkov” değil, “Benim adım Peşkov’dur” diyecektim. Ayrıca, öğretmene, “Ne bağırıyorsun be, senden korkmuyorum…” demek de yasaktı.</p>

  <p>Daha ilk günden hiç hoşuma gitmedi okul; kuzenimse başlangıçta hoşnuttu, kolayca yeni arkadaşlar edindi kendine. Ancak bir gün ders sırasında uyudu ve “Bir daha yapmayacağım…” diye garip bir şekilde bağırdı uykusunda.</p>

  <p>Hemen uyandı ve sınıftan çıkmak için izin istedi; bu olay yüzünden onunla çok alay ettiler. Ertesi gün okula gitmek için dere yatağından Sennaya Meydanı’na çıkarken durdu ve:– Sen git, –dedi – Ben gelmeyeceğim… Dolaşmak istiyorum biraz.</p>

  <p>Diz çöküp iple sarıp bağladığı kitaplarını dikkatlice kara gömdü ve uzaklaştı. Pırıl pırıl bir ocak günüydü. Güneşin gümüşsü ışıkları her yanı sarmıştı. Saşa’ya çok özendim, yine de, ayaklarım geri de gitse, annemi üzmemek için okula gittim. Saşa’nın gömdüğü kitaplar, tabii bir daha bulunamadı, dolayısıyla ertesi gün de okula gitmemesinin gerekçesini bu oluşturdu; ama üçüncü gün bu yaptığından dedemin haberi olmuştu.</p>

  <p>İkimiz birlikte yargılandık: Dedem, ninem ve annem mutfak masasına oturup bizi sorguladılar. Saşa’nın, dedemin sorularına verdiği yanıtların gülünçlüğü bugünkü gibi aklımda.</p>

  <p>Dedem:</p>

  <p>— Niye gitmedin okula?</p>

  <p>Şaşa, dedemin yüzüne tatlı tatlı bakarak sakince yanıt verdi:</p>

  <p>— Yolu unuttum.</p>

  <p>— Yolu mu unuttun?</p>

  <p>— Evet. Ne kadar aradıysam, bulamadım…</p>

  <p>— Leksey’le birlikte gitseydin. O hatırlıyor!</p>

  <p>— Onu da kaybettim.</p>

  <p>— Leksey’i mi?</p>

  <p>— Evet.</p>

  <p>— Nasıl kaybettin?</p>

  <p>Şaşa, düşündü, derin bir nefes aldı:</p>

  <p>— Tipiden göz gözü görmüyordu.</p>

  <p>Herkes güldü. Hava sakin ve açıktı.</p>

  <p>Şaşa bile hafiften güldü kendi sözüne. Dedemse, dişlerini gösterip inadına devam etti:</p>

  <p>— Elinden tutsaydın… ya da ne bileyim, kemerine yapışsaydın Leksey’in? –dedi.</p>

  <p>— Tutuyordum ama rüzgâr beni koparıp götürdü –diye açıkladı Şaşa.</p>

  <p>Ölgün bir sesle, isteksiz, umutsuz konuşuyordu; bense bu gereksiz ve beceriksiz yalanları dinlemekten rahatsız oluyor, Saşa’nın inatçılığına şaşıyordum.</p>

  <p>İkimizi de sopaladılar; okul yolunda bize eşlik etmesi için yaşlı, kolu kırık, eski bir itfaiyeciyi tuttular; Saşa’nın bilime giden yolu şaşırmaması için onu takip edecekti. Ama bunun da bir yardımı olmadı: Ertesi gün dere yatağının oraya vardığımızda Şaşa birden eğilip keçe çizmelerinden birini çıkarıp uzak bir yere attı, diğerini çıkardı ve ters istikamete fırlattı, ayağında yalnız çoraplar, meydana doğru koşmaya başladı. Yaşlı itfaiyeci oflaya puflaya gidip çizmeleri aldı, sonra korkusundan beni eve geri götürdü.</p>

  <p>Kaçağı bulabilmek için dedem, ninem ve annem bütün gün kentin altını üstüne getirdiler ve ancak akşama doğru, manastırın oradaki Çirkov’un meyhanesinde bulabildiler, dans ederek müşterileri eğlendiren Saşa’yı; eve getirdiklerinde de, inatla susup tek kelime etmemesinden şaşkın, dövmediler bile kendisini. Asma yatakta benimle birlikte yattı Şaşa. Bacaklarını kaldırıp ayaklarını tavana sürterek bana usul usul şunları söyledi:</p>

  <p>— Üvey annem beni sevmiyor, babam sevmiyor, dedem sevmiyor, niye onlarla birlikte yaşayayım ki? Nineme haydutların nerede yaşadıklarını soracağım ve onların yanına kaçacağım; o zaman hepiniz görürsünüz… İstersen birlikte kaçalım, ne dersin?</p>

  <p>Onunla kaçamazdım: O günlerde benim başka bir amacım vardı; subay olmak istiyordum; yüzü gür, açık renk sakallarla kaplı bir subay… bunun için de okumam gerekiyordu. Saşa’ya bu planımdan söz edince, biraz düşündü, sonra:</p>

  <p>— Eh, fena bir plan değil, –dedi – Sen subay olursun, ben, haydutların elebaşısı; sana beni yakalamanı emrederler, sonra da ya birbirimizi öldürürüz ya da esir alırız. Ama ben seni öldürmem.</p>

  <p>— Ben de seni.</p>

  <p>Bu konuda anlaştık.</p>

  <p>Ninem geldi, ocak basamağına çıkıp bize bir göz attıktan sonra:</p>

  <p>— Ne yapıyorsunuz minik fareler? –dedi.– Öksüzlerim benim… Garip yavrularım…</p>

  <p>Bizim için üzülüp, Saşa’nın üvey annesine, manastırın oradaki meyhanecinin kızı şişko Nadejda yengeye sövdü saydı; sonra genel olarak bütün üvey annelere, üvey babalara veriştirdi, sonra da bize bilge keşiş İona’nın henüz gencecik bir delikanlıyken üvey annesiyle ilahi mahkemede hesaplaşmasının öyküsünü anlattı; Ugliç’li babası Beloozero’da balıkçıydı.</p>

  <div class="poem">

    <p><i>Bir gün genç karısı om</i></p>

    <p><i>Kuvvetli bir içki içirmiş, ev yapımı</i></p>

    <p><i>Ve yatırmış kendinden geçen adamı</i></p>

    <p><i>Tabut kadar dar bir meşe sandala</i></p>

    <p><i>Sonra asılmış akçaağaçtan küreklerine sandalın</i>.</p>

    <p><i>Cadıca niyetlerini uygulamak için</i></p>

    <p><i>Götürmüş sandalı gölün ortasına</i>,</p>

    <p><i>Tam derin girdabın üzerine</i>.</p>

    <p><i>Sürekli eğilip sallanarak cadı</i></p>

    <p><i>Devirmiş sonunda sandalı</i>,</p>

    <p><i>Yollamış böylece kocasını</i></p>

    <p><i>Bir gemi çıpası gibi</i></p>

    <p><i>Derin suyun dibine</i></p>

    <p><i>Kendisi hızla yüzüp kıyıya çıkmış</i></p>

    <p><i>Ve saçlarını yola yola ağıda başlayıp</i></p>

    <p><i>İnandırmış herkesi yalandan acısına,</i></p>

    <p><i>İyi insanlar da inanmış ona</i>,</p>

    <p><i>Başlamışlar onunla birlikte ağlaşmaya:</i></p>

    <p><i>“Ah, kara bahtlı, genç dul</i>!</p>

    <p><i>Ne büyük acı düştü payına</i>!</p>

    <p><i>Ama hayatımız nasıl Tann’nın elindeyse,</i></p>

    <p><i>Ölümü de gönderen O’dur bize</i>!”</p>

    <p><i>Bir tek İonuşka inanmamış</i></p>

    <p><i>Üvey annesinin gözyaşlarına</i>.</p>

    <p><i>Koyup elini onun kalbinin üstüne</i>,</p>

    <p><i>Tatlı bir sesle şunları söylemiş:</i></p>

    <p>“<i>Ey, üvey anam, alınyazım benim</i></p>

    <p><i>Ey, gece kuşu, sinsi kadın</i>,</p>

    <p><i>İnanmıyorum gözyaşlarına senin:</i></p>

    <p><i>Kalbin yaralı sözde</i>,</p>

    <p><i>Ama nasıl da sevinçli, mutlu çarpıyor</i>!</p>

    <p><i>Gel hadi Tann’nın ve tüm kutsal güçlerin</i></p>

    <p><i>Yargısına bırakalım kendimizi:</i></p>

    <p><i>Biri keskin bir bıçak fırlatsın gökyüzüne,</i></p>

    <p><i>Sözlerin gerçekse, bıçak beni öldürsün</i></p>

    <p><i>Ben haklıysam, senin tepene düşsün!”</i></p>

    <p><i>Gözleri öfkeyle tutuşan üvey anne</i></p>

    <p><i>Fırlayıp kalkmış ayağa:</i></p>

    <p>“<i>Seni sersem yaratık</i>,</p>

    <p><i>Kafasız, geri zekâlı çocuk</i>!</p>

    <p><i>Hangi cesaretle söylersin sen</i></p>

    <p><i>Bana böyle bir şeyi</i>?”</p>

    <p><i>Bu konuşmaya tanık olan insanlar</i></p>

    <p><i>Eyvah, demişler, iş göründüğü gibi değil,</i></p>

    <p><i>Aralarında konuşup danışmışlar</i>.</p>

    <p><i>Sonunda yaşlı bir balıkçı çıkmış ortaya</i></p>

    <p><i>Dört yana selamlar verip</i></p>

    <p><i>Aldıkları kararı açıklamış:</i></p>

    <p>“<i>Ey iyi insanlar, bir bıçak verin bana</i></p>

    <p><i>Fırlatıp atmam için gökyüzüne</i>,</p>

    <p><i>Düşüp saplansın bu keskin bıçak</i></p>

    <p><i>Kim suçluysa, onun üstüne</i>!”</p>

    <p><i>Vermişler ihtiyara bir bıçak</i></p>

    <p><i>Fırlatıp atmış ihtiyar bıçağı gökyüzüne</i></p>

    <p><i>Bir kuş gibi uzaklaşmış</i></p>

    <p><i>Göğün derinliklerinde bıçak</i>.</p>

    <p><i>Beklemişler… ama bir türlü düşmüyormuş bıçak.</i></p>

    <p><i>Dikmişler gözlerini cam gibi gökyüzüne</i></p>

    <p><i>Çıkarıp şapkalarını dip dibe durmuş insanlar</i></p>

    <p><i>Herkes susuyormuş, tıpkı dilsiz gece gibi</i>.</p>

    <p><i>Bıçaksa bir türlü düşmek bilmiyormuş</i>.</p>

    <p><i>Boyanırken gölün suları</i></p>

    <p><i>Kızıl ışıklarıyla şafağın</i></p>

    <p><i>Yüzü sevinçten al al</i></p>

    <p><i>Gülümsemiş üvey anne</i></p>

    <p><i>Tam bu anda bıçağın bir kırlangıç gibi hızla</i></p>

    <p><i>Süzülüp indiğini görmüşler</i> <i>inmiş… inmiş de bıçak</i></p>

    <p><i>Tam yüreğine saplanmış üvey annenin</i>.</p>

    <p><i>Diz çöküp tüm iyi insanlar</i></p>

    <p><i>Yüce Tanrı’ya yakarmışlar:</i></p>

    <p>“<i>Şükürler olsun Tanrım</i>,</p>

    <p><i>İlahi adaletine senin</i>!”</p>

    <p><i>Yaşlı balıkçı da tutup elinden İonna’nın</i></p>

    <p><i>Görünmez Kitej kentine yakın</i></p>

    <p><i>Kerjenets ırmağının ışıltılı sularına bakan</i></p>

    <p><i>Uzak bir manastıra götürmüş onu…”</i><a class="footnoteref" href="../Text/notlar.xhtml#n17" id="ref17">17</a></p>

  </div>

  <p>Ertesi gün her yanımı kırmızı benekler kaplamış olarak uyandım; çiçek olmuştum. Tavan arasında dipte bir odaya yatırdılar beni. Kör bir halde, ellerim, bacaklarım geniş sargılarla sımsıkı sarılmış, korkunç kâbuslar görerek günlerce yattım orada. Bu kâbuslardan birinde az daha canımdan olacaktım. Bir tek ninem geliyordu yanıma, bebekmişim gibi beni kaşıkla besliyor, sonsuz masal dağarcığından her seferinde yeni bir tane anlatıyordu. Bir akşam, ninem her zamanki vaktinde gelmedi. Hastalığım geçmeye yüz tuttuğu için bütün sargılarım çözülmüştü; bir tek ellerim, yüzümü kaşımamam için, eldiveni andırır bir sargı içindeydi. Ninem her zamanki saatinde gelmeyince kaygılanmaya başlamıştım ki, birden kendisini gördüm: Kapının dışında, kolları iki yana açık, tozlu döşemeye yüzü koyun kapaklanmış yatıyordu. Boğazı, tıpkı Pyotr Amca’nınki gibi yarısına kadar kesilmişti. Bir kedi, açgözlü yeşil gözlerini dikmiş köşeden, tozlu alacakaranlıktan ona doğru ilerliyordu.</p>

  <p>Yataktan fırlayıp kalkmamla, ayaklarım ve omzumla vurarak çift kanatlı pencereyi kırmam ve kendimi aşağı atmam bir oldu; avludaki kar yığını üzerinde düşmüştüm. O gece annemin konukları olduğu için camı çerçeveyi indirdiğimi kimse duymamıştı. Düştüğüm kar yığını üstünde epey bir süre yattım. Bir yerim kırılmamıştı, sadece omzum çıkmış ve camlar oramı buramı ciddi biçimde kesmişti, ama bacaklarım tutmuyordu ve onları hiç hareket ettiremeden üç ay yattım. Yattığım yerden evde iyice artan gürültüyü, aşağıda sık sık çarpılan kapıların sesini, bir sürü insanın ayak seslerini dinliyordum.</p>

  <p>Hüzünlü kar fırtınaları çatıyı sıyırıyor, rüzgâr tavan arası kapısının ardında dolaşıp uğulduyor, bacanın içinde cenaze ilahileri söylüyor, baca kapakları takırdıyordu. Gündüz sabahtan akşama hiç kesilmeyen karga bağırtılarının yerini, geceleri bozkırdan yükselen iç karartıcı kurt ulumaları alıyordu; bu müzik içimi daraltıyordu. Derken, çekingen mart güneşi parıldayan gözleriyle, ilk başlarda utangaç ve sessiz ama yüzü gün geçtikçe biraz daha gülerek pencereden içeri göz atmaya başladı; dişi kediler çatıda ve tavan arasında şarkı söylemeye, bağrışmaya başladılar; ilkbaharın coşkulu sesleri duvarları aşıp bulunduğum yere dek ulaşıyordu; kristal buz saçakları kırılıyor, eriyen kar çatıların tepelerinden aşağı kayıyordu; çan sesleri bile kışa göre daha bir yoğundu.</p>

  <p>Ninem sık sık geliyordu. Soluğu her gün biraz daha baskın bir şekilde votka kokuyordu; bir süre sonra büyük bir beyaz çaydanlıkla gelmeye başladı; çaydanlığı karyolamın altına gizlerken bana göz kırpıyor ve:</p>

  <p>— Ruhumun güvercini, sakın deden olacak cinliye bir şey söyleme, e mi! –diyordu.</p>

  <p>— Neden içiyorsun?</p>

  <p>— Sus bakayım! Büyüdüğünde anlarsın…</p>

  <p>Çaydanlığın ucunu ağzına alıp emiyor, koluyla ağzını sildikten sonra yüzüne yayılan tatlı bir gülümsemeyle soruyordu:</p>

  <p>— Şimdi söyle bakalım küçük bey, dün nerede kalmıştık?</p>

  <p>— Babamda.</p>

  <p>— Nesini anlatıyordum?</p>

  <p>Hatırlattım; çağıl çağıl akan bir dere gibi ezgiyle anlatmayı sürdürdü.</p>

  <p>Bir gün, kendisi başlamıştı bana babamı anlatmaya; içkili değildi, üzgün ve yorgundu:</p>

  <p>— Düşümde babanı gördüm, –diye başladı – Elinde bir fındık dalı, ıslık çalarak kırlarda yürüyordu; ardından da dili sarkmış, alacalı bir köpek koşuyordu. Nedense sık sık düşlerime girmeye başladı Maksim Savvatyeviç; besbelli ruhu azap içinde…</p>

  <p>Birkaç akşam üst üste, öbür bütün öyküleri gibi çok ilginç bir öykü şeklinde, babamı anlattı bana; subaylığa yükselmiş bir erin oğluymuş babam. Astlarına karşı zalimce davrandığı için Sibirya’ya sürmüşler babasını ve babam da orada doğmuş. Zor bir yaşamı olmuş; bu yüzden de küçük yaşlarından başlayarak sık sık evden kaçmış; bir seferinde babası ardına köpekleri salıp kendisini tavşan arar gibi ormanda arayıp bulmuş; bir başka kaçışında da yakalayınca öyle kötü dövmüş ki, komşular elinden zor alıp, bir yere gizleyerek canını kurtarmışlar.</p>

  <p>— Küçük çocukları hep böyle döverler mi? –diye sordum nineme.</p>

  <p>— Hep döverler, –dedi sessizce.</p>

  <p>Annesi o çok küçükken ölmüş, dokuz yaşına gelmeden babasını da kaybetmiş; vaftiz babası olan bir marangoz almış yanına babamı, kendisini Perm şehir loncasına yazdırıp sanatını öğretmeye başlamış. Ama bir süre sonra marangozun yanından kaçmış babam ve panayırlarda körlere eşlik etmeye başlamış. On altısındayken Nijniy’e gelmiş, Kolçin vapurlarında bir müteahhit-marangozun yanında çalışmaya başlamış. Yirmisine geldiğinde artık çok iyi bir mobilya ve kaplama ustasıymış. Çalıştığı işlik dedemin Kovaliha’daki evinin yanındaymış.</p>

  <p>— Evleri ayıran çitler alçak, insanlarsa cüretkârdı, –dedi ninem, kıkırdayarak – Bir gün Varvara’yla bahçede ahududu topluyorduk; birden baban, çitten atlayıverdi. Yüreğim ağzıma geldi! Güçlü kuvvetli, beyaz gömlekli, kadife pantolonlu biri elma ağaçlarının arasından geliyordu, ama ayaklar çıplak, baş açık, uzun saçlarını da minik bir deri şeritle bağlamış. Meğerse evlenmeleri için destek istemeye gelmiş! Kendisini daha önce de görmüştüm; penceremizin önünden geçerdi, “Ne efendi bir çocuk!” diye geçirdiğimi hatırlıyorum içimden. Yanımıza gelince, “Neden doğru yoldan gelmiyorsun, delikanlı?” diye sordum. Bu birden diz çöktü, “Akulina İvanovna,” dedi, “işte burada, tüm yüreğimle karşınızdayım, işte Varya da burada; Tanrı aşkına bize yardım et… biz evlenmek istiyoruz!” Aptallaştım, dilim tutuldu. Bir baktım, annen olacak düzenbaz da elma ağacının ardına gizlenmiş, yüzü ahududu gibi kıpkırmızı, gözlerinden yaşlar dökerek babana işaretler yapıp duruyor. “Ah sizi serseriler,” dedim, “bütün bunları nasıl becerdiniz? Aklın başında mı senin Varvara? Ya sen delikanlı,” dedim, “düşünmüyor musun hiç yiyeceğin sopanın acısını?” O sıralar dedenin durumu iyi… varsılız… çocukların payları daha ayrılmamış… dört evi, dünya kadar parası vardı, saygın biriydi; dokuz yıl üst üste boyacılar birliğinin başkanlığını yaptığı için kendisine özel bir üniformayla sırma şeritli bir şapka vermişlerdi; başı göklerdeydi. Onlarla gerektiği gibi konuşuyordum, ama bir yandan da korkudan tir tir titriyordum… Tabii, onlara acıyordum da: İkisinin de bir anda yüzü asılmıştı. Burada baban söze girdi: “Ben,” dedi, “Vasiliy Vasilyev’in Varya’yı bana gönül rızasıyla vermeyeceğini biliyorum, bu yüzden onu kaçıracağım, yalnız senin yardımın gerek.” Yardım mı! Ben yardım edecekmişim! Ben buna bir tane şaklatmak için elimi kaldırdım, ama geri çekilmedi, “İstersen eline bir taş al da vur,” dedi, “ama yardım et bize, ben bu işten vazgeçmem!” Derken, Varvara yaklaştı bunun yanına, elini omzuna attı, “Biz zaten evlendik,” dedi, “mayıstan beri evliyiz, bir tek kilise nikâhımız eksik!” Öylece kalakaldım… Yüce Tanrım!</p>

  <p>Ninem tüm bedeniyle sarsıla sarsıla gülmeye başladı, sonra enfiyesini çekti, gözünden akan yaşı sildi, derin bir nefes alarak anlatmayı sürdürdü:</p>

  <p>— Sen daha evlenmekle, kilise nikâhı arasında ne fark olduğunu anlayamazsın. Ama bir kız için kilise nikâhı olmadan çocuk doğurmak, felaketlerin en büyüğüdür. Bu kulağına küpe olsun! Büyüdüğünde hiçbir kızı bu durumda bırakma, bu hem büyük günahtır, hem de kız için büyük felaket demektir; doğacak çocuk da gayrimeşru olur. Bunu sakın unutma! Hayatın boyunca kadınları esirge, onları yürekten sev; sakın onlarla gönül eğleme… bunları senin iyiliğin için söylüyorum!</p>

  <p>İskemlesinde ileri geri sallanarak bir süre dalıp gitti, sonra silkinerek kendine geldi ve yeniden başladı:</p>

  <p>— Ne yapmalıydım? Maksim’in alnına bir tane indirdim, Varvara’yı saç örgülerinden yakaladım. O sırada baban akıllıca, “Kavga etmek işleri düzeltmez!” dedi, annen de, “Siz,” dedi, “önce ne yapacağımızı düşünmeye başlayın, kavga etmek sonraki iş!”</p>

  <p>“Paran var mı?” diye sordum babana. “Vardı, ama Varya’ya yüzük aldım!” dedi. “Ne kadardı paran, üç ruble mi?” dedim. “Yok, yüz ruble kadardı,” demesin mi! Doğrusu iyi paraydı bu… O zamanlar paranın bir değeri vardı. İkisine, annenle babana baktım, çocuk bunlar diye düşündüm, aptallar! Annen, “Görmeyesiniz diye döşeme tahtasının altına gizledim yüzüğü… onu satabiliriz,” dedi. Gerçekten çocuktu ikisi de! Öyleydi böyleydi derken, bir hafta sonra nikâh işini bitirmeye karar verdik; kilise ve papaz işini ben üzerime aldım. Ama benim içim hiç rahat değildi, kalbim yerinden çıkacakmış gibi çarpıyordu, dedenden korkuyordum, Varya’nın durumu da çok kötüydü. Neyse, bir şekilde sorunların üstesinden geldik.</p>

  <p>Yalnız, babanı sevmeyen bir adam varmış, bir usta, kötü bir adam çalıştığı yerde. Ne olup bittiğini anlamış ve ne zamandır bizi gözleyip dururmuş. Günü geldiğinde biricik kızımı tertemiz giydirdim, elimden geldiğince iyi bir biçimde hazırladım ve birlikte avlu kapısına götürdüm; hemen köşede bir troyka bekliyordu, Varvara troykaya bindi, Maksim ıslık çaldı, gittiler. Gözyaşları içinde eve dönüyordum ki, birden bu alçak yolumu kesti, “Ben iyi bir adamım,” dedi, “onların kaderine engel olmayacağım; yalnız sen, Akulina İvanovna, bunun için bana bir elli ruble vereceksin!” Bende para ne arasın! Parayı hiç sevmezdim, biriktirmezdim de; bu yüzden de adama aptal gibi, “Bende para falan yok, sana bir şey veremem!” dedim. “O zaman daha sonra vereceğine söz ver!” demesin mi! “Ne sözü?” dedim. “Daha sonra nereden bulacağım o parayı?”</p>

  <p>“Zengin bir kocadan çalmak çok mu zor?” dedi. Aptal kafam, adamla konuşup oyalayacak yerde, yüzüne tükürüp eve gittim. Ama o benden önce avluya koştu ve herkesi ayaklandırdı.</p>

  <p>Gözlerini yumdu, gülümseyerek:</p>

  <p>— Bugün bile iyi hatırlıyorum yaptığım o cesurca işleri! –dedi.– Deden vahşi bir hayvan gibi kükrüyordu, biri ona şaka mı yapıyordu? O zamanlar Varvara’ya baktıkça, “Bir soyluya, toprak beyine vereceğim onu!” diye böbürlenirdi! Görmüştü işte soyluyu, toprak beyini! Kutlu Meryem Anamız kimin kimle olacağını elbette bizden iyi bilir. Tabanı yanmış gibi avluda dört dönüyordu deden. Yakov’la Mihail’i çağırdı; ayrıca şu kalafat ustasıyla arabacı Klim’i de kendileriyle gitmeye razı etti. Bir baktım, ucu topuzlu kayışı almış kantarın zincirli topuzunu da silah olarak yanına almış, Mihail dersen tüfeği kapmış… O zamanlar çok iyi atlarımız vardı, ateşli mi ateşli, araba desen hafif. “Kesinkes yakalarlar onları,” diye düşündüm. Ama işte o anda Varvara’nın koruyucu meleği bana bir akıl verdi: Hemen bir bıçak alıp atları araba okuna bağlayan kayışları yarı yarıya kestim, yolda kopsunlar diye… Öyle de oldu: Yolda giderken kayışlar oklardan kurtulmuş; deden, Mihail ve Küm az kalsın ölüyorlarmış… Onarmak için epey zaman yitirmişler tabii… Onarınca dörtnala kiliseye gitmişler ama kiliseye vardıklarında Varya’yla Maksim, Tanrı’ya şükürler olsun, nikâhları kıyılmış, sundurmada duruyorlarmış!</p>

  <p>Tabii doğruca Maksim’in üstüne yürümüş bunlar; ama, güçlü kuvvetli adamdı baban. Mihail’i tuttuğu gibi sundurmadan aşağı atmış, kolu kırılmış, ardından da Klim’i halletmiş. Deden, Yakov ve şu her şeyi berbat eden usta korkudan kımıldayamamışlar bile.</p>

  <p>Maksim öfkeli anlarında bile hep sağduyuluydu. Dedene, “Şu elindeki zincirli topuzu sallayıp durma!” demiş. “Bırak onu elinden! Ben aklı başında bir adamım… Aldığımı bana Tanrı verdi ve onun verdiğini benden kimse alamaz; sana söyleyecek başka hiçbir şeyim yok.” Bizimkiler gerilemişler, deden arabasına geçip dizginleri eline almış ve bağırmış: “Elveda Varvara, bundan böyle kızım değilsin! Seni bir daha görmek istemiyorum, açlıktan gebersen de umurumda değil!” Eve döner dönmez bana girişti: Hem sövdü hem dövdü; yalnızca inledim, ağzımı açıp tek kelime bir şey söylemedim. Olan olmuştu bir kez. Geri kalan her şey geçer giderdi. Daha sonra da şöyle dedi bana: “Akulina, bak, kızın yok artık senin, bunu aklından çıkarma.” Ben tek bir şey düşünüyordum: İstediğin kadar yalan söyle kızıl saçlı şeytan, buz sıcağı görene kadar yaşar!</p>

  <p>Tek bir sözcüğünü bile kaçırmadan, doymaz bir ilgiyle dinliyordum ninemi. Anlattığı öyküdeki bazı ayrıntılar beni şaşırtıyordu. Annemin evlenmesini ya da nikâhını dedem bana başka türlü anlatmıştı. Evet, kendisi bu evliliğe karşıydı, törenden sonra annemi eve kabul etmediği de doğruydu, ama onun öyküsüne göre nikâh gizlice kıyılmamıştı ve kendisi de nikâh töreni sırasında kilisede hazır bulunmuştu. Nineme bu öykülerden hangisinin doğru olduğunu sormak istemiyordum, çünkü ninemin öyküsü çok daha güzeldi ve benim daha çok hoşuma gitmişti. Öykülerini anlatırken sanki kayıkla gidiyormuş gibi sürekli sallanırdı ninem. Üzücü ya da korkutucu bir şey anlatıyorsa sallanması artar, havada bir şeyi tutmak istiyormuş gibi kollarını ileri uzatırdı. Sık sık gözlerini yumar, yanaklarının kırışıkları, yüzünde dolaşan tertemiz gülümsemeyi gizlerken, gür kaşları ince ince titreşirdi. Onun bu hiçbir kötülük görmeyen, herkesle barışık tavrı bazen yüreğime öyle dokunurdu ki sert bir şeyler söylemesini, bağırmasını çok isterdim.</p>

  <p>— İlk bir iki hafta Varya’yla Maksim’in nerede olduklarından bile haberim olmadı; sonra Varya ufak ama cin gibi bir oğlan gönderip nerede olduklarını bildirdi. Cumartesiyi bekledim ve kiliseye ayine gidiyormuş gibi evden çıkıp doğru çocuğun verdiği adrese gittim. Uzaktaydı evleri, Suyetinskiy’deki bayırda küçük bir ek binada oturuyorlardı; tümüyle işçi evleriyle dolu bir açıklıktı burası; yabani otlarla kaplı, pis, gürültülü bir yerdi, ama onların umursadığı yoktu bütün bunları, iki kedi yavrusu gibi neşeyle mırlaşıyorlar, gülüp oynuyorlardı. Elimden geldiğince bir şeyler de götürdüm onlara: Çay, şeker, değişik tahıllar, reçel, un, kuru mantar, bir miktar da dedenden yürüttüğüm para, şimdi hatırlamıyorum ne kadar olduğunu; kendin için çalmamışsan hırsızlık günah değildir! Baban götürdüklerimin hiçbirini almak istemedi, içerleyip, “Ne yani, biz dilenci miyiz?” diye çıkıştı. Varvara da haliyle onun çaldığı havadan çaldı: “Ah, anneciğim niye böyle şeyler yapıyorsunuz, falan filan.” Ben de çıkıştım onlara: “Aptal!” dedim, babana. “Neyinim ben senin? Tanrı’nın verdiği annen değil miyim?” Sonra annene döndüm: “Sana gelince, Varya salağı, benim özbeöz kızım değil misin? Benim kalbimi nasıl kırarsınız? Dünyada bir annenin kalbi kırılınca göklerde Tanrı’nın annesinin hüngür hüngür ağladığını bilmez misiniz?” Bunun üzerine Maksim beni kucakladığı gibi kollarında gezdirmeye başladı, konuk odasına kadar götürdü getirdi; hem gezdiriyor hem de dans ediyordu. Nasıl da güçlüydü Tanrım! Aslan gibiydi. Varka olacak aşifte de tavuskuşu gibi kocasıyla böbürleniyordu, yeni aldığı oyuncak bebeğiymiş gibi gözlerini ondan alamıyordu ve ev işlerinden öyle bir çalımla bahsediyordu ki sanırsın kırk yıllık ev kadını, görsen gülmekten ölürsün! Çayın yanında getirdiği peynirli keki kurt yese dişi kırılırdı, ekşimik desen kum gibi dağılıyordu!</p>

  <p>Epeyce bir süre yaşamları bu yolda akıp gitti; artık senin doğacağın günler yaklaşmıştı. Deden olacak inatçı şeytan hâlâ ağzını açıp tek bir şey söylemiyordu. Ben annenlere gizli ziyaretlerimi sürdürüyordum; deden de bunları biliyor, ama bilmezden geliyordu. Evde Varya hakkında konuşulması yasaklandığı için kimse adını anmıyordu, ben de sesimi çıkarmıyordum, ama baba yüreğinin uzun süre sessiz kalamayacağını biliyordum. Derken, o kutsal an şöyle geldi: Tipinin ortalığı kasıp kavurduğu bir geceydi; ayılar pencerelerimize tırmanıyormuş gibi camlarımız zangırdıyor, bacalardan homurtular, uğultu, ıslık sesleri yükseliyordu, sanki bütün iblisler zincirlerinden kurtulmuştu! Dedenle yatağımıza yatmıştık, ama ikimiz de uyumuyorduk. Ben bir ara: “Bu havada yoksulların işi zor, ama vicdanı rahat olmayanların işi daha da zor,” dedim. Deden birden, “Nasıllar, iyiler mi?” diye sordu. “Nasıl olsunlar, iyiler, geçinip gidiyorlar,” dedim. “Kimleri sorduğumu anladın mı?” dedi. “Tabii,” dedim, “kızın Varvara’yla damadın Maksim’i soruyorsun.”</p>

  <p>“Nasıl anladın onları sorduğumu?” “Yeter numara yaptığın, baba! Oyun oynamayı bıraksan artık?… Kimseyi eğlendirmiyor bu numaralar!” İçini çekti, “Ah sizi… şeytanlar… hepiniz şeytansınız,” dedi. Sonra, ağzımı yokladı: “Onun koca bir aptal olduğunu söylüyorlar”, babandan bahsediyordu, “Doğru mu aptal olduğu?” diye sordu. “Aptal diye kendisi çalışmak istemeyip başkasının sırtından geçinene derler,” dedim. “Sen asıl Yakov’la Mihail’e bak, aptalca yaşayan onlar değil mi? Bu evde kim çalışıyor, parayı kim getiriyor? Sen. Onlar sana çok mu yardımcı oluyorlar?” Bunları söyleyince bana küfretmeye başladı: Aptal, namussuz, rezil, muhabbet tellallı… Saydı da saydı. Hiç karşılık vermedim. Bu, devam etti: “Nereden geldiği, nasıl biri olduğu bilinmeyen bir adama nasıl kanabiliyorsun?” Yine karşılık vermedim. Sonra, yorulduğunu anlayınca, “O zaman nasıl yaşadıklarım, iyi yaşayıp yaşamadıklarını git kendin gör,” dedim. “Bu onları fazla onurlandırmak olur, söyle onlar buraya gelsinler…” dedi. Bu sözlerini duyunca sevincimden ağlamaya başladım; o da, bir yandan saç örgülerimi çözerken, –saçlarımla oynamayı severdi,– bir yandan da, “Bırak zırlamayı, aptal, o kadar da kalpsiz değiliz herhalde?” diye mırıldanıyordu. Ah, bir zamanlar gerçekten çok iyi bir insandı deden, Leksey; böyle sinir küpü bir mendebur olması, kendini herkesten akıllı görmeye başlamasıyla oldu!</p>

  <p>Sonunda ikisi, annenle baban, kutsal bir günde, Büyük Perhiz’den önceki pazar geldiler, ikisi de güzel, sade, temiz giyinmişti. Maksim dedenin karşısına dikildi, deden onun ancak omuzlarına geliyordu, dikildi ve “Tanrı aşkına, Vasiliy Vasilyeviç,” dedi, “drahoma için geldiğimi sanma; ben yalnızca karımın babasına saygılarımı sunmaya geldim!” Dedenin pek hoşuna gitti bu sözler; gülümsedi. “Seni fasulye sırığı… Seni haydut!” dedi. “Yeter yaramazlık ettiğiniz. Gelin ve bundan böyle burada, yanımda oturun!” Maksim’in yüzü asıldı: “Varya ne derse o olur, benim için fark etmez…” dedi. Gelmeleriyle de dedenle baban arasında kavgalar başladı, bir türlü geçinemiyorlardı! Babana göz kırparım, masanın altından ayağına basarım, oralı olmaz, dediğinden milim şaşmaz! Tanrım, nasıl da güzel gözleri vardı! Neşe dolu, tertemiz, kaşları koyu renkti, onları kaldırdı mı gözleri kaybolur, yüzü taş gibi kaskatı kesilirdi, benden başka kimseyi dinlemezdi. Ben de onu neredeyse kendi çocuklarımdan çok severdim; bunu bilir, o da beni çok severdi. Bazen bana sokulur, beni kucaklar, kollarının arasında sıkıştırır, odanın içinde dolaştırır, “Sen benim, toprak gibi, gerçek anamsın… Varvara’dan bile çok seviyorum seni!” derdi. Annen de o zaman, keyifli olduğunda şirret bir kadındı annen, onun üzerine atılır, “Seni tuzlu kulak, seni koca Perm’li! Bu sözleri nasıl söyleyebilirsin?” diye bağırırdı. Üçümüz birlikte vakit geçirir, oyunlar oynardık, çok güzel bir yaşamımız vardı, ruhumun güvercini! Baban çok da güzel dans ederdi, çok güzel şarkılar bilirdi; körlerin yanındayken öğrenmiş; dünyada körlerin üzerine şarkıcı yoktur!</p>

  <p>Gelip bahçedeki küçük ek yapıya yerleştiler. Sen de orada doğdun. Tam öğle üzeriydi, baban yemek için eve gelmişti, onu sen karşıladın! Nasıl sevindiğini anlatamam! Kendinden geçti, delirdi adeta! Annenin canını çıkardı adeta, aptal, çocuk doğurmanın ne kadar zor bir iş olduğunu bilmezmiş gibi! Beni de kaptığı gibi omuzlarına aldı, dedene bir torunu daha olduğu müjdesini vermek için avluda koşturmaya başladı… Deden bile güldü, “Maksim… Seni orman cini… yeter artık!…” dedi.</p>

  <p>Dayıların hiç sevmezlerdi babanı. Çünkü baban ağzına içki koymaz ve sözünü sakınmaz bir adamdı; inanılmaz şakacı, muzipti. Bütün bunların bedelini de çok acı ödedi. Büyük Perhiz günleriydi; rüzgâr şarkısını çalmaya başlamıştı, birden evimizin her yanından korkunç uğultular, ıslıklar yükselmeye başladı. Hepimiz donup kalmıştık, hayal mi görüyorduk? Hele dedenin ödü patlamıştı, bütün lambaların yakılmasını emretti, koşturuyor, bağırıyordu: “Tanrı’ya dua edelim!” Ansızın bütün sesler kesildi. Bu kez daha da çok korktuk. Yakov dayın durumu anladı ve bunun kesin Maksim’in işi olduğunu söyledi. Sonradan babanın açıkladığına göre, çatı penceresine değişik boylarda şişeler dizmiş, rüzgâr boyunlarından aşağı girdikçe hepsinden ayrı ayrı uğultu çıkıyormuş. Bunun üzerine deden “Dikkat et de bu şakalar seni tekrar Sibirya’ya göndermesin, Maksim!” diyerek kendisine gözdağı verdi.</p>

  <p>Bir sene öyle şiddetli bir don oldu ki kurtlar bozkırdan kente indiler; bazen köpekleri boğazladılar, bazen atları ürküttüler; bir seferinde de sarhoş bir gece bekçisini parçaladılar. Herkes dehşet içindeydi. Babansa tüfeği aldı, kayakları ayağına geçirdi ve gece vakti bozkıra çıktı. Sonra bir baktık iki kurdu sürüye sürüye eve getirmiş! Kurdun derisini yüzdü, kafa derisini özenle çıkarıp kafasını temizledi, göz boşluklarına cam gözler yerleştirdi. Aslında güzel iş çıkartmıştı! Mihail dayın mecburi bir iş için sofaya çıkmıştı, çıkmasıyla geri dönmesi bir oldu; saçları dimdik olmuş, gözleri faltaşı gibi açılmıştı. Nefesi boğazında düğümlenmişti, bir şey söyleyemiyordu. Sonra, pantolonu düşmüştü, ona takılıp yere yuvarlandı, “kurt!” diye fısıldadı. Herkes eline geçeni kapıp sofaya fırladı. Gerçekten de sofadaki büyük sandığın açık kapağından dışarı bir kurt kafası uzanmış! Kimi kafaya var gücüyle vurdu, kimi ateş etti, ama kafanın bana mısın dediği yok! Daha dikkatli bakınca, bunun kurt değil, önayaklarından sandığa çivilenmiş bir kurt postu ve içi boş kafası olduğunu anladık! Bu oyunu için deden Maksim’e nasıl kızdı anlatamam! Derken Yakov da babanın bu şakalarına ortak olmaya başladı: Maksim kartondan kafalar kesiyor, sonra bunlara burun, göz, ağız yapıp, saç yerine de kıtık falan yapıştırdıktan sonra Yakov’la birlikte sokağa çıkıyorlar ve bu korkunç suratları evlerin camlarından içeri uzatıyorlardı: İnsanlar, elbet, korkup çığlık çığlığa kaçışıyorlardı. Geceleri çarşaflara sarınıp sokakta dolaşırlardı. Bir seferinde papazı öyle korkutmuşlar ki, adamcağız kendini bekçi kulübesine dar atmış! Bekçi de bunları görmesiyle korkuya kapılıp devriyenin yardıma gelmesi için bağırmaya başlamış. Daha bunun gibi ne numaralar! Laf da kâr etmiyordu, bir türlü vazgeçiremiyorduk onları bu işten! Hem ben hem Varya, kaç kez “Yeter artık, bırakın şu işi!” dediysek de, tınmadılar. Maksim gülerek, “İnsanların beş paralık şeylerden korkup son hızla kaçmalarını izlemekten karnıma ağrılar giriyor!” diyordu. Gidip bir de o insanlara sorsunlar…</p>

  <p>Sonunda az kalsın hayatıyla ödeyecekti baban bütün bunları. Mihail dayın hınk demiş dedenin burnundan düşmüştür: Alıngan, çabuk sinirlenen ve kin tutan bir adamdır. Babanı ortadan kaldırmak için bir plan yapmış. Kış başlarında bir akşam bunların dördü konukluktan dönüyorlarmış; Maksim, dayıların ve bir diyakoz; sonradan bir arabacıyı öldüresiye dövdüğü için kiliseden attılar o adamı. Yamskaya Sokağı’ndan geçerlerken Dyukov göletine gidip buzda çocuklar gibi ayaklarının üzerinde kaymak için ayartmışlar Maksim’i, ayartmışlar ve buz üzerindeki bir deliğe itmişler onu. Bunu daha önce de anlatmıştım sana.</p>

  <p>— Dayılarım niye kötüler?</p>

  <p>— Kötü değiller, –dedi, enfiyesinden çekerek ninem, gayet sakin – Yalnızca, aptallar! Mişka, kurnaz, ama aptaldır; Yakov’sa kendi halinde, saf bir adam… Neyse, onlar babanı suya itmişler, baban su yüzüne çıkmış, elleriyle deliğin kenarına tutunmuş, onlar da ellerine vurmaya başlamışlar, topuklarıyla tüm parmaklarını ezmişler. Şansına baban ayık, dayılarınsa sarhoşlar… Tanrı’nın da yardımıyla, Maksim buzun altına boylu boyunca uzanıp, yüzünü de yukarıya, tam buzdaki yarığa denk getirip soluk almayı başarmış. Berikiler ona ulaşamayınca, kafası buzun içindeyken bir süre beklemişler, sonra da nasılsa boğulur diyerek çekip gitmişler! Bunların uzaklaşmasıyla Maksim fırlayıp sudan çıkmış ve koşarak polise gitmiş. Polis merkezi, biliyorsun hemen göletin oradaki meydandadır. Komiser Maksim’i de, bizi de, ailecek tanıyan biri. “Anlat,” demiş Maksim’e, “nasıl oldu bu iş?”</p>

  <p>Ninem haç çıkardı, derin bir minnet duygusuyla sürdürdü sözlerini:</p>

  <p>— Tanrım! Maksim Savvatyeviç kulunun ruhunu, ermiş kullarının ruhlarına denk tut, o bunu hak ediyor! Polisten gerçeği gizlemiş Maksim! “İçkiliydim, buzda dolaşırken yarıktan kendim düştüm suya,” demiş. “Doğruyu söylemiyorsun, sen içmezsin!” demiş komiser. Bir süre sonra, polis şarabıyla ovulmuş, kuru giysiler giydirilmiş, bir gocuğa sarılmış halde eve getirdiler, komiserin kendisi ve beraberinde iki de polis… Yaşka ve Mişka olacak adı batasıcalar daha eve dönmemişlerdi… meyhane meyhane dolaşıp ana babalarının adlarını yüceltmekle meşguldüler. Annenle Maksim’e bakıyor, tanıyamıyorduk. Maksim gitmiş, yerine başka biri gelmişti: Her tarafı mosmordu, parmakları parçalanmıştı ve kan sızıyordu. Şakaklarına da kar yağmıştı sanki, ama hiç erimeyen bir kar: Ağarmıştı saçları!</p>

  <p>Varvara, “Sana ne yaptılar?” diye bir çığlık attı. Komiser her şeyden bir koku almaya çalışıyor, sorular soruyordu. İçimde bir his, bu işin içinde bir pislik olduğunu söylüyordu. Varvara’yı komisere yönlendirip ben Maksimciğimin yanına sokuldum, “Anlat,” dedim, “anlat bana, ne oldu?” “Yakov’la Mihail’i komiserden önce görüp kendilerini uyarın,” diye fısıldadı. “Benden Yamskaya’da ayrıldıklarını ve Pokrovka’ya gittiklerini, benim de Pryadilnaya Sokağı’ndan dönüp gittiğimi söylesinler. Aman ha karıştırmayın, yoksa polisle başları belaya girer!” Hemen dedenin yanına vardım, komiseri oyala, ben yola çıkıp bahçe kapısında çocukları bekleyeceğim, dedim ve başımıza gelen felaketi anlattım. Tir tir titreyerek giyinmeye başladı, bir yandan da “Biliyordum… bekliyordum böyle bir şeyi…” diye söyleniyordu. Yalan tabii hepsi, hiçbir şey bildiği yoktu! Neyse, bizim salaklar geldiler, ben bunların suratlarına birer tane patlattım. Mişka korkudan bir anda kendine geldi, Yakov’sa garibim, ayakta duramıyordu, “Ben bir şey bilmiyorum, Mihail benden büyük, bunlar hep onun işi!” diye kekeledi. Komiseri bir şekilde yatıştırmayı başardık. Çok iyi bir adamdı. “Bakın, gözüm üzerinizde, bir daha ailenizde yanlış bir şey olursa, suçlunun kim olduğunu bildiğimi bilin” dedi ve gitti. Deden, Maksim’in yanına gitti, “Sağ olasın,” dedi, “yerinde başkası olsa asla böyle davranmazdı, bunun farkındayım! Sana da kızım, baba evine böyle iyi yürekli bir adam getirdiğin için teşekkür ederim!” İstedi mi güzel konuşurdu deden. Ne var ki sonraları kalbine kilit vurdu ve böyle sersem bir şey oldu! Üçümüz baş başa kalınca Maksim Savvatyeviç ağlamaya başladı: “Ne kötülüğümü gördüler ki bana bunları yaptılar?” diyordu sayıklar gibi. “Neden? Niçin? Söyle bana anneciğim!” Küçük bir çocuk gibi anneciğim derdi bana. Aslında huy olarak da çocuk gibiydi. O “Neden? Niçin?” diye soruyor, ben böğüre böğüre ağlıyordum. Elimden başka ne gelirdi? Kendi çocuklarımdı ona bunları yapan… Ve ben onlara da acıyordum! Annen dersen, bluzunun bütün düğmelerini koparmış, saçı başı darmadağın, kavgadan çıkmış gibi oturuyor, “Gidelim Maksim! Kardeşlerim bize düşman… onlardan korkuyorum, gidelim!” diye böğürüyordu. Hemen üzerine atlayıp susturdum: “Evimizde yangın çıkmış, sen de yangına körükle gidiyorsun!” dedim. O arada deden bizim aptalları özür dilemeleri için aşağı yollamış; annen Mihail dayının üzerine atıldığı gibi “Al sana özür!” diyerek bir tokat patlattı. Baban da öteden “Kardeşlerim, bana bunu nasıl yaptınız?” diye sızlanıyordu. “Az kalsın sakat bırakacaktınız beni… ellerim olmadan ne yaparım, nasıl çalışırım ben?” Neyse. İyi kötü barışıldı. Baban yatağa düştü, tam yedi hafta yattı; zaman zaman bana “Anneciğim, bizimle gel, bir başka kente gidelim, burası canımı çok sıkıyor,” diyordu. Kısa süre sonra da Astrahan’a yol göründü babana; yazın çarın Astrahan’ı ziyaret etmesi bekleniyormuş, babandan da orada bir zafer takı yapmasını istemişler. Annenle birlikte ilk vapura atlayıp Astrahan yolunu tuttular. Sanki yüreğimin yarısını alıp götürdüler, baban da çok üzüldü, onlarla birlikte Astrahan’a gitmem için çok ikna etmeye çalıştı beni. Annense sevinç içindeydi; edepsiz, gizlemeye bile gerek görmüyordu sevincini! Gittiler. Hepsi bu…</p>

  <p>Votkasından bir yudum aldı, enfiyesinden çekti, pencereden göğün maviliğine dalgın dalgın bakarak ekledi:</p>

  <p>— Babanla ben aynı kandan değildik, ama ruhlarımız aynı kalıptan çıkmaydı…</p>

  <p>Ninem bana bunları anlatırken bazen dedem uğrardı; bir kokarca gibi başını yukarı kaldırıp keskin burnuyla havayı kokladıktan sonra, ninemin yüzünü kuşkulu kuşkulu süzer, anlattıklarına şöyle bir kulak verir ve:</p>

  <p>— Uydur bakalım, uydur… –diye mırıldanırdı, sonra da aniden:– Leksey, şarap mı içti? –diye sorardı.</p>

  <p>— Yok.</p>

  <p>— Yalan söylüyorsun, gözlerinden belli.</p>

  <p>İkircikli, çıkıp giderdi. Ninem, ardından göz kırpar, muzipçe bir şey söylerdi:</p>

  <p>— Hadi… anca gidersin!</p>

  <p>Dedem bir gün gelip odanın ortasında dikildi, bakışları yerdeydi.</p>

  <p>— Ana? —dedi, duyulur duyulmaz bir sesle.</p>

  <p>— Efendim?</p>

  <p>— Olanları… biliyorsun, değil mi?</p>

  <p>— Biliyorum.</p>

  <p>— Ne diyorsun?</p>

  <p>— Ne diyeyim… kader diyorum, baba! Hatırlıyorsun, değil mi, hep soylu… soylu der dururdun?</p>

  <p>— Hı.</p>

  <p>— Al sana soylu!</p>

  <p>— Baldırıçıplak çıktı.</p>

  <p>— Bu onun sorunu!</p>

  <p>Dedem çıktı. Kötü bir şeyler olduğu belliydi.</p>

  <p>— Neydi konuştuğunuz? –diye sordum nineme.</p>

  <p>Ninem ayaklarımı avucunda sıkarak:</p>

  <p>— Her şeyi de bilmesen olmaz! –diye homurdanarak cevap verdi bacaklarımı ovarken – Bu yaşta her şeyi öğrenirsen, büyüdüğünde soracak bir şeyin kalmayacak… –Sonra başını sallayarak gülmeye başladı:– Tanrı’nın gözünde bir toz taneciği kadar küçüksün! Leksey, evladım, bu söyleyeceğim aramızda kalsın: Dedenin beş parası kalmadı! Bir toprak beyine binlerce ruble para verdi ve bey iflas etti…</p>

  <p>Yüzünde hafif bir gülümseme, dalıp gitti… epey bir süre öyle sessiz oturdu, kocaman yüzü kırışmış, kararmış, kederli bir hal almıştı.</p>

  <p>— Ne düşünüyorsun?</p>

  <p>Birden kendine geldi, silkindi:</p>

  <p>— Sana ne anlatacağımı düşünüyordum… Yevstigney’in başından geçenleri anlatayım, ister misin? Bak, dinle:</p>

  <div class="poem">

    <p><i>Yevstigney adında bir diyakoz varmış</i>,</p>

    <p><i>Dünyada kendinden akıllısı yok sanırmış</i>,</p>

    <p><i>Ne papazların arasında ne de boyarların</i>,</p>

    <p><i>Ne de en yaşlı köpeklerin</i>!</p>

    <p><i>Çalımla dolanırmış, bindi gibi</i>,</p>

    <p><i>İnsan başlı cennetkuşu sanarmış kendini</i>,</p>

    <p><i>Komşularına akıllar verir</i></p>

    <p><i>Burun kıvırırmış her şeye</i>.</p>

    <p><i>Kulübe gibi küçücük, dermiş, baktı mı kiliseye</i>!</p>

    <p><i>Sokağa göz ucuyla bir bakar: Pek dar</i>!</p>

    <p><i>Elindeki elmaya – kırmızı değil</i>!</p>

    <p><i>Güneş yükselir – daha erken</i>!</p>

    <p><i>Ne gösterseler Yevstigney’e…</i></p>

  </div>

  <p>Öykünün burasına gelince ninem yanaklarını şişirdi, gözleri faltaşı gibi açıldı, iyilik akan yüzü aptal ve komik bir ifadeye büründü, üşengeç, yorgun bir sesle devam etti:</p>

  <div class="poem">

    <p><i>Bunu ben de yapardım</i>,</p>

    <p><i>Hatta çok daha iyisini yapardım</i>,</p>

    <p><i>Ama neylersin, hiç vaktim yok</i>.</p>

  </div>

  <p>Ninem burada biraz durakladı, sonra gülümseyerek usulca sürdürürdü öyküsünü:</p>

  <div class="poem">

    <p><i>Ecinniler gelmiş bir gece diyakoza:</i></p>

    <p>— <i>Madem burada hiçbir şeyi beğenmiyorsun diyakoz efendi, demişler</i>,</p>

    <p><i>O zaman kalk, cehenneme götürüyoruz seni</i>.</p>

    <p><i>Sıcacık ateşler yanar orada</i>!</p>

    <p><i>Bizim akıllı şapkasına zor uzanmış</i></p>

    <p><i>Geçirmiş pençelerini buna ecinniler</i>,</p>

    <p><i>Gıdıklaya gıdıklaya sürüp götürmüşler</i></p>

    <p><i>İkisi çıkıp omuzlarına oturmuş</i></p>

    <p><i>Atmışlar diyakozu alevlerin içine</i>.</p>

    <p>— <i>Nasıl buldun burayı Yevstigneyuşka</i>?</p>

    <p><i>Alevlerin ortasında kızarırken ateşte etrafına bakınmış diyakoz</i>,</p>

    <p><i>Elleri belinde, dudakları kibirle kıvrılmış</i></p>

    <p>— <i>Bu nasıl cehennem, kardeşler!</i></p>

    <p><i>Yanık kokuyor her yer!</i></p>

  </div>

  <p>Öyküsünü üşengen, uyuşuk bir havayla bitiren ninemin yüzünün ifadesi değişti, sessizce ve gülümseyerek:</p>

  <p>— Cehennemde bile huyundan vazgeçmemiş Yevstigney, aynı bizim dedemiz gibi inatçıymış, –dedi usulca – Hadi bakalım, uyku vakti geldi.</p>

  <p>Annem yukarıya, tavan arasına pek uğramıyordu, uğradığında da yanımda fazla kalmıyordu; çabuk çabuk bir şeyler söylüyor, sonra hemen gidiyordu. Her gün daha güzel giyiniyor, daha bir güzelleşiyordu; ninemin hallerinden olduğu gibi onun hallerinden de evde benden bir şeyler gizlediklerini seziyor, ama bunun tam ne olduğunu anlayamıyordum.</p>

  <p>Ninemin masalları artık o kadar ilgimi çekmiyordu; hatta babama ilişkin anlattıkları bile o belirsiz, ama her gün daha da artan tedirginliğimi gideremiyordu.</p>

  <p>— Babamın ruhu neden huzurlu değil? –diye soruyordum nineme.</p>

  <p>— Bunu ben bilemem ki! –diyordu gözlerini yumarak.-Bunu ancak Tanrı bilir…</p>

  <p>Geceler boyunca odamın küçük penceresinden lacivert gökyüzüne bakıp yıldızların ağır ağır kayışlarını izlerken, babamın ağırlıkta olduğu hüzünlü öyküler uydururdum. Babam, elinde bir değnekle hep kırlarda tek başına yürür, arkasında da tüylü bir köpek koştururdu.</p>
</body>
</html>