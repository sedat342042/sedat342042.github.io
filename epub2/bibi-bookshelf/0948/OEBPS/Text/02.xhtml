<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>II</h1>

  <p>Yoğun, renkli, anlatılamayacak kadar garip bir hayat başlamıştı ve korkunç bir hızla akıp gidiyordu. Bana, iyi yürekli, ama katı, acımasız gerçekliği yumuşatmaya kalkışmayan yetenekli bir sanatçının anlattığı bir masalı anımsatıyor. Bu “akıldan nasibini almamış aile”nin karanlık yaşamı öylesine çileli, öylesine acımasızlıklarla doluydu ki, geçmişi gözümde canlandırırken bazen ben bile bu yaşananlara inanmakta zorlanıyor, gerçeği görmezden gelme, hatta yadsıma ihtiyacı duyuyorum.</p>

  <p>Ama gerçek, acıma duygusundan üstündür. Kaldı ki, ben burada kendimi değil, sıradan Rus insanının o gün bugündür yaşamakta olduğu boğucu, kahredici, ürpertici çevreden edindiğim izlenimleri anlatıyorum.</p>

  <p>Dedemin evinde herkes herkese düşmandı; bütün evi bir duman gibi dolduran bu hava büyükleri zehirlediği gibi, çocukları da bir şekilde etkilemişti, onlar da bu kavgada aktif olarak yer alıyorlardı. Sonraları ninemin anlatımlarından öğrendiğime göre, annemin baba evine dönüşü, tam da kardeşlerinin mal paylaşımı konusunda dedemin başının etini yedikleri günlere denk gelmişti. Annemin ansızın çıkagelişi, her ikisinin de mal paylaşımıyla ilgili arzularını kamçılamıştı. Annemin, hakkı olan, ama evlilik kararını tek başına aldığı ve sözünü dinlemediği için dedemin alıkoyduğu çeyizini isteyeceğinden korkuyorlardı. Dayılarım, annemin çeyizinin de hepsine eşit olarak bölüştürülmesi gerektiği görüşündeydiler. Ayrıca aralarında kimin kentte, kimin Oka’nın karşı kıyısındaki Kunavina’da boya işliği açacağı konusunda uzun süredir devam eden şiddetli bir çatışma vardı.</p>

  <p>Gelişimizin üzerinden birkaç gün geçmişti ki, mutfakta öğle yemeği sırasında kavga patladı: Dayılarımın ikisi birden ayağa fırlayıp masanın üzerine eğilerek dedeme çemkirmeye, köpekler gibi diş göstererek sallanmaya başladılar. Yüzü kıpkırmızı kesilen dedem masaya kaşığıyla vurup horoz gibi bağırdı:</p>

  <p>— Sizi kapının önüne koyacağım!</p>

  <p>Ninem, yüzünü acıyla buruşturarak araya girdi:</p>

  <p>— Ver şunlara bütün istediklerini, baba! –dedi.– Ver de kurtul!</p>

  <p>— Kes sesini! Hep senden yüz buluyorlar zaten! –diye bağırdı dedem, ateş saçan gözlerle.</p>

  <p>Bu kadar ufak tefek bir adamın, böylesine kulakları sağır edecek şekilde bağırabilmesi bana garip gelmişti.</p>

  <p>Annem masadan kalktı, ağır ağır pencerenin önüne gidip herkese sırtını döndü.</p>

  <p>Birden Mihail dayım kardeşinin yüzüne elinin tersiyle vurdu. O da ulumayı andıran bir haykırışla berikinin yakasına yapıştı; hırıldayarak, inleyerek, küfürler ederek ikisi birden yere devrildiler.</p>

  <p>Çocuklar bir ağızdan ağlaşmaya başladılar; gebe Natalya yengemden iç paralayan bir çığlık yükseldi; annem yengemi kucaklar gibi tutup başka yere götürdü. Neşeli bir insan olan, yüzü çiçek bozuğu Yevgenya Dadı da çocukları mutfaktan çıkardı. Sandalyeler devrildi. Geniş omuzlu, genç kalfa Çingene, Mihail dayımın sırtına ata biner gibi oturdu, kara gözlüklü, sakallı, dazlak bir adam olan Grigoriy İvanoviç Usta bir havluyla sakin sakin Mihail dayımın ellerini bağladı. Dayım boynunu germiş, seyrek, siyah sakallı yüzünü yere sürterek öfkeyle homurdanıyor, dedemse masanın çevresinde dört dönerek ağlamaklı bir sesle bağırıyordu:</p>

  <p>— Kardeş olacaklar! Aynı kanı taşıyorlar güya! Ah sizi gidi…</p>

  <p>Ben daha kavganın başında korkumdan kendimi ocağın üzerine atmış, oradan ninemin bakır bir leğendeki suyla Mihail dayımın yaralanmış yüzünden akan kanları temizleyişini korkuyla karışık bir şaşkınlıkla izliyordum. Dayım ağlıyor, tepiniyor, ninemse üzgün bir sesle:</p>

  <p>— Kahrolasıcalar! Gözlerini kan bürümüş! Kendinize gelin artık! –diye söyleniyordu.</p>

  <p>Dedemse beride yırtılan gömleğini omzuna doğru çekiştirirken nineme bağırıyordu:</p>

  <p>— Seni cadı! Bana evlat diye verdiğin hayvanlar bunlar işte!</p>

  <p>Yakov dayım mutfaktan çıkınca ninem ikonaların bulunduğu köşeye gitti, titrek bir sesle, sarsıla sarsıla yakardı:</p>

  <p>— Ah, kutsal Meryem Ana! Ne olur çocuklarımın aklını başına getir! –diye mırıldandı.</p>

  <p>Onun yanında dikilen dedem, her şeyin dökülüp saçıldığı masaya bakarak usulca:</p>

  <p>— Gözünü dört aç, ana! –dedi– Varvara’ya kötülük etmesinler, o iyi…</p>

  <p>— Ağzından yel alsın! Olur mu öyle şey! Gömleğin yırtılmış, çıkar da dikeyim…</p>

  <p>Ve başını iki elinin arasına alıp dedemi alnından öptü. Ninemin karşısında büsbütün ufalmış görünen dedem, yüzünü onun omzuna gömerek:</p>

  <p>— Sanırım istedikleri bölüşümü yapmamız gerekiyor, ana… -diye mırıldandı.</p>

  <p>— Evet, baba… bölüştür gitsin!</p>

  <p>Uzun uzun konuştular; başta dostça konuşuyorlardı, sonra birden, horozların hasımlarının üzerine atılmadan önce yaptıkları gibi ayağını yere sürtmeye başlayan dedem, parmağını gözdağı verir gibi ninemin yüzüne doğru sallayarak:</p>

  <p>— Ben seni bilmez miyim! –dedi – Sen hep onları benden daha çok seversin… oysa senin Yaşkan farmason, Mişkansa Cizvit’in tekidir! Varımı yoğumu içkiye harç edecek senin bu iki oğlun…</p>

  <p>Sindiğim ocağın üzerinde döneyim derken ütüyü devirdim; önce büyük bir gürültüyle ocak basamağına yuvarlandı, oradan da aşağıdaki bulaşık leğençesinin içine düştü. Dedem basamağa çıkıp beni aşağı indirdi ve yüzüme, sanki beni ilk defa görüyormuş gibi bakmaya başladı.</p>

  <p>— Kim çıkarttı seni oraya? Annen mi?</p>

  <p>— Kendim çıktım.</p>

  <p>— Yalan söylüyorsun.</p>

  <p>— Kendim çıktım… çok korkmuştum…</p>

  <p>Avucuyla alnıma hafifçe vurup, itti beni.</p>

  <p>— Aynı babası! Hadi, çek arabanı!</p>

  <p>Mutfaktan kurtulduğuma sevinmiştim.</p>

  <hr class="sep"/>

  <p>Dedemin yeşil, zeki, keskin gözleriyle beni izlediğini görebiliyordum. Ondan korkuyordum. Bu yakıcı bakışlar ne zaman üzerime yönelse hep onlardan kaçmak, gizlenmek istediğimi anımsıyorum. Dedem bana kötü biri gibi geliyordu: Herkesle alaycı, küçük düşürücü, kışkırtıcı bir biçimde konuşur, insanları kızdırmak için elinden geleni yapardı.</p>

  <p>— Sizi gidi sizi-i! –derdi ikide bir; uza ta uzata söylediği “i”lerden elim ayağım buz keser, içim daralırdı.</p>

  <p>Dedem, dayılarım ve işçiler, akşamları çay içmek için işe ara verip mutfağa gelirlerdi: Göztaşından yanmış, sandalağacıyla boyanmış elleri, bir bez parçasıyla bağlı saçları ve yorgun halleriyle mutfakta, köşede duran kararmış ikonalara benzerlerdi. Bu tehlikeli saatte dedem tam benim karşıma oturur ve öbür torunlarının kıskanç bakışları altında en çok benimle konuşurdu. Muntazam, keskin, sivri yüz hatları vardı. Buruşuk, eciş bücüş basma gömleğinin üzerine ipek işlemeli eski bir yelek giyerdi. Saten, ipek işlemeli, rengi solmuş yeleği eskimiş, yıpranmış, basma gömleği kırışıktı, pantolonun dizlerinde büyük yamalar vardı ama yine de ceket giymiş, göğüslük takmış, boyunlarına ipek fular bağlamış oğullarından daha temiz, daha şık görünüyordu.</p>

  <p>Gelişimizin üzerinden birkaç gün geçmiş geçmemişti, beni dua öğrenmeye zorladı. Öbür çocukların hepsi benden büyüktü ve altın kubbeleri evimizin pencerelerinden görülen Uspenskaya Kilisesi’nin diyakozundan okuma yazma öğrenmeye başlamışlardı.</p>

  <p>Bu iş sessiz, ürkek bir kadın olan Natalya yengeme verildi. Çocuksu bir yüzü vardı Natalya yengenin ve gözleri öylesine saydamdı ki, bu gözlerden kafasının ardında olan şeyler bile görünebilirmiş gibi gelirdi bana.</p>

  <p>Gözlerimi ayırmadan, kırpmadan uzun uzun yüzüne bakmak hoşuma giderdi; gözlerini kısar, başını döndüre döndüre, alçak sesle, neredeyse fısıldayarak konuşurdu:</p>

  <p>— Lütfen sen de söyle: “Göklerdeki babamız…”</p>

  <p>“Göklerdeki baba mı? Nasıl yani?” diye soracak oldum mu, korkuyla iki yanına bakınır:</p>

  <p>— Soru sorma! –diye tembihlerdi.– Bu konuda soru sormak iyi değildir! Yalnızca benim söylediklerimi yinele: “Babamız… Evet?”</p>

  <p>Bu konuda soru sormak iyi değildir uyarısı beni tedirgin ederdi. Göklerdeki babamız sözü de benim için gizemli bir anlam kazanmıştı, sürekli çarpıtıp başka sözler yaratırdım ondan.</p>

  <p>Karşımda solgun, adeta eriyip gidiyormuş gibi duran yengemse sabırla düzeltirdi beni:</p>

  <p>— Yok… ben ne diyorsam, sen de onu söyle! –derdi, kesik kesik.</p>

  <p>Ama yengemin kendisi de, söylediği sözler de anlaşılmazdı. Bu durum canımı sıktığı gibi, duayı öğrenmeme de engel oluyordu.</p>

  <p>Bir gün dedem:</p>

  <p>— E, Oleşka, bugün ne yaptın bakalım? –dedi.– Bütün gün oynadın, değil mi? Alnındaki şişten belli! Ama bu hiç de akıllıca bir iş değil! “Göklerdeki babamız”ı ezberledin mi?</p>

  <p>— Ezberi biraz zayıf! –dedi yengem, duyulur duyulmaz bir sesle.</p>

  <p>Dedem gülümsedi, kızıl kaşlarını keyifle yukarı kaldırarak:</p>

  <p>— Öyleyse iyi bir sopa atmak gerek kendisine! –dedi.</p>

  <p>Sonra yeniden bana dönerek:</p>

  <p>— Baban döver miydi seni? –dedi.</p>

  <p>Neden söz ettiğini anlamamıştım. Karşılık vermedim. Öteden annem:</p>

  <p>— Hayır, Maksim dövmezdi onu; benim dövmemi de yasaklamıştı.</p>

  <p>— O niye?</p>

  <p>— Dayakla bir şey öğretilmez, derdi.</p>

  <p>— Su katılmamış bir dangalaktı zaten Maksim –dedi dedem öfkeli ama tane tane – Toprağı bol olsun… ama böyleydi… -Sonra da ekledi:– Tanrım, bu sözlerim için beni bağışla!</p>

  <p>Sözlerine içerlemiştim. Bunu fark etti:</p>

  <p>— Ne o, somurttun öyle? –dedi.– Şuna da bakın hele!</p>

  <p>Ak düşmüş kızıl saçlarını sıvazlayarak ekledi:</p>

  <p>— Cumartesi Saşa’yı pataklayacağım, –dedi.– Yüksük işinden dolayı…</p>

  <p>— Nasıl pataklayacaksın yani? –diye sordum.</p>

  <p>Bu sözüm herkesi güldürdü.</p>

  <p>— Bekle, görürsün! –dedi dedem.</p>

  <p>Düşünmek için bir kenara çekildim: Pataklamak demek, boyanmaya verilmiş giysilerin dikiş yerlerini açmak<a class="footnoteref" href="../Text/notlar.xhtml#n4" id="ref4">4</a> demekti. Dövmek ve dayak atmak ise, anlayabildiğim kadarıyla aynı anlama geliyordu. Atları, eşekleri, köpekleri döverlerdi; Astrahan’da mahalle bekçilerinin İranlıları dövdüğünü görmüştüm, ama küçük çocukların dövüldüğünü hiç görmemiştim. Gerçi burada dayılarım çocuklarının bazen ensesine, bazen alnına bir şaplak patlatırdı. Ama çocuklar buna pek aldırmaz, sadece vurulan yeri biraz ovuştururlardı.</p>

  <p>Kaç kez:</p>

  <p>— Acımıyor mu? –diye sormuştum.</p>

  <p>Her seferinde aynı yiğitlikle yanıtlamışlardı sorumu:</p>

  <p>— Hayır, şuncacık bile!</p>

  <p>Büyük gürültü koparan yüksük olayını biliyordum. Akşam çayından, akşam yemeğine kadar olan süre içinde dayılarım ve usta, boyanan kumaşları birbirine dikip üzerlerine karton etiket iliştirirlerdi. Bir gün gözleri pek iyi görmeyen Grigoriy Usta’ya şaka yapmak isteyen Mihail dayım, on yaşındaki yeğenine ustanın yüksüğünü mum alevinde ısıtmasını söylemişti. Şaşa mumun ipinin yanmış bölümünü almak için kullanılan maşayla tuttuğu yüksüğü iyice ısıttıktan sonra Grigoriy Usta’nın eline gelecek şekilde usulca masaya bırakmış ve bir koşu ocağın ardına gizlenmişti. Ne var ki, o sırada içeri giren dedemin, çalışmak için masaya oturmasıyla alevde ısıtılan yüksüğü parmağına geçirmesi bir olmuştu.</p>

  <p>Gürültü üzerine koşarak mutfağa girdiğimde, yanan parmaklarıyla kulağını tutan dedemin, bağırarak gülünç bir şekilde hoplayıp zıpladığını hatırlıyorum.</p>

  <p>— Hangi imansızın işi bu?</p>

  <p>Mihail dayım, masanın üzerine eğilmiş, bir yandan parmağıyla yüksüğü oradan oraya yuvarlıyor, bir yandan da üflüyordu; usta, alabildiğine sakin, dikmeye devam ediyor, kafasının kocaman dazlağında gölgeler oynaşıyordu. Koşarak içeri giren Yakov dayım ocağın ardına gizlenip kıs kıs gülmeye başladı; ninemse hemen çiğ bir patates rendelemeye girişti.</p>

  <p>— Saşka Yakovlev’in işi bu! –dedi birden, Mihail dayım.</p>

  <p>Ocağın ardından fırlayan Yakov dayım:</p>

  <p>— Yalancı! –diye bağırdı.</p>

  <p>Öteden oğlunun ağlamaklı sesi duyuldu:</p>

  <p>— Yalan söylüyor, baba! Yüksüğü ısıtmamı o istedi!</p>

  <p>Dayılarım birbirlerine sövmeye başladılar, birden sakinleşen dedemse parmağında rendelenmiş patates sargısı, yanına beni de alarak sessizce dışarı çıktı.</p>

  <p>Herkes Mihail dayının suçlu olduğunu söylüyordu. Doğal olarak, çay saatinde dedeme onu dövmeyi ya da kırbaçlamayı düşünüp düşünmediğini sordum.</p>

  <p>Dedem bana yan yan bakarak:</p>

  <p>— Aslında hak etti bunu, –diye söylendi.</p>

  <p>Mihail dayım elini masaya sertçe vurup anneme bağırdı:</p>

  <p>— Varvara, eniğini sustur, yoksa kafasını koparırım!</p>

  <p>— Hele bir dene! –dedi, annem.</p>

  <p>Bir anda herkes sustu.</p>

  <p>Annem birkaç kelimeyle insanları kendinden uzaklaştıracak, geri püskürtecek biçimde konuşabilirdi ve karşısındakiler sinerdi.</p>

  <p>Hepsinin annemden çekindiğini açıkça görüyordum. Dedem bile onunla herkesle konuştuğundan farklı, daha sakin konuşurdu. Hoşuma gidiyordu bu; kuzenlerimin karşısında gururla övünürdüm:</p>

  <p>— Annemden güçlüsü yoktur.</p>

  <p>Onlar da hiç itiraz etmezlerdi buna.</p>

  <p>Ama cumartesi olanlar, anneme duyduğum güveni sarstı.</p>

  <hr class="sep"/>

  <p>Cumartesiye kadar benim de bazı kabahatlerim olmuştu.</p>

  <p>Büyüklerin, kumaşların rengini değiştirme hünerleri dehşetli ilgimi çekiyordu: Sarı bir kumaşı kara bir suya daldırdılar mı, kumaş koyu maviye – “çivit rengine” dönüyordu. Sarı suya batırılan gri, “bordo” dedikleri kırmızımsı bir renk alıyordu. Basit gibi görünmekle birlikte, anlaşılmaz, ilginç bir işti bu.</p>

  <p>Ben de bir şeyler boyamak istiyordum ve bunu Yakov dayımın ağırbaşlı oğlu Şaşa’ya söyledim. Her zaman büyüklerle birlikteydi, herkese karşı sevecen, elinden geldiğince yardım etmeye hazırdı. Büyükler, onu söz dinler ve akıllı olduğu için överler, ama dedem Şaşa’ya göz ucuyla bakıp:</p>

  <p>— Yağcı! –derdi.</p>

  <p>Yakov dayımın zayıf, esmer, yengeç gibi patlak gözlü oğlu Şaşa, bazı sözcükleri yutarak, çabuk çabuk, ama alçak sesle konuşur, bu sırada da her an kaçıp saklanacakmış gibi, sürekli çevresine bakınırdı. Her zaman kımıltısız duran kahverengi gözbebekleri bir tek heyecanlandığında gözünün akıyla beraber oynamaya başlardı.</p>

  <p>Hoşlanmazdım ondan. Mihail dayımın mahzun bakışları ve sevimli gülümsemesiyle yumuşak başlı annesine çok benzeyen sessiz, ağırbaşlı oğlu Saşa’yı daha çok severdim. Üstçenesinden iki sıra halinde dışarı fırlamış gibi duran dişleri, çirkindi. Bu onun büyük derdiydi; arkada ikinci bir sıra oluşturan dişleri sallaya sallaya çıkarmak için parmağı hep ağzındaydı; isteyen herkesin bu dişlere dokunmasına uysalca izin verirdi. Kanımca başka da ilginç bir yönü yoktu. Ağzına kadar insan dolu evde tek başınaymış gibi yaşayabiliyor, karanlık köşelerde oturmayı, akşamlarını pencere önünde geçirmeyi seviyordu. Pencerenin önünde ona iyice sokulup sessizce oturmak, karakargaların akşam göğünün kızıllığında Uspenskaya Kilisesi’nin soğanı andıran altın kubbelerinin etrafında daireler çizerek uçuşmalarını, iyice yükselip sonra yeniden alçalmalarını, kararmakta olan gökyüzünü kara bir ağ gibi kaplayıp aniden arkalarında bir boşluk bırakarak bir yerlere kaybolmalarını hiç konuşmadan izlemek çok güzeldi. Bu manzarayı izlerken kelimeler fazla gelir, göğsünüzü hoş bir hüzün kaplardı.</p>

  <p>Yakov dayımın oğlu Şaşa her konuda tıpkı büyükler gibi ciddi ve uzun konuşabilirdi. Boyacılığa heveslendiğimi öğrenince bana dolaptan beyaz, bayramlık masa örtüsünü alıp maviye boyamamı salık verdi.</p>

  <p>— En kolayı beyazları boyamaktır, çok iyi biliyorum! –dedi büyük bir ciddiyetle.</p>

  <p>Dolaptan ağır örtüyü kucakladığım gibi avluya koştum, daha bir ucunu içinde çivit rengi boya olan kazana ancak sokmuştum ki, bir anda Çingene’nin tepemde bittiğini gördüm. Örtüyü elimden kaptığı gibi kocaman avuçları içinde sıkıp ötede, kapı aralığından marifetimi izlemekte olan kuzenim Saşa’ya seslendi:</p>

  <p>— Nineyi çağır çabuk!</p>

  <p>Sonra bana dönüp dağınık, kara saçlarla kaplı başını kötü kötü sallayarak:</p>

  <p>— Başın esaslı belada! –dedi.</p>

  <p>Koşa koşa gelen ninem hem ağlıyor hem de gülünç sözlerle bana sövüp söyleniyordu:</p>

  <p>— Seni Perm’li tuzlu kulak!<a class="footnoteref" href="../Text/notlar.xhtml#n5" id="ref5">5</a> Kaldırıp seni boya kazanına atmalı asıl!</p>

  <p>Sonra Çingene’yi kandırmaya başladı:</p>

  <p>— Aman ha Vanya, dedeye bir şey söyleme! İşi örtbas edelim… Bakarsın bir şekilde halledebiliriz?…</p>

  <p>— Beni ilgilendirmez! –dedi Vanya endişeyle, ellerini önündeki renk renk olmuş önlüğe kurulurken.– Kimseye bir şey söylemem. Siz dikkat edin de sinsi Şaşa gammazlamasın!</p>

  <p>— Eline bir iki kapik sıkıştırır hallederim ben –dedi ninem, bir yandan da beni eve doğru çekiştirirken.</p>

  <p>Cumartesi günü akşam duasından hemen önce biri beni mutfağa götürdü; içerisi karanlık ve sessizdi. Sofa kapısıyla oda kapılarının sımsıkı kapalı olduğunu anımsıyorum; pencerelerden gri, sisli bir sonbahar akşamı görülüyor, yağan yağmurun sesi duyuluyordu. Çingene gergin, kızgın, kendinden geçmiş bir halde ocağın siyah ağzı önündeki sırada oturuyordu. Dedem, su teknesinin bulunduğu köşede içi su dolu bir kovaya sokulmuş uzun sopalardan bazılarını ayırıyor, onları ölçüyor, elinde birlikte tutup havada sallıyor, sopaların sallanmasıyla ıslık sesine benzer bir ses çıkıyordu. Karanlıkta bir yerlerden ninemin gürültüyle enfiye çekerek homurdandığı duyuluyordu:</p>

  <p>— Nasıl da mutlu, taş yürekli!</p>

  <p>Yakov dayımın oğlu Şaşa, mutfağın ortasında bir sandalyede oturuyor, yumruklarıyla gözlerini ovuşturarak, kendi sesine hiç benzemeyen bir sesle, yaşlı bir dilenci gibi uzata uzata inliyordu:</p>

  <p>— İsa-a aş-kı-na!</p>

  <p>Mihail dayımın çocukları, biri kız biri oğlan iki kardeş, sandalyenin arkasında, ahşap heykelcikler gibi omuz omuza duruyorlardı.</p>

  <p>— Önce bir sopamı atayım, bağışlama sonra… -dedi dedem, uzun, ıslak bir sopayı avucunda ileri geri oynatarak– İndir pantolonunu!</p>

  <p>Sakin konuşuyordu, ne onun konuşması, ne oturduğu yerde kıvranıp duran Saşa’nın sandalyesinden yükselen gıcırtılar ne de ninemin ayaklarını yere sürtmesi… alçacık tavanını is bürümüş, yarı karanlık mutfaktaki elle tutulur bir yoğunluğa ulaşan, unutulması zor sessizliği hiçbir şey bozamıyordu.</p>

  <p>Şaşa yerinden kalktı, düğmelerini çözüp pantolonu dizlerine kadar indirdi, eğilip düşmesin diye elleriyle tutarak, sendeleye sendeleye tahta sıraya doğru yürüdü. Onun o şekilde gidişini izlemek hiç hoş değildi; onu izlerken benim de bacaklarım titriyordu. Ama sıra daha en korkunç olana gelmemişti. Ama Saşa’nın hiç itirazsız yüzükoyun sıraya uzanması, Vanka’nın onu geniş havlularla koltuk altlarından ve boynundan sıraya bağlaması, sonra da eğilip kara elleriyle ayak bileklerinden tutması daha da kötü olmuştu.</p>

  <p>— Leksey, şöyle yakınıma gel! –dedi dedem.– Kime diyorum? Gel de pataklamanın ne olduğunu, gör! Bir!</p>

  <p>Kolunu fazla yukarı kaldırmadan, elindeki çubuğu çıplak bedene indirdi. Şaşa bir çığlık attı.</p>

  <p>—Palavracı! –dedi dedem.– Acıtmamıştır bu! Ama şimdiki öyle bir acıtacak ki!</p>

  <p>Ve çubuğu öyle bir şiddetle indirdi ki, çıplak beden kıpkırmızı oldu, çizgi halinde kırmızı bir şişlik belirdi. Kuzenim uzun uzun inledi.</p>

  <p>— Hoşuna gitmedi mi? –diyordu dedem, kolunu düzenli aralıklarla her kaldırıp indirişinde.– Beğenmedin galiba? Bu, yüksük için!</p>

  <p>Kolu her yukarı kalkışında benim de içim daralıyor, her inişinde kanım çekiliyordu.</p>

  <p>Şaşa inanılmaz ince, insanın içini tırmalayan bir sesle cırlayıp duruyordu:</p>

  <p>— Bir daha yap-ma-ya-ca-ğım… hem masa örtüsünü de ben söyledim… ben söyledim…</p>

  <p>Dedem, Zebur okur gibi alabildiğine sakin, tane tane:</p>

  <p>— Gammazlamak suçunu bağışlatmaz! Önce gammazlar cezalandırılır. Al, bu da masa örtüsü için!</p>

  <p>Birden ninem bana doğru atıldı, beni sımsıkı kollarının arasına aldı:</p>

  <p>— Leksey’i vermem! Vermeyeceğim sana onu, canavar!</p>

  <p>Ayağıyla kapıya vurmaya başladı, anneme sesleniyordu:</p>

  <p>— Varya, Varvara!</p>

  <p>Dedem, üzerine atılıp ninemi yere düşürdü, sonra beni kucakladığı gibi tahta sıraya yöneldi. Kollarında çırpınıyor, kızıl sakalını çekiştiriyor, parmağını ısırıyordum.</p>

  <p>O da böğürür gibi bağırıyor, beni kollarında daha da çok sıkıyordu; sonunda yüzüme bir tokat atıp sıraya fırlattı:</p>

  <p>— Bağlayın şunu! Geberteceğim! –diye haykırışı hâlâ kulaklarımda.</p>

  <p>Annemin kireç gibi yüzünü, irileşmiş gözlerini anımsıyorum. Sıranın çevresinde dört dönüyor, hırıltılı bir sesle:</p>

  <p>— Babacığım, yapmayın! Verin onu bana… –diye yalvarıyordu.</p>

  <hr class="sep"/>

  <p>Kendimden geçene dek dövdü dedem o gün beni; birkaç gün hasta yattım: Tek pencereli küçük odadaki kocaman, sıcak yatakta birkaç gün yüzükoyun yattım. Köşede, ikonaların durduğu dolabın önünde kırmızı, hiç söndürülmeyen bir lamba vardı.</p>

  <p>Hasta yattığım o birkaç günün, hayatımda önemi büyük oldu. O günler içinde büyüyüverdim sanki, özel birtakım duygular gelişti içimde. O günden sonra tedirgin edici bir dikkat gelişti bende insanlara karşı; benimle ilgili olsun olmasın her tür acı, aşağılama karşısında duyarsız kakmıyordum, sanki yüreğimin derisi soyuluyordu.</p>

  <p>O arada beni en çok ninemle annemin tartışmaları şaşırtıyordu. Daracık odada iyice büyük ve kara görünen ninem, annemin üzerine üzerine gidiyor, onu tasvirlerin bulunduğu köşeye doğru geriletirken:</p>

  <p>— Niye almadın çocuğu onun elinden? –diye tıslıyordu.</p>

  <p>— Korktum.</p>

  <p>— Bu bedenle mi?! Utan, Varvara! Ben bu ihtiyar halimle korkmuyorum… Utan!</p>

  <p>— Üstüme gelmeyin, anne: İçim daralıyor.</p>

  <p>— Yok, sen oğlunu sevmiyorsun, acımıyorsun yetim kalmış garibime!</p>

  <p>Annemin, sesini de biraz yükselterek verdiği yanıt, kurşun gibiydi:</p>

  <p>— Sanki ben yapayalnız kalmadım! Hem de ömür boyu…</p>

  <p>Sonra ikisi birlikte köşedeki sandığın üzerine oturup uzun uzun ağladılar. Annem bir ara:</p>

  <p>— Aleksey olmasa çoktan başımı alır giderdim! –dedi-Yaşayamam bu cehennemde, anne! Gücüm yok…</p>

  <p>— Canım kızım, biriciğim benim… -diye mırıldanarak karşılık verdi ona ninem.</p>

  <p>Hâlâ aklımda: Annem de güçsüzdü, o da herkes gibi dedemden korkuyordu. Yaşamaya katlanamadığı bu evden çekip gitmesine engel bendim. Benim için çok üzücü oldu bunu öğrenmek. Bir süre sonra annem gerçekten de ortadan kayboldu; bir yerlere konukluğa gitti.</p>

  <p>Bir gün karşımda bitiveren dedem, yatağımın kenarına oturdu ve buz gibi eliyle başımı okşayarak:</p>

  <p>— Merhabalar, beyim! –dedi – Cevap ver bakalım, bana kızgın değilsin, değil mi! Durum nasıl?…</p>

  <p>O anda ona bir tekme atmak için neler vermezdim, ama hafif bir kımıltıda bile dayanılmaz ağrılar duyuyordum. Dedem eskiye göre daha bir kızıllaşmış gibiydi. Başını huzursuz bir biçimde oynatıp duruyor, ışıl ışıl yanan gözleri bir şey arar gibi duvarı tarıyordu. Cebinden bir kurabiye, iki şeker, bir elma ve bir salkım kara üzüm çıkarıp yastığıma, burnumun dibine koydu.</p>

  <p>— Bak, sana neler getirdim!</p>

  <p>Eğilip alnımdan öptü; özellikle kuş pençesi gibi kıvrımlı tırnaklarında daha da belirgin görünen sarı boya bulaşmış küçük, sert eliyle usul usul başımı okşayarak şunları söyledi:</p>

  <p>— Sanırım geçen gün canını biraz fazla yaktım, kardeş… Çok kızmıştım; parmağımı ısırıyordun, tırmalıyordun, ben de kızdım. Fazladan birkaç değnek yemek dünyanın sonu değildir, ileride yiyeceğin değneklerden düşeriz bunları. Şunu unutma: Ailenden birinin seni dövmesi aşağılayıcı bir şey değildir, bir derstir! Başkalarının sana fiske vurmasına izin verme, ama bu ailenden biriyse, aldırma. Ben hiç dayak yemedim mi sanıyorsun? Ah Alyoşa, beni nasıl dövdüklerini, ne kadar düşünsen gözünde canlandıramazsın! Öylesine aşağıladılar beni, öylesine canıma okudular ki, yukarıdan Tanrı görse, kendini tutamaz gözyaşlarına boğulurdu. Peki sonuçta ne oldu. Eşini kaybetmiş yoksul bir annenin oğlu olan ben, bu noktaya geldim: Kendime ait bir işliğim var, emrimde insanlar çalışıyor…</p>

  <p>Kuru, biçimli bedeniyle yanıma kıvrıldı, etkili, anlamlı sözcükleri hiç zorlanmadan, ustalıkla sıralayarak çocukluk günlerini anlatmaya başladı.</p>

  <p>Yeşil gözleri ışıl ışıl parlıyordu, kızıl gür saçları keyifle havalanmış, sesi iyice kalınlaşmış, soluğu yüzümü yalıyordu.</p>

  <p>— Sen buraya tekneyle geldin, buhar gücü getirdi seni buraya… Gençliğimde Volga’da akıntıya karşı tekne mavna çekerdim ben, kendi kol gücümle… Tekne ırmakta durur, ben kıyıdan çekerim… Yalınayak, sivri taşların, kayaların üzerinde, sabahın köründen gece yarısına kadar! Güneş enseni yakar, kafan kızgın demir gibi olur, sense iki büklüm, kemiklerini çatırdata çatırdata tekneyi çeker durursun! Gittiğin yolu göremezsin, gözlerine kadar tere batarsın… Yüreğin yerinden sökülüyor sanırsın, gözlerinden yaşlar boşanır… Ah, Alyoşa, bilmem ki sana nasıl anlatsam? Çekerken çekerken, birden halat elinden kaçar, yere kapaklanırsın… şansın varsa, gücün hepten tükenir; ya bir süre yatıp dinlenmen demektir bu, ya da hepten geberip gitmen! Merhameti büyük İsa efendimizin, yüce Tanrımızın gözleri önünde böyle yaşıyorduk işte. Volga anamızı, boydan boya, tam üç kez arşınladım ben: Simbirsk’ten Ribinsk’e, Saratov’dan buraya, Astrahan’dan Makaryov’a, panayıra kadar yürüdüğüm yolları hesaplaşan kim bilir kaç bin verst tutar! Dördüncü yıl pompacı oldum, sonunda patrona göstermiştim zekâmı!…</p>

  <p>Anlattıkça karşımda bulut gibi hızla büyüyor, ufak tefek, kara kuru bir ihtiyardan kocaman, gri mavnayı akıntıya karşı tek başına çeken, olağanüstü güçlü bir masal kahramanına dönüşüyordu.</p>

  <p>Arada yataktan fırlayıp kalkıyor, kollarını sallayarak budakların halatlarla tekneleri nasıl çektiklerini, sintine sularını nasıl boşalttıklarını gösteriyor, kalın sesle birtakım şarkılar söylüyor, sonra yeniden delikanlı çevikliğiyle kendini hop diye yatağa atıp, daha güçlü, daha kararlı bir sesle ilginç öyküsünü sürdürüyordu:</p>

  <p>— Gelgelelim Alyoşa, mola verip dinlenirken, bir yaz akşamı Jiguli’de, yemyeşil bir dağın eteğinde bir yerlerde ateşimizi yakar lapamızı pişirirdik; efkârlı bir burlak hüzünlü bir şarkı söylerdi, herkes aşka gelir şarkıya katılırdı, tüylerimiz diken diken olur, Volga bile sanki daha hızlı akardı, bir at gibi şaha kalkıp bulutlara ulaşmak isterdi sanki! Ve tüm dertler, rüzgârın savurduğu toz gibi dağılır giderdi; kendimizi şarkıya öyle kaptırırdık ki lapa kazandan taşar dökülürdü; o zaman aşçının kafasına kepçeyi indirmek gerekirdi: istediğin kadar eğlen, ama işini de unutma!</p>

  <p>Birkaç kez başını kapıdan uzatıp kendisini çağıranlar olduysa da, ben gitmemesi için yalvardım:</p>

  <p>— Gitme!</p>

  <p>Gülümsedi, elini sallayıp insanları uzaklaştırdı:</p>

  <p>— Bekleyin biraz…</p>

  <p>Hava kararana dek sürdü hikâyeleri. Beni acımasızca dövenin o olduğunu hatırladıkça ağlayacak gibi oluyordum, ama unutmam da mümkün değildi.</p>

  <p>Dedemin ziyaretinden sonra odamın kapısı herkese ardına kadar açıldı. Sabahtan akşama gelen giden hiç eksik olmuyordu. Gelenler yatağıma oturup beni eğlendirmeye çalışırlardı. Ama, hatırladığıma göre, hepsi eğlenceli değildi bu ziyaretlerin. En sık ziyaretime gelense, ninemdi; hatta benimle aynı yatakta yatıp uyuduğu bile olurdu. Yine de, o günlere ilişkin en renkli izlenimlerimin kaynağı, bir akşam vakti ziyaretime gelen, kutu gibi kocaman kafası sık, kıvırcık saçlarla kaplı, geniş göğüslü Çingene’ydi. Düğüne gider gibi giyinmişti: Üzerinde altınsı ışıltılar saçan sarı bir ipek gömlekle, pelüş pantolon ve gıcırdayan körüklü çizmeler vardı. Saçları bile ışıl ışıldı; sevinçle pırıldayan gözleri, kalın kaşlarının altında ışıklar saçıyordu. Siyah, çizgi gibi ergen bıyığının altında dişleri beyaz beyaz ışıyordu; hiç söndürülmeyen lambanın kırmızı ışığını hafifçe yansıtan gömleği ateş gibi yanıyordu.</p>

  <p>— Şuraya bak! –dedi, yavaşça gömleğinin kolunu sıvayıp, dirseğine kadar kırmızı yara izleriyle kaplı çıplak kolunu gösterdi.– Nasıl şişmiş görüyor musun? Daha da kötüydü… Çoğu iyileşti yaraların. Dedenin öfkeden gözünün döndüğünü görünce, sopanın altına kolumu uzattım: Çubuk kırılır; deden yeni bir çubuk almaya gidince de annen ya da babaannen seni kapıp kaçırırlar diye düşünüyordum. Ama suyu emen çubuk iyice esnemişti, kırılmadı. Yine de yediğin dayak azaldı. Şu kolun haline baksana… Ben, kardeş, böyle düzenbazlıkları iyi bilirim!</p>

  <p>İpek gibi yumuşak, sevecen bir kahkaha attı. Şişmiş koluna bir kez daha bakıp gülerek:</p>

  <p>— Öyle acıdım ki sana, boğazıma bir yumruk oturdu. İşin sonu kötüydü; hissediyordum. Deden sopayı indirip duruyordu…</p>

  <p>Başını sağa sola çevirerek, atlar gibi burnundan gürültülü soluklar vererek, kendime çok yakın bulduğum, çocuksu bir havayla olayı anlatmaya devam etti.</p>

  <p>Onu çok sevdiğimi söylediğimde, hiç unutamayacağım bir yalınlıkla:</p>

  <p>— Ben de seni sevmesem bu acıları çeker miydim? –dedi.– Başka tek bir kişi için çeker miyim sanıyorsun bu acıları? Tükürmüşüm hepsine!…</p>

  <p>Sonra ikide bir dönüp kapıdan yana bakarak bana sessizce işin incelikleri üzerine ders vermeye başladı:</p>

  <p>— Şimdi bak: Seni bir daha dövdüklerinde sakın kendini kasma… kendini sıktın mı, canın daha çok yanar… çakıyor musun? Tam tersine, kendini bırakacak, pelte gibi, yumuşacık yayılacaksın ki, sopa canını daha az acıtsın! Soluğunu da tutma, geniş geniş soluk al-ver… Aklında olsun: Bağırabildiğin kadar bağırıp küfretmek de çok işe yarar.</p>

  <p>— Bir daha mı dövecekler beni? –diye sordum.</p>

  <p>— Elbette, –dedi Çingene alabildiğine sakin.– Sık sık dayak yiyeceğin kesin!</p>

  <p>— Neden?</p>

  <p>— Deden için neden bulmak kolay!</p>

  <p>Sonra ciddi, kaygılı bir yüzle dayak yemenin incelikleri dersini sürdürdü:</p>

  <p>— Sopayı yukarıdan yukarıdan savuruyorsa, gevşe ve kendini sakince bırak; yok eğer vurduktan sonra deriyi de sıyırıp kaldırması için çubuğu kendine doğru çekiyorsa, bedenini ona doğru çevirmeye çalış… Çakıyor musun? Canın daha az yanar!</p>

  <p>Sonra kara, şehla gözünü kırparak:</p>

  <p>— Bizim polis komiseri bile benim bu konuda bildiklerimi bilmez! Derim o hale geldi ki, eldiven bile dikilebilir ondan.</p>

  <p>Onun mutlulukla ışıyan yüzüne bakarken, ninemin masallarında geçen Çareviç İvan’la, Aptal İvanuşka<a class="footnoteref" href="../Text/notlar.xhtml#n6" id="ref6">6</a> geliyordu gözümün önüne.</p>
</body>
</html>