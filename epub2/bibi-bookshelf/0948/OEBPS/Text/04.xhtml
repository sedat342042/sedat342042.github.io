<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>IV</h1>

  <p>Ağır bir yorganla dört kat sarınmış olarak genişçe bir yatakta yatıyor ve ninemin dua edişini izliyorum: Ninem yere diz çökmüş; bir eli göğsünde, öbür eliyle hiç acele etmeden, ağır ağır haç çıkarıyordu.</p>

  <p>Avluda insanın iliğine işleyen bir soğuk; camı boydan boya kaplayan buz nakışları arasından süzülen yeşilimsi ay ışığı, ninemin kocaman burnunu, sevimli yüzünü aydınlatıyor, kara gözlerinde fosforlu bir alev gibi parlıyordu. Ninemin başını örten ipek eşarp ateşte dövülen demir gibi parlıyor, koyu renkli elbisesi kıvrımlar halinde omuzlarından aşağı dökülüyor, yere kadar uzanıyordu.</p>

  <p>Duasını bitiren ninem sessizce üzerindekileri çıkarıp köşedeki sandığın üzerine düzgünce koyuyor ve yatağa geliyor. Ben derin uykuya dalmış numarası yapıyorum.</p>

  <p>— Seni haydut, uyumadığını biliyorum, numara yapıyorsun! –diyor ninem usulca – Uyumuyorsun, değil mi bir tanem? Ver bakayım şu yorgandan biraz da bana!</p>

  <p>Bundan sonra olacakları bildiğim için kendimi tutamayıp kıkırdıyorum. Ninem kızmış gibi homurdanıyor:</p>

  <p>— Yaşlı ninene oyun oynarsın ha? Al sana o zaman!</p>

  <p>Bir ucundan tuttuğu yorganı öyle hünerli bir şekilde ve öyle bir hızla kendine doğru çekiyor ki, ben havada birkaç kez döndükten sonra yumuşacık yatağa düşüyorum.</p>

  <p>— Ne oldu küçük yaramaz? Sivrisinek mi soktu?</p>

  <p>Ninemin dua etmesi kimi kez bitmek bilmezdi ve ben gerçekten yatakta uyur kalır, onun yatağa ne zaman, nasıl girdiğini fark etmezdim.</p>

  <p>Bu uzun dualar, hep büyük gerginliklerin, tartışmaların, kavgaların yaşandığı günlerde olurdu. Ninem bu ilginç dua seanslarında Tanrı’ya evde olup biten her şeyi tek tek anlatırdı; kocaman, büyük bir tepe gibi diz çöken ninem, önce hızlı hızlı, anlaşılmaz bir şeyler mırıldanır, sonra yoğun bir homurdanmaya dönerdi sözleri:</p>

  <p>— Tanrım senin de bildiğin gibi, herkes kendi durumu daha iyi olsun istiyor. Biliyorsun, Mihail daha büyük; burada, kentte onun kalması daha yerinde olur; ırmağın karşısına geçmeyi kendisi için aşağılayıcı buluyor; orası yeni, bilinmedik bir yer; orada ne olup biteceğini kim bilebilir? Babaya gelince, o Yakov’u daha çok seviyor. Hiç insan çocuklarının birini ötekinden daha çok sever mi? Şu inatçı ihtiyara akıl fikir ver, Tanrım!</p>

  <p>Kor gibi yanan gözleriyle kararmış ikonalara bakarak Tanrı’sına yol gösterirdi:</p>

  <p>— Çocukları arasında ayrım yapmaması gerektiğini anlamasını sağlayacak güzel düşler göster ona, Tanrım.</p>

  <p>Haç çıkarır, geniş alnını döşeme tahtalarına değdirecek kadar eğilerek selamlar verir, yeniden doğrulur, telkinlerini sürdürürdü:</p>

  <p>— Varvaramın da biraz yüzünü güldürsen!… Seni kızdıracak ne yaptı ki? Ötekilerden daha mı büyük günah işledi? Gencecik, sağlıklı bir kadın, ama hep acı çekiyor. Sonra, Tanrım, Grigoriy’i de unutma, gözleri gitgide kötüleşiyor. İyiden kör olursa ne yapar?… Dilencilik mi yapsın o yaşta? Sokaklara düşer, sonu çok kötü olur! Tüm gücünü dede için tüketti, ama dede ona yardım edecek mi?… Ah, Tanrım… Tanrım…</p>

  <p>Uzunca bir süre susar, başını teslimiyetle önüne eğerek derin bir uykuya dalmış ya da donakalmış gibi kolları iki yanında sarkık, öylece durur, sonra birden kendine gelir ve kaşlarını kaldırarak:</p>

  <p>— Diyeceğim daha ne vardı? –diye sorardı kendi kendine– Tüm Ortodokslara acı, yardım et, Tanrım! Ben, lanetli, ahmak kocakarıyı da unutma! Senin de bildiğin gibi, kötülüğümden değil, aptallığımdan hep günahlarım.</p>

  <p>Derin bir göğüs geçirip, sevecen, hoşnut, duasını sonlandırırdı:</p>

  <p>— Yüce Oğul, sen her şeyi bilirsin, her şeyi görürsün canım!</p>

  <p>Ona çok yakın bir varlık olduğu için ninemin Tanrı’sını ben de çok severdim.</p>

  <p>— Bana Tanrı’yı anlatsana nine! –derdim sık sık.</p>

  <p>Özel bir anlatış biçimi vardı Tanrı’yı: Çok sessiz, sözcükleri garip bir biçimde uzatarak, gözleri kapalı ve kesinlikle oturarak; yerinden kalkar, tekrar oturur, başını eşarbıyla örter, uyuyana kadar anlatırdı:</p>

  <p>— Tanrı cennet çayırlarının ortasında bir tepede, gümüşten ıhlamur ağaçlarının altında yakutlarla bezeli bir tahtta oturur ve bu ıhlamur ağaçları yıl boyunca çiçeklidir. Cennette kış da yoktur, güz de; bu yüzden çiçekler hiç solmazlar, Tanrı’nın kutsal hizmetkârlarını mutlu etmek için hiç durmadan açarlar. Tanrı’nın çevresinde çok sayıda melek, yağan kar taneleri ya da arı sürüsü gibi uçuşur ve ak güvercinler gibi gökyüzünden dünyaya iner, sonra yeniden göğe çıkıp Tanrı’ya biz insanları anlatırlar. Orada sana, bana, dedene, herkese bir melek verilmiştir, Tanrı kulları arasında ayrım yapmaz. Örneğin senin meleğin Tanrı’ya “Aleksey dedesine dilini çıkardı!” diye anlatır. Tanrı da, “Madem öyle, dedesi ona bir güzel sopa atsın!” der. Her şeye, herkesin ve her şeyin yaptığının karşılığının ne olacağına karar verir Tanrı, kimine acı verir kimine mutluluk. Ve onun yanında her şey o kadar güzeldir ki melekler eğlenirler, kanatlarını çırparlar ve sürekli onun için şarkı söylerler: “Şükürler olsun Tanrım, şükürler olsun sana!” Tanrı da onlara, “Anladım, yeter artık!” der gibi tatlı tatlı gülümser.</p>

  <p>Bunları anlatırken kendisi de başını sallayarak gülümserdi.</p>

  <p>— Sen bütün bunları gördün mü?</p>

  <p>— Görmedim, ama biliyorum! –diye karşılık verirdi, dalgın dalgın.</p>

  <p>Tanrı’dan, cennetten, meleklerden söz ederken sanki küçülür, yumuşar, yüzü gençleşirdi; nemli gözlerinden sıcacık ışıklar süzülürdü. Ağır, ipeksi saç örgülerini tutup boynuma dolar ve anlattığı bitmek tükenmek bilmeyen ve beni hiç sıkmayan öyküleri kıpırtısız dinlerdim.</p>

  <p>— İnsanlar Tanrı’yı göremezler; görecek olsalar o dakika kör olurlar. Bir tek azizler görebilir onu. Ama bak benim melek görmüşlüğüm vardır; onlar içi temiz insanlara görünürler. Bir sabah ayininde kilisede iki melek sunak taşının çevresinde, sisler içinde uçuyorlardı; ışıklı, saydamdılar, içlerinden arkaları görülüyordu. Yerlere kadar uzanan, dantelsi kanatları vardı. Mihrabın çevresinde dönüyor ve yaşlı Peder İlya’ya yardım ediyorlardı: O dua için kuru bir dala benzeyen kollarım kaldıracak oldu mu, dirseklerinden tutup ona destek oluyorlardı. Çok yaşlıydı Peder İlya, gözleri de hiç görmüyordu; bir oraya bir buraya atıyordu kendini. Birkaç gün sonra da ölüp gitti zavallı adam. O gün melekleri orada gördüğümde mutluluktan öleceğimi sandım; kalbim sıkıştı, gözlerimden yaşlar boşandı… ah, öyle hoş, öyle hoştu ki! Ah, Lenka, bir tanem, Tanrı’nın göğünde de, yerinde de her şey öyle güzel ki!…</p>

  <p>— Ya bizde? Bizde de her şey güzel mi?</p>

  <p>Hemen haç çıkardı ninem:</p>

  <p>— Kutsal bakireye şükürler olsun, bizim de her şeyimiz çok güzel!</p>

  <p>Yanıtı beni şaşırtmıştı: Evimizde her şeyin yolunda olduğunu kabul etmek kolay değildi; her gün bir öncekini aratan yaşantımız gittikçe kötüleşiyordu. Bir gün Mihail dayımların oturduğu odanın önünden geçerken Natalya yengemin bembeyaz giysiler içinde ellerini göğüslerine bastırmış, odanın içinde kıvrandığını gördüm. Kısık, ama korkunç bir sesle haykırıyordu:</p>

  <p>— Tanrım, sen koru beni, kurtar beni buradan…</p>

  <p>Yengemin bu yakarısını anlayabiliyordum. Tıpkı Grigoriy Usta’nın şu yakarısını da anladığım gibi:</p>

  <p>— Kör olayım, sokaklara düşeyim, o bile buradan iyidir…</p>

  <p>Ustanın bir an önce kör olmasını istiyordum; böylece ben ona rehberlik edecektim ve birlikte sokaklarda gezecektik. Bunu kendisine söylediğimde usta sakalının arasından gülümseyerek şöyle demişti:</p>

  <p>— Tamam, gidelim! Ben de gittiğimiz her yerde, “Bu gördüğünüz çocuk var ya, boyacılar loncasının başkanı Vasiliy Kaşirin’in kızından olma torunu!” derim. Ne eğlenceli olur!</p>

  <p>Kaç kez Natalya yengemi dudakları şiş, solgun yüzünde boş boş bakan gözlerinin altım mosmor görmüştüm.</p>

  <p>— Dayım yengemi dövüyor mu? –diye sorduğumda, ninem içine çekerek:</p>

  <p>— Gizli gizli dövüyor, mendebur! –demişti – Deden dövmesini istemediği için geceleri dövüyor. Zalim, kötü yürekli adam! Oysa yengen yumuşacık bir kadındır…</p>

  <p>Sonra canlanarak:</p>

  <p>— Ama artık eskiden dövdükleri gibi dövmüyorlar kadınları, –dedi.– Olsa olsa ağzına, kulağına bir iki yumruk atıp, zaman zaman da saçlarını çekiyorlar; ama eskiden saatlerce sürerdi bu eziyet. Hiç unutmam, deden bir gün beni Paskalya’nın ilk günü sabah ayininden akşama dek dövmüştü. Yoruldukça dinleniyor, sonra yeniden başlıyordu. Dizginle, eline ne geçerse…</p>

  <p>— Niye dövdü seni?</p>

  <p>— Unuttum gitti. Hele bir gün öyle dövdü ki, öleceğim sandım. Tam beş gün yiyecek tek lokma bir şey vermedi. Nasıl sağ kaldım, ben de bilmiyorum. Bir gün de…</p>

  <p>Aklım almıyordu bunu: Ninem dedemin iki katı vardı, dedemin o cılız haliyle ninemi dövmesi inanılacak gibi değildi.</p>

  <p>— O senden daha mı güçlü?</p>

  <p>— Daha güçlü değil, ama daha yaşlı. Sonra, benim kocam. Benim hesabımı da ondan soracak Tanrı. Bana katlanmak düşer…</p>

  <p>Ninemi ikonaların tozunu alıp, metal süslemelerini temizlerken izlemek çok ilgi çekici ve eğlenceliydi; ikonalar değerliydi; taçlarında inci, gümüş ve renkli taşlar vardı. Ninem hünerli elleriyle ikonayı alıp gülümseyerek seyreder, sonra tatlı, sevgi dolu bir sesle:</p>

  <p>— Ah, yüzü nasıl da tatlı! –derdi.</p>

  <p>Sonra haç çıkararak ikonayı öperdi.</p>

  <p>— Canım benim, nasıl da tozlanmışsın, isten kararmışsın! İyiliksever anamız, mutluluk kaynağımız! Lenya, şuna bir bak canımın içi, yazılar ne kadar ince, figürler ne kadar küçük ama birbirlerine hiç karışmıyorlar. Bunun adı “On iki bayram”, ortadaki kutsal Fyodorovo Meryemi… Şurada da, “Benim için ağlama anam, mezara girmek üzereyken” yazıyor.</p>

  <p>Ninem ikonalarla öylesine candan, öylesine ciddi oynuyordu ki, bu bana yüzü hiç gülmeyen kuzenim Katya’nın bebeğiyle oynayışını anımsatıyordu.</p>

  <p>Ninem birkaç kere şeytanları da görmüş: Hem tek tek, hem de bir arada.</p>

  <p>— Bir gece, hiç unutmam, büyük perhiz günleriydi, Rudolfov’ların evinin önünden geçiyordum… Aylı, süt gibi bir geceydi… Uzun tüylü, büyük, siyah bir tanesi çatıda, bacanın yanında oturmuş, boynuzlu kafasını bacaya doğru eğmiş, kokluyor, burnuna çekiyordu. Koklarken bir yandan da kuyruğunu sallıyor, ayağını sürüyordu. Üzerine doğru haç çıkardım, “İsa dirilsin, düşmanlarının hakkından gelsin!” duasını okuyunca hafif bir çığlık attı ve çatıdan tepetaklak avluya yuvarlandı. Paramparça oldu! Besbelli Rudolfov’lar etli bir şeyler pişiriyordu, şeytan da koklayıp keyifleniyordu.</p>

  <p>Şeytanın damdan tepetaklak düşüşünü gözümde canlandırıp gülüyordum. Ninem de katılıyordu benim gülüşüme. Gülerek sürdürüyordu anlatmayı:</p>

  <p>— Küçük çocuklardan farkları yoktur, onlar gibi yaramazlık yapmayı pek severler… Bir gün banyoda çamaşır yıkıyordum, vakit gece yarısına yakındı; birden ocağın kapağı yerinden fırladı; yeşil, kırmızı, kara, hamamböceği gibi minik minik bir sürü şeytan saçıldı ortalığa. Ben bir koşu kapıya attım kendimi, ama kapı, duvar! Geçit vermiyordu… şeytanların ortasında kalakalmıştım! Banyo şeytan doluydu! Ayaklarımın dibinde dolanıyorlar, elbisemden çekiştiriyorlardı, etrafımı öyle sarmışlardı ki neredeyse kendimi kaybedecektim. Tüylü, yumuşacık, sıcacık… yeni doğmuş kedi yavruları gibi… yalnız, hepsi de artayakları üzerindeydiler. Çevremde dönüp duruyorlar, fare dişlerini andırır dişlerini göstererek yaramazlık yapıyorlardı. Gözleri yeşildi, henüz tam çıkmamış boynuzcukları, alınlarında küçük birer şişlik halindeydi; kuyrukları da yavru domuz kuyruğuydu. Ah, Tanrım, ne manzaraydı! Aklım başımdan gitti. Kendime geldiğimde bir baktım mum bitmek üzere… çamaşır teknesinde su buz gibi olmuş, yıkanmış çamaşırlar yerlerde… Tanrı sizin cezanızı versin dedim!</p>

  <p>Gözlerimi kapatınca ocağın gri çakıl taşlı ağzından renk renk tüylü yaratıkların birbiri ardınca döküldüğünü, küçücük banyonun her yanını kapladıklarını, üfleyip mumu söndürdüklerini, pembe dillerini yaramaz çocuklar gibi çıkardıklarını görüyordum. Gülünç olmasına gülünç, ama aynı zamanda korkunçtu da. Bir süre başını sallayarak susan ninem birden canlanarak, coşkuyla yeniden sürdürüyordu anlatmayı:</p>

  <p>— Çok gördüm ben bu lanet yaratıkları; tipinin ortalığı kasıp kavurduğu bir kış gecesiydi. Dyukov deresi boyunca yürüyorum… hani anlatmıştım sana, Yakov ve Mihail dayıların buzda açtıkları delikte babanı boğmaya çalışmışlardı diye… Patikadan aşağı doğru inerken aşağıdan, derenin oradan ıslıklar, bağırışlar duydum. Bir de baktım kapkara üç atın çektiği bir troyka uçarcasına üzerime doğru geliyor; arabacı yerinde kazık gibi dikilmiş, başında sipsivri kırmızı bir şapka bulunan tıknaz bir şeytan, zincirden dizginleri tutan kolunu uzatmış kızağı yönetiyor! Dere boyunda yol olmadığı için troyka doğruca kar beyazı bulutlarla kaplı göle doğru ilerliyor! Kızağın içi ağzına kadar şeytan dolu! Bağırıyor, çığlıklar atıyor, başlıklarını sallıyorlar! Arka arkaya yedi troyka yangın arabaları gibi hızla geçip gittiler. Tümünün de atları kuzguni siyah! Bütün troykalarda analarının babalarının lanetlediği insanlar. Bunların bayramları da kendilerine göre. Böyle şeytan gibi insanlar kendilerine has bayramlarına geceleri arabayla eğlene eğlene giderler. Benim gördüğüm herhalde cinlerin düğünüydü…</p>

  <p>Ninemin anlattıklarına inanmamak mümkün değildi: öyle yalın, öyle inandırıcı anlatıyordu ki!…</p>

  <p>Özellikle de Meryem Ana’nın dünyadaki acılarla ilgilenmesini, onun haydut Prenses Yengaliçeva’ya Ruslara kötülük etmemesi, onları soymaması için nasıl nasihat ettiğini anlatan şiiri çok güzel okurdu. Aziz Aleksey, Savaşçı İvan üzerine şiirlerle, Bilge Vasilisa, Papaz-Kozla ve Tanrı’nın Vaftiz Evladı hakkında hikâyeler; Marfa Posadnitsa, haydutlar atamanı Baba-Ustya, Mısırlı Günahkâr Meryem, bir haydutun annesinin acıları hakkında korkunç öyküler; Haydutlar Atamanı Sibiryalı Altın Kadın ve daha ne masallar, şiirler, gerçek hayattan alınmış öyküler bilirdi ninem!…</p>

  <p>İnsanlardan, dedemden, şeytanlardan, başka herhangi bir kötü ruhtan korkmayan ninem, bir tek siyah hamamböceklerinden korkar, çok uzakta olsalar bile varlıklarını hissederdi. Bazen geceleyin beni uyandırır ve kulağıma eğilip:</p>

  <p>— Alyoşa, güzel oğlum, bir hamamböceği dolaşıyor, İsa aşkına, eziver şunu! –diye fısıldardı.</p>

  <p>Ben uyku sersemi kalkıp mumu yakar ve yerde sürünerek düşmanı aramaya başlardım; ama hemen bulamazdım, bazen hiç bulamazdım.</p>

  <p>— Hiçbir yerde yok.</p>

  <p>Böyle dediğimde ninem başı yorganın altında kımıltısız durur ve duyulur duyulmaz bir sesle:</p>

  <p>— Var! Yalvarırım ara! Orada, biliyorum…</p>

  <p>Gerçekten de hep dediği çıkardı; yatağın uzaklarında bir yerde bulurdum hamamböceğini.</p>

  <p>— Öldürdün mü? Tanrı’ya şükürler olsun! Senin de ellerine sağlık yavrum!</p>

  <p>Yorganı başından atar, gülümseyerek rahat bir soluk alırdı.</p>

  <p>Böceği bulamazsam bir türlü uyuyamazdı. Gecenin kaskatı sessizliğinde duyulan en ufak bir hışırtıda bile nasıl gerildiğini hissederdim. Soluğunu tutup fısıldardı:</p>

  <p>— Kapının hemen önünde… sandığın altına girdi…</p>

  <p>— Hamamböceğinden niye korkuyorsun?</p>

  <p>Yanıtı mantıklıydı:</p>

  <p>— Ne işe yararlar bilmiyorum da ondan. Yerde kara kara koşuşup dururlar. Tanrı her bir varlığa bir görev vermiştir: Tespihböceği evin nemli olduğunu, tahtakurusu duvarların kirli olduğunu gösterir; birine bit düşmesi onun hastalanacağını gösterir. Gördüğün gibi hepsinin bir varlık nedeni var. Ama bu hamamböceklerini hangi güç ayakta tutar, dünyaya neden gönderilmişlerdir, bunu bilen var mı?</p>

  <p>Bir keresinde diz çökmüş, olanca içtenliğiyle Tanrı’yla sohbet ediyordu ki, kapı ardına kadar açıldı ve dedem içeriye daldı; boğuk bir sesle:</p>

  <p>— Anacık! Tanrı ziyaretimize geldi! Yanıyoruz! –dedi.</p>

  <p>—Ne diyorsun sen! –diye haykıran ninem fırlayıp yerinden kalktı, ikisi birden karanlıkta paldır küldür koşarak girişteki büyük odaya koştular.</p>

  <p>— Yevgenya ikonaları topla! Natalya, çocukları giydir! –diye katı, kesin emirleri duyuluyordu ninemin; dedemse usul usul inliyordu:</p>

  <p>— İ-i-i-i!</p>

  <p>Mutfağa doğru atıldım; avluya bakan pencere altın gibi parlıyordu; yerde sarı ışık lekeleri uçar gibi kayıyordu; çıplak ayaklarına çizmelerini geçirmeye çalışan Yakov dayım, tabanları yanıyormuş gibi olduğu yerde zıplayıp dururken bir yandan da bağırıyordu:</p>

  <p>— Mihail başlattı yangını. Yaktı ve kaçtı!</p>

  <p>— Hoşt, köpek! –dedi ninem, onu kapıya doğru sertçe itekleyerek; ninemin itişi öyle sertti ki, dayım az kalsın düşecekti.</p>

  <p>Pencerelerin buz tutmuş camlarından, işliğin çatısının yandığı görülüyordu; işliğin açık kapısından dışarı alev dilimleri kıvrıla büküle dışarı taşıyordu. Sessiz gecenin karanlığında, dumansız, kırmızı çiçekler gibiydi alevler; alevlerin çok, çok yukarılarına koyu bir duman tabakası yerleşmişti, ama bu Samanyolu’nun gümüş rengi akıntısının görülmesine engel olmuyordu. Karlar kan kızılı bir renk almıştı. Binaların duvarları kendilerini avlunun sıcak köşesine; alevin atölyenin duvarındaki, çivilerin eriyip düşmesi nedeniyle oluşan geniş yarıkları doldurarak eğlendiği bölüme atmak istermiş gibi sallanıyorlardı. Altın rengi, kırmızı şeritler kuru çatının koyu renkli tahtalarını sarıyor, çatıyı büyük bir hızla içlerine alıyorlardı. Kilden yapılmış ince baca alevlerin arasından dimdik yükseliyor ve hâlâ duman tütüyordu. Hafif bir çıtırtı ipeksi bir hışırtı gibi pencerenin camlarına çarpıyordu. Alevler giderek her yanı sarıyordu. Alevlerle süslenen işlik gitgide kilisede ikonaların durduğu bölüme benzemişti ve karşı konulmaz bir biçimde insanı kendine çekiyordu.</p>

  <p>Başıma ağır bir gocuk atıp, kimin olduğunu bilmediğim bir çift çizmeyi de ayağıma geçirerek sofaya çıktım. Merdivenlere gelince bir yandan alevlerin göz alıcı ışıltısı ve yangından yükselen korkunç çatırtılar, bir yandan dedemin, Grigoriy’in, dayımın korkunç çığlıkları karşısında şaşkınlıktan kalakaldım, ninemin yaptığı ise çok korkuttu: Başına bir çuval geçiren, bedenini de at çuluna benzer bir örtüyle saran ninem dosdoğru alevlerin içine dalıyor, bir yandan da haykırıyordu:</p>

  <p>— Göztaşı aptallar, göztaşı patlayacak…</p>

  <p>Dedem ulur gibi:</p>

  <p>— Grigoriy, engel ol şuna! –diye haykırdı – Ah, gitti!…</p>

  <p>Ama ninem, başını sallayarak, üzerinden dumanlar tüterek, ileri doğru uzattığı ellerinde 12-13 litrelik kova kadar büyük göztaşı yağı şişesi, iki büklüm bir halde dışarı çıkmıştı bile. Bir yandan da dumandan boğulurcasına hırıldayarak, öksürerek dedeme bağırıyordu:</p>

  <p>— Baba!… At!… Atı çıkarın!… Şu çulu da üzerimden alın… görmüyor musunuz, yanıyorum!…</p>

  <p>Grigoriy yanan çulu ninemin omuzlarından çıkarttı ve hemen koşup işliğin kapısından içeri kar kümeleri atmaya başladı. Dayım, elinde bir balta onun çevresinde zıplayıp duruyor; dedemse, ninemin çevresinde koşturuyor, üzerine kar atıyordu. Şişeyi bir kar yığını içine gömen ninem avlu kapısına doğru atıldı, kapıyı açtı ve karşısına çıkanlara selam vererek:</p>

  <p>— Ambarı kurtarın komşular! –diye bağırdı – Ambara ya da samanlığa sıçrarsa yangın, her şeyimiz kül olur. Sizin de her şeyiniz yanar! Çatıyı yıkın! Samanları dışarı atın. Grigoriy, karı daha yukarı atsana! Ne o öyle, yerden yerden!… Yakov panikleme, insanlara balta, kürek dağıt! Tanrım!… Komşular, yardım edin!… Hadi… hep birlikte!… Tanrı yardımcımız olsun!…</p>

  <p>Ninemin de yangın kadar ilginç bir görüntüsü vardı: Kendisini yakalamak için üzerine atılan alevlerin ortasında, ışıl ışıl aydınlanmış bu siyahlar içindeki kadın avlunun dört bir yanına atılıyor, her yere yetişiyor, her şeyi görüyor, emirler yağdırıyordu.</p>

  <p>Birden Şarap fırladı avluya, şaha kalktı, az kalsın dedemi yere yıkacaktı; kocaman gözlerine ateş vurunca gözleri kıpkırmızı parladı. Kişneyerek önayakları üzerine yüklendi… dizginleri elinden bırakan dedem kendini kenara atarak nineme bağırdı:</p>

  <p>— Ana, yakala şunu!</p>

  <p>Ninem, şahlanan atın bacaklarının dibine attı kendini; kollarını iki yana açarak atın karşısında dimdik durdu, bu haliyle bir haça benziyordu; at, acı acı kişnedi; göz ucuyla alevlere bakarak başını nineme doğru uzattı.</p>

  <p>Ninem okşarcasına onun boynunu okşayarak dizginlerini tuttu:</p>

  <p>— Korkma canım, geçti! –dedi, kalın bir sesle.– Bu korkunç durumda seni hiç bırakır mıyım? Minik farem benim!</p>

  <p>Onun üç katı büyüklüğündeki minik fare uslu uslu avlu kapısına doğru ninemi izliyor ve onun kıpkırmızı yüzüne bakarak burnundan derin derin soluk alıyordu.</p>

  <p>Yevgenya Dadı da bezlere belediği, avaz avaz bağrışıp duran çocukları evden çıkarırken:</p>

  <p>— Vasiliy Vasiliç, Leksey evde yok!., –diye haykırıyordu.</p>

  <p>— Defol! –diye bağırdı dedem, dadıya, elini sallayarak.-Bir sen eksiktin!</p>

  <p>Ben o arada dadı beni de götürmesin diye evin girişindeki basamakların altına gizlenmiştim.</p>

  <p>İşliğin çatısı daha fazla dayanamayıp çöktü. Üzerlerinde dumanlar tüten, altından kömürler gibi parlayan ince direkler gökyüzüne doğru yükseliyordu. Yeşil, kırmızı, mavi alevler çatırdayarak, bu devasa ateşin önünde toplanmış, hep birlikte kürek kürek kar atan insanlara doğru burgaçlar yapıyordu. Kazanlar ateşin ortasında fokur fokur kaynıyordu, yoğun bir buhar ve duman bulutu yükseliyordu, insanın gözünü yaşartan garip kokular hızla avluya yayılıyordu. Basamakların altından fırlayıp çıkmamla kendimi ninemin ayakları dibinde bulmam bir oldu.</p>

  <p>— Git buradan! –diye bağırdı ninem.– Git çabuk! Ezileceksin!…</p>

  <p>Birden, bakır şapkalı bir atlı daldı avluya; şapkasının üzerinde tarağımsı bir tepelik bulunan adamın altındaki doru atın ağzından köpükler saçılıyordu. Kamçılı elini yukarı kaldırmış, tehdit edercesine bağırıyordu:</p>

  <p>— Dağılın!</p>

  <p>Neşeli, telaşlı çan sesleri duyuldu; bir bayrammışçasına güzeldi bütün bunlar.</p>

  <p>Ninem beni basamaklara doğru sertçe iterek:</p>

  <p>— Kime söylüyorum? Kaybol çabuk! –diye bağırdı.</p>

  <p>Bu kez de dinlemesem olmazdı. Mutfağa giderek yeniden yüzümü cama dayadım, ama kapkara insan kalabalığından ateş görünmüyordu. Kışlık siyah şapkalar ve kasketler arasından sadece bakır miğferler parıldıyordu.</p>

  <p>Su fışkırtarak, ayaklarıyla ezerek ateşin hakkından geldiler. Polis, kalabalığı dağıttı ve ninem mutfağa girdi.</p>

  <p>— Kim var orada? Sen miydin? Korkudan uyuyamadın mı? Korkma, her şey geçti artık…</p>

  <p>Yanıma oturdu. Hafifçe sallanıyor, hiçbir şey söylemiyordu. Yeniden gecenin sessizliğine, karanlığına dönmemiz ne güzeldi. Ama yangına üzülmemek de elde değildi.</p>

  <p>Dedem geldi, kapıda durup seslendi:</p>

  <p>— Ana?</p>

  <p>— Ey?</p>

  <p>— Yandın mı?</p>

  <p>— Önemli değil.</p>

  <p>Bir kibrit çaktı dedem, mavi alev, kokarcaya benzemiş is karası yüzünü aydınlattı, masanın üzerindeki mumu arayıp buldu ve hiç acele etmeden ninemin yanına oturdu.</p>

  <p>Kendisi de isten kapkara olan ve acı acı kokan ninem:</p>

  <p>— Yıkansaydın… –dedi.</p>

  <p>Dedem içini çekti:</p>

  <p>— Tann’nın yüzüne güldüğü kullarındansm… akıldan yana cömert davranmış sana Tanrı…</p>

  <p>Ninemin omzunu okşadı. Dişlerini göstererek gülümsedi:</p>

  <p>— Yani her zaman değil, zaman zaman ve kısa sürelerle… ama yine de böyle!…</p>

  <p>Ninem de gülümsedi, bir şeyler söylemek istedi, ama o arada dedemin yüzü asılmıştı.</p>

  <p>— Suçlanacak tek kişi sanırım Grigoriy… onun dikkatsizliği yüzünden oldu bütün bunlar. Çalışacak hali kalmamış adamcağızın, işi bitmiş! Yakov salağı da kapı önünde oturmuş ağlıyor… Git biraz ilgilen istersen…</p>

  <p>Ninem kalkıp çıktı, yürürken ağzının önünde tuttuğu parmaklarına üflüyordu.</p>

  <p>— Yangını baştan sona gördün mü? –diye sessizce sordu dedem yüzüme bakmadan.– Nineni izledin mi? Evet, yaşlı maşlı, ama… nicesini cebinden çıkarır! Ah, siz yok musunuz siz!…</p>

  <p>Oturduğu yerde iki büklüm oldu, uzunca bir süre sustu; sonra kalktı, mumun fitilindeki kömürleşmiş parçayı parmağıyla alırken:</p>

  <p>— Korktun mu? –dedi.</p>

  <p>— Korkmadım.</p>

  <p>— Korkacak bir şey yoktu zaten.</p>

  <p>Hiddetle gömleğini çıkardı, köşedeki el yıkama leğençesine doğru yürüdü. Orada, karanlıkta ayağı bir şeye takılınca bağırarak:</p>

  <p>— Yangın, aptallıktır! –dedi.– Yangın kimin yüzünden çıktıysa ona temiz bir meydan dayağı atmalı. Çünkü yangın çıkaran adam ya ahmaktır ya da hırsız! Böyle yaptın mı, bir daha yangın falan olmaz!… Hadi gidip yatsana, ne duruyorsun daha?</p>

  <p>Mutfaktan çıktım. Ama o gece yatıp uyumak kısmet değilmiş: Yatağıma yeni yatmıştım ki, insan sesine benzemeyen bir ulumayla yataktan fırladığım gibi mutfağa koştum: Dedem, gömleksiz olarak elinde bir mumla mutfağın ortasında dikilmiş duruyor, ayaklarını yere sürttüğü için elindeki mum titrerken o yerinden kımıldamadan, hırıltılı bir sesle:</p>

  <p>— Ana… Yakov… neler oluyor? –diye soruyordu.</p>

  <p>Ocağın çıkıntısına tırmanıp oraya sindim. Yangındakine benzer yeni bir koşuşturma başlamıştı evde. Duvarlarda ve tavanda şiddeti giderek artan iç karartıcı haykırışlar yankılanıyordu. Dedem ve dayım çılgın gibi bir o yana bir bu yana atılıyorlar, ninem bağırarak onları dışarı çıkarmaya çalışıyordu; Grigoriy ise kucağından gürültüyle yere bıraktığı odunları ocağa atıyor, kocaman döküm kaplara su dolduruyor, Astrahan develeri gibi başını sallaya sallaya mutfakta dört dönüyordu.</p>

  <p>— Önce ocağı yaksana be adam! –diye bağırdı ona ninem.</p>

  <p>Çıra bulmak için koşturdu, bacağıma takılınca telaşla bağırdı:</p>

  <p>— Kim var burada? Öf, korkuttun beni… Sen de hep olmaman gereken yerlerdesin…</p>

  <p>— Neler oluyor? –diye sordum.</p>

  <p>— Natalya yengen doğuruyor, –dedi, Grigoriy Usta kayıtsızca, ocak basamağından geri inerken.</p>

  <p>Annemin doğururken böyle bağırmadığı aklıma geldi.</p>

  <p>Küçük kazanı ocağın üstüne yerleştiren Grigoriy Usta, ocağın üstüne tırmanıp yanıma geldi ve cebinden çıkardığı pişmiş topraktan bir pipoyu göstererek:</p>

  <p>— Tütüne başladım, –dedi– Gözlerime iyi gelirmiş! Ninen burnuma çekmemi salık verdi, ama ben tüttürmeyi tercih ettim.</p>

  <p>Bacaklarını aşağı sallandırarak ocağın üzerine, yanıma oturdu, aşağıda yanan mumun cılız ışığına bakmaya başladı. Kulağı ve yanağı isten kararmış, gömleğinin yanı yırtılmıştı; buradan fıçı çemberlerini andıran geniş kaburgaları görülüyordu. Gözlüğünün tek camı kırılmış, kırık camın yarısı çerçeveden düşmüştü; bu delikten görülen kırmızı, ıslak gözü taze bir yarayı andırıyordu. Piposunu yaprak tütünle doldururken, doğum çığlıklarına kulak kabartıyor, bir sarhoşun konuşmasını andıran bağlantısız sözler mırıldanıyordu:</p>

  <p>— Ninen çok yandı. Şimdi de bu doğum çıktı, bakalım nasıl kalkacak altından? Bak, yengen nasıl inliyor! Onu hepten unutup gittik… Yangınla beraber başladıydı sancıları… korkudan… Çocuk doğurmak çileli iş, gelgelelim kimse kadınlara saygı göstermez… Bak bu sözüm kulağına küpe olsun: Kadınlara hep saygılı ol… analara, yani!</p>

  <p>Oturduğum yerde uyuyakalmışım. Gürültüler ve kapıların çarpılmasıyla uyandım. Mihail dayım sarhoştu, naralar atıyordu. Anlamadığım, tuhaf sözler duyuyordum:</p>

  <p>— Çar kapılarını açın!…</p>

  <p>— Rom, is ve yağ verin ona! Yarım bardak yağ, yarım bardak rom, yarım bardak da is…</p>

  <p>Mihail dayım ısrarla yalvarıyordu:</p>

  <p>— Bırakın da göreyim…</p>

  <p>Bacaklarını ayırmış yerde oturuyor, önüne tükürerek avuçlarını şap şap yere vuruyordu.</p>

  <p>Sıcaktan ocağın üstü durulmayacak hale gelmişti. Aşağı indim, ama tam dayımın yanından geçerken; beni bacağımdan tutup kendine doğru çekince yere düşüp başımı vurdum.</p>

  <p>— Aptal! –dedim kendisine.</p>

  <p>Fırlayıp yerinden kalktı, beni yakaladığı gibi havaya kaldırdı:</p>

  <p>— Ocağa çarpıp parçalarım seni… –diye bağırdı böğürür gibi.</p>

  <p>Gözümü açtığımda büyük odada ikonaların bulunduğu dolabın dibinde, dedemin dizinde yatıyordum. Dedem, gözleri tavanda beni sallarken, usul usul:</p>

  <p>— Hiçbir mazaretimiz yoktur, hiç kimseye… –diye mırıldanıyordu.</p>

  <p>Kafasının üzerinde parlak bir lamba, odanın ortasındaki masada da bir mum yanıyordu; pencereden sisli bir kış sabahı bakmaya başlamıştı bile.</p>

  <p>Dedem üzerime eğilerek:</p>

  <p>— Neren acıyor? –diye sordu.</p>

  <p>Ağrımayan yerim yoktu: Başım ıslaktı, bedenim külçe gibiydi; ama bunlardan söz etmek gelmedi içimden. Çevremde her şey öylesine tuhaftı ki: Odadaki bütün iskemlelerde sanki yabancı birileri oturuyordu: Mor cüppesiyle bir papaz, asker üniforması giymiş, gözlüklü, ak saçlı bir ihtiyar ve başka pek çok yabancı; bunların hepsi ahşap heykeller gibi donup kalmışlar, bir şey bekliyormuşçasına kımıldamadan oturuyor, yakınlarda bir yerden şırıldayarak akan suyun sesini dinliyorlardı. Yakov dayı kapının sövesine dayanmış, elleri arkasına bağlı, hareketsiz duruyordu.</p>

  <p>— Şunu yatağına götür, –dedi, dedem ona.</p>

  <p>Dayım beni parmağıyla yanına çağırdı, sonra ayaklarının ucuna basarak ninemin odasına doğru yürüdü; ben de arkasından. Tam yatağa çıkarken, dayım fısıldayarak:</p>

  <p>— Natalya yengen öldü… –dedi.</p>

  <p>Bu beni hiç şaşırtmadı; nicedir görünmez bir şekilde yaşıyordu yengem; mutfağa, yemek yemeye bile gelmiyordu.</p>

  <p>— Ninem nerede?</p>

  <p>— Orada, –dedi dayım, elini rastgele sallayarak; sonra yine çıplak ayaklarının ucuna basa basa çıkıp gitti.</p>

  <p>Yattığım yerde çevreme bakınıyordum. Pencerenin camına dayanmış sakallı, gri, kör yüzler vardı. Köşedeki sandığın üzerinde ninemin entarisi asılıydı, bunu çok iyi biliyordum, ama şu anda sanki orada biri gizlenmiş bekliyor gibiydi. Başımı yastığın altına sokup tek gözle kapıya baktım; kuştüyü yataktan atlayıp kaçmak geliyordu içimden. Sıcaktı içerisi, Çingene’nin ölümünü, döşemede ince ince akan kan dereciklerini anımsatan ağır, boğucu bir koku vardı. Başımda ya da yüreğimde küçük bir şişlik büyüyordu sanki; bu evde görüp tanık olduğum her şey, kışın ağır ağır yol alan bir atlı araba katarı gibi gövdemin içinden… beni çiğneyerek, ezerek, yok ederek geçip gidiyor gibiydi.</p>

  <p>Kapı usulca açıldı, ninem süzüldü içeri; omzuyla kapadığı kapıya sırtını dayadı, sürekli yanan kandilin mavi ışığına ellerini uzatıp usulca, bir çocuk gibi acıklı, sızlandı:</p>

  <p>— Ellerim… zavallı ellerim… çok sızlıyor…</p>
</body>
</html>