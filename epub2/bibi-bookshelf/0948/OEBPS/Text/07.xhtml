<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>VII</h1>

  <p>Dedemin ve ninemin Tanrılarının aynı olmadığını anlamam çok sürmedi.</p>

  <p>Ninem bazen sabah uyandı mı uzun süre yatakta oturur, o harika saçlarını tarağın sık dişlerini uzun, siyah, ipeksi her bir tutama geçirip tararken başını da aşağı doğru çekiştirir, beni uyandırmamak için fısıltıyla küfrederdi:</p>

  <p>— Lanet olasıcalar! Saç değil, çalı sanki!</p>

  <p>Birbirine girmiş saçlarını bir şekilde açtıktan sonra kalın kalın örer, sinirle burnundan soluyarak uykunun kırıştırdığı büyük yüzünü alelacele yıkar ve öfke izlerini temizleyemeden ikonaların karşısına geçerdi ki onun için asıl sabah temizliği, onu asıl canlandırıp kendine getiren gerçek yıkanma buydu.</p>

  <p>Sırtını dikleştirerek kamburunu düzeltir, başını geriye atar, Kazan Meryemi’nin toparlak yüzüne sevgiyle bakarak geniş hareketlerle ve tutkuyla haç çıkarır ve coşkuyla, heyecanla mırıldanmaya başlardı:</p>

  <p>— Ey, Kutsal Meryem Ana, başlayan şu günde de yüzüme gül, benden yardımlarını esirgeme!</p>

  <p>Yerlere kadar eğildikten sonra ağır ağır doğrulur ve coşkuyla, sevgiyle fısıldardı:</p>

  <p>— Ey, sevinçlerin kaynağı… tertemiz güzellik… çiçeğe durmuş elma ağacı!…</p>

  <p>Hemen her sabah yeni övgü sözleri bulur ve bu da beni her zaman duasını büyük bir dikkatle dinlemek zorunda bırakırdı.</p>

  <p>— Ey, göklerin en aziz, en temiz varlığı! Benim biricik koruyucum… altın güneşim, İsa’nın Anası… beni kötülüklerden koru… kimseyi incitmeme izin verme… kimsenin de durduk yerde beni incitmesine izin verme!</p>

  <p>Kara gözleri sevgiyle ışıldar, ağır kolunu kaldırarak canlı, genç hareketlerle yeniden haç çıkarırdı.</p>

  <p>— Ey İsa Mesih, Tanrı’nın oğlu!… O kutlu ananın aşkına, ben günahlı kulunu esirge!</p>

  <p>Duaları her zaman Akafist ilahisinden, samimi ve saf övgülerle dolu olurdu.</p>

  <p>Sabah duaları uzun sürmezdi; semaveri hazırlamak zorundaydı, dedem hizmetçi tutmadığı için, ninem çayı onun belirlediği saate kadar hazırlamazsa, dedem sövüp saymaya başlardı.</p>

  <p>Kimi kez ninemden erken kalkardı dedem, tavan arasındaki odamıza gelir ve ninemi dua ederken bulurdu; bir süre onun mırıltılarını dinler, ince, morarmış dudaklarını küçümsercesine kıvırır, çay içerken de homur homur düşüncelerini söylerdi:</p>

  <p>— Behey odun kafalı, kaç kez öğrettim sana nasıl dua edileceğini! Bu mırıl mırıl anlattığın şeyler dua değildir diye!… Tanrı senin bu zırvalarına nasıl dayanıyor, hiç aklım almıyor! Zındık kadın!</p>

  <p>— O anlar, –derdi ninem, kendine tam güvenle.-Söylediğin ne olursa olsun ve nasıl söylersen söyle o anlar!</p>

  <p>— Lanet olası aptal! Ah, sizin gibiler…</p>

  <p>Ninemin Tanrı’sı gün boyu onun yanındaydı, hayvanlara bile Tanrı’dan söz ederdi. İnsanı, köpeği, kuşu, arısı, bitkisiyle dünyadaki her varlığın bu Tanrı’ya uysalca ve kolayca boyun eğdiğini anlıyordum; dünyadaki herkese ve her şeye karşı aynı ölçüde iyi, aynı ölçüde yakın olan bir Tanrı’ydı bu.</p>

  <p>Bir gün meyhanecinin karısının tüm avlunun sevgilisi kurnaz, sevimli, sırnaşık, duman rengi, altın gözlü, şımarık kedisi bahçeden bir sığırcık yakalayıp getirdi; ninem yaralı kuşu kedinin ağzından kaptığı gibi ona çıkışmaya başladı:</p>

  <p>— Seni Tanrı’dan korkmaz, sinsi şeytan!</p>

  <p>Meyhanecinin karısıyla kapıcı bu sözlere güldüler, ama ninem aynı öfkeyle onlara da çıkıştı:</p>

  <p>— Hayvanlar Tanrı’yı anlamaz mı sanıyorsunuz? Her yaratılan, Tanrı’yı en az sizin kadar anlar, merhametsiz şeyler…</p>

  <p>İyiden semirmiş Şarap’ı arabaya koşarken kederli olduğunu görse, onunla söyleşirdi:</p>

  <p>— Niye böyle canın sıkkın, yüce Tanrı’nın hizmetkârı? Sen de yaşlandın artık…</p>

  <p>Şarap kafasını sallayıp iç çekerdi.</p>

  <p>Yine de dedem kadar sık anmazdı ninem Tanrı’nın adını. Ama ben ninemin Tanrı’sını anlayabiliyordum ve ondan korkmazdım; ne var ki bu Tanrı’ya yalan söylenmezdi, ayıptı ona yalan söylemek. Dehşetli bir utanma duygusu duyardım ona karşı, bu yüzden de nineme hiç yalan söyleyemezdim. Bu kadar iyi yürekli bir Tanrı’dan bir şeyler gizleyebilmek olanaksızdı. Sanırım içimden böyle bir şey de geçmezdi.</p>

  <p>Bir gün meyhanecinin karısı dedemle tartıştı, ona ve orada sessizce duran nineme bir yığın hakaretler yağdırdıktan sonra, hırsım alamamış olacak ki, ninemin üzerine bir de havuç fırlattı.</p>

  <p>Ninem alabildiğine sakin bir şekilde yalnızca şöyle dedi:</p>

  <p>— Kusura bakmayın hanımefendi, ama bu yaptığınız salakça bir şey!</p>

  <p>Bana gelince, davranışına dehşetli içerlediğim bu kat kat gerdanlı, yüzünde gözleri görülmeyen, kızıl saçlı, şişman kadından yaptığının öcünü nasıl alabileceğimi düşünmeye başladım.</p>

  <p>Gözlemlerime göre insanlar birbirlerinden öçlerini almak için düşmanlarının kedisinin kuyruğunu kesiyorlar, köpeğini zehirliyorlar, horozunu ya da tavuğunu öldürüyorlar ya da geceleyin düşmanın kilerine girip lahana ve hıyar turşularının üzerine gazyağı döküyorlar, fıçılardaki kvaslarını döküyorlardı; ama bunların hiçbirini beğenmiyordum ben; bu yüzden de ona verecek çok daha etkileyici, çok daha korkunç bir ceza bulmam gerektiğini düşünüyordum.</p>

  <p>Buldum da: Pusuda bekleyip, kadın kilere iner inmez kilerin kapağını kapayıp anahtarla kilitledim. Sonra kapak üzerinde intikam dansı yapar gibi tepindim, ardından anahtarı çatıya fırlatarak mutfakta yemek yapmakta olan ninemin yanına gittim. Önce taşkın sevincimin nedenini anlamayan ninem, bunu anladıktan sonra pataklamaya müsait yerlerime sıkı bir şaplak attı, ardından da sürüyüp avluya götürdü beni ve anahtarı bulmam için çatıya gönderdi. Onun bu tavrına şaşırarak çatıya çıkıp anahtarı getirdim, sonra da sessizce avlunun bir köşesine kaçıp ninemin meyhanecinin karısını tutsaklıktan kurtarışını ve ikisinin dostça gülüşerek avluda yan yana yürüyüşlerini izledim.</p>

  <p>Meyhanecinin karısı tombul yumruğunu bana doğru sallayarak:</p>

  <p>— Görürsün sen! –diyordu, ama gözlerinin görünmediği yüzünde tertemiz, sevecen gülücükler vardı.</p>

  <p>Beni yakamdan tutup mutfağa götüren ninem:</p>

  <p>— Niye yaptın bunu? –dedi.</p>

  <p>— Sana havuç fırlattı…</p>

  <p>— Benim için yaptın yani bunu ona? Seni zibidi! Seni ocağın arkasına, farelerin yanına atayım da aklın başına gelsin! Bir karış boyuna bakmadan beni korumaya kalkıştın ha!… Dedene söylesem derini yüzer senin! Hadi bakayım, doğru tavan arasına, git, dersini çalış!</p>

  <p>Bütün gün benimle hiç konuşmadı, ama akşam, duasını yapmadan önce yatağa, yanıma oturdu ve etkileyici bir tavırla hiç unutmayacağım şu sözleri söyledi bana:</p>

  <p>— Gözümün ışığı, biricik Lenkam! Şunu aklından hiç çıkarma: Büyüklerin işlerine karışma! Büyüklerin sorumlulukları vardır; Tanrı onları sınar; senin içinse henüz bunların hiçbiri söz konusu değil. Sen hep bu çocuk kalbinle kal! Tanrı sana dokunana, yapacağın işi, izleyeceğin yolu gösterene dek bekle… beni anlıyor musun? Kim suçlu, kim değil, bu konuda karar vermek sana düşmez. Yargılamak ve cezalandırmak Tanrı’nın işidir. Tanrı’nın, anlıyor musun, bizim değil!</p>

  <p>Sustu, enfiyesinden çekti, sağ gözünü kısıp ekledi:</p>

  <p>— Öyle olur ki, bazen Tanrı bile işin içinden çıkamaz: Kim, nerede, ne kadar suçludur?</p>

  <p>Çok şaşırmıştım:</p>

  <p>— Niye? Tanrı her şeyi bilmez mi?</p>

  <p>— Her şeyi bilseydi, –dedi, üzgün, duyulur duyulmaz bir sesle,– insanlar bunca yanlış yaparlar mıydı! O kendi gökyüzünde oturup aşağıya, bizlere bakıyor ve gözyaşları içinde: “Kullarım, benim sevgili kullarım,” diyor. “Bilseniz nasıl içim yanıyor sizler için!”</p>

  <p>Kendisi de ağlamaya başladı, gözyaşlarını kurulamadan dua etmek için köşeye gitti.</p>

  <p>Bu konuşmamızdan sonra ninemin Tanrı’sı benim için çok daha yakın, anlaşılır olmuştu.</p>

  <p>Dedem de bana Zebur öğretirken Tanrı’nın her yerde olduğunu, her şeyi gördüğünü, her şeyi bildiğini ve kullarına her işlerinde yardımcı olduğunu söylerdi. Ama onun dua edişi de, duaları da bir başkaydı.</p>

  <p>Sabah kalktı mı, ikonaların önüne gitmeden önce uzun uzun yıkanır, sonra özenle giyinir, kızıl saçlarını titizce tarar, sakalını düzeltir, aynada kendini inceleyip gömleğinin eteğini çekiştirir, siyah fularını yeleğinin içine soktuktan sonra sanki görünmemeye çalışır gibi usulca ikonaların önüne giderdi. Oturduğu yer hiç değişmezdi: Döşeme tahtalarından birindeki at gözünü andıran budağın üzerine otururdu. Başı önünde, kolları asker gibi iki yanına sarkık bir süre sessizce durur, sonra ince ama etkileyici bir sesle başlardı:</p>

  <p>— “Baba, Oğul ve Kutsal Ruh adına!”</p>

  <p>Bu sözlerle birlikte odadaki sessizliğin niteliği değişmiş gibi gelirdi bana: Sinekler bile vızıldarken daha bir dikkatli olurlardı sanki.</p>

  <p>Başını dikmesiyle birlikte fırçayı andıran gür kaşları dikleşen, kızıl sakalı öne doğru çıkan dedem, ders verir gibi kendinden emin bir havayla duaları okurdu: Sesi yüksek ve kararlı çıkardı.</p>

  <p>— “Hesap günü geldiğinde her şey için çok geç olacak, bütün yapılanlar ortaya dökülecek…”</p>

  <p>Yumruğuyla hafifçe göğsüne vurur, ısrarla bağışlanmayı dilerdi:</p>

  <p>— “Bir tek sana karşı günah işledim, günahlarımdan yüz çevir…”</p>

  <p>“İnanıyorum” duasını, sözcükleri tek tek vurgulayarak okur, bu sırada sağ bacağı duanın ezgisine tempo tutar gibi sessizce sallanırdı. Tüm bedeniyle ikonalara doğru uzanır, böylece sanki daha bir uzar, kurulaşır, incelirdi. Olanca ciddiliği, titizliği, etkileyiciliğiyle sürdürürdü duasını:</p>

  <p>— “Yılların tutkularının ruhumda açtığı yaraları sağalt! Yüce Meryem, sana tüm kalbimle, büyük bir şevkle yalvarıyorum!”</p>

  <p>Yeşil gözleri yaşlarla dolu, yüksek sesle şöyle sürdürürdü:</p>

  <p>— “Yalnız günahlarıma, yapıp eylediklerime bakma Tanrım; inancım tüm bunların yerine geçsin…”</p>

  <p>Burada, sıtmalı gibi hareketlerle art arda haç çıkarmaya, sanki tos vuracakmış gibi başını sallamaya başlardı. Sesi de iyice tizleşerek hıçkırığı andırırdı. Çok sonraları sinagog ziyaretlerimde dedemin Yahudiler gibi dua ettiğini anladım.</p>

  <p>Semaver ne zamandır masanın üzerinde kaynayıp duruyordu; bütün odayı çavdar unundan yapılmış, lor peynirli sıcak bazlama kokusu kaplamıştı. Koku, iştah açıcıydı; hemen yemeğe oturmak istiyordum. Ninem, yüzü asık, kapının pervazına yaslanmış, iç çekip duruyordu. Bahçeye bakan pencereden giren şen güneş ışıklarıyla doluydu oda; ağaçlarda çiy tanecikleri inci gibi parlıyordu; sabah havası dereotu, frenküzümü ve olgunlaşan elma kokularını taşıyordu içeri. Dedemse sallana sahana, tiz sesiyle dua okumaya devam ediyordu.</p>

  <p>— Ben sefil, lanet ihtiyarın tutku ateşini söndür!</p>

  <p>Dedemin bütün sabah dualarını ezbere biliyordum ve uykumda bile nasıl devam edeceğini söyleyebilirdim; dedem bir yerde şaşıracak mı ya da bir sözcüğü atlayacak mı diye dikkatle takip ederdim.</p>

  <p>Bu pek sık olmazdı, ama oldu mu, haince bir sevinç duyardım içimde.</p>

  <p>Duasını bitiren dedem beni ve ninemi selamladı:</p>

  <p>— Günaydın!</p>

  <p>Selamına karşılık verdik. En sonunda yemeğe oturabilmiştik. Dedeme:</p>

  <p>— Bugün “inancım yetsin sana”yı atladın, –dedim.</p>

  <p>Tedirgin, kuşkulu:</p>

  <p>— Uyduruyorsun! –dedi.</p>

  <p>— Atladın! “İnancım günahlarımın yerine geçsin, inancım yetsin sana!” demen gerekirdi, ama sen “inancım yetsin sana”yı unuttun!</p>

  <p>Gözlerini suçlu suçlu kırparak:</p>

  <p>— İşe bak! –dedi.</p>

  <p>En kısa sürede bu uyarımı bana acı bir şekilde ödetecekti; bundan emindim, ama şimdilik onu böyle, utanmış görmenin keyfi bana yetiyordu.</p>

  <p>Bir gün de ninem kendisine şaka yollu:</p>

  <p>— Senin dualarını dinleyip durmaktan Tanrı’ya sıkıntılar basmıştır, baba, –dedi.– Sürekli aynı şeyleri yineleyip duruyorsun!</p>

  <p>Dedem tehditkâr bir ses tonuyla sözcükleri uzatarak:</p>

  <p>— Ne-e? –dedi – Bu nasıl bir zırva böyle?</p>

  <p>— Yani, diyorum ki, bunca zamandır bir kez bile Tanrı’ya içinden geldiği gibi bir şey söylediğini duymadı şu kulaklarım!</p>

  <p>Dedem mosmor kesildi, tir tir titreyerek oturduğu iskemleden fırlayıp kalktı ve fincan tabağım ninemin başına fırlattı. Bir yandan da bir testere gıcırtısını andıran bir sesle:</p>

  <p>— Defol, ihtiyar cadı! –diye ciyakladı.</p>

  <p>Tanrı’nın ne denli karşı konulmaz bir güce sahip olduğunu anlatırken dedem sürekli onun acımasızlığını öne çıkarırdı: İnsanlar günah işlemişlerdi –Tanrı onları tufanda boğmuştu; yine günah işlemişlerdi– diri diri ateşte yakmış, kentlerini başlarına yıkmış, açlık ve vebayla cezalandırmıştı; dünyanın tepesinde asılı duran bir kılıçtı Tanrı, günahkârların korkulu rüyasıydı.</p>

  <p>— Tanrı’nın yasaklarına karşı gelen herkes, acılarla ve yıkımla cezalandırılacaktır, –derdi, incecik parmaklarını masada tıklatarak.</p>

  <p>Tanrı’nın acımasız olduğuna inanabilmem çok güçtü. Dedemin bütün bunları bana Tanrı’dan değil, kendisinden korkmam için söylediğini düşünüyordum. Bunu açık açık kendisine de sordum:</p>

  <p>— Bunları bana senin sözünü dinleyeyim diye mi söylüyorsun?</p>

  <p>Onun yanıtı da aynı ölçüde açıktı:</p>

  <p>— Elbette! Hele bir sözümü dinleme!</p>

  <p>— Peki, ninemin söyledikleri?</p>

  <p>— Sen o ihtiyar salağın sözlerine kulak asma! –dedi, sertçe – Oldum olası salaktı ninen; cahil, kafasız bir kadındır. Böylesine ciddi ve önemli konularda seninle konuşmasını yasaklayacağım kendisine. Söyle bakalım, Tanrı’nın memuru meleklerin kaç türü vardır? Saydım. Sonra da ben sordum:</p>

  <p>— Memur diye kime derler?</p>

  <p>— Kafan karıştı senin! –dedi gülerek ve gözlerini kaçırarak, sonra dudaklarını ısırıp isteksizce açıkladı:– Tanrı’yla, ilgisi olmayan bir konu bu. Memurlar insandır! Memurlar özünde yasa bozuculardır, yasaları çiğnerler.</p>

  <p>— Yasa ne?</p>

  <p>— Yasa mı? Yasa demek, gelenekler demektir, –zeki, delici bakışları parlayan ihtiyar daha neşeli, daha istekli devam etti.– İnsanlar yaşarlar… sonra anlaşırlar: Şunların ve şunların içinde en iyisi bu, bu geleneği alalım, kendimize kural, yasa yapalım, derler. Oyun oynamak için toplandıklarında çocuklar oyunu nasıl oynayacaklarını, hangi kurallara uyacaklarını aralarında kararlaştırır ya, aynen öyle. İnsanların uymak için üzerinde anlaştıkları bu kurallara yasa derler.</p>

  <p>— Ya memurlar?</p>

  <p>— Yaramaz çocuklara benzer onlar; gelir ve bütün yasaların altını üstüne getirirler.</p>

  <p>— Neden?</p>

  <p>Dedem kaşlarını çatarak:</p>

  <p>— Bunlar senin anlayabileceğin şeyler değil, –dedi, sertçe, sonra yine öğütlerine devam etti:– Tanrı, insani her işin üzerindedir. İnsanlar bir şey isterler, o bambaşka bir şey ister. İnsan elinden çıkma her şey çürüktür, Tanrı bir üfler, her şey toz gibi dağılır, yok olur gider.</p>

  <p>Memurları merak etmemin pek çok nedeni vardı. Bu yüzden sorgulamamı sürdürdüm:</p>

  <p>— Yakov dayım bir şarkı okuyor:</p>

  <div class="poem">

    <p><i>Ak melekler Tann’nın memuru</i>,</p>

    <p><i>Bizim memurlar Şeytanın kölesi</i>!</p>

  </div>

  <p>Dedem, avuçlayıp yukarı kaldırdığı sakalının ucunu ağzına soktu, gözlerini yumdu. Yanakları titriyordu, içinden güldüğünü anladım.</p>

  <p>— Yakov’la seni bacaklarınızdan birbirine bağlayıp suya atmalı! Onun böyle şarkılar söylememesi gerek, hadi o söylüyor, senin dinlememen gerek. Bu hizipçilerin, zındıkların uydurduğu eski Ortodokslara yakışan bir şaka…</p>

  <p>Sonra bakışlarını benim üzerimden uzak bir noktaya dikip:</p>

  <p>— Siz yok musunuz, si-iz!… –dedi, düşünceli düşünceli.</p>

  <p>Ancak son derece korkutucu bir Tanrı tanımlamasına ve ona insanların üzerinde bir yer vermesine karşın, o da tıpkı ninem gibi, gerek Tanrı’yı, gerekse kutsal azizleri işlerine karıştırmaktan geri durmazdı. Aslında ninem Nikola, Yuri, Frol, Lavra dışında pek bir aziz bilmiyordu, bunlar da çok iyi, insanlara yakın kişilerdi: Köy kent demeden her yanı dolaşır, tümüyle insanlara özgü özellikler taşır ve insanların yaşamlarına girerlerdi. Dedemin azizlerinin farkı bunların hemen hepsinin büyük birer çilekeş olmalarıydı: Putları yıktıkları, Romalı krallarla mücadele ettikleri için bunlar diri diri yakılmak, derileri yüzülmek gibi korkunç eziyetler görmüşlerdi.</p>

  <p>Dedem bazen düş kurardı:</p>

  <p>— Tanrı yardım eder de şu evceğizimizi 500 ruble kârla satabilirsem, ant olsun ki aziz Nikola hazretlerinin adına dua okutacağım!</p>

  <p>Ninem gülerek bana şöyle derdi:</p>

  <p>— Aziz Nikola hazretlerinin başka hiç işi kalmadı da bizim ihtiyar salağın evini satmasına yardım edecek!</p>

  <p>Dedeme ait, her günü bir azize ayrılmış bir dinsel takvimi uzunca bir süre sakladığımı anımsıyorum… Dedemin el yazısıyla üzerine çeşitli notlar düştüğü takvimini uzun süre sakladım; takvimin Joakim ile Anna’ya ayrılmış sayfalarında kırmızı mürekkeple ve kitap harfleriyle yazılmış şu sözler görülüyordu: “Beni büyük bir beladan kurtaran iyiliksever, kutlu varlıklar!”</p>

  <p>O “büyük bela”yı hatırlıyorum: İşlerinde başarılı olamayan çocuklarına yardım etmek için dedem gizliden tefeciliğe başlamıştı: Rehin aldığı eşyalar karşılığında borç veriyordu. Biri ihbar etti herhalde; bir gece polis kapımıza dayanıp evde arama yaptı. Büyük bir panik yaşadık evcek, ama olayı kazasız atlattık. Dedem o gece gün doğana dek dua etti, sabahleyin de benim yanımda takvime o notu düştü.</p>

  <p>Akşamları yemeğe oturmadan önce dedemle Zebur okurduk; ince bir kitap olan “Vakit Duaları” ile Aziz Efraim’in kalın kitabını okuduğumuz da olurdu. Yemekten sonra dedem yeniden duaya oturur ve akşam sessizliğinde, uzunca bir süre, onun günahlarından duyduğu pişmanlığı, bezgin tövbelerini dinlerdik:</p>

  <p>— Ey göklerin ölümsüz efendisi! Sana ne sunabilirim ya da yaptıklarımı nasıl telafi edebilirim ey yüce Tanrım… Bizi tüm hayallerden koru… Tanrım, beni bazı insanlardan uzak tut… Gözyaşlarımı kurutma ve ölümlü olduğumu unutturma…</p>

  <p>Ninemse çoğu kez şöyle derdi:</p>

  <p>— Oy anam, bugün çok yoruldum! Dua etmeden yatacağım galiba.</p>

  <p>Dedem beni kiliseye de götürürdü: Cumartesileri akşam duasına, bayram günleri de gece ayinine. Ne zaman, hangi Tanrı’ya dua edildiğini kilisede fark ederdim: Papazla diyakoz dedemin Tanrı’sına, koro ninemin Tanrı’sına seslenirdi.</p>

  <p>Tanrılar arasında yaptığım bu çocuksu ayrım kuşkusuz çok genel, kaba bir ayrımdı ve bunun o sıralar beni epey kaygılandırdığını, içimi ezdiğini de anımsıyorum, ama dedemin Tanrı’sı bende korku ve düşmanlık uyandırıyordu: Kimseyi sevmeyen, sert bakışlarıyla herkesi izleyen ve herkeste ille de bir eksik, yanlış, günah arayan ve bulan bir Tanrı’ydı bu. Şurası çok açıktı ki, insana hiç inanmıyor, sürekli, tövbe bekliyor ve cezalandırmak için yanıp tutuşuyordu.</p>

  <p>O yıllarda Tanrı’ya ilişkin düşünce ve duygular, başlıca ruhsal besin kaynağım ve yaşamımdaki en önemli güzellikti; bunun dışında kalan bütün konular, acımasızlıkları ve kirlilikleriyle içimde yalnızca tiksinti ve keder uyandırıyordu. Tanrı, daha doğrusu tüm canlıların yakın dostu olan ninemin Tanrı’sı, çevremdeki her şeyin en güzeli, en aydınlık olanıydı… Elbette şu soru da canımı sıkmıyor değildi: Dedem nasıl oluyor da bu iyi Tanrı’yı göremiyordu?</p>

  <p>Sokağa çıkmama izin verilmiyordu, çünkü beni dehşetli kışkırtan, adeta başımı döndüren sokakta pek çok olaya karışıyor, kavga ediyordum. Pek arkadaşım yoktu; komşu çocuklarının bana karşı tavırları düşmancaydı; her şeyden önce bana Kaşirin demeleri hiç hoşuma gitmiyordu; bunu fark etmeleriyle birlikte inatla bana Kaşirin demeye başlamışlardı:</p>

  <p>— Hey, bakın, Kaşçey<a class="footnoteref" href="../Text/notlar.xhtml#n12" id="ref12">12</a> Kaşirin’in torunu geliyor!</p>

  <p>— Hadi şuna gününü gösterelim!</p>

  <p>Ve birbirimize girerdik.</p>

  <p>Yaşımdan daha güçlü olduğum gibi dövüşte de hiç fena sayılmazdım; karşımdakiler de bunu bildikleri için her zaman birlik olup gelirlerdi üzerime. Bu yüzden sokakta dayağı yiyen hep ben olurdum ve eve çoğu kez burnum kanamış, yüzüm gözüm morarmış, dudağım patlamış, üstüm başım yırtılmış, toz içinde kalmış bir halde dönerdim.</p>

  <p>Ninem beni görünce korkar, acırdı:</p>

  <p>— Yine mi dövüştün, serseri?! Nedir bu halin! Seni bir de ben pataklayayım da gör!</p>

  <p>Yüzümü yıkar, moraran yerlere bakır paralar koyar, kurşun parçasıyla kompres yapar, bir yandan da ikna etmeye çalışırdı:</p>

  <p>— Neden kavga ediyorsun be oğlum? Evdeyken ne kadar mazlumsun, sokağa çıktın mı bambaşka bir şey kesiliyorsun! Utanmaz herif! Dedene söyleyeceğim: Hepten yasaklasın sana sokağı!</p>

  <p>Yüzümdeki morlukları gördüğünde dedem bana kızıp bağırmaz, yalnızca:</p>

  <p>—Yine madalya mı taktın? –derdi – Savaşçı Anikam<a class="footnoteref" href="../Text/notlar.xhtml#n13" id="ref13">13</a> benim. Bir daha sokak yok, anladın mı!</p>

  <p>Sessiz, sakin olduğu zaman sokağı benim de canım hiç çekmezdi. Ama dışarıdan çocukların şamatası kulağıma gelmeyegörsün, dedemin yasağına falan aldırmaz, avlu kapısını açtığım gibi kendimi sokakta bulurdum. Çürükler, sıyrıklar umurumda değildi; sokak eğlencelerinin acımasızlığı, çok iyi bildiğim, çılgınlık seviyesine varan acımasızlık çekiyordu beni; çocukların köpek ve horozları kışkırtarak birbiriyle kapıştırmalarına, kedilere eziyet etmelerine, Yahudi ailelerin keçilerini kovalayıp kaçırmalarına, sarhoş dilencilerle ve halinden memnun “Ölümü Cebinde İgoş”la alay etmelerine ifrit oluyordum.</p>

  <p>Uzun boylu, zayıf, kara kuru bir adam olan İgoş’un koyun postu, ağır bir gocuğu vardı; sert saçları güneş yanığı kemikli yüzüne dökülürdü. Sokaktan hep iki büklüm, garip bir biçimde yalpalayarak ve sessizce, ısrarla ayaklarının bastığı yere bakarak geçerdi. Demirden dökülmüş gibi duran yüzü, hüzün dolu küçük gözleri korkulu bir saygı uyandırırdı bende; onun çok önemli bir şeylerle uğraştığını, bir şeyler aradığını, bu yüzden de kesinlikle rahatsız edilmemesi gerektiğini düşünürdüm. Çocuklar onun ardından koştururlar, kambur sırtına taşlar fırlatırlardı. Uzunca bir süre bir şeyin farkında değilmiş, sırtına inen taşlardan acı duymuyormuş gibi yürüyüşünü sürdürürdü; ama sonra birden durur, başını geri atıp bol tüylü şapkasını sert, telaşlı hareketlerle düzeltir; uykudan yeni kalkmış gibi çevresine bakınırdı.</p>

  <p>O durunca çocuklar da bağrışmaya başlarlardı:</p>

  <p>— Ölümü Cebinde İgoş! Nereye gidiyorsun İgoş? Cebine bak, ölüm cebinde!</p>

  <p>İgoş, ellerini cebine götürür, sonra hızla yere eğilip bir taş, odun ya da kurumuş çamur parçası alır, upuzun kolunu beceriksizce savurur, homurdanarak küfrederdi. Her zaman aynı üç açık saçık sözcükle küfrederdi. Çocukların sövgü dağarları onunkinden çok daha zengindi. Kimi kez de tökezleye topallaya çocukları kovalayacak olurdu, ama üzerindeki uzun gocuk koşmasına engel olur, dizlerinin üzerine düşer, kuru dalları andıran siyah elleriyle yere dayanırdı. O zaman çocuklar onu arkasından ve yanından taş yağmuruna tutarlar; en korkusuz olanlarıysa iyice yanına kadar gidip, çevresinde dönüp zıplar, başından aşağı bir avuç toz dökerlerdi.</p>

  <p>Sokakların beni etkileyen bir başka kişisi, belki de en derinden etkileyen kişisi Grigoriy İvanoviç Usta’ydı. Gözlerini tümüyle yitiren usta, uzun boyuyla, tüm saygınlığıyla, hiç konuşmadan, sokak sokak dolaşıyordu. Ufacık, ak saçlı, ihtiyar bir kadın gezdiriyordu ustayı kolundan tutup. Kadın, pencerelerin altında durur ve bakışları bambaşka bir noktada, incecik sesiyle ezgi okur gibi:</p>

  <p>— Yoksul köre bir sadaka, İsa aşkına! –derdi.</p>

  <p>Grigoriy İvanoviç ağzını açıp tek kelime bir şey söylemezdi. Kara gözlüğü doğruca evin duvarına, pencereye ya da karşıdan gelen birinin yüzüne bakardı; boya lekeleriyle dolu eliyle geniş sakalını sessizce sıvazlayarak, dudakları sımsıkı kapalı, sessizce dururdu. Sokaklarda ona ikide bir rastlamama karşın bugüne dek kilitli dudaklarını açıp herhangi bir şey söylediğini duymamıştım. Yaşlı adamın bu kaskatı sessizliği bana çok dokunuyordu. Yanına gitmek şurada dursun, ona yaklaşamıyordum bile; hatta sokakta rastlayacak oldum mu doğruca eve gidip nineme:</p>

  <p>— Grigoriy sokakta dolaşıyor, –derdim.</p>

  <p>— Öyle mi? –derdi ninem endişeyle ve acıyarak – Koş şunu kendisine ver!</p>

  <p>Öfkeli, kaba, geri çevirirdim ninemin bu isteğini. O zaman kadıncağız kapı önüne çıkar ve uzun süre kaldırımda Grigoriy’le konuşurdu. Grigoriy az konuşur, tek kelimelik bir şeyler söyler, gülümser ve gülümseyince sakalı titrerdi.</p>

  <p>Ninem bazen onu mutfağa alır, çay ve yiyecek bir şeyler verirdi. Böyle bir günde, benim nerede olduğumu sordu Grigoriy Usta. Ninem bana seslendi, ama ben kaçtım ve avluda bir yere saklandım. Grigoriy Usta’nın yanına gidemezdim, müthiş utanıyordum ondan; ninemin de aynı utancı duyduğunu biliyordum. Yalnızca bir kez söz ettik ninemle Grigoriy Usta’dan: Onu avlu kapısından uğurladıktan sonra başı önünde usul usul geri dönerken baktım, ağlıyordu ninem. Yanına gidip elini tuttum.</p>

  <p>— Niye kaçıyorsun ondan? –diye sordu bana usulca.-Seni çok seviyor; çok iyi bir insan o…</p>

  <p>— Dedem niye ona bakmıyor? –diye sordum.</p>

  <p>— Deden mi?</p>

  <p>Durdu. Beni göğsüne bastırdı, sonra neredeyse peygamberce, geleceği görmüş gibi, bana şunları fısıldadı:</p>

  <p>— Bak bu sözlerimi unutma: Grigoriy’e yaptıklarımız için Tanrı bizi korkunç bir şekilde cezalandıracak! Cezalandıracak…</p>

  <p>Dediği gibi de oldu: On yıl kadar sonra ninem sonsuz huzura kavuştuğunda, dedem beş parasız, üstelik aklını da yitirmiş, pencerelerin altında dolaşıp acınacak bir şekilde dileniyordu:</p>

  <p>— İyi yürekli aşçı kardeşlerim, hadi bana bir dilim börek verin… bir dilim börek diyorum yahu! Ah, siz yok musunuz si-iz…</p>

  <p>Ondan geriye yalnızca uzatarak söylediği bu yürek paralayıcı “Siz yok musunuz si-iiz!” kalmıştı.</p>

  <p>İgoşa ve Grigoriy İvanoviç dışında, içimin ezilmesine neden olan üçüncü kişi, Voroniha adında düşmüş, sokaklardan kovalanan bir kadındı. Bayram günleri olanca iriliğiyle, saç baş dağınık, zilzurna sarhoş bir halde ortalığa düşerdi. Garip bir yürüyüşü vardı: Sanki bacaklarını hiç oynatmadan, yere hiç dokunmadan, bulutlar gibi boşlukta kayarcasına hareket eder, o arada bağıra bağıra edepsizce şarkılar söylerdi. Yolda onu gören herkes kaçışırdı: Kimi soluğu evinin kapısında alır, kimi bir köşeye siner, kimi kendini bir dükkâna atardı. Adeta süpürüp yolu insandan temizlerdi Voroniha. Mavimsi-mor yüzü her zaman kabarcık gibi şişti; yuvalarından uğramış gibi duran iri gri gözleri korkutucu ve alaycı bakardı. Bazen inler, ağlardı:</p>

  <p>— Evlatlarım, neredesiniz?</p>

  <p>Bunun ne demek olduğunu sordum nineme.</p>

  <p>— Bilmesen de olur! –dedi, ters ters; ama yine de kısaca kadının hikâyesini anlattı: Vaktiyle Voronov adında memur bir kocası varmış kadının; işinde yükselebilmek için karısını amirine satmış, o amir de kadını alıp bir yerlere götürmüş; böylece kadıncağız iki yıl evinden ayrı kalmış. Geri döndüğünde biri kız biri oğlan iki çocuğunun öldüğünü, kocasının da devlet parasını yediği için hapse düştüğünü öğrenmiş. Kadıncağız derdinden içmeye, sokaklarda dolaşmaya, olay çıkartmaya başlamış. Her bayram, akşama doğru polis onu alır…</p>

  <p>Evimizdeki hayat her şeye karşın sokaklardan daha iyiydi. Özellikle de dedemin Yakov dayının işliğine gittiği, nineminse pencere önüne oturup bana birbirinden ilginç masallar, öyküler anlattığı ve babamdan söz ettiği öğle yemeğinden sonraki saatlerin tadına doyum olmazdı.</p>

  <p>Ninem, kedinin ağzından alarak hayata döndürdüğü sığırcığın kırılan kanadını kesip düzeltmiş, kedinin ısırarak kopardığı ayağının yerine de tahtadan minik bir ayacık yapıp bağlayarak hayvanı iyileştirmişti; şimdi de konuşma öğretiyordu ona. Bazen, pencerenin üst pervazına asılı kafesin önünde kocaman bedeniyle iyi yürekli bir hayvan gibi, bir saat boyunca dikilir ve taklitçi, kömür karası kuşa kalın sesiyle sözler öğretmeye çalışırdı:</p>

  <p>— Hadi söyle. Hadi, lütfen: Küçük sığırcık – lapa!</p>

  <p>Sığırcık yuvarlak, parlak gözünü alay eder gibi ona dikiyor, tahta bacağını kafesin ince tabanına vuruyor, sonra boynunu uzatıp sarıasma kuşu gibi ötüyor, kestane kargası ve guguk kuşu taklitleri yapıyor, hatta kedi gibi miyavlamaya, köpek gibi havlamaya çalışıyor, ama bir türlü insan gibi bir şeyler söyleyemiyordu.</p>

  <p>Ninem kuşa ciddi ciddi çıkışıyordu:</p>

  <p>— Bana bak, şımarma! Hadi, söyle: Küçük sığırcık –lapa!</p>

  <p>Bu, üzeri kuş tüyleriyle kaplı küçük kara maymun, sonunda ninemin kalın sesine benzer bir ses çıkarmayı başardı. Ninemin sevincine diyecek yoktu! Kuşa parmağının ucuyla haşlanmış darı verdi.</p>

  <p>— Seni aşağılık… biliyordum söyleyeceğini! Aslında senin beceremeyeceğin hiçbir şey yok! Mahsus böyle yapıyorsun!</p>

  <p>Sonunda sığırcığa gerçekten de konuşmayı öğretti; bir süre sonra kuş açık, anlaşılır bir şekilde lapa isteyebiliyor, ayrıca, her gördüğünde, uzata uzata “Güü-naa-diin…” gibi bir şey söyleyerek ninemi selamlıyordu.</p>

  <p>Önceleri dedemin odasında asılıydı kafes, ama bir süre sonra kuş dedemle dalga geçmeyi öğrenince onu tavan arasına, bizim odaya yolladı. Dedem dualarını ezgiyle okumaya başlayınca, sarı gagasını kafesin parmaklıkları arasından uzatan kuş da kendi ezgisine başlıyordu:</p>

  <p>— Tiu, tiu. Tiu-irr, tiu-irr, ti-i-rr, tiu-uu!</p>

  <p>Kuşun kendini aşağılaması olarak görüyordu dedem bunu. Bir gün duasını yarıda kesti; gözü dönmüş halde olduğu yerde tepinerek, sertçe bağırdı:</p>

  <p>— Hemen götür bu iblisi! Yoksa öldüreceğim!</p>

  <p>Evde ilginç, eğlenceli şeyler eksik değildi, ama bazen dayanılmaz bir kasvete kapılıyor, üzerime abanan ağır, kurşun gibi bir şeyin altında boğuluyormuş gibi hissediyordum… Uzun süredir karanlık, derin bir çukurda yaşıyordum sanki; gözlerim görmüyor, kulaklarım duymuyordu; bütün duyularımı yitirmiş, yarı ölü yarı diri bir varlığa dönüşmüşüm gibi hissediyordum…</p>
</body>
</html>