<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>X</h1>

  <p>Bir cumartesi günü sabah erkenden Petrovna’nın sebze bahçesine şakrakkuşu yakalamaya gittim; uzun süre çabalamama karşın, bu kırmızı göğüslü, kibirli kuşlardan hiçbiri tuzağıma düşmedi. Güzellikleriyle nispet yapıyorlarmış gibi sertleşmiş gümüşsü kar örtüsü üzerinde keyifle geziniyor, uçup çalıların çiyin sarıp ısıttığı dallarına konuyorlardı; üzerlerinde canlı çiçekler gibi göründükleri dalları sallayınca dallardan mavimsi kar kristalleri dökülüyordu. Bu o kadar güzel bir görüntüydü ki, avımın başarısız geçmesi hiç canımı sıkmıyordu. Hırslı bir avcı değildim; av sürecini, avın sonucundan çok daha ilginç buluyordum. Bu küçük kuşları izlemek, onların yaşamlarını düşünmek bana büyük keyif veriyordu.</p>

  <p>Karla kaplı düzlükte tek başına bir kıyıya oturup soğuk, karlı kış gününün o kristal sessizliğinde kuş cıvıltılarını, uzaklarda bir yerlerde uçarcasına giden bir troykadan –Rus kışının bu hüzünlü tarla kuşundan– yükselen çıngırak seslerini dinlemek inanılmaz güzeldi…</p>

  <p>Kardan iyice üşüyüp, kulaklarımın neredeyse buz kestiğini hissedince, kapanımı, kafeslerimi toplayıp tahta perdeden dedemin bahçesine atlayarak evin yolunu tuttum. Avlu kapısı açıktı; iriyarı bir adam, neşeyle ıslık çalıyor, büyükçe bir kapalı kızakla, kızağa koşulu, üzerlerinden buram buram buharlar yükselen üç atı avludan dışarı çıkarmaya uğraşıyordu. Bir an yüreğim oynadı.</p>

  <p>— Kimi getirdin? –diye sordum adama.</p>

  <p>Döndü, daha iyi görebilmek için elini gözüne siper ederek bana baktı, yerine atlarken:</p>

  <p>— Papazı! –dedi.</p>

  <p>O zaman beni ilgilendiren bir durum yoktu; papaz, herhalde kiracılardan biri için gelmişti.</p>

  <p>Dizginlerle atlara hafifçe dokunan arabacı:</p>

  <p>— Haydi piliçler, gidiyoruz! –diye bağırarak atları coşturucu bir ıslık çaldı, sessiz avlu bir anda neşeli bir gürültüyle doldu.</p>

  <p>Atlar hep birlikte kırlara doğru atıldılar. Bir süre artlarından baktım, sonra avlu kapısını kapattım, ama boş mutfağa girdiğimde, bitişik odadan, annemin gür sesini, tane tane söylediği şu sözleri duydum:</p>

  <p>— Şimdi ne olacak, illa beni öldürecek misiniz?</p>

  <p>Üzerimi bile çıkarmadan, elimdeki kafesleri fırlattığım gibi sofaya atıldım ve… dedemle burun buruna geldim; iki eliyle birden omuzlarımdan tutup yabanıl bakışlarla beni bir an süzdü; sonra güçlükle yutkunarak hırıltılı bir sesle:</p>

  <p>— Annen geldi, hadi yanına git… –dedi; ama hemen ardından:– Dur bir dakika! –diyerek beni sertçe salladı ki ayaklarımın üzerinde zor durdum; sonra kapıya doğru itekleyerek:– Hadi, git!., –dedi.</p>

  <p>Keçe ve muşamba ile kaplanmış kapıya atıldım, ama elim soğuktan ve heyecandan öyle titriyordu ki uzun süre kapı kolunu bulamadım, sonra yavaşça kapıyı açtım ve… büyülenmiş gibi eşikte kalakaldım.</p>

  <p>— İşte geldi! –dedi annem.– Tanrım, kocaman olmuş! Ne o, anneni tanıyamadın mı? Ah, ne bu üzerindekiler! Onu nasıl giydirmişsiniz böyle… kulakları bembeyaz kesilmiş. Anne, hemen kaz yağı getirin…</p>

  <p>Odanın ortasında duruyordu; eğilip üzerimdeki giysileri tek tek çıkarmaya başladı; beni top gibi çevire çevire soyuyordu. İri bedenini köylü erkeklerin giydiği, kaftanı andıran, uzun, sıcak, kırmızı, yumuşacık bir giysi sarmalamıştı. Omuzdan eteğe kadar iri, siyah düğmelerle çaprazlama kapatılmıştı giysinin önü. Böyle bir elbiseyi daha önce hiç görmemiştim.</p>

  <p>Yüzü bana ufalmış ve eskiye göre daha bir beyazlaşmış geldi; gözleriyse sanki daha bir irileşmiş, derinleşmişti; saçları da büsbütün altınsı bir renk almıştı. Üzerimden çıkardığı giysileri kırmızı dudaklarını tiksiniyormuş gibi bükerek kapıya doğru fırlatıyor ve emir verir gibi çınlayan bir sesle konuşuyordu:</p>

  <p>— Niye susuyorsun? Sevinmedin mi beni gördüğüne? Şu gömleğe bak, ne kadar kirli…</p>

  <p>Sonra kulaklarımı kaz yağıyla ovdu; canım yanıyordu, ama üzerinden yayılan ferahlatıcı, tatlı koku, acımı azaltıyordu. Gözlerine bakarak ona iyice sokulup bedenimi bedenine yapıştırdım; heyecandan dilim tutulmuş gibiydi. Annemin konuşmaları arasından ninemin zayıf, üzüntülü sesini duyuyordum:</p>

  <p>— Hepten başına buyruk oldu! Ele avuca sığmıyor, dedesini bile takmıyor artık… Ah Varya, Varya…</p>

  <p>— Sızlanıp durmayın anne! Düzelir!</p>

  <p>Annemle karşılaştırıldığında her şey küçük, acınası, eskimiş görünüyordu gözüme; kendimi bile dedem gibi yaşlı hissediyordum. Beni güçlü dizlerinin arasına sıkıştıran annem ağır, sıcacık elleriyle saçlarımı okşuyor:</p>

  <p>— Saçları kestirmeli… Okul zamanı da geldi. Okumak istiyor musun?</p>

  <p>— Ben okuyabiliyorum.</p>

  <p>— Öğreneceğin çok şey var daha. Yalnız sen… nasıl da güçlü bir şey olmuşsun böyle!…</p>

  <p>Benimle oynarken içtenlikle, dolu dolu gülüyordu.</p>

  <p>Dedem girdi içeri; rengi kül gibi, gözleri kızarmış, saçları diken dikendi.</p>

  <p>Annem beni hafifçe yanından uzaklaştırarak, yüksek sesle:</p>

  <p>— Ne diyorsunuz baba… İzin veriyor musunuz gitmeme? –dedi.</p>

  <p>Dedem pencerenin önünde durdu, tırnağıyla camdaki buzu kazıyor, bir şey söylemiyordu. Böyle uzun süre sustu… Müthiş bir gerginlik, tüyleri ürperten bir hava egemen olmuştu odaya… Bu tür durumlarda hep olduğu gibi bedenimin her yanında sanki pek çok göz ve kulak bitmiş, dehşetli bir çığlık atma arzusuyla göğsüm şiştikçe şişmişti.</p>

  <p>— Leksey, dışarı! –dedi, dedem, boğuk bir sesle.</p>

  <p>Annem beni yeniden kendine çekerek:</p>

  <p>— Neden? –diye sordu.</p>

  <p>Dedem:</p>

  <p>— İzin vermiyorum, Varvara! –dedi – Bir yere gitmiyorsun!</p>

  <p>Yerinden kalkan annem odada kızıl bir bulut gibi süzüldü ve dedemin tam arkasında durdu.</p>

  <p>— Baba, dinleyin…</p>

  <p>Dedem, yüzünü ona döndürerek:</p>

  <p>— Kes sesini! –diye bağırdı.</p>

  <p>— Bana böyle bağırmanıza izin veremem! –dedi annem, sesini hiç yükseltmeden.</p>

  <p>Oturduğu divandan kalkan ninem, parmağını anneme gözdağı verir gibi sallayarak:</p>

  <p>— Varvara! –dedi.</p>

  <p>Dedem sandalyeye oturdu, mırıltıyla sordu:</p>

  <p>— Dur bir dakika, söyle… Kimden? Ha? Nasıl oldu bu? –Sonra onda hiç görmediğim bir sesle gürledi:– Yerin dibine geçirdin beni, Varka-a!</p>

  <p>Ninem bana buyurucu bir tonla:</p>

  <p>— Dışarı! –dedi.</p>

  <p>Hayal kırıklığına uğramış bir halde mutfağa geçtim, ocağın üstündeki çıkıntıya tırmanıp bitişikten gelen sesleri dinlemeye başladım: Bazen, birbirinin ağzından sözü kaparak hep bir ağızdan konuşuyorlar, bazen sanki hepsi birden uyuyakalmış gibi hiç sesleri duyulmuyordu. Annemin doğurduğu ve birine verdiği bir bebekten söz ediyorlardı, ama dedemin böylesine kızgın olmasının nedeni neydi: Annemin kendisine sorup etmeden doğurduğuna mı kızıyordu, yoksa bebeği getirip ona vermediğine mi, anlayamıyordum?</p>

  <p>Sonra birden kapı açıldı ve dedem girdi mutfağa: Saçı başı karmakarışık, yüzü kıpkırmızıydı; yorgun görünüyordu; onun ardından da yanağındaki yaşları bluzunun eteğine sile sile ninem geldi. Dedem tahta sıraya oturdu; her iki elini, iki yanda sıranın oturma yerine dayayıp kamburunu çıkardı; külrengi dudaklarını ısırıyor, tir tir titriyordu. Ninem onun önünde diz çöktü, alçak sesle ama samimi, yalvarmaya başladı:</p>

  <p>— İsa aşkına baba… İsa aşkına bağışla onu! Onu böyle bir köşeye atma. Bir bizim başımıza gelmiyor ya, soylular, tüccarlar da yaşıyorlar böyle şeyleri. Kadınların ne olduğunu bilirsin sen! Bağışla gitsin! Hatasız kul olmaz…</p>

  <p>Dedem duvara yaslandı, bir süre ninemin yüzüne baktı, yüzünde alaylı bir gülümsemeyle, hıçkırır gibi:</p>

  <p>— Bağışla, öyle mi? Bağışlayayım, tabii! Neden bağışlamayacakmışım ki? Sen olsan hemen bağışlardın! Zaten sen kimi bağışlamazsın ki! Ah, siz yok musunuz, si-i-z…</p>

  <p>Nineme doğru eğildi, iki eliyle omuzlarından tutarak onu sarsmaya başladı; bir yandan da hızlı hızlı konuşuyordu:</p>

  <p>— Ya Tanrı? Onun kimseyi bağışladığı yok! Buna ne dersin? Geldik gidiyoruz, hâlâ cezalandırıyor bizi! Son günlerimizde bile ne huzur ne de mutluluk görebiliyoruz, bundan sonra da göremeyeceğiz! Dediydi dersin: Dilenciler gibi yaşayıp dilenciler gibi öleceğiz!</p>

  <p>Ninem onun elini tuttu, kalkıp yanına oturdu, sessizce, hafifçe gülümseyerek:</p>

  <p>— Korktuğun şeye bak! –dedi – Dilenci olmaktan mı korkuyorsun! Olursak olalım! Sen evde oturursun, ben dilenmeye çıkarım. Korkma, bana bir şeyler veren çıkar, karnımızı doyurur gideriz! Bırak, düşünme bunları.</p>

  <p>Birden gülümseyen dedem, başını tıpkı bir keçi gibi çevirdi, kolunu ninemin boynuna dolayıp sıkıca sarıldı; büzülmüş, küçülmüştü, hıçkırmaya başladı:</p>

  <p>— Ah, ne tatlı, ne mübarek bir aptalsın sen! Şu dünyada senden başka kimim var benim! Ah aptal kadın, hiçbir şeyi dert etmez, hiçbir şeyden anlamazsın! Hatırlamıyor musun: Dişimizi tırnağımıza takıp hep onlar için çalışmadık mı biz… ve ben hep onlar için günaha girmedim mi? Hiç değilse şimdi, şu yaşlarımızda, bir parçacık rahat etmek bizim de hakkımız değil mi?…</p>

  <p>Daha fazla dayanamadım, gözyaşlarına boğularak ocaktan aşağı atladım; bugüne dek hiç tanık olmadığım kadar tatlı konuştukları için mutluluktan ağlıyordum; onlara acıdığım için, annem geldiği için, kendilerine eşit görerek ağlayışlarına benim de katılmama izin verdikleri ve ikisi birden beni gözyaşları içinde kucaklayarak bağırlarına bastıkları için gözlerimden sel gibi yaşlar dökerek onlara atıldım. İkisi birden beni gözyaşlarıyla ıslatıyor, sıkıyorlardı; dedem gözlerime bakarak kulağıma fısıldadı:</p>

  <p>— Demek sen de buradasın, küçük şeytan! –dedi – Artık annen burada olduğuna göre, koca şeytanın, kötü dedenin yüzüne bakmazsın, değil mi? Seni şımartan, yaptıklarına göz yuman ninenin bile pabucunu dama atarsın? Ah, siz yok musunuz si-i-iz…</p>

  <p>İki eliyle bizi kendinden uzaklaştırıp ayağa kalktı, yüksek sesle ve öfkeyle:</p>

  <p>— Hepsi bırakıp gidiyor, hepsi kendi amacının uğrunda dört bir yana dağılıyor… Çağır şunu, ne bekliyorsun! Acele et…</p>

  <p>Ninem mutfaktan çıktı. Dedem ikonaların bulunduğu köşede başını eğip:</p>

  <p>— Her şeyi bağışlayan Tanrım, görüyorsun işte halimizi!</p>

  <p>Göğsüne sert bir yumruk indirdi; öyle güçlü vurmuştu ki, boğuk bir ses yükseldi bağrından. Bu yaptığı hoşuma gitmemişti, Tanrı’yla her zaman karşısında gösteriş yaparmış gibi konuşmasından pek hoşlanmazdım. Annem geldi, gelmesiyle de üzerindeki kızıl giysiden mutfak aydınlanıverdi; masanın önündeki peykeye oturdu; dedemle ninem de iki yanına geçtiler. Annemin giysisinin geniş yenleri onların omuzlarına sarkıyordu. Ciddi bir yüzle ve alçak sesle onlara uzun uzun bir şeyler anlattı; dedem de, ninem de hiç sözünü kesmeden sessizce dinlediler onu; her ikisi de onun yanında küçülmüş gibiydiler, sanki anneleriydi, annem.</p>

  <p>Yaşadığım büyük heyecandan yorgun düşüp ocağın arkasındaki sedirin üzerinde derin bir uykuya dalmışım.</p>

  <p>Akşam, ihtiyarlar bayramlıklarını giyip kiliseye, akşam ayinine gittiler. Dedemin üstünde, lonca başkanı olarak giydiği resmi elbise, rakun kürkü, uzun paçalı pantolonu vardı. Ninem, anneme neşeyle göz kırptı:</p>

  <p>— Babana bak! İki dirhem bir çekirdek, sanırsın taze oğlak!</p>

  <p>Annem, neşeyle güldü.</p>

  <p>Onun odasında yalnız kalınca, bağdaş kurup divana oturdu ve eliyle hemen yanına vurup:</p>

  <p>— Yanıma gel! Nasıl buradaki hayatın? İyi değil gibi, ha?</p>

  <p>Nasıldı acaba hayatım?</p>

  <p>— Bilmem? –dedim.</p>

  <p>— Deden dövüyor mu seni?</p>

  <p>— Artık pek o kadar değil.</p>

  <p>— Öyle mi? Hadi, anlat bana… ne istersen… E, hadi?</p>

  <p>Dedemden bahsetmek istemiyordum. Bu odada çok iyi yürekli ve benim de çok sevdiğim bir adamın kaldığını, ama evde adamcağızı benden başka kimsenin sevmediğini ve dedemin sonunda bu adamı odasından çıkardığını anlattım.</p>

  <p>Annemin pek hoşuna gitmemiş gibiydi anlattığım bu hikâye.</p>

  <p>— E, daha başka? –dedi.</p>

  <p>Üç kardeşi anlattım ona ve albayın beni bahçeden nasıl kovduğunu. Bana sımsıkı sarıldı.</p>

  <p>— Ne pis adammış… –dedi.</p>

  <p>Sonra gözlerini kıstı, bakışları yerde, başını sallayarak uzunca bir süre sustu.</p>

  <p>— Dedem niye kızdı sana? –dedim.</p>

  <p>— Onun gözünde suçluyum.</p>

  <p>— Sen de bebeğini getirseydin ona…</p>

  <p>İrkildi, kaşlarını çattı, dudaklarını ısırdı, sonra bana sıkıca sarılarak gülmeye başladı.</p>

  <p>— Seni canavar! Bu konuda bir daha hiç konuşmayacaksın, anlıyor musun? Konuşmayacaksın, hatta düşünmeyeceksin bile!</p>

  <p>Alçak sesle ve sert bir ifadeyle anlamadığım bir şeyler anlattı uzun uzun; sonra yerinden kalkıp kalın kaşlarını oynata oynata, parmağıyla hafifçe çenesine vura vura odada dolanmaya başladı.</p>

  <p>Masanın üzerinde içyağından, eriyip akmış bir mum yanıyor, görüntüsü aynanın boşluğunda, yerde kirli gölgeler geziniyordu; köşedeki ikonaların önünde yanan kandilde varla yok arası bir ışık titreşirken, buz tutmuş camlar, ay ışığı altında gümüş ışıltıları saçıyordu. Bir şeyler aranır gibi bakışlarını çıplak duvarlarda, tavanda gezdiren annem:</p>

  <p>— Saat kaçta yatıyorsun? –dedi.</p>

  <p>— Az sonra yatarım.</p>

  <p>— Aslında bugün gündüz de biraz uyudun, –deyip iç çekti.</p>

  <p>— Gitmek mi istiyorsun? –diye sordum.</p>

  <p>— Nereye?</p>

  <p>Şaşırmıştı; başımı kaldırıp uzun uzun yüzüme baktı, bakması o kadar uzadı ki gözlerime yaşlar hücum etti.</p>

  <p>— Bir şey mi oldu? –diye sordu.</p>

  <p>— Boynum acıdı, –dedim.</p>

  <p>Aslında yüreğim de acıyordu; bu evde kalmayacağını, gideceğini anlamıştım.</p>

  <p>— Gitgide babana benziyorsun, –dedi, ayağıyla yerdeki yolluğu iterek – Ninen sana ondan söz etti mi?</p>

  <p>— Evet.</p>

  <p>— Maksim’i çok severdi! Maksim de onu…</p>

  <p>— Biliyorum.</p>

  <p>Annem, muma baktı, yüzünü buruşturdu ve üfleyip söndürdü.</p>

  <p>— Böyle daha iyi! –dedi.</p>

  <p>Gerçekten de, her şey daha bir canlı, daha bir temizdi böyle; kirli, karanlık gölgelerin oynaşması sona ermişti; açık mavi lekeler vardı şimdi yerde, camlardaysa altınsı kıvılcımlar yanıp sönüyordu.</p>

  <p>— Peki sen nerelerde yaşadın? –diye sordum.</p>

  <p>Nicedir unuttuğu bir şeyi anımsamaya çalışır gibi durdu, birkaç yer adı saydı, sonra yine bir aladoğan gibi sessizce dolanmaya başladı odada.</p>

  <p>— Üzerindeki bu giysiyi nereden aldın?</p>

  <p>— Kendim diktim. Ben her şeyimi kendim yaparım.</p>

  <p>Onun kimselere benzememesi güzeldi, ama konuşkan olmaması üzücüydü; soru sorulmadığında ağzını açıp tek kelime bir şey söylemezdi.</p>

  <p>Sonra yeniden divana, yanıma oturdu; ihtiyarlar, üzerlerinden mum ve tütsü kokularını yayarak kiliseden dönene dek, ana-oğul, birbirimize sıkıca sokulup, sessizce oturduk. Dedem de, ninem de alabildiğine dingin, sevgi doluydular.</p>

  <p>Akşam yemeğimiz keyifli ama sakin geçti: Uyumakta olan birini rahatsız etmekten korkar gibi alçak sesle ve çok az konuştuk yemek boyunca.</p>

  <p>Kısa bir süre sonra annem bana büyük bir hevesle “dindışı metinleri” okuyup yazmayı öğretmeye başladı: Bu kitaplardan birinin adı “Anadilimiz”di; dindışı metinlerde kullanılan harfleri okumayı birkaç günde çözdüm, ama çözer çözmez annem şiirler ezberlememi isteyince aramızda karşılıklı anlaşmazlıklar başgösterdi.</p>

  <p>Bir şiirde şöyle deniyordu:</p>

  <div class="poem">

    <p><i>Ey anayol, göz alabildiğince uzanan geniş, kocaman yol</i>,</p>

    <p><i>Tanrı ne cömert davranmış, ne çok yer vermiş sana</i>!</p>

    <p><i>Ancak düzlememiş seni ne kürek ne de kazma</i></p>

    <p><i>Atın yürümesi için fazla yumuşaksın ve tozun da çok bol</i>.</p>

  </div>

  <p>Ama ben “yol” yerine “kol”, “kürek” yerine “direk” sözcüklerini koyarak okurdum şiiri.</p>

  <p>— Kafam çalıştırsana, –diye azarlıyordu annem,– “direk” de nereden çıktı, küçük canavar? Kü-rek… kü-rek… Anladın mı?</p>

  <p>Anlamasına anlardım, ama yine de kürek yerine direk derdim ve böyle dememe kendim de şaşardım.</p>

  <p>Annem kızıyor, kafasız ve inatçı olduğumu söylüyordu. Onun ağzından bunları duymak beni gerçekten üzüyordu. Lanet şiiri tüm içtenliğimle ezberlemeye çalışmama ve içimden okuduğumda hiç yanlış yapmamama karşın, şiiri yüksek sesle okurken, muhakkak yanlış okuyordum. Bu anlaşılmaz dizelerden gitgide daha fazla nefret ediyordum ve kızgınlığımdan bir dizi anlamsız benzer sesli sözcükler seçerek onları bilerek çarpıtmaya başlamıştım. Büyülü şiirin tüm anlamını kaybetmesi çok hoşuma gidiyordu.</p>

  <p>Ama bu eğlence karşılıksız kalmadı. Başarılı geçen bir dersten sonra annem şiiri, nihayet, ezberleyip ezberlemediğimi sorunca, elimde olmadan şöyle mırıldandım:</p>

  <div class="poem">

    <p><i>Ana yol, baba yol, saçını yol, başını yol</i></p>

    <p><i>Kazma kürek, çanak çömlek, bal börek</i></p>

  </div>

  <p>Kendime gelmem biraz zaman aldı: Annem iki eliyle birden masaya abanarak yerinden doğruldu ve her heceyi tek tek vurgulayarak:</p>

  <p>— Nedir bu okuduğun? –dedi.</p>

  <p>— Bilmiyorum, –diye itirafta bulundum.</p>

  <p>— Hayır, nedir bütün bunlar?</p>

  <p>— Öyle bir şey.</p>

  <p>— Nasıl bir şey?</p>

  <p>— Komik bir şey.</p>

  <p>— Köşeye git.</p>

  <p>— Niçin?</p>

  <p>Usulca, ama gözdağı verir gibi yineledi sözünü:</p>

  <p>— Köşeye!</p>

  <p>— Hangi köşeye?</p>

  <p>Karşılık vermedi; ama yüzüme öyle bir baktı ki, iyice şaşırdım ne yapacağımı: Ne istiyordu benden? Karşı köşede, ikonaların altında küçük bir yuvarlak masa, üzerinde de içi kokulu kuru otlar ve çiçeklerle dolu bir vazo vardı; diğer ön köşede üzeri halıyla örtülü bir sandık; arka köşeyi karyola kaplamıştı, son köşe ise zaten yoktu, burayı duvara kadar oda kapısının sövesi kaplıyordu.</p>

  <p>Onu anlamaktan umudumu kesmiş bir halde:</p>

  <p>— Benden ne istediğini anlayamıyorum, –dedim.</p>

  <p>Sakinleşmişti, bir süre konuşmadan alnını, yanaklarını ovuşturduktan sonra sordu:</p>

  <p>— Deden seni hiç köşeye dikmedi mi?</p>

  <p>— Ne zaman?</p>

  <p>Avucuyla iki kez sertçe masaya vurarak:</p>

  <p>— Ne zaman gerekiyorsa, o zaman! –diye bağırdı.</p>

  <p>— Hayır, böyle bir şey hatırlamıyorum.</p>

  <p>— Peki, köşede dikilmenin ceza olduğunu bilmiyor musun?</p>

  <p>— Hayır. Niye ceza olsun ki?</p>

  <p>İçini çekti.</p>

  <p>— Üff! Buraya gel!</p>

  <p>Yanına giderken sordum:</p>

  <p>— Niye bağırıyorsun bana?</p>

  <p>— Sen neden şiiri bilerek yanlış okuyorsun?</p>

  <p>Dilimin döndüğü kadarıyla, gözlerimi yumdum mu, şiiri tıpkı kitapta yazılı olduğu gibi gözümün önüne getirebildiğimi, ama yüksek sesle okumaya kalktım mı, ağzımdan başka sözlerin döküldüğünü anlattım.</p>

  <p>— Uydurmuyorsun, değil mi?</p>

  <p>Uydurmadığımı söyledim. Ama hemen ardından da, “Yoksa uyduruyor muyum?” diye düşündüm. Ve birden, tane tane, şiiri baştan sona hiç yanlışsız okudum. Bu beni hem şaşırttı hem de zor durumda bıraktı.</p>

  <p>Birden kulaklarıma kan dolmuş ve ağırlaşmışlar gibi geldi; başım uğulduyordu. Annemin karşısında utanç içinde dikiliyor ve gözlerime dolan yaşlar arasından onun kaşlarını oynatıp durduğunu, dudaklarını ısırdığını, üzgün yüzünün karardığını görüyordum.</p>

  <p>— Ama bu nasıl olabilir? –dedi, tümüyle farklı bir sesle-O zaman demin bilerek öyle okudun?</p>

  <p>— Bilmiyorum. İstemeden olmuştu…</p>

  <p>— Seninle işimiz çok zor –dedi başını önüne eğerek – Git hadi.</p>

  <p>Benden sürekli yeni şiirler ezberlememi istiyordu; ben bu dümdüz satırları aklımda tutmakta gitgide daha da zorlanıyor ve bunları eğip bükmek, sözcüklerini değiştirmek için karşı koyamadığım, haince bir istek duyuyordum içimde; bu konuda da oldukça da başarılıydım: Zihnime doluşan yığınla gereksiz sözcük, hızla atılıp kitaptaki gerçek sözcüklerin yerini alıveriyordu. Sık sık koca bir dize bütünüyle yok oluveriyor, ne kadar uğraşırsam uğraşayım belleğimde bir türlü canlanmıyordu. Sanırım Prens Vyazemskiy’in bir şiiriydi, acıklı bir şiir… ne sıkıntılar yaşattı bana:</p>

  <div class="poem">

    <p><i>Sabah erken ya da gün batarken</i></p>

    <p><i>Yaşlılar, dullar, yetimler</i></p>

    <p><i>Tanrı rızası için dilenirler</i></p>

  </div>

  <p>Şiirin üçüncü dizesi olan “<i>Ellerinde torbaları, pencere altlarında</i>” yı her seferinde unutuyordum. Annem kızıp söyleniyor, benim bu “üstün başarımı” dedeme anlatıyordu.</p>

  <p>— Şımarıyor! –diyordu dedem, o meşum sesiyle-Belleği kusursuzdur keratanın: Duaları bile benden daha iyi bilir. Mahsus yapıyor, belleği taşa benzer, bir şey üzerine kazınmayagörsün bir daha silinmez! Şöyle sıkı bir sopa at kendisine!</p>

  <p>Ninem de beni ele veriyordu:</p>

  <p>— Masal desen unutmaz, şarkı desen unutmaz, şarkı da zaten şiir gibi değil mi?</p>

  <p>Bütün bunlar doğruydu; ben de kendimi suçlu hissediyordum, yine de bir şiiri ezberlemeye kalktım mı, başka sözcükler hamamböceği sürüsü gibi zihnime doluşarak kendi dizelerini kuruyordu.</p>

  <div class="poem">

    <p><i>Kapımızın önünden geçen</i></p>

    <p><i>Yaşlılar, yetimler, öksüzler</i></p>

    <p><i>Ağlaya sızlaya ekmek dilenirler</i></p>

    <p><i>Sonra da ineklerine yedirsin diye</i></p>

    <p><i>Satıp Petrovna’ya topladıklarını</i></p>

    <p><i>Dere boyuna gidip votka içerler</i>.</p>

  </div>

  <p>Geceleyin ninemle ocak peykesinde yatarken, hem kitaptan ezberlediklerimi hem de kendi uydurduklarımı bıktırana kadar yineler dururdum; ninem bazen kahkahalarla güler, ama çoğunlukla beni azarlardı:</p>

  <p>— Demek ki ezbere söyleyebiliyorsun! Ama bak, yoksullarla alay etmemelisin, Tanrı yardımcıları olsun! İsa da yoksuldu, azizler de…</p>

  <p>Mırıldanırdım:</p>

  <div class="poem">

    <p><i>Dilencileri sevmem</i></p>

    <p><i>Dedemi de sevmem</i>!</p>

    <p><i>Neden mi böyle</i>?</p>

    <p><i>Bağışla beni Tanrım</i></p>

    <p><i>Dedem hep fırsat kollar</i>,</p>

    <p><i>Beni dövmek için…</i></p>

  </div>

  <p>Ninem kızardı:</p>

  <p>— Seni bacaksız! Dilin kopsun, neler diyorsun! Deden bu söylediklerini bir duyarsa?</p>

  <p>— Duyarsa duysun!</p>

  <p>—Boş yere yaramazlık edip anneni üzüyorsun! –diyordu sonra, üzgün, ama tatlı bir dille.– Zaten yeterince dertli, bir de sen üzme onu, yazık…</p>

  <p>— Niçin dertli?</p>

  <p>— Sus bakayım! Çocukların anlayacağı şeyler değil bunlar!</p>

  <p>— Biliyorum… dedem onun…</p>

  <p>— Sus dedim sana!</p>

  <p>Yaşadığım hayat hiç hoşuma gitmiyordu; umutsuzluk benzeri bir duygu içindeydim, ama nedense sürekli bunu gizlemeye çalışıyor, olay çıkartıyor, yaramazlık ediyordum. Annemin bana verdiği dersler giderek sıklaştı; konular gitgide daha zor, anlaşılmaz oldu. Aritmetiğin hakkından geliyordum, ama yazmaya katlanamıyordum; hele dilbilgisinden hiç anlamıyordum. Ama beni en kahreden şey, annemin, dedemin evindeki durumunun zorluğuydu; bunu hem gözlerimle görüyor hem de hissediyordum. Yüzü gittikçe asılıyordu, her şeye sanki bir yabancının gözleriyle bakıyordu; uzun süre hiç konuşmadan bahçeye bakan pencerenin kenarında oturuyor sanki gitgide sararıp soluyordu. Yeni geldiği günlerde ne kadar canlı, çevikti; şimdiyse gözlerinin altında koyu lekeler oluşmuştu, günler boyunca taranmamış bir saçla, üzerinde, düğmeleri bile doğru dürüst iliklenmemiş buruşuk bir giysiyle dolanıp duruyordu. Bu durum onu çirkinleştirdiği gibi beni de çok üzüyordu: O her zaman herkesten güzel, sert olmalı, herkesten daha temiz giyinmeliydi.</p>

  <p>Ders çalışırken, başımın üzerinden dalgın gözlerle duvara, pencereye bakıyor, yorgun bir sesle sorular soruyor, yanıtı unutuyor, bana daha fazla kızıyor bağırıyor, bu da beni yaralıyordu. Herkesten daha adil olmalıydı benim annem, masallardaki anneler gibi tıpkı.</p>

  <p>— Burada, bizimle mutlu değil misin? –diye sordum bir kez.</p>

  <p>— Sen kendi işine bak –diye tersledi beni.</p>

  <p>Dedemin, ninemi ve annemi korkutan birtakım hazırlıklar içinde olduğunu da fark etmiştim. Sık sık annemin odasına girip kapıyı kilitliyor, oradan aksak çoban Nikanor’un tahta kavalının hiç hoşuma gitmeyen sesini andıran keskin bir sesle sızlanıyor, çığlık çığlığa bağırıyordu. Bu konuşmalardan birinde annem öyle bir bağırdı ki bütün ev inledi:</p>

  <p>— Kesinlikle olmaz, hayır!</p>

  <p>Ve kapıyı çarpıp çıktı, dedem arkasından öfkeyle söyleniyordu.</p>

  <p>Akşam saatleriydi; ninem mutfak masasına oturmuş, kendi kendine bir şeyler söylenerek dedemin gömleğini onarıyordu. Kapı çarpılınca kulak kesildi:</p>

  <p>— Tanrım! Kiracıların yanına gitti yine, –dedi.</p>

  <p>Dedem aniden mutfağa daldı, doğruca ninemin üzerine atıldı ve var gücüyle ninemin başına bir yumruk indirdi, ardından da acıyan elini sallayarak:</p>

  <p>— Konuşulmaması gereken şeyler hakkında gevezelik etme, cadı karı! –diye tısladı.</p>

  <p>— İhtiyar bunak! –diye karşılık verdi ninem de, alabildiğine sakin; başındaki örtüyü düzelterek – Niçin susacakmışım? Yapmaya niyetlendiğin her şeyi anlatacağım ona…</p>

  <p>Dedem yeniden ninemin üzerine atıldı ve onun kocaman başına art arda yumruklar indirmeye başladı; ninem kendini korumadığı gibi, onu durdurmaya da çalışmıyordu.</p>

  <p>— Vur… vur aptal herif! Hadi vur, devam et… –diyordu yalnızca.</p>

  <p>Yukarıda, ocak çıkıntısında yatıyordum; oradan yastık, yorgan, ocağın yanındaki çizmeleri fırlatmaya başladım, ama öfkeden çılgına dönen dedemin bunları fark ettiği bile yoktu. Yere yıkılan ninemin başına art arda tekmeler indiriyordu. Sonunda, su dolu bir kovayı da devirerek, kendisi de yere yıkıldı; tükürerek, homurdanarak ayağa fırladı, öfkeden dönmüş gözlerini etrafta gezdirdi, sonra koşarcasına tavan arasındaki odasına gitti. Ninem ahlaya oflaya yerinden doğruldu, peykeye oturdu, karışan saçlarını düzeltmeye başladı. Ocaktan yere atladım.</p>

  <p>— Yastığı yorganı topla, her şeyi yerine koy! –dedi ninem, öfkeyle.– Nereden aklına geldi yastıkları atmak! Hem sen ne karışıyorsun? İhtiyar şeytan, hepten aklını oynattı, aptal herif!</p>

  <p>Birden yüzünü buruşturarak inledi, başını eğdi, beni yanına çağırdı:</p>

  <p>— Şuraya bir bak… bir şey mi var… çok ağrıyor…</p>

  <p>Gür saçlarını araladım, başına derince girmiş bir firkete gördüm; tutup çıkardım; ama sonra bir tane daha gördüm.</p>

  <p>Parmaklarım uyuşmuştu.</p>

  <p>— İyisi mi annemi çağırayım, –dedim – Ben korkuyorum!</p>

  <p>—Neyin var? –dedi ninem, elini sallayarak.– Ben başkasını çağırırım! Tanrı’ya şükür, o bir şey duymadı, görmedi… Sana gelince, madem korkuyorsun, çek git başımdan!</p>

  <p>Kıvrak, dantelci parmaklarıyla yeleyi andıran gür, siyah saçlarını karıştırmaya başladı. Bütün cesaretimi toplayıp kafa derisine girip eğrilmiş iki kalın iğneyi daha çıkartmasına yardım ettim.</p>

  <p>— Acıyor mu?</p>

  <p>— Önemli değil… yarın banyoyu yakacağım… yıkanırım, geçer, –dedi, sonra sevecenlikle, yalvarırca ekledi:— Bak, güvercinim, sakın annene dedenin beni dövdüğünü söyleme, olur mu? Zaten birbirlerine diş bileyip duruyorlar. Söylemeyeceksin, değil mi?</p>

  <p>— Söylemem.</p>

  <p>— Bak, unutma! Hadi şurayı toparlayalım. Yüzümde morluk falan var mı? Yok mu? Tamam o zaman, her şeyi gizli tutabiliriz…</p>

  <p>Yerleri silmeye başladı.</p>

  <p>İçimden geldi:</p>

  <p>— Sen azizler gibisin, –dedim,– sana işkence üzerine işkence ediyorlar, sen sesini bile çıkarmıyorsun!</p>

  <p>— Ne saçmalıyorsun sen? Azizmiş! Sen nerede gördün azizi!</p>

  <p>Dört ayak üzerinde dolana dolana uzun süre söylendi, o arada ben ocak basamağına oturup ona yaptıkları için dedemden nasıl intikam alabileceğimi düşündüm.</p>

  <p>İlk kez ninemi benim yanımda bu kadar korkunç, iğrenç bir şekilde dövüyordu. Gözlerimin önüne, alacakaranlığın içinde alevlere bürünmüş kıpkırmızı yüzü ve dalgalanan kızıl saçları geliyordu: Yüreğim öfkeyle dolup taşıyordu, ondan hakkıyla intikam almanın bir yolunu bulamadığım için içim içimi yiyordu: Ama iki gün sonra, bir nedenle tavan arasına, onun odasına çıktığımda kendisini açık bir sandığın önünde yere oturmuş, içindeki kâğıtları ayırırken buldum. Bir sandalyenin üzerinde, çok sevdiği azizler takvimi duruyordu: Kalın, külrengi kâğıda basılı, on iki yapraktan oluşan ve her yaprağı ayın günlerine göre bölümlere ayrılmış, her bölümde de o günle ilgili bir azizin resminin bulunduğu bir takvimdi bu. Dedem bu azizli takvimine çok değer verir ve ancak benden yana hoşnut olduğu çok özel anlarda izin verirdi ona bakmama: Sayfalara dip dibe yerleştirilmiş bu sevimli, soluk yüzleri her zaman farklı bir duyguyla incelerdim. Bunlardan bazılarının hayatlarını bilirdim: Kirik ve Ulita, Yüce Çilekeş Varvara ve Panteleymon ve daha niceleri… En çok Tanrı’nın sevgili kulu Aleksey’in hazin yaşamını ve onun hakkındaki şiirleri severdim: Ninem bunları bana sık sık ve oldukça dokunaklı okurdu. Eskiden olsa, böyle yüzlerce insana bakıp, şehitlerin her dönemde olduğu düşüncesiyle sessizce avunabilirdim.</p>

  <p>Ama şimdi bu takvimi parça parça kesmeye karar vermiştim, dedem mavi, kartal resimli bir kâğıdı okuyarak pencereye doğru gidince takvimden birkaç yaprağı kaptığım gibi hızla aşağı kaçtım; ninemin masasından makası aldım ve ocağın arkasındaki yüksek yatağıma çıkıp azizlerin kafalarını tek tek kesip çıkarmaya başladım. İlk sıradakilerin kafalarını kesme işini bitirince azizlere acımaya başladım; ben de kesmeye kareleri ayıran çizgilerden devam ettim, ama ikinci sırayı kesmeyi tamamlayamadan dedem göründü, basamağa çıkıp sordu:</p>

  <p>— Kim izin verdi takvimi alman için?</p>

  <p>Tahtanın üzerine yayılmış kare kare kâğıtları görünce onları toplamaya başladı, yüzüne yaklaştırdı, attı, tekrar topladı; çenesi yamulmuş, sakalı titriyor, soluğunun şiddetinden yerdeki kesik kâğıtlar uçuşuyordu.</p>

  <p>— Ne yaptın! –diye bağırdı sonunda ve beni bacağımdan yakalayıp kendine doğru çekti; havada bir takla attım, ninem beni kolumdan yakaladı; dedemse onu yumrukluyor, bana bağırıyordu:</p>

  <p>— Geberteceğim!</p>

  <p>Annemin içeri girdiğini gördüm ve kendimi köşeye ocağın yanına attım; annemse önüme geçmiş beni koruyor, yüzünün önünde uçuşan dedemin ellerini tutup geri iterken:</p>

  <p>— Bu ne rezalet! Kendinize gelin! –diyordu.</p>

  <p>Dedem pencerenin önündeki peykeye kendini attı, sızlanıyordu:</p>

  <p>— Öldürdünüz beni! Hepiniz bana karşısınız!</p>

  <p>— Nereden uyduruyorsunuz bunları? Utanmıyor musunuz? –diye boğuk bir sesle karşılık verdi ona annem.</p>

  <p>Dedem bağırıyor, peykeyi tekmeliyordu; sakalı gülünç biçimde tavana doğru dikilmişti, gözleri sımsıkı yumuluydu; bana da annemden utanıyor, gerçekten de uyduruyor ve gözlerini de bu yüzden sımsıkı yummuş gibi geliyordu. Kesilen sayfaları ve parçaları inceleyen annem:</p>

  <p>— Ben bunları patiska bir beze yapıştırırım, eskisinden daha iyi olur, –dedi – Baksanıza, hepsi buruşmuş, katılaşmış, paramparça olacaklar… Benimle konuşur gibi, derste anlamadığım bir yeri bana tekrarlar gibi konuşuyordu dedemle de. Dedem birden doğruldu, gömleğini, yeleğini özenle düzeltti, gırtlağını temizledi:</p>

  <p>— Hemen bugün yapıştır! –dedi.– Sana öbür sayfaları da getireyim…</p>

  <p>Kapıya yürüdü, tam çıkacakken, eşikte durup döndü, kıvrık parmağıyla beni göstererek:</p>

  <p>— Ama onun kamçılanması gerekiyor! –dedi.</p>

  <p>— Evet, gerekiyor, –diye onayladı annem de onu; sonra bana döndü:– Neden yaptın bunu?</p>

  <p>— Kasten yaptım! –dedim – Ninemi bir daha dövsün, sakalını da keserim onun!</p>

  <p>Yırtılmış bluzunu çıkarmakta olan ninem başını iki yana sallayarak, sitem etti:</p>

  <p>— Söz verdiğin gibi hiçbir şey söylemedin! –dedi; sonra yere tükürerek sürdürdü:– Dilin şişsin de bir daha onu oynatıp, döndüreme!</p>

  <p>Annem onun yüzüne şöyle bir baktı, mutfakta dolaşıp yanıma geldi:</p>

  <p>— Ne zaman dövdü? –diye sordu.</p>

  <p>Ninem, öfkeli:</p>

  <p>— Ya sen, Varvara! –dedi – Utanmıyor musun bu konuda soru sormaya, seni ne ilgilendirir?</p>

  <p>Annem ona sarılarak:</p>

  <p>— Ah, anneciğim, canım, bir tanem benim! –dedi.</p>

  <p>— Çekil git başımdan! Anneciğimmiş!</p>

  <p>Bir an sessizce birbirlerini süzdüler, sonra ayrıldılar: Sofadan dedemin ayak sesleri geliyordu.</p>

  <p>Geldiğinin ilk günlerinde annem subay kiracımızın neşeli karısıyla arkadaş olmuştu, hemen her akşam evin ön bölümüne gidiyor, orada Betleng’in evinden gelen güzel hanımlar ve subaylarla birlikte oluyordu. Bu, dedemin hiç hoşuna gitmiyordu; kaç kez mutfakta oturmuş akşam yemeği yerken kaşığını gözdağı verir gibi sallayarak:</p>

  <p>— Gene toplandı melunlar! Bu gece de sabaha kadar uyku yok bize! –diye homurdandığını hatırlıyorum.</p>

  <p>Çok geçmeden, odalarını boşaltmalarını istedi kiracılardan; onlar gidince de nereden bulduysa iki araba dolusu mobilya getirip boşalan odalara yerleştirdi; sonra da kocaman bir asma kilitle evin bu ön bölümünü kilitledi.</p>

  <p>— Kiracıya ihtiyacımız yok bizim, ben kendim konuklarımı ağırlayacağım!</p>

  <p>O günden sonra, pazarları ve bayram günleri bize de konuklar gelmeye başladı: Ninemin kız kardeşi, çamaşırcı Matryona İvanovna ve oğulları. Koca burunlu, gürültücü bir kadındı Matryona; başında hep altın sarısı bir başlık, üzerinde de çizgili, saten bir entari olurdu. Oğullarından Vasiliy, teknik ressamdı; uzun saçlı, iyi yürekli, neşeli bir adamdı, hep külrengi giysiler giyerdi; öbür oğlu, alacalı giysiler giyen, uzun dar yüzü çillerle kaplı, at kafalı Viktor’sa daha sofada galoşlarını çıkartırken, ince sesiyle, Petruşka<a class="footnoteref" href="../Text/notlar.xhtml#n16" id="ref16">16</a> gibi ezgiyle bağırmaya başlardı:</p>

  <p>— Andrey-baba! Andrey-baba!</p>

  <p>Bu beni çok şaşırtır, korkuturdu.</p>

  <p>Gitarıyla Yakov dayımın da geldiği olurdu; yanında, uzun kara giysisiyle keşişe benzeyen, sessiz, kel kafalı, tek gözlü saat ustası da olurdu. Saatçi bir köşeye oturur, başını gülümseyerek yana eğer ve bir parmağını sanki başına destek olmak istiyormuş gibi tıraşlı, ortası çukur çenesine dayardı. Kapkara bir adamdı ve tek gözüyle sanki herkesi özel bir dikkatle incelerdi. Pek az konuşur, söyledikleri çoğunlukla hiç değişmezdi:</p>

  <p>— Zahmet etmeyin efendim… Gerçekten hiç fark etmez…</p>

  <p>Onu ilk gördüğümde aklıma birden, çok eskiden, Novıy Sokağı’nda oturduğumuz sırada avlu kapısının dışından rahatsız edici davul gümbürtüleri duyduğum, hemen ardından da hapishaneden kent meydanına giden yolda çevresi askerler ve halkla sarılı, yüksekçe bir siyah arabanın ilerlediğini gördüğüm gün geldi. Arabadaki bir sıranın üzerinde kısa boylu, başında yuvarlak bir çuha şapka bulunan, elleri, ayakları zincirlenmiş bir adam oturuyordu; adamın boynunda, üzerinde kocaman, beyaz yazılar seçilen kara bir tahta asılıydı; oturduğu yerde sürekli sarsılan, zincirleri şakırdayan adamın başı sanki bu yazıyı okumak ister gibi önüne eğilmişti.</p>

  <p>— Bu da benim oğlum, –diyerek annem beni saat ustasıyla tanıştırmak istediğinde ellerimi arkaya saklayarak korkuyla geri çekildim.</p>

  <p>— Zahmet etmeseydiniz efendim, –dedi saat ustası, ağzı korkunç bir şekilde sağ kulağına doğru çekilerek. Sonra beni kemerimden tuttuğu gibi kendine çekti, hızla ve kolayca döndürüp bir tur attırdıktan sonra serbest bırakırken:-Fena sayılmaz, güçlü kuvvetli bir oğlan… –diyerek beni beğendiğini dile getirdi.</p>

  <p>Dedemin köşede duran büyük, deri koltuğuna oturdum; uzanıp yatacak kadar geniş, kocaman bir koltuktu bu. Dedem bu koltuğun bir Gürcü prensine ait olduğunu söyleyip övünürdü… Koltuğa kurulup büyükleri, onların ne kadar eğlendiklerini, saat ustasının yüzündeki garip ve kuşku verici değişimleri izlemeye başladım. Yağ gibi, sıvı gibi eriyor, hareket ediyor gibiydi; güldüğünde iri, kalın dudakları sağ yanağına doğru çekiliyor, küçücük burnu da tabaktaki mantı gibi oynayıp duruyordu. Adamın dimdik ve kocaman kulakları da tuhaf bir şekilde hareket ediyordu: Bazen gören gözünün üzerindeki kaşıyla birlikte onlar da dikleşiyor, bazen de elmacık kemiklerine doğru alçalıyorlardı; adam istese, sanki avucuyla kapatır gibi burnunu kulaklarıyla da kapatabilirdi. Bazen derin derin içini çekip, havanelini andıran, siyahımsı, yuvarlak dilini çıkarıp tam bir daire gibi çevirerek yağlı, kalın dudaklarını yalıyordu. Tüm bunları gülünç bulmaktan çok şaşırtıcı buluyor ve gözümü ondan alamıyordum.</p>

  <p>Kokusu yanmış soğan kabuğunu andıran romlu çay ve ninemin eliyle yaptığı, altın sarısı, katran karası ve yeşil likörlerden içerler; taze lor, bol ballı, sütlü kurabiyeleri yerler, terlerler, soluk alıp vermeleri zorlaşır, nineme övgüler yağdırırlardı; iyice şişmiş ve kızarmış bir halde, kibarca sandalyelerine otururlar, tembel tembel Yakov dayımdan bir şeyler çalmasını isterlerdi.</p>

  <p>Gitarının üzerine eğilen ve telleri şöyle bir tıngırdatan Yakov dayım, bıktırıcı bir şekilde kötü, yavan bir şarkı söylerdi:</p>

  <div class="poem">

    <p><i>Yaşadık becerebildiğimizce</i>,</p>

    <p><i>Duyurduk tüm kente sesimizi</i></p>

    <p><i>Ve Kazan’lı o kadına</i></p>

    <p><i>Anlattık derdimizi</i></p>

  </div>

  <p>Ben hüzünlü bulurdum bu şarkıyı, ninemse:</p>

  <p>—Yaşa, başka bir şey, doğru dürüst bir şarkı söylesen olmaz mı? Hatırlar mısın, Matryona, ne hoş şarkılar söylerdik eskiden?</p>

  <p>Eteğini hışırdatarak düzelten çamaşırcı, alabildiğine ciddi, ağırbaşlı, karşılık verirdi:</p>

  <p>— E, şimdi moda değişti, anacığım!</p>

  <p>Dayım, sanki çok uzakta oturuyormuş gibi nineme kısık gözlerle bakar, hüzünlü müziğe ve bıktırıcı sözlere ısrarla devam ederdi.</p>

  <p>Dedem, ötede saatçiyle gizemli bir söyleşiye girmişti, ona parmaklarında bir şey gösteriyordu; saatçi de tek kaşını kaldırmış annemden tarafa bakıyor, kafa sallıyordu ve sıvı gibi yüzü akıp gidiyordu sanki. Hep olduğu gibi Sergeyev’lerin arasına oturan annem, alçak sesle Vasiliyle konuşuyordu; yüzü ciddiydi.</p>

  <p>— Evet, bunun hakkında düşünmek gerek, –dediğini duydum bir ara Vasiliy’in, içini çekerek.</p>

  <p>Viktor’sa karnı doymuş gülümsüyor, ayaklarını yere sürtüp duruyor, ansızın, incecik sesiyle bağırıveriyordu:</p>

  <p>— Andrey-baba, Andrey-baba…</p>

  <p>Herkes susup şaşırarak ona bakarken çamaşırcı kadın azametli bir ifadeyle açıklıyordu:</p>

  <p>— Tiyatorada öğrenmiş bunu… orada da böyle bağırıyorlarmış…</p>

  <p>Bunun gibi, ne kadar sıkıcı ve boğucu olduklarını hâlâ hatırladığım iki üç akşamdan sonra bir pazar günü, sabah ayininin ardından saatçi güpegündüz bize geldi. Annemin odasında oturmuş, yırtılmış boncuklu nakışları onarmasına yardım ediyordum; birden kapı hızla açıldı, ninemin korku dolu yüzünün görünmesiyle yitmesi bir oldu:</p>

  <p>— Varya, geldi! –dediğini duyabildik yalnızca.</p>

  <p>Annem istifini bozmadı; kımıldamadı bile; kapı yeniden açıldı, eşikte bu kez dedem göründü ciddi bir tavırla.</p>

  <p>—Giyin gel, Varvara! –dedi.</p>

  <p>Annem oturmaya devam ederek ve dedemin yüzüne bile bakmadan:</p>

  <p>— Nereye? –dedi.</p>

  <p>—Gel, Tanrı aşkına! Tartışma benimle! Sakin bir adam, kendi işi var, saatçi ustası, Leksey’e de iyi bir baba olur…</p>

  <p>Dedem, onda görmeye pek alışık olmadığımız ciddi, ağırbaşlı bir havayla konuşuyordu; avuçlarını vücudunun iki yanına dayamış, ellerinin ileri fırlamasını engellemek istercesine belinin ardına doğru büktüğü dirsekleri titriyordu.</p>

  <p>Annem alabildiğine sakin, onun sözünü keserek:</p>

  <p>— Söylüyorum size, böyle bir şey olmayacak… –dedi.</p>

  <p>Dedem ona doğru bir adım attı; hafif öne eğilerek ellerini körler gibi ileri uzattı, saçı sakalı dikleşivermişti:</p>

  <p>— Gel! –diye bağırdı hırlar gibi – Yoksa ben götürürüm! Saçlarından tutup…</p>

  <p>— Götürürsünüz, öyle mi? –dedi annem, yerinden doğrularak; yüzü bembeyazdı, gözleri iyice küçülüp çizgi gibi olmuşlardı, korkutucu görünüyorlardı; hızla bluzunu, eteğini yırtarak çıkarmaya başladı ve üzerinde bir tek iç gömleği kalınca dedemin yanına gitti:– Götürün! –dedi.</p>

  <p>Dedem dişlerini gösterdi, yumruğunu tehdit edercesine salladı:</p>

  <p>— Giyin çabuk Varvara!</p>

  <p>Annem bir el hareketiyle onu uzaklaştırdı, kapının kolunu tuttu:</p>

  <p>— Hadi, gidelim!</p>

  <p>— Seni lanetliyorum –diye fısıldadı dedem.</p>

  <p>— İstediğinizi yapın. Korkmuyorum. Hadi?</p>

  <p>Kapıyı açtı, ama dedem onu iç gömleğinin eteğinden tuttu, diz çöktü:</p>

  <p>— Varvara, şeytan, bizi rezil edeceksin! Hiç utanman… –diye fısıldadı, ardından da acıklı bir sesle inlemeye başladı:– Ana-a… Ana-a…</p>

  <p>Ninem çoktan yetişmiş, çoktan annemin yolunu kesmişti; tavuk kışlar gibi kollarını sallayarak onu odaya geri soktuktan sonra, dişlerinin arasından:</p>

  <p>—Varka, aptal, ne yapıyorsun? Çabuk içeri, utanmaz cadı –diye hırladı…</p>

  <p>Annemi içeri itip üzerine kapının çengelini geçirdikten sonra dedemin üzerine eğildi, bir eliyle kalkmasına yardım ederken, öbürüyle tehdit ederek:</p>

  <p>—İhtiyar şeytan, sersem! –diye söylendi.</p>

  <p>Onu divana götürdü, oturttu. Dedem bez bir bebek gibi bırakıvermişti kendini; ağzı açılmış, kafası sallanmıştı.</p>

  <p>Daha sonra anneme dönen ninem:</p>

  <p>— Sen de giyin! –diye bağırdı.</p>

  <p>Annem giysilerini yerden toplarken:</p>

  <p>— Ona varmayacağım! Anladınız mı? –diye bağırdı.</p>

  <p>Ninem beni divandan iterek:</p>

  <p>— Git bir kova su getir, çabuk! –dedi.</p>

  <p>Alçak sesle, neredeyse fısıltıyla, sakin ve emir verir gibi konuşuyordu. Sofaya koştum. Evin ön tarafından ağır tempolu adımların, annemin odasından ise onun yüksek sesi geliyordu:</p>

  <p>— Yarın buradan gidiyorum!</p>

  <p>Mutfağa gidip pencerenin önüne oturdum; bir rüyadaydım sanki.</p>

  <p>Dedem inliyor, hıçkırarak ağlıyor; ninem homurdanıyordu; derken bir kapı çarptı, eve ürkütücü bir sessizlik çöktü. Birden benden isteneni hatırladım, bakır bir kovaya su doldurup sofaya çıktığımda, saat ustasının evin ön bölümünden bu yana doğru gelmekte olduğunu gördüm; başı önünde, eliyle kürk şapkasını düzeltiyor, homurdanıyordu. Ninem, ellerini karnında kavuşturmuş, iki büklüm onun ardı sıra koşturuyor, bir yandan da alçak sesle:</p>

  <p>— Siz de bilirsiniz… zorla güzellik olmaz… –gibi bir şeyler söylüyordu.</p>

  <p>Evden çıkarken ayağı kapının eşiğine takılan saat ustası hızla avluya atladı. Ninem haç çıkarıyor, tir tir titriyordu: Ağlıyor mu, gülüyor mu belli değildi.</p>

  <p>— Neyin var? –dedim telaşla ona doğru koşarak.</p>

  <p>Elimden bakır kovayı öyle bir şiddetle çekip aldı ki, kovadan dökülen su ayaklarımı ıslattı:</p>

  <p>— Suyu almak için buraya mı geldin? –diye bağırdı-Kilitle kapıyı!</p>

  <p>Sonra o annemin odasına yöneldi, ben de yeniden mutfağa dönüp odadan gelen ahlayıp oflama seslerine kulak verdim; oynatmaya güçlerinin yetmeyeceği kadar büyük ve ağır eşyaların yerlerini değiştiriyorlardı sanki.</p>

  <p>Aydınlık, pırıl pırıl bir gündü; kış güneşinin doğrudan vurmayan ışıkları iki pencerenin buz tutmuş camlarından içeri sızıyordu. Yemek için hazırlanmış masada kalaylı tabaklar, kızıl-kahverengi kvas dolu sürahi ve dedemin yabani adaçayıyla kılıçotundan yaptığı koyu yeşil votkasının sürahisi donuk donuk ışıldıyordu. Buzları çözülmüş pencereden çatıları örten, bahçe çitlerinin yüksek direkleriyle sığırcık yuvaları üzerinde gümüşten birer başlık gibi biriken karın ışıl ışıl parıltısı görülüyordu. Kuşlarım pencere sövelerine asılı, güneş ışınlarının içlerinden geçip gittiği kafeslerinde oyunlar oynuyorlardı: Evcil karabaşlı isketeler neşeyle, şakrakkuşları ince sesleriyle cıvıldıyor, saka uzun uzun şakıyordu. Ama bu neşeli, gümüşi, şen şakrak gün mutluluk getirmiyordu, gereksizdi, her şey gereksizdi. Birden, kuşlarımı salıvermek isteği yükseldi içimde; tam kafesleri asılı oldukları yerden indiriyordum ki, iki eliyle yanlarına vura vura ninem daldı içeri, sövüp sayarak doğru fırına koştu:</p>

  <p>— Allah hepinizi bildiği gibi yapsın e mi! Başta da beni! Ah sen, aptal kocakarı Akulina…</p>

  <p>Fırından böreği çıkardı. Parmağıyla kabuğuna bir iki kez vurdu, yere tükürdü, o anda hayata küsmüş bir hali vardı.</p>

  <p>— Kurumuş işte! Birazcık ısıtayım demiştim oysa! Ah, şeytanlar, her şey sizin yüzünüzden mahvoldu. Sen ne diye gözlerini dikmiş, bakıp duruyorsun öyle, baykuş! Keşke hepiniz çatlak çömlekler gibi dağılıp gitseydiniz!</p>

  <p>Ve dudaklarını şişirip ağlamaya başladı; bir yandan da böreği altüst ediyor, kurumuş kabuğuna parmaklarıyla vuruyordu; iri damlalar ağır ağır gözlerinden parmaklarına damlıyordu. Dedemle annem girdiler mutfağa; ninem böreği öyle bir hiddetle masaya fırlattı ki, tabaklar yerlerinden oynadı.</p>

  <p>— Bakın sizin yüzünüzden ne oldu, böreğin ne altını yiyebileceksiniz ne de üstünü!</p>

  <p>Annem, sakin, neşeli, ona sarıldı, üzülmemesini söyledi; dedem, yorgun, ezik, masaya oturdu, peçetesini boynuna bağladı, güneşten kamaşan gözlerini kısarak homurdandı:</p>

  <p>—Tamam, önemli değil! Biz senin güzel böreklerini de yedik. Tanrı’nın eli sıkıdır biraz; bir yılın bedelini dakika dakika öder… öyle faiz falan da bilmez. Gel, otur, Varya. Haydi, tamam artık!</p>

  <p>Aklını oynatmış gibiydi; yemek boyunca Tanrı’dan, İsrailoğullarının zındık kralı Ahav’dan, baba olmanın ağır çilelerinden söz etti durdu.</p>

  <p>— Yemeğini yesene sen! –diye çıkışıyordu ona ninem öfkeyle.</p>

  <p>Annem ışıl ışıl parlayan gözleriyle şakalar yapıyordu.</p>

  <p>Beni dürterek:</p>

  <p>— Demin korktun mu? –diye sordu.</p>

  <p>Hayır, o sırada fazla korkmamıştım; ama şu anda biraz huzursuz ve şaşkındım.</p>

  <p>Her pazar ve bayram gününde olduğu gibi çok yediler ve yemek de böyle günlerde olduğu gibi bıktıracak kadar uzun sürdü. Yarım saat önce birbirlerine bağıran, kavgaya hazır, gözyaşlarına ve hıçkırıklara boğulan insanlar onlar değildi sanki. Bütün o yaptıklarında ciddi olduklarına ve ağlamanın onlara zor geldiğine inanamıyordum artık. Gözyaşlarını, bağrışmaları, bir anda parlayıp çabucak sönüveren karşılıklı eziyetleri o kadar sık görüyordum ki alışmıştım artık; beni gittikçe daha az heyecanlandırıyor, yüreğime gittikçe daha az dokunuyorlardı.</p>

  <p>Çok sonraları anladım ki yoksulluk ve sefalet içinde yaşayan Rus halkı, kendilerini acılarıyla eğlendirmeyi, onlarla çocuklar gibi oynamayı pek seviyor ve mutsuz olmaktan nadiren utanıyordu.</p>

  <p>Bitip tükenmek bilmeyen tekdüze çalışma günlerinde acı bayrama, yangın da eğlenceye dönüşebiliyordu; anlamsız, bomboş bir yüzde bir sıyrığın süs olması gibi…</p>
</body>
</html>