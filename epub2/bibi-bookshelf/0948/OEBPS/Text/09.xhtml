<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>IX</h1>

  <p>Çocukluğumda bir kovan gibi görürdüm kendimi: Basit, sıradan insanlar, hayat üzerine bilgilerinin, düşüncelerinin balını arılar gibi kovanıma taşır, sunabildikleri ne varsa ruhumu zenginleştirmek üzere getirip cömertçe sunardı. Bal her zaman temiz olmazdı, hatta çoğu kez acı olurdu. Ama her bilgi, yine de baldı!</p>

  <p>Horoşeye Delo’nun evden ayrılmasından sonra Pyotr Amca arkadaş oldu benimle. Dedem gibi zayıf, düzenli, temizdi; hatta boyu dedemden de kısaydı, küçücük bir adamdı; muziplik olsun diye yaşlı kılığına bürünmüş bir çocuk gibiydi. Yüzünü kaplayan kırışıklar, deri sicimden örülmüş bir kalburu andırırdı; akları hafif sarıya çalan gülünç, ama canlı gözleri, bu kırışıklar arasında kafesteki iki küçük iskete gibi oynar dururdu. Kırlaşmış saçları kıvırcık, sakalları lüle lüleydi; tüttürdüğü piposunun saçlarıyla aynı renk dumanı da, sakalları gibi halka halka yükselirdi; konuşması bile halka halka, kat kat nüktelerle doluydu. Vızıldar gibi konuşur, sözlerinde sevecenlik duyumsanırdı, ama bana nedense Pyotr Amca herkesi sarakaya alıyormuş gibi gelirdi.</p>

  <p>— Onunla çalışmaya başladığım yılların ilk günlerinde çiftlik sahibemiz Kontes Tatyan Lekseyevna bir gün bana “Pyotr, demircim oluyorsun!” dedi, aradan biraz zaman geçti, hop, yeni emir: “Pyotr, bahçıvana yardım ediyorsun!” Tamam olur, ama insanın olmazsa belli bir yeri – sonunda bozar her şeyi! Demeye kalmadı, bu beni gene çağırdı: “Petruşka,” dedi, “balık avlayacaksın!” Eh, onu da yaparız; benim için fark etmez.&gt;‘ İyi kötü işe alışmaya başlamıştım ki, hop, balıklarla da ilişiğim kesildi. Kente, arabacılık yapmaya gönderildim. Orada çalışıp, hanımıma obrok<a class="footnoteref" href="../Text/notlar.xhtml#n15" id="ref15">15</a> ödeyeceğim. Arabacılık da yaparız, ne olacak? Ama kölelikten sonra artık hanımefendiyle aramızda hiçbir alacak verecek kalmadı, ben de atımla kalakaldım.</p>

  <p>Yaşlı bir attı bu; aslında beyazdı, ama sanki sarhoş bir boyacı onu değişik renklere boyamaya kalkmış, sonra da işi yarım bırakmıştı. Bacaklarında çıkıklar vardı ve at sanki bez parçalarının birbirine dikilmesiyle yapılmış gibi duruyordu; kederle yere bakan bulanık gözlerinin bulunduğu başı, şiş damarlarla ve yaşlı, kuru bir deriyle gövdesine hafifçe tutturulmuştu. Pyotr Amca, Tanka diye seslendiği atına saygılı davranır, onu hiç dövmezdi.</p>

  <p>Dedem bir gün ona:</p>

  <p>— Hayvana Hıristiyan adı verilir mi hiç? –diye çıkıştı.</p>

  <p>— Olur mu Vasil Vasilyev, olur mu, muhterem! Hıristiyanlarda Tanka diye bir ad yoktur; Tatyana vardır!</p>

  <p>Pyotr Amca okumuş adamdı, özellikle de kutsal kitaplar üzerine derin bilgisi vardı. Dedemle hangi azizin daha aziz olduğu konusunda sık sık tartışmaya tutuşurlardı. Geçmişte yaşamış günahkârları yargılarken de, her biri ötekinden daha acımasız, sert olmaya çalışırdı. Onlardan en fazla paparayı yiyen de hep Abşalom olurdu. Tartışmaları bazen dil sorununa dönüşür; günahkâr, mürted, küfr gibi sözcüklerin nasıl okunması gerektiği konusunda bir türlü anlaşamazlardı.</p>

  <p>Dedem, alı al moru mor bağırırdı:</p>

  <p>— Ben ne diyorum, sen ne diyorsun! –Sonra takılırdı ona:– Seninkiler beş para etmez.</p>

  <p>Pyotr Amca da, piposunun dumanları arasında kaybolmuş:</p>

  <p>— Senin duaların benimkilerden makbul mü? –diyordu alayla – Tanrı için hiç fark etmez. Belki de Tanrı sessizce dinliyor ve şöyle düşünüyordur: İstediğin gibi dua et ama benim gözümde değerin yarım kapik!</p>

  <p>Dedem, yeşil gözleri çakmak çakmak, öfkeyle bağırdı:</p>

  <p>— Leksey, git buradan!</p>

  <p>Pyotr Amca temizliğe, düzene düşkündü; avluda dolaşırken yongaları, kap kacak parçalarını, kemikleri ayağıyla vurup bir kenara atar sonra da söylenirdi:</p>

  <p>— Bir yığın ıvır zıvır… ayağına takılır durur!</p>

  <p>Konuşkandı; iyi yürekli, neşeli olduğu da söylenebilirdi; ama zaman zaman gözleri kanlanır, bulanıklaşır, ölü gözü gibi kımıltısız olurdu. O zaman loş bir köşeye çekilir, yeğeni gibi bir karış suratla, tek kelime etmeden büzülür otururdu.</p>

  <p>— Bir şey mi oldu Pyotr Amca?</p>

  <p>Boğuk bir sesle, sertçe karşılık verirdi:</p>

  <p>— Çek git başımdan!</p>

  <p>Sokağımızdaki evlerden birinde bir bey otururdu; alnında bir şiş bulunan bu adamın tuhaf bir alışkanlığı vardı: Bayram günleri penceresinin önüne geçip köpek, kedi, tavuk, karga demeden gördüğü her şeye tüfeğiyle ateş ederdi, yoldan geçen hoşlanmadığı insanlara bile!… Hatta bir gün çulluk saçmaları Horoşeye Delo’nun böğrüne gelmişti, ama saçmalar deri ceketini delememiş, sadece birkaçı cebine girmişti. Kiracımızın gözlüğünün gerisinden maviye çalan külrengi saçma taneciklerini nasıl dikkatle incelediği bugün bile gözümün önündedir. Dedem, şikâyet etmesi için kendisine epey üstelediyse de, o saçmaları mutfağın bir köşesine atarak:</p>

  <p>— Değmez! –demişti.</p>

  <p>Bir başka gün de avcı, dedemin bacağına oturttu saçmalarını; tepesi atan dedem sulh mahkemesine dilekçe verdi; komşulardan da zarar görenleri ve olaya tanık olanları dolaşıp tanıklığa çağırdı, ne var ki tüfekli bey ansızın ortadan kayboluverdi.</p>

  <p>Sokakta ne zaman tüfek sesi duyulsa, Pyotr Amca o gün evdeyse, rengi atmış, geniş siperlikti bayramlık şapkasını alelacele kırlaşmış başına geçirip bahçe kapısına fırlar, ellerini uzun kaftanının altında arkadan kavuşturarak kaftanın eteğini geriden horoz kuyruğu gibi kaldırır, göbeğini şişirir, avcının önündeki kaldırımda azametle yürürdü; gider, geri gelir, tekrar giderdi. Biz, bütün ev halkı avlu kapısının önünde toplaşırdık; subay kiracımızın mavimsi yüzü pencerede görünür, onun bir baş üzerinde de karısının sarı saçları seçilirdi; Betleng’in avlu kapısının önünde de birikenler olurdu; bir tek Ovsyannikov’un ölüm sessizliği içindeki külrengi evinde hiçbir kımıltı olmazdı.</p>

  <p>Avcı herhalde onu ateş etmeye değer bir av gibi görmediği için Pyotr Amca’nın bu gezintileri kimi kez sonuçsuz kalırdı; ama bazen de çiftenin ardı ardına iki kez patladığı duyulurdu:</p>

  <p>— Bum-bum…</p>

  <p>Pyotr Amca aynı sakin adımlarla bize doğru yürür ve kendinden pek hoşnut:</p>

  <p>— Eteğimi sıyırdı! –derdi.</p>

  <p>Bir kez saçmalar omzuna ve boynuna geldi; iğneyle saçmaları çıkarırken ninem kendisine çıkıştı:</p>

  <p>— Bu yabaninin üstüne niye gidiyorsun anlamıyorum? Bir gün gözünden vuracak!</p>

  <p>— Bir şey olmaz, Akulina İvanna, –küçümser bir edayla devam etti,– Avcılık kim o kim…</p>

  <p>— Niye yüz veriyorsun şu adama?</p>

  <p>— Kim? Ben mi yüz veriyorum? Ben beyefendiyi kızdırmak istiyorum yalnızca…</p>

  <p>Sonra çıkarılan saçmaları avucuna alıp incelerken sözlerini sürdürürdü:</p>

  <p>— Nişancılık kim o kim! Ama bak bizim Kontes Tatyan Lekseyevna’ya geçici olarak kocalık yapan bir Mamont İliç vardı, –geçici olarak diyorum çünkü kontes hazretleri uşak değiştirir gibi koca değiştirirdi– işte aslen subay olan bu Mamont İliç’e nişancı derim ben! Hem saçma falan değil, sıktı mı kurşun sıkardı. Aptal İgnaşka’yı az ileriye, diyelim kırk adım falan öteye diker, sonra da bacaklarının arasından sarkacak şekilde beline bir şişe bağlardı; aptal İgnaşka bacaklarını ayırıp dikilirken, aptallığından gülerdi. Mamont İliç tabancasını doğrultur ve tetiği çekerdi: bum! Şişe tuz buz olurdu! Yalnız bir gün bir eşekarısı mı ne soktu İgnaşka’yı; yerinde birazcık kımıldayınca kurşunu dizine, tam dizkapağının ortasına yedi! Hekim çağırdılar, ama bacak sizlere ömür! Bacağı kesip toprağa gömdüklerini hatırlıyorum…</p>

  <p>— Aptal’a ne oldu?</p>

  <p>— Ne olacak, hiçbir şey! Aptal, kolu bacağı ne yapsın! Aptallığıyla karnını doyurabilir. Aptalları herkes sever, kimseye zararları yoktur çünkü. Ne demişler: “İster memur olsun ister papaz – aptalsa eğer, kimseye zararı dokunmaz.”</p>

  <p>Bu türden öykülerin ninem için ilginç bir yanı yoktu, kendisi de bunlardan onlarcasını bilirdi çünkü, ama ben biraz ürkmüştüm, Pyotr’a sordum:</p>

  <p>— Yani bir bey, bir insanı öldürebilir mi?</p>

  <p>— Neden öldüremesin? Öldürebilir. Onlar birbirlerini de vururlar. Tatyan Leksevna’ya bir atlı subay gelmişti bir gün; Mamont’la bir tartışma çıktı aralarında; tabancalarını çektikleri gibi parka gittiler; havuzun yanındaki yolda bu atlı subay kurşunu Mamont’un karaciğerine oturttu. Sonuç: Mamont mezara, süvari Kafkasya’ya; olay kısa süre içinde kapatıldı. Kendi aralarında hallettiler. Köylülere ve diğer beylere gelince – artık onlar arasında da hiç konuşulmuyor! Artık insanlar onlar için üzülmüyor, zaten o zaman da her şeyden çok malları için üzülmüşlerdi.</p>

  <p>— O zaman, fazla üzülmemişlerdir, –dedi ninem.</p>

  <p>Pyotr Amca ninemi onayladı:</p>

  <p>— Doğru… onun malları pek de kıymetli değildi.</p>

  <p>Bana karşı sevecendi; büyüklerle konuştuğundan çok daha içten, gözlerini kaçırmadan konuşurdu benimle, yine de onda beni rahatsız eden bir şeyler vardı. Hepimizin çok sevdiği reçelini ikram ederken, en çok benim ekmeğime sürerdi. Kentten bana maldı çörek, haşhaşlı kek getirir, benimle her zaman alçak sesle ve ciddi konuşurdu.</p>

  <p>— Küçük beyimiz büyüyünce ne olacak? Asker mi, yoksa memur mu?</p>

  <p>— Asker.</p>

  <p>— Aferin. Askerlik artık zor iş değil. Papazlık da çilesiz iştir; sabahtan akşama “Tanrım bizi bağışla!” deyip duracaksın, hepsi bu! Hatta askerlikten bile kolay iştir; ama hepsinden kolayı, balıkçılık. Neden dersen, bunun için okullara gidip dirsek çürütmen gerekmez, birazcık elin alıştı mı, tamam!</p>

  <p>Balıkların yemin çevresinde nasıl döndüklerini, iğneyi yutan tatlı su levreğinin, kefalin, çapak balığının çırpınışlarını eğlendirici bir şekilde taklit ederdi.</p>

  <p>— Şimdi deden seni dövdüğünde sen haliyle kızıyorsun, –diye başlardı bazen de, beni teselli etmek için.– Küçük beyciğim, bilmelisin ki bunda kızacak bir şey yok. O sana ders vermeye çalışıyor. Üstelik senin yediklerine dayak bile denmez, benim hanımım Tatyan Leksevna’nın dayaklarının yanında okşama kalır bunlar! Bu iş için özel adamı vardı, kontesin; Hristofor’du adı. Öylesine işinin ustasıydı ki, komşu çiftlik sahipleri de zaman zaman dövülecek adamları için “Hanımefendi, Hristofor’u bizim uşağı dövmesi için gönderir misiniz?” diyerek Tatyan Leksevna’dan Hristofor’u ödünç isterlerdi. O da izin verirdi.</p>

  <p>Ve hanımının, üzerinde, ak bir giysi, başında gök mavisi bir örtü, sütunlu taraçada kırmızı bir koltuğa kurulup Hristofor’un kadın erkek demeden köylülerini dövüşünü izlemesini sıradan bir şeymiş gibi ya da hiç sıkılmadan anlatırdı.</p>

  <p>— Ve küçük beyciğim bu Hristofor her ne kadar Ryazanlıysa da daha çok çingeneye ya da Ukraynalıya benzerdi; kulaklarına dek uzanan bıyıkları vardı; yüzü mor, sakalsızdı. Ya aptaldı ya da kendisine gereksiz sorular sorulmasın diye aptal taklidi yapıyordu. Mutfakta bir kâseye su doldurur, yakaladığı sinekleri, hamamböceklerini içine atar, bir çöple bunları suya batırıp boğardı. Ensesinde bir bit yakaladı mı, onu da suyun içinde boğardı.</p>

  <p>Pyotr Amca’nın anlattığı türden ya da benzeri öyküleri çok iyi biliyordum; ninemden ya da dedemden benzerlerini çok dinlediğim öykülerdi bunlar. Bu birbirinden farklı gibi görünen öykülerin hepsi tuhaf bir şekilde birbirine benzerdi: Bunların tümünde insanlar eziyet çekiyor, küçük görülüyor; zulme uğruyorlardı. Bıkmıştım bu öykülerden, artık dinlemek istemiyordum. Onun için arabacıya:</p>

  <p>— Başka şeyler anlat bana, –dedim.</p>

  <p>Yüzünün bütün kırışıklıklarını bir anlığına ağzında topladı, sonra bunları gözlerine doğru kaldırdı ve:</p>

  <p>— Peki, açgözlü, –dedi,– başka bir öykü sana. Bizim bir aşçımız vardı…</p>

  <p>— Kimin yani?</p>

  <p>— Tatyan Leksevna’nın.</p>

  <p>— Niye Tatyan diyorsun ona, erkek miydi ki?</p>

  <p>Hafif hafif güldü.</p>

  <p>— Canım, elbette kadındı; ama bıyıkları vardı işte. Esmerdi, kara Almanların soyundan; bunlar biraz Araplara benzeyen bir millettir. Ne diyorduk… ha, aşçı… bak bu gerçekten gülünç bir öyküdür…</p>

  <p>Gülünç öykü dediği, bir tepsi böreği pişirmeyi beceremeyip berbat eden aşçının ceza olarak bütün böreği bir oturuşta yemek zorunda bırakılmasıydı. Aşçı böreği yemiş, sonra da hastalanmıştı.</p>

  <p>Kızmıştım.</p>

  <p>— Hiç de gülünç bir öykü değil!</p>

  <p>— O zaman sen gülünç bir şey anlat!</p>

  <p>— Ben ne bileyim…</p>

  <p>— Bilmiyorsan sus!</p>

  <p>Saçma sapan, sıkıcı bir tane daha anlattı.</p>

  <p>Kimi kez, bayram günleri, dayılarımın oğulları; Mihail dayımın oğlu mahzun ve tembel Şaşa ile Yakov dayımın oğlu düzenli, çok bilmiş Şaşa ziyaretimize gelirlerdi. Bir gün üçümüz evlerin çatıları üzerinde dolaşırken, Betleng’in avlusunda, üzerinde kürklü, yeşil bir redingot bulunan bir adamın, duvar dibine dizili odunlar üzerine oturmuş, köpek yavrularıyla oynadığını gördük. Adamın başında şapka yoktu; kafası dazlak, küçük ve sarıydı. Kuzenlerden biri, avludaki köpek yavrularından birini çalmayı önerdi; hemen o anda zekice bir hırsızlık planı yaptık. Plana göre kuzenler aşağı inip Betleng’in avlu kapısı önüne gidecekler, ben de köpeklerle oynayan adamı korkutacaktım; adam korkup kaçınca, kuzenler hızla avluya dalıp köpeklerden birini kapıp kaçacaklardı.</p>

  <p>— Nasıl korkutacağım onu?</p>

  <p>— Kel kafasına tükür! –dedi kuzenlerimden biri.</p>

  <p>Bir insanın kafasına tükürmek büyük bir günah sayılır mıydı acaba? Aslında insanlara bundan çok daha büyük kötülükler yapıldığını hem duymuş hem de kendi gözlerimle görmüştüm; bu nedenle, üstlendiğim görevi hakkıyla yerine getirdim.</p>

  <p>Büyük bir gürültü ve rezalet koptu; Betleng’in evinden, başlarında genç, yakışıklı bir subayın bulunduğu kadınlı erkekli büyük bir kalabalık bizim avluya doluştu. Ben bu ağır suçu işlerken kuzenlerim hiçbir şeyden habersiz, sakin sakin sokakta dolaşmakta olduklarından, dedem yalnızca beni sopaladı. Betleng’in ev halkını tümüyle tatmin etti bana verilen ceza.</p>

  <p>Mutfaktaki sedirde her yanım yara bere içinde yatarken, üzerinde tertemiz pazar giysileriyle Pyotr Amca yanıma geldi. Yüzü gülüyordu.</p>

  <p>— Harika bir iş çıkardın, beyciğim! –diye fısıldadı – Bu ihtiyar keçinin nicedir hak ettiği bir şeydi bu; tüküreceksin böylelerinin kafasına! Bir dahaki sefere taş at o çürümüş kafasına!</p>

  <p>Köpeklerle oynayan adamın yuvarlak, sakalsız bıyıksız, çocuksu yüzü gözümün önünden gitmiyordu; sarı, dazlak kafasını küçücük elleriyle silerken çıkardığı köpek yavrularınınkini andıran kısık, acıklı inleyişi de unutamıyordum. Dehşetli utanıyor ve dayı oğullarımdan nefret ediyordum. Ama gözlerimi kaldırıp da bakışlarım arabacı Pyotr’un kırışıklarla kaplı yüzüne takıldığı anda, bütün bunlar silinip gitti aklımdan: Bana sopa atarken dedemin yüzü nasıl korkunç ve tiksinç bir ifadeyle titriyorsa, şu anda onunki de aynen öyleydi.</p>

  <p>— Defol! –diye haykırdım kendisine, ellerimle ve ayaklarımla onu itekleyerek.</p>

  <p>Kıs kıs gülerek göz kırptı ve sedirden indi.</p>

  <p>O günden sonra onunla konuşmak hiç içimden gelmedi; kendisiyle karşılaşmamaya çalışıyordum, ama bir yandan da arabacıyı, kuşkuyla, belirsiz bir beklentiyle izlemeye başlamıştım.</p>

  <p>Betleng’lerin evindeki beyefendiyle ilgili olaydan sonra bir olay daha oldu. Ovsyannikov’un sessiz evi nicedir ilgimi çekiyordu, bu külrengi evde özel, masallara özgü, gizemli bir yaşam akıyormuş gibi geliyordu.</p>

  <p>Betleng’in evinde yaşam gürültülü, neşeliydi. Güzel genç kızların olduğu bu eve subaylar, üniversite öğrencileri gelir gider; müzik sesleri, kahkahalar, şarkılar eksik olmazdı. Evin dış görünüşü bile şenlikliydi. Pencerelerin camları parlardı, pencerelerin ardındaki çiçeklerin yeşilliğinin de farklı bir parıltısı vardı. Dedem bu evi sevmezdi.</p>

  <p>— Din sapkınları, kâfirler! –derdi bu evde oturanlara…</p>

  <p>Kadınlar için de pis bir kelime kullanırdı. Bir gün Pyotr Amca açıkladı bana bu sözcüğün anlamını; yine son derece sevimsiz ve kötü niyetli bir ifadeyle… Ovsyannikov’un sessiz, kasvetli eviyse dedemde saygı uyandırırdı.</p>

  <p>Çatısı iki sütun üzerine yerleştirilmiş bir kuyudan başka bir şey bulunmayan temiz, çim kaplı bir avlunun içinde uzanan tek katlı, ama yüksekçe bir evdi. Ev, sokaktan gizlenmek ister gibi avlunun gerilerine kurulmuştu. Yerden yüksekçe üç dar ve yontma kemerli penceresinin tozlu camları güneş vurduğunda gökkuşağı renklerine boyanırdı. Avlu kapısının diğer tarafında ambar vardı; ön cephesi her bakımdan eve benzeyen bu yapının da üç penceresi vardı, ama gerçek değil, sahte pencerelerdi bunlar: Gri duvar üzerine pervaz tahtaları çakılmış ve içlerine beyaz boyayla pencerelerin çerçeveleri çizilmişti. Bu kör pencerelerin tatsız bir görüntüsü vardı; aslında ambar da bütünüyle, evin çevreden gizlenmek, kendi halinde yaşamak istediğini vurgular gibiydi. İçleri bomboş ahırları, kapıları kocaman ve onların da içleri bomboş ambarlarıyla, bu büyük çiftlik evinin bütününde, sessiz ve incinmiş ya da sessiz ve gururlu bir şeyler vardı sanki.</p>

  <p>Bazen uzun boylu, tıraşlı, ak bıyıkları iğne gibi dimdik bir ihtiyarın bahçede topallayarak dolaştığı görülürdü. Bazen de favorili, karga burunlu başka bir ihtiyarcık ahırın kapısını açar ve başı uzun, göğsü dar, uzun ince bacaklı, demirkırı bir atı dışarı çıkarır, açık havaya çıkan at da alçakgönüllü bir rahibe gibi başıyla tüm çevreyi selamlardı. Topal ihtiyar ata avucunun içiyle şap şap vurur, ıslık çalar, derin derin içini çeker, sonra atı yeniden karanlık ahırına kapatırdı. Ve bana, ihtiyar bu evden gitmek istiyor, ama kendisini büyüledikleri için gidemiyormuş gibi gelirdi.</p>

  <p>Hemen her gün, öğleden sonraları, üç çocuk bahçeye çıkıp oynardı; oyunları akşama dek süren çocukların üçünün de üzerinde aynı gri ceket ve pantolon vardı; şapkaları da aynıydı. Yuvarlak yüzlü, gri gözlü bu çocuklar öyle birbirlerine benzerlerdi ki, onları yalnızca boylarından ayırt edebilirdim.</p>

  <p>Tahta perdedeki bir aralıktan gözetlerdim onları; beni fark etmezlerdi, bense onların beni fark etmelerini isterdim. Benim hiç bilmediğim oyunları kavga gürültü etmeden, dostça, güzel güzel oynamaları çok hoşuma giderdi; üzerlerindeki giysileri de beğenirdim; sonra, birbirleri için kaygılanmaları, özellikle de büyüklerin, atılgan, gözü kara bir bacaksız olan küçük kardeşlerinin üzerine titremesi de hoşuma giderdi. Küçük oğlan düşecek oldu mu, düşenlere hep gülündüğü gibi onlar da gülüyorlardı, ama kötü bir niyet yoktu gülüşlerinde. Hemen koşup onun kalkmasına yardım ederlerdi; eğer elleri, dizleri çamur olmuşsa, mendilleri ya da dulavratotu yapraklarıyla parmaklarını ve pantolonunu silerlerdi.</p>

  <p>Ortancaları:</p>

  <p>— Amma beceriksizsin! –derdi, sevecenlikle.</p>

  <p>Birbirlerine asla küfretmezler, birbirlerini asla kandırmazlardı. Üçü de hünerli, güçlüydü; yorulmak bilmezlerdi. Bir gün ağaca çıkıp oradan kendilerine ıslık çaldım. Islığı duydukları anda oldukları yerde donakaldılar; sonra, gözleri bende, ağır ağır bir araya geldiler, aralarında sessizce konuşmaya başladılar. Beni taşa tutacaklarını düşündüm ve ağaçtan inerek ceplerimi, koynumu taşlarla doldurup yeniden ağaca çıktım; ama onlar çoktan beni unutup bahçenin uzak bir köşesinde yeniden oyuna dalmışlardı. Kuşkusuz can sıkıcı bir durumdu bu, ama savaşı ilk çıkaran olmak istemedim. Az sonra birinin pencereden kardeşleri eve çağırdığı duyuldu:</p>

  <p>— Çocuklar, içeri, marş marş!</p>

  <p>Alabildiğine sakin, acelesiz, kazlar gibi evin yolunu tuttular.</p>

  <p>Kim bilir kaç kez tahta perdenin yanındaki ağaca çıkıp beni oyunlarına çağırmalarını bekledim, ama çağırmadılar. Aslında içimden ben de onlarla oynuyordum; hatta bazen kendimi öylesine kaptırıyordum ki, olduğum yerde bağırıyor, gülüyordum. O zaman üçü birden durup bana bakıyor; aralarında sessiz sessiz bir şeyler konuşuyorlardı; bense, utanıp ağaçtan aşağı iniyordum.</p>

  <p>Bir gün saklambaç oynuyorlardı; ebe olma sırası ortancadaydı. Gidip ambarın köşesine dikildi, kardeşlerinin nereye saklandıklarını görmek için gizlice bakmaya yeltenmeden, gözlerini elleriyle dürüstçe kapadı. Kardeşleri saklanmak için sağa sola atıldılar. Büyükleri, hızlı, çevik hareketlerle ambar sundurması altındaki büyükçe kızağın arkasına sokuluverdi; küçükleriyse nereye saklanacağını bilemeden kuyunun çevresinde şaşkın şaşkın bir iki kez dönüp öylece kaldı.</p>

  <p>Büyük olan bağırdı:</p>

  <p>— Bir… iki…</p>

  <p>Ufaklık birden kuyunun kenarına çıkıp ipe tutundu, bacaklarını boş kovaya soktu; sokmasıyla da boğuk seslerle yan duvarlarına çarpa çarpa kovanın kuyu içinde kaybolup gitmesi bir oldu.</p>

  <p>Yeni güzelce yağlanmış kuyu çıkrığının büyük bir hızla ve hiç ses çıkarmadan döndüğünü görünce sersemleyerek olduğum yerde kalakaldım; sonra neler olabileceğini bir anda kavrayarak ağaçtan avluya, onların yanına atladım:</p>

  <p>— Kuyuya düştü!., –diye bağırıyordum bir yandan da.</p>

  <p>Ortanca oğlan da benimle aynı anda kuyu başına yetişti ve ipi yakaladı, ip onu yukarı kaldırdı, elleri yandı, ama bu arada ben de ipi yakalamıştım, tam ben çekmeye başladığımda büyük oğlan yetişti, benimle birlikte ipe asılırken bir yandan da:</p>

  <p>— Lütfen daha yavaş!., –diyordu.</p>

  <p>Ufaklığı çabucak yukarı çektik. O da çok korkmuştu. Sağ elinin parmaklarından kan damlıyordu; bir yanağı ciddi şekilde sıyrılmış, yarı beline kadar ıslanmıştı; yüzü solmuş, morarmıştı ama o gülümsüyordu, gözlerini iyice açmış titriyor ve gülümsüyordu, tane tane:</p>

  <p>— Na-sıl-düş-tüm – dedi.</p>

  <p>— Aklını kaybetmişsin, işte o yüzden –dedi ortanca, kardeşini kucaklayıp mendiliyle yüzündeki kanları silerek.</p>

  <p>En büyükleriyse asık yüzle:</p>

  <p>— Hadi eve gidelim, –dedi – Nasılsa gizleyemeyiz…</p>

  <p>— Bunun için sopa atacaklar mı size? –diye sordum.</p>

  <p>Başıyla sorumu evetledi, sonra elini uzatarak:</p>

  <p>— Çok çabuk yetiştin! –dedi.</p>

  <p>Övgüsü hoşuma gitmişti; ama ben daha uzattığı eli sıkmadan o yeniden ortanca kardeşine dönerek:</p>

  <p>— Hemen gidelim, yoksa üşütecek, –dedi.– Düştü diyelim yalnızca, kuyudan hiç söz etmeyelim…</p>

  <p>— Evet, evet, kuyudan hiç söz etmeyelim, –dedi, hâlâ titreyen ufaklık da – Su birikintisine düştüm, değil mi?</p>

  <p>Evlerine gittiler.</p>

  <p>Her şey o kadar çabuk olup bitmişti ki, az önce üzerinden avluya atladığım ağaç dalma dönüp bakınca hâlâ sallandığını, üzerinden sarı yaprakların döküldüğünü gördüm.</p>

  <p>Kardeşler bir hafta kadar bahçede görünmediler, ama sonra eskisinden çok daha neşeli, gürültülü bir şekilde oynamaya başladılar. En büyükleri benim ağaçta kendilerini izlediğimi görünce, sevecenlikle:</p>

  <p>— Gelsene! –dedi.</p>

  <p>Ambar sundurması altındaki eski kızağa oturduk, birbirimizi dikkatle inceleye inceleye uzun süre sohbet ettik.</p>

  <p>— Dövdüler mi sizi? –diye sordum.</p>

  <p>— Hem de nasıl! –dedi büyükleri.</p>

  <p>Bu çocukların da benim gibi dayak yediklerine inanabilmem zordu; onlar adına çok üzüldüm.</p>

  <p>— Sen niye kuşları yakalıyorsun? –diye sordu, ufakları.</p>

  <p>— Çünkü kuşlar güzel öterler, –dedim.</p>

  <p>— Yok. Bir daha yakalama. Bırak, istedikleri gibi uçsunlar…</p>

  <p>— Tamam… yakalamam bir daha!</p>

  <p>— Yalnız, önce bir tane yakala, bana hediye et.</p>

  <p>— Hangisinden istiyorsun?</p>

  <p>— En şen şakrak olanı hangisiyse… kafese koyacağım.</p>

  <p>— O zaman kanarya istiyorsun?</p>

  <p>— Kedi onu yer, –dedi küçük olan – Babam da izin vermez.</p>

  <p>— Evet, babam izin vermez, –diye en büyükleri de onayladı onu.</p>

  <p>— Sizin anneniz var mı?</p>

  <p>— Yok, –dedi büyükleri.</p>

  <p>Ama ortanca onu düzeltti:</p>

  <p>— Var, ama o başka. Bizim annemiz değil o… bizim annemiz yok… öldü.</p>

  <p>— O başka anneye, üvey anne denir, –dedim.</p>

  <p>Büyükleri:</p>

  <p>— Evet, –diye başıyla onayladı beni.</p>

  <p>Üçü de düşüncelere daldı, yüzleri karardı.</p>

  <p>Ninemin anlattığı masallardan üvey annenin nasıl bir şey olduğunu iyi bildiğim için onların neden böyle düşüncelere daldıklarını anlayabiliyordum. Birbirine sokulmuş, birbirinin kopyası civcivler gibiydiler. Herkesi kandırarak gerçek annenin yerini alan cadı-üvey anne masalını anımsadım ve onlara güvence verdim:</p>

  <p>— Bekleyin, öz anneniz geri gelecektir!</p>

  <p>— Ölse bile mi? Olmaz öyle şey… –dedi büyükleri, omuz silkerek.</p>

  <p>Olmaz mı? Tanrım! Ölüler, hatta parça parça edilmiş ölüler bile, üzerlerine dirim suyu serpildiğinde kaç kere canlanmışlardı, ölüm kaç kere gerçek, Tanrı’nın işi değil de büyücülerin, cadıların işi çıkmıştı!</p>

  <p>Büyük bir heyecanla ninemin masallarını anlattım onlara; kardeşlerin en büyüğü gülümsedi, yavaşça:</p>

  <p>— Bunları biz de biliyoruz… bunlar masal… –dedi.</p>

  <p>Öbür ikisi sessizce dinliyorlardı; en küçükleri yüzünü asmış, dudaklarını sıkmıştı; ortanca dirseklerini dizlerine dayayıp bana doğru eğilmiş, bir eliyle de kardeşinin, boynuna doladığı kolunu tutuyordu.</p>

  <p>Üzerinde, rahiplerinki gibi uzun, kahverengi bir giysi ve başında tüylü bir şapka bulunan, ak bıyıklı yaşlı adam yanımızda beliriverdiğinde, damların üzerinde asılı gibi duran kızıl bulutlarıyla akşam kendini iyiden hissettirmeye başlamıştı.</p>

  <p>— Bu da kim? –diye sordu, ak bıyıklı, parmağıyla beni göstererek.</p>

  <p>Yerinden kalkan büyük oğlan başıyla dedemin evini göstererek:</p>

  <p>— Şurada oturuyorlar, –dedi.</p>

  <p>— Kim çağırdı onu?</p>

  <p>Kardeşler hemen yerlerinden kalkarak kızaktan çıktılar, sonra da yine kazlar gibi evlerinin yolunu tuttular.</p>

  <p>İhtiyar omzumdan sımsıkı tutup beni kapıya doğru götürdü; korkuyordum ondan, ağlamak istiyordum, ama öyle büyük adımlarla ve öyle hızlı yürüyordu ki, tek damla bile gözyaşı dökemeden kendimi sokakta buldum. Adam bahçe kapısı önünde durup parmağını yüzüme doğru sallayarak bana gözdağı vermeyi de ihmal etmedi:</p>

  <p>— Sakın bir daha evime geleyim deme!…</p>

  <p>Müthiş öfkelendim bu sözüne:</p>

  <p>— Senin için mi geliyorum buraya, ihtiyar şeytan! –diye bağırdım adama.</p>

  <p>Upuzun kolunu uzatıp beni yine omzumdan sımsıkı tuttu ve beni dedemin evine doğru sürürken:</p>

  <p>— Deden evde mi? –diye sordu; her sözcüğü beynime çekiç gibi indirerek.</p>

  <p>Yazık ki evdeydi dedem! Korkunç ihtiyarı görünce ayağa kalktı, başını geriye atıp sakalını öne uzatarak, gözleri tehditkâr ziyaretçinin bakır mangırlar gibi toparlak, donuk gözlerinde, alelacele bir şeyler söyledi:</p>

  <p>— Annesi evden gittiği için kendisiyle ilgilenecek kimse yok; ben de işten güçten zaman bulamıyorum… Bağışlayın albayım!</p>

  <p>Albay öyle bir bağırdı ki, sesi evin her yanında çınladı, sonra uzun bir direk gibi olduğu yerde dönerek çıkıp gitti. Ben de kendimi az sonra avluya atılmış buldum. Orada Pyotr Amca’nın arabasına çıkıp oturdum.</p>

  <p>— Küçük beyimiz gene başını derde sokmuş anlaşılan? –dedi atın koşumlarını arabadan çözerken– Bu kez niye dövdüler seni?</p>

  <p>Ona olup bitenleri anlatınca, öfkesinden kıpkırmızı kesildi:</p>

  <p>— Ne demeye o veletlerle arkadaş oldun? –diye tısladı-Soylu çocuğu olacak o yılanlarla arkadaş olursan olacağı budur?! Şimdi de sen onların ağızlarının payını vermelisin, ne bekliyorsun?</p>

  <p>Söylendi de söylendi; yediğim dayağın siniriyle onu önce onaylayarak dinledim; ama çizgilerle kaplı yüzünün titremeleri gitgide sinirime dokunmaya başladı; kaldı ki, bence bu olayda hiç suçları bulunmamasına karşın kardeşler de dayak yiyeceklerdi.</p>

  <p>— Onların dayak yemesine hiç gerek yok. Onlar iyi çocuklar, senin sözlerininse hepsi yalan! –dedim arabacıya.</p>

  <p>Bir an yüzüme baktı, sonra:</p>

  <p>— İn aşağı, defol arabamdan! –diye bağırdı.</p>

  <p>— Aptal! –diye bağırdım ben de ona, arabadan yere atlarken.</p>

  <p>Avluda ardım sıra koşarak beni yakalamaya çalıştı, ama boşunaydı çabası. Hem koşuyor, hem de:</p>

  <p>— Ben mi aptalım? –diye bağırıyordu – Ben mi yalan söylüyorum? Seni bir elime geçireyim…</p>

  <p>Mutfak kapısında ninem göründü, koşup hemen yanına sokuldum. Pyotr, nineme yakınmaya başladı:</p>

  <p>— Bu çocuktan bana rahat yok! Kendisinin beş katı yaştayım, o ise bana ana avrat sövüyor, bana yalancı diyor…</p>

  <p>Yüzüme karşı yalan söylendiğinde hep olduğu gibi şaşkınlıktan aklım başımdan gitti, aptallaştım; o anda kendimi kaybetmiştim. Ama ninem sertçe:</p>

  <p>— Ama Pyotr sen gerçekten de yalan söylersin, –dedi– Leksey sana böyle ağır küfürler etmez!</p>

  <p>Dedem olsa arabacıya inanırdı.</p>

  <p>O günden sonra sessiz, kin dolu bir savaş başladı aramızda; sözde istemeden bana çarpıyor, dizginlerini bana çarptırıyor, kuşlarımı kafesten salıveriyordu; hatta bir keresinde kediyi üzerlerine kışkırttı. Olur olmaz nedenlerle dedeme benimle ilgili yalanlar söylüyor, yakınıp duruyordu. Gitgide, onun da benim gibi bir çocuk olduğunu düşünmeye başlamıştım; tek farkı, büyükler gibi giyinmesiydi. Ben de çarıklarının iplerini çözüyor, çaktırmadan dikişlerini söküp kopartıyordum; Pyotr giydiğinde dağılıp parça parça oluyorlardı. Bir keresinde de şapkasına biber döktüm, şapkasını giymeye kalktığında belki bir saat öksürdü; aklım ve gücüm yettiğince ondan aşağı kalmamaya çalışıyordum. Özellikle de bayram günleri gözünü bir an bile üzerimden ayırmazdı arabacı; görüşüp konuşmamın yasaklandığı komşumuz üç kardeşle ne zaman bir arada görse beni, koşup hemen dedeme yetiştiriyordu.</p>

  <p>Bu üç soylu çocuğuyla ilişkim gelişiyor ve geliştikçe daha fazla zevk alıyordum. Dedemin evinin duvarıyla Ovsyannikov’ların tahta perdesi arasındaki dar ve kör sokakta bir karaağaç ve bir ıhlamur ağacıyla, sık mürver çalıları vardı. Bu çalılar içinde, komşu bahçenin tahta perdesine yarım daire şeklinde bir aralık açmıştım kendime. Kardeşler sırayla ya da ikişer ikişer buraya gelirlerdi; sonra çömelerek ya da diz çökerek burada usul usul konuşurduk. İçlerinden biri Albay’ın bizi ansızın yakalaması tehlikesine karşı dışarıda gözcü kalırdı.</p>

  <p>Bana yaşamlarının ne kadar sıkıcı olduğunu anlatırlardı; onlardan bunu duymak beni çok üzerdi. Yakalayıp verdiğim kuşların nasıl yaşadıklarından ve başka pek çok çocukça şeyden bahsederlerdi, ama ne babaları ne de üvey anneleri hakkında tek kelime ederlerdi; en azından buna ilişkin anımsadığım hiçbir şey yok.</p>

  <p>Daha çok, benim kendilerine masal anlatmamı isterlerdi; ben de ninemden dinlediğim masalları dürüstçe yinelerdim onlara, arada hatırlayamadığım bir yer oldu mu, az beklemelerini söyler, koşup nineme sorardım unuttuğum yeri; ninemin pek hoşuna giderdi bu.</p>

  <p>Ninemi çok anlatırdım onlara; bir gün en büyükleri derin derin iç çekip:</p>

  <p>— Herhalde bütün nineler çok iyi oluyor, bizim de çok iyi bir ninemiz vardı… –dedi.</p>

  <p>On bir yaşında bir çocuk değil de, yüz yaşında bir yetişkinmiş gibi hemen hep geçmiş zaman kipiyle, hep hüzünle konuşurdu. Hatırlıyorum da, elleri ufak, parmakları incecikti; kendisi de tümüyle ince, kırılgan bir çocuktu sanki. Gözleri ışıl ışıldı; ama kilise kandillerininki gibi yumuşacık, insanının içini ısıtan bir ışıktı bu. Kardeşleri de onun gibi sevimliydiler, eksiksiz bir güven duygusu uyandırıyorlardı bende; sürekli onların beğenecekleri, hoşlanacakları bir şeyler yapma isteği duyuyordum… yine de en beğendiğim, ağabeyleriydi.</p>

  <p>Çoğu kez konuşmaya dalar ve Pyotr Amca’nın geldiğini fark etmezdim. Bir anda ortaya çıkıp “Yi-ne mi-i-i?” diye bağırınca çil yavrusu gibi dağılırdık.</p>

  <p>Dalgınlığa, donakalmışlığa benzer nöbetler görülmeye başlamıştı kendisinde ve bu durum giderek sıklaşmaya başlamıştı. Ben artık eve döndüğünde, onu görmeden bile nasıl bir ruh hali içinde olduğunu anlayabiliyordum. Genellikle avlu kapısını ağır ağır açar, bu sırada kapı menteşeleri uzun uzun, tembel tembel gıcırdardı; ama eğer arabacının keyfi yerinde değilse, menteşeler acıdan inliyormuşçasına kısa, kesik bir ses çıkarırdı.</p>

  <p>Dilsiz yeğeni evlenmek için köye gittiğinden beri Pyotr, ahırın üstündeki çürümüş deri, zift, ter ve tütün kokan, alçak tavanlı, küçücük pencereli, köpek kulübesinden farksız odada tek başına kalıyordu. Bu kokular yüzünden hiçbir zaman odasına girmezdim. Lambasını söndürmeden uyumaya başlamıştı ve bu da dedemin hiç hoşuna gitmiyordu.</p>

  <p>— Dikkat et Pyotr, bir gün yakacaksın evimi.</p>

  <p>Arabacı, bakışlarını dedemden kaçırarak:</p>

  <p>— Gönlünü ferah tut, olmaz öyle şey! –diye karşılık veriyordu – Gece yatarken kandili su dolu kap içine bırakıyorum.</p>

  <p>Artık genellikle herkese göz ucuyla bakıyordu. Ninemin ünlü akşam toplantılarına da uzun süredir katılmaz olmuştu; dolayısıyla kimseye reçel ikram etmiyordu. Yüzü kurumuş, kırışıkları derinleşmişti; hastalar gibi ayaklarını sürüye sürüye ve iki yana sallanarak yürüyordu.</p>

  <p>Bir sabah, hafta içi günlerden biriydi, dedemle gece boyu yağan karı kürüyorduk avludan. Birden kapının mandalından hiç alışık olmadığımız bir çınlama geldi ve avluya bir polis girdi; kapıyı sırtıyla kapayıp kalın, solgun parmağıyla dedemi yanına çağırdı. Dedem yanına varınca polis adeta kocaman burnuyla dedemin alnını gagalamak istercesine yüzünü onun yüzüne yaklaştırdı ve alçak sesle bir şeyler söyledi; dedem telaşlı karşılıklar veriyordu ona:</p>

  <p>— Burada! Ne zaman? Durun bir düşüneyim…</p>

  <p>Birden gülünç bir biçimde olduğu yerde havaya zıplayarak, bağırdı:</p>

  <p>— Aman Tanrım! Gerçekten mi?</p>

  <p>— Yavaş-ş, –dedi polis, sertçe.</p>

  <p>Dedem başını arkaya çevirdi, beni gördü.</p>

  <p>— Kürekleri al, doğru eve git!</p>

  <p>Bir köşeye gizlendim, onlar arabacının ahırın üstündeki basık odasına doğru yürüdüler; polis sağ eldivenini çıkarmış, bununla sol eline vuruyor, bir yandan da söyleniyordu:</p>

  <p>— Anlamış başına gelecekleri… atını bırakmış, kendisi kaçıp gizlenmiş…</p>

  <p>Görüp duyduklarımı nineme anlatmak için doğru mutfağa koştum; ninem una bulanmış başını iki yana sallayarak teknede ekmek hamuru yoğuruyordu; beni dinledikten sonra sessizce:</p>

  <p>— Herhalde bir şey çaldı, –dedi – Dışarı çık, oyna… ve sakın bir şeye karışma!</p>

  <p>Yeniden avluya çıktığımda dedemin avlu kapısının önünde durduğunu gördüm; kasketini çıkarmış, gökyüzüne bakarak haç çıkarıyordu. Öfkeli görünüyordu; saçı sakalı diken diken olmuştu, bir bacağı titriyordu.</p>

  <p>Olduğu yerde tepinerek:</p>

  <p>— Sana eve gir demedim mi! –diye bağırdı.</p>

  <p>Kendisi de ardım sıra eve girdi, doğruca mutfağa giderek ninemi yanına çağırdı:</p>

  <p>— Ana! Az buraya gel hele!</p>

  <p>Birlikte bitişik odaya geçtiler, orada uzun süre fısır fısır bir şeyler konuştular; ninem yeniden mutfağa döndüğünde korkunç bir şeyler olduğunu iyice anlamıştım.</p>

  <p>— Korkmuş gibisin? –dedim ona.</p>

  <p>— Sus bakayım sen –diye karşılık verdi, kısık sesle.</p>

  <p>Evde bütün gün sıkıntılı, korku dolu bir hava esti; dedemle ninem kaygıyla bakışıyorlar, alçak sesle, kısa, anlaşılmaz mırıltılarla konuşuyorlardı ve bu durum evdeki sıkıntılı havayı daha da yoğunlaştırıyordu.</p>

  <p>Dedem öksürerek:</p>

  <p>— Ana! Evdeki bütün kandilleri yak! –dedi.</p>

  <p>Yemeğimizi isteksizce, ama sanki beklenen biri varmış gibi çabuk çabuk yedik. Dedem yorgun yorgun yanaklarım şişiriyor, yüksek sesle homurdanıp duruyordu:</p>

  <p>— Şeytan her zaman insandan daha güçlüdür! Dindar görünüyor, kiliseye de gidiyordu güya, ama al işte!</p>

  <p>Ninem, içini çekti.</p>

  <p>Bu ağır, sıkıntılı, bulutlu kış günü bitmek bilmiyor, evdeki huzursuzluk giderek artıyordu.</p>

  <p>Akşama doğru başka bir polis geldi; kızıl saçlı, şişmanca bir adamdı. Mutfaktaki sıraya oturdu, başı önde, hafif bir horultuyla kestirmeye başladı. Bir ara ninem kendisine:</p>

  <p>— Peki nasıl ortaya çıkarttınız? –diye sordu.</p>

  <p>Polis ağır ağır ve boğuk bir sesle:</p>

  <p>— Biz her şeyi anlarız, siz merak etmeyin! – dedi.</p>

  <p>Pencerenin önünde oturduğumu ve ejderhayı alt eden Aziz Georgiy’in kabartmasını camdaki buz üstüne çıkartmak için eski bir bakır mangırı hohlayarak ısıttığımı hatırlıyorum…</p>

  <p>Birden sofadan büyük bir gürültü yükseldi, derken kapı ardına kadar açıldı ve Petrovna eşikten avazı çıktığı kadar bağırmaya başladı:</p>

  <p>— Gidin de arka bahçenize bir bakın!</p>

  <p>Polisi görünce tekrar sofaya doğru atıldıysa da, kızıl saçlı polis onu eteğinden yakaladı ve:</p>

  <p>— Dur! Sen kimsin? Neye bakalım? –diye bağırdı, korkmuş bir sesle.</p>

  <p>Ayağı kapının eşiğine takılan Petrovna dizlerinin üstüne düştü ve gözyaşlarına boğularak, sözcükleri yuta yuta anlatmaya başladı:</p>

  <p>— İnekleri sağmaya gidiyordum, bir de baktım, Kaşirin’lerin bahçesinde çizme gibi bir şey…</p>

  <p>Dedem olduğu yerde tepinerek:</p>

  <p>— Yalan söyleme, ahmak kadın! –diye bağırdı öfkeyle-Bahçeyi görmen imkânsız! Tahta perde hem yüksek, hem de aralarında boşluk yok! Yalan söylüyorsun! Bahçemizde bir şey yok!</p>

  <p>Bir eliyle başını tutarken, öbür elini dedeme doğru uzatan Petrovna:</p>

  <p>— Babacığım! –diye inledi– Doğruyu söylüyorum, babacığım, ben hiç yalan söyler miyim? Gidiyordum, sizin tahta perdeye doğru giden ayak izleri vardı, bir yerde de kar ezilmişti… uzanıp tahta perdenin üzerinden bakınca… onu gördüm… orada yatıyordu…</p>

  <p>— Ki-i-m?</p>

  <p>Bu anlamsız çığlık inanılmayacak kadar uzun sürdü, kadının dediğinden kimse bir şey anlayamamıştı. Birden herkes çıldırmış gibi mutfaktan dışarı atıldı, birbirini itekleye itekleye bahçeye doğru koşmaya başladı. Orada, bir çukurun içinde Pyotr Amca yatıyordu, kar üstünü hafifçe örtmüştü; sırtı, yanmış direklerden birine dayalıydı, başı göğsüne düşmüştü. Sağ kulağının hemen altında, ağız gibi, kırmızı, derin bir delik vardı; deliğin içinden morumsu bir şeyler diş gibi fırlamıştı. Korkudan gözlerimi yumdum, ama kirpiklerimin arasından Pyotr Amca’nın dizlerinin üstünde, çok iyi hatırladığım saraç bıçağının durduğunu gördüm, bıçağın hemen yanında da sağ elinin kararmış, kıvrılmış parmakları seçiliyordu; kesilmiş sol kolu kara gömülmüştü. Arabacının altındaki kar erimişti ve küçük bedeni bu yumuşacık beyazlığın içinde iyiden iyiye çocuk bedenini andırıyordu. Hemen sağında, karın üzerinde kuşu andıran kızıl bir leke seçiliyordu; sol yanındaysa dümdüz, dokunulmamış, ışıl ışıl kar örtüsü uzanıyordu. Başı uysalca önüne düşmüş, çenesi, gür ve kıvırcık sakalını ezerek göğsüne dayanmıştı; çıplak göğsünde, kan pıhtıları arasında kocaman bir bakır haç seçiliyordu. Bağırış çağırıştan başım dönüyordu. Petrovna durmamacasına çığlıklar atıyor, polis bağıra bağıra Valey’den bir yerlere gitmesini istiyor, dedemse:</p>

  <p>— Sakın izleri çiğnemeyin! –diye haykırıyordu.</p>

  <p>Sonra birden kaşlarını çattı, ayaklarını bastığı yere bakarak, buyurgan, yüksek bir sesle polise:</p>

  <p>— Sen boşuna bağırıp duruyorsun burada, memur bey! –dedi – Tanrı’nın işi bu, ilahi adalet, sense burada yok yere şamata yapıyorsun… Ah, siz yok musunuz si-i-iz!</p>

  <p>Herkes birden sesini kesti. Herkes içini çekerek, haç çıkartarak ölüye bakıyordu.</p>

  <p>Avludan geçip bahçeye koşanlar, Petrovna’nın tahta perdesinden atlayanlar, atlarken düşüp homurdananlar olmuştu. Tüm bu kalabalığa karşın ortalık yine de sessiz sayılırdı, ta ki dedem çevresine bakınıp da umutsuzluk içinde:</p>

  <p>— Komşular, ahududu çalılarımı ne hale getirmişsiniz, hiç utanma yok mu sizde? –diye bağırana kadar.</p>

  <p>Ninem elimden tuttu; hıçkırıyordu; eve doğru yürümeye başladık…</p>

  <p>— Ne yapmış? –diye sordum.</p>

  <p>— Görmedin mi? –dedi.</p>

  <p>Gece geç vakte kadar mutfağa ve ona bitişik odaya yabancıların girip çıkışı, konuşmalar, bağırtılar hiç kesilmedi; polis emirler veriyor, diyakoza benzeyen bir adam bir şeyler yazıyor, ördek bağırtısını andırır bir sesle:</p>

  <p>— Nasıl? Nasıl? –diye soruyordu.</p>

  <p>Ninem mutfakta herkese çay servisi yapıyordu; masada bıyıklı, çiçek bozuğu yüzlü, tostoparlak bir adam kapı gıcırtısını andırır bir sesle konuşup duruyordu:</p>

  <p>— Gerçek adını bilen yok, bilinen tek şey aslen Yelatma’lı olduğu. Dilsize gelince, gerçekte dilsiz falan değilmiş ve her şeyden haberi varmış. Üçüncü bir adamın daha her şeyden haberi varmış, ama o daha elimizde değil. Uzun süredir kiliseleri soyuyorlarmış, en usta oldukları iş bu…</p>

  <p>— Aman ya Rabbi! –diye içini çekti Petrovna, yüzü kıpkırmızı ve ter içinde.</p>

  <p>Ben ocağın çıkıntısına uzanmış aşağı bakıyordum. Herkes gözüme kısa, şişman ve korkunç gözüküyordu.</p>
</body>
</html>