<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>XIII</h1>

  <p>Yeniden dedemin evindeyim.</p>

  <p>— Ne o, haydut? –diye karşıladı beni dedem, masaya da eliyle vurarak.– Yalnız haberin olsun: Ben artık bakmayacağım sana! Biraz da ninen doyursun karnını!</p>

  <p>— Doyururum, ne olmuş! –dedi ninem.– Bu da mı sorun yani!</p>

  <p>Dedem sinirlenerek:</p>

  <p>— Doyur o zaman! –diye bağırdı, ama hemen sonra yatışarak:– Ninenle her şeyimizi ayırdık, –diye açıkladı bana.– Bundan böyle birbirimizle bir işimiz kalmadı…</p>

  <p>Ninem pencerenin önüne oturmuş, hızlı hızlı dantel örüyordu; şişleri neşeyle şıkırdıyor, tepeleme bakır iğneyle dolu toparlak iğne yastığı, üzerine vuran ilkbahar güneşi altında ışıltılar saçan altın bir kirpiyi andırıyordu. Ninemin kendisi de, hep olduğu gibi, tunç bir heykeli andırıyordu. Dedemse iyiden iyiye kurumuştu; yüzü kırışıklıktan görülmüyordu; kızıl saçları beyazlamış, o azametli sakinliğinin yerini, telaşlı bir hareketlilik almıştı; yeşil gözleri çevresini kuşkuyla süzüyordu. Ninem, gülerek, varlıklarını nasıl bölüştüklerini anlattı: Tüm kabı kaçağı, sofra malzemelerini ona veren dedem:</p>

  <p>— Al bunları ve başka hiçbir şey isteme benden! –demişti.</p>

  <p>Buna karşılık ninemin tilki kürkünü, eski giysilerini ve başka bazı özel eşyalarını toparlayıp yedi yüz rubleye satmış, parayı da vaftiz oğlu Yahudi meyve tüccarına faize bırakmıştı. Cimrilikte artık sınır tanımıyordu, utanma duygusunu tümden yitirmişti: Eski tanıdıklarını, zanaatçılar konseyindeki eski meslektaşlarını dolaşıyor, çocuklarının onu meteliksiz bıraktığından yakınarak, şu yoksul durumunda kendisine para vermeleri için yalvarıyordu. Kendisine duydukları saygı nedeniyle, bol sıfırlı banknotlar veriyorlardı. Banknot destesini övünçle ninemin burnunun ucunda sallayan dedem çocuk gibi onu kıskandırmaya çalışıyordu:</p>

  <p>— Bu gördüğüne para derler, para! Görüyor musun aptal karı? Sana bunun yüzde birini bile vermezler!</p>

  <p>Topladığı paraları yeni tanıştığı uzun boylu, kel ve çevrede Kamçı lakabıyla bilinen arkadaşına ve onun şişman, kırmızı yanaklı, kahverengi gözlü, melas gibi baygın ve tatlı esnaf kız kardeşine faize veriyordu.</p>

  <p>Dedem ve ninem, evdeki yaşamı katı bir biçimde bölüşmüşlerdi: Yemek bir gün ninemin kendi parasıyla satın aldığı erzakla yapılıyor, öbür gün dedem malzemeleri ve ekmeği alıyordu; ninem etin en iyisini alırdı; dedemse hep sakatat aldığı için onun gününde yemekler tatsız tuzsuz olurdu. Herkesin çayı ve şekeri ayrıydı, ama çay aynı çaydanlıkta demlenirdi. Dedem pimpiriklenerek sorardı:</p>

  <p>— Dur hele! Ne kadar çay koydun sen öyle?</p>

  <p>Çay yapraklarını avucunun içine döker ve tek tek sayardı.</p>

  <p>— Senin çayının yaprakları benimkilerden daha küçük, benim yapraklarsa hem boyca daha iri hem de demi kuvvetli; o zaman ben senden daha az çay koyacağım demliğe.</p>

  <p>Ninem fincanlara çay koyarken, dedem gözünü dört açar ve ikisinin çaylarının da aynı koyulukta ve aynı miktarda olmasına dikkat ederdi.</p>

  <p>Ninem çayın sonunu koyarken sorardı:</p>

  <p>— Son bir çay ister misin?</p>

  <p>Çaydanlığa göz atan dedem:</p>

  <p>— Daha var, ne sonu! –derdi.</p>

  <p>İkonaların önünde yanan kandillerin bile yağlarını ayrı ayrı alırlardı; yarım yüzyıllık ortak bir emekten sonra!…</p>

  <p>Dedemin bütün bu cimriliklerini hem gülünç hem iğrenç bulurdum. Ninemse güler geçerdi.</p>

  <p>— Tamam, kes artık! –derdi ninem, beni yatıştırmak için.– Ne olacak? İhtiyarladı iyice, ne dediğini bilmiyor! Zırvalıyormuş… varsın zırvalasın! Kime ne zararı var! Az değil, seksenini devirdi! Ben senin karnını da, kendi karnımı da doyuracak iki lokma ekmeği kazanırım, hiç tasalanma!</p>

  <p>Ben de para kazanmaya başlamıştım: Pazarları ve bayram günleri, sabah erkenden bir çuval alıp sokakları, avluları dolaşıyor, sığır kemikleri, paçavra, kâğıt, çivi falan topluyordum. Bir pud paçavra ve kâğıda hurdacılar iki onluk veriyorlardı; demir de aynı paraydı; bir pud kemikse sekiz-on kapik ediyordu. Hafta içi okul çıkışı yapıyordum bu işi, cumartesileri de topladıklarımı götürüp satıyor ve otuz kapikle yarım ruble arası para kazanıyordum, şanslı bir günümdeysem daha fazla bile kazandığım olurdu. Ninem kazandığım parayı alıp telaşla entarisinin cebine sokuşturur, gözlerini yere indirerek beni överdi:</p>

  <p>— Teşekkür ederim ruhumun güvercini! Biz seninle karnımızı doyuramayacağız ha? Biz? Büyük iş çıkarmışın!</p>

  <p>Bir gün avucunda benim kazandığım beş kapiğe bakarak sessizce ağladığını gördüm; süngertaşı gibi delik dolu burnunun ucunda bulanık bir gözyaşı asılı kalmıştı.</p>

  <p>Oka kıyısındaki ya da Pesk adasındaki kereste depolarından kereste ya da odun ve tahta çalıp satmak, hurda toplayıp satmaktan daha kazançlıydı. Panayır dönemlerinde demir satmak için alelacele kurulan tahta kulübeler, panayır bittikten sonra sökülür, her türlü direk ve tahta parçası istiflenerek ilkbahara, suların taşma dönemine dek orada, Pesk’te dururdu. Evi olan esnaf iyi bir tahtaya on kapik veriyordu ve depodan günde iki, üç tahta yürütmek mümkündü. Ancak bu işte başarılı olabilmek için havanın kötü olması, bekçilerin tipi ya da yağmurdan kaçıp kapalı yerlere sığınmak zorunda kalmaları gerekiyordu.</p>

  <p>Bu iş bazı arkadaşlarımı seçip bir çete kurmuştum: Annesi Mordovya’lı bir dilenci olan Sanka Vyahir, on yaşlarında, sevimli, nazik, her zaman sakin ve neşeli bir çocuktu. Kostroma’nın dünyada hiç kimsesi yoktu; saçı başı her zaman dağınıktı ve kara gözleri olağanüstü büyüktü; sonraları, on üç yaşındayken, bir çift güvercin çaldı diye kapatıldığı çocuk ıslahevinde kendini astı. Habi, son derece saf, iyi yürekli, pehlivan yapılı, on iki yaşında bir Tatar oğlandı. Ve Yaz, sekiz yaşlarında, basık burunlu, balık gibi sessiz bir çocuktu; saralıydı; babası mezarlık bekçisi ve mezarcıydı. Yaşça en büyüğümüz dul bir terzi kadının oğlu olan Grişka Çurka’ydı. Son derece aklı başında, haksever, kavgada gözü hiçbir şeyi görmeyen bir çocuktu. Hepimiz aynı sokağın çocuklarıydık.</p>

  <p>Yaşadığımız beldede hırsızlık günah sayılmazdı; yarı aç-yarı tok yaşayan halkın tek geçim kaynağı ve bir alışkanlık olarak görülürdü, hırsızlık. Bir buçuk ay süren panayırda kazanılanlar bütün bir yıl karın doyurmaya yetmezdi; bu yüzden de pek çok saygıdeğer ev bark sahibi bile “ırmaktan yolunu bulur”, taşkın sularının getirdiği kereste ve kütükleri toplar, küçük yüklerini kayıklarla taşırdı. Ama bu onlar için ek gelirdi; asıl gelirlerini mavnalardan yaptıkları hırsızlıktan sağlarlar ve genellikle, Volga ve Oka nehirlerinde çalışan mavnalarda, düzgün bağlanıp sabitlenmemiş her şeyi “yürütürlerdi”. Pazar günleri ve bayramlarda büyükler bu konudaki başarılarını övünçle anlatır, küçükler de onları dikkatle dinleyip, işi öğrenirlerdi.</p>

  <p>İlkbaharda, panayırdan hemen önceki hareketli günlerde akşamları köyün sokakları sarhoş ustalarla, arabacılarla ve her çeşidinden işçilerle dolup taşardı; köyün çocukları her zaman onların ceplerini karıştırırlardı; bu, meşru bir zanaattı ve çocuklar bunu hiç çekinmeden, büyüklerin gözleri önünde yaparlardı.</p>

  <p>Doğramacıların iş aletlerini yürütürler, binek arabalarından somun, anahtar; yük arabalarından mil, dingil demiri çalarlardı. Bizim çete bu işlere bulaşmazdı.</p>

  <p>Çurka bir gün son derece kararlı bir şekilde:</p>

  <p>— Ben hırsızlık yapmayacağım, –dedi,– annem yasakladı.</p>

  <p>Habi de:</p>

  <p>— Ben de korkuyorum, –diye ekledi.</p>

  <p>Kostroma, hırsızlardan hiç hoşlanmazdı, hırsız kelimesini özellikle sert söylerdi ve yabancı çocukların sarhoşları soyduğunu görürse onları kovalar, içlerinden birini yakalayabilirse çok kötü döverdi. Bu gözleri kocaman, yüzü gülmez oğlan kendini bir büyük gibi görüyordu. Hamallar gibi iki yana yalpalayarak yürür; kalın, kaba bir sesle konuşmaya çalışırdı ve yaşlı bir adam gibi içine kapanık ve düşünceliydi. Vyahir’se hırsızlığın günah olduğuna inanırdı.</p>

  <p>Ama kimse Pesk’ten tahta, kereste çalmayı günah olarak görmezdi; bu yüzden biz de hiç korkmuyorduk bu işi yaparken. Üstelik işimizi kolaylaştıran ustalıklı yöntemler de geliştirmiştik. Akşamları hava karardıktan sonra ya da havanın kötü olduğu günlerde Vyahir ve Yaz, koydaki yükselmiş, ıslak buzun üzerinden, bekçilerin dikkatini kendi üzerlerini çekmek için göstere göstere Pesk’e geçerler, biz dördümüz de görünmeden, ayrı ayrı hareket ederdik. Vyahir’le Yaz’dan tedirgin olan bekçiler onları izlemeye başlarlar, bizse, önceden kararlaştırdığımız gibi istiflenmiş kerestelerin başına gider, götürecek bir şeyler seçerdik. Bu arada hızlı arkadaşlarımız bekçileri sinirlendirir, onları kendi peşlerine takar biz de geri dönerdik. Hepimizin, ucunda çengel şeklinde kıvrılmış kocaman bir çivi bulunan birer ipi vardı. Kütüklere ya da kerestelere bu çivilerin ucunu geçirdik mi, kar ya da buz üzerinde onları kolayca çeker götürürdük. Bekçiler hemen hiç fark etmezlerdi bizi, fark etseler bile yakalayamazlardı. Satıştan sonra kazandığımız parayı altıya bölerdik; adam başına beş, hatta bazen yedi kapik düşerdi.</p>

  <p>Bu kadar parayla gün boyunca karnını güzelce doyurabilirdi insan. Ama oğlu kendisine her gün yarım ya da çeyrek litre votka götürmezse annesi Vyahir’i dövüyordu. Kostromo güvercin meraklısı olduğu için biriktiriyordu parasını. Annesi hasta olduğu için Çurka da olabildiğince çok para biriktirmek zorundaydı. Doğduğu kente geri dönmek isteyen Habi de biriktiriyordu parasını. Onu buraya getiren amcası Nijniy’e gelişlerinden bir süre sonra ırmağa düşüp boğulmuştu. Habi doğduğu kentin adını hatırlayamıyordu; hatırladığı yalnızca Volga yakınlarındaki Kama’da olduğuydu.</p>

  <p>Nedense bu şehir bizi çok güldürürdü. Gözleri şaşı Tatarı kızdırmak için şöyle bir şarkı söylerdik:</p>

  <div class="poem">

    <p><i>Kama üzerinde bir şehir</i>,</p>

    <p><i>Kimse bilmez, nerdedir</i>!</p>

    <p><i>Elle tutulmaz</i>,</p>

    <p><i>Ayakla varılmaz</i>!</p>

  </div>

  <p>Önceleri Habi kendisiyle eğleniyoruz diye bize kızardı. Ama bir gün Vyahir,<a class="footnoteref" href="../Text/notlar.xhtml#n21" id="ref21">21</a> güvercin kuğurtusunu andıran ve lakabının hakkını veren bir sesle çıkıştı kendisine:</p>

  <p>— Ne oluyor sana? Dostlarına gerçekten kızıyor musun?</p>

  <p>Tatar arkadaşımız öyle utandı ki, o günden sonra Kama üzerindeki bilinmeyen kent şarkısını bizimle birlikte söylemeye başladı.</p>

  <p>Ama paçavra ve kemik toplamak, tahta hırsızlığından daha hoşumuza gidiyordu bizim. Özellikle de ilkbaharda karların eriyip de bomboş panayır alanının yağmur sularıyla güzelce yıkanmasından sonra çok ilginçleşirdi toplayıcılık işi. Panayır alanının taş döşeli yollarında, su oluklarının içlerinde çok sayıda çivi, demir parçaları, hatta seyrek de olsa bakır ve gümüş paralar bulabiliyorduk; ama panayır alanının tezgâh bekçilerinin bizi kovalamamaları, elimizden çuvallarımızı almamaları için ya kendilerine iki kapik vermek ya da önlerinde hürmetle eğilip uzun uzun saygılarımızı sunmak zorundaydık. Parayı hiç kolay kazanmıyorduk ama kendi aramızda çok iyi geçiniyorduk. Bazen ufak tefek tartışmalar olurdu ama tek bir kez bile kavga ettiğimizi hatırlamıyorum.</p>

  <p>Arabulucumuz Vyahir’di, her zaman o anın gerektirdiği sözleri bulup söyleyebilirdi; bunlar sade sözler olurdu ama bizi şaşırtır, mahcup ederdi. Kendisi de şaşırmış gibi söylerdi bu sözleri. Yaz’ın insanı inciten muziplikleri de onu ne kızdırır ne de korkuturdu. Kötü olan her şeyi gereksiz bulur ve alabildiğine sakin ama inandırıcı bir şekilde onları reddederdi. O bir kez:</p>

  <p>— Buna ne gerek var şimdi? –dedi mi, biterdi; böyle bir şeye hiç gerek olmadığını biz de apaçık görürdük.</p>

  <p>Mordovya’lı annesinden “benim Mordovka (Mordovya’lı)” diye söz ederdi ve biz buna da hiç gülmezdik.</p>

  <p>— Dün benim Mordovka yine zurna gibi geldi eve, –diye anlatırdı neşeyle, yuvarlak, altın rengi gözleri pırıl pırıl parlayarak.– Kapıyı araladı, eşiğe oturdu ve şarkı söyledi ama aynı tavuk gibi!</p>

  <p>Çurka, her zamanki olumlu tavrıyla sorardı:</p>

  <p>— Hangi şarkıydı söylediği?</p>

  <p>Vyahir sesini inceltip, elleriyle dizlerine vura vura, annesinin şarkı söyleyişini taklit ederdi:</p>

  <div class="poem">

    <p><i>Tak tak tak… sopasıyla</i></p>

    <p><i>Vurdu mu genç çoban cama</i></p>

    <p><i>Soluğu sokakta alırız</i>.</p>

    <p><i>Gün batarken çoban Borka</i></p>

    <p><i>Öyle bir üfler ki kavalına</i></p>

    <p><i>Bütün köy kendinden geçer</i>,</p>

    <p><i>Borka’yı dinler</i>.</p>

  </div>

  <p>Böyle hareketli daha ne şarkılar bilirdi Vyahir ve hepsini de hünerle söylerdi.</p>

  <p>— Kapının dibine nasıl çöktüyse, orada öylece uyudu kaldı, –diye sürdürdü annesinin öyküsünü– İçerisi buz gibi oldu, ben titremeye başladım, donacağım neredeyse… Kaldırıp içeri taşıyayım diyorum, gücüm yetmiyor. Sabah kendisine “Niye bu kadar çok içiyorsun?” diye sordum. Ne dese beğenirsiniz: “Az sabret, yakında geberip gideceğim!”</p>

  <p>Çurka, ciddi ciddi:</p>

  <p>— Bence de ölür yakında, –diye onayladı onu.– Her yanı şişmiş!</p>

  <p>Ben:</p>

  <p>— Üzülür müsün ölünce –diye sordum.</p>

  <p>— Üzülmez olur muyum! –dedi Vyahir şaşırarak – O çok iyidir… bir tanemdir benim…</p>

  <p>Mordovka’nın Vyahir’i durmadan dövdüğünü bilmemize karşın, yine de onun iyi bir insan olduğuna inanırdık; hatta işlerin iyi gitmediği günlerde Çurka:</p>

  <p>— Vyahir’in annesine şarap parası olarak herkes birer kapik atsın ortaya, –derdi – Yoksa onu döver!</p>

  <p>Grubumuzda yalnızca Çurka’yla ben okuma yazma biliyorduk. Bize müthiş özenen Vyahir, fare kulağını andıran sivri kulaklarını oynatarak, güvercin kuğurtusunu andıran bir sesle:</p>

  <p>— Benim Mordovka’yı toprağa vereyim, hemen okula yazılacağım, –derdi.– Beni okula yazması için öğretmenin ayaklarına kapanacağım. Okulu bitirince piskoposun bahçıvanı olacağım; hatta bakmışsınız çarın bahçıvanı olmuşum!…</p>

  <p>Baharda Mordovka, kilise inşaatı için para toplayan bir ihtiyar ve bir şişe votka ile birlikte odun yığınının altında kaldı, kadını hastaneye kaldırdılar.</p>

  <p>Ağırbaşlı Çurka, Vyahir’e:</p>

  <p>— Gel bizde kal, –dedi,– annem sana okuma yazma öğretir…</p>

  <p>Çok geçmeden Vyahir başını dikip, dükkân tabelalarını okumaya başladı:</p>

  <p>— Balkaliye…</p>

  <p>Çurka onu düzeltiyordu:</p>

  <p>— Balkaliye değil akıllı, bakkaliye!</p>

  <p>— Ben de biliyorum bakkaliye olduğunu, ama harifler zıplıyor…</p>

  <p>— Harfler mi demek istiyorsun?</p>

  <p>— Harfler evet… kendilerini okuyan biri olduğu için, seviniyorlar!</p>

  <p>Ağaçlara, otlara duyduğu sevgi bizi hem güldürür hem şaşırtırdı.</p>

  <p>Yaşadığımız yerde toprak kumul olduğu için yeşilden yana yoksul sayılırdık; sadece avluların bazılarında tek başına duran zavallı bir aksöğüde, yaşlı eğri büğrü çalılara rastlanır, kuruyup solmuş birkaç sivri ot ürkekçe çitlerin altında saklanırlardı. İçimizden biri bunların üstüne oturacak olsa Vyahir öfkeyle söylenmeye başlardı:</p>

  <p>— Çimenleri niye eziyorsunuz? Biraz yanına, kuma otursanız sizin için fark eder mi?</p>

  <p>O yanımızdayken ne bir aksöğüdün budağını kırabilir ne bir mürverin çiçekli dalını koparabilir ne de Oka kıyısındaki söğütlerden incecik bir dalı kesebilirdik. Omuzlarını yukarı kaldırıp ellerini iki yana açarak büyük şaşkınlığını dile getirirdi:</p>

  <p>— Neden her şeyi kırıyorsunuz? Şu yaptığınıza bakın, şeytanlar!</p>

  <p>Onun bu şaşkınlığı bizi çok utandırırdı.</p>

  <p>Cumartesileri, hafta boyunca hazırlığını gördüğümüz hoş bir eğlencemiz olurdu. Sokaklarda atılmış ne kadar eski ayakkabı bulursak, gözlerden uzak köşelere saklardık. Cumartesi akşamları bir yol ağzında mevzilenip, Sibirskaya İskelesi’nden evlerine dönen Tatar hamalları eski ayakkabı yağmuruna tutardık. Önceleri buna çok kızan ve sövüp sayarak bizi kovalamaya kalkan hamallar, daha sonra bu oyunu çok sevdiler ve kendilerini beklediğimizi bildikleri için onlar da eski ayakkabılarla silahlanmış olarak gelmeye başladılar oyun alanına; hatta birkaç kez bizi gözetleyerek savaş gereçlerimizi nerelere gizlediğimizi öğrenmiş ve bunları çalmışlardı.</p>

  <p>— Böyle yaparsanız oynamayız! –diye itiraz ettik hemen.</p>

  <p>Bunun üzerine ayakkabıları paylaştırıyorduk; yarısını bize veriyorlardı ve savaş başlıyordu. Onlar genellikle gizlenmez, açıkta dururlardı; biz çığlıklar atarak onların çevrelerinde döner ve üzerlerine ayakkabı yağdırırdık. Onlar da bağırır ve bizden biri koşarken bacağına ustalıkla atılan bir ayakkabı yüzünden düşüp yüzüstü kumlara kapaklandı mı, kulakları sağır eden bir kahkaha patlatırlardı.</p>

  <p>Oyunun coşkusu bazen hava kararana kadar sürerdi; çevremize toplanan mahalleli de oyunumuzu izler, arada laf olsun diye bize çıkışanlar olurdu. Esnaf toplanır, köşebaşlarından bizi izler, ortalığı birbirine kattığımız için söylenirdi. Renkleri solmuş, tozlu ayakkabılar havada kargalar gibi uçuşurken, bazen içimizden biri de bir darbe alırdı; ama oyundan aldığımız haz katlandığımız acıya ve hakaretlere üstün gelirdi.</p>

  <p>Tatarlar da bizim kadar heyecanlanırlardı. Savaşımız bittikten sonra sık sık hep birlikte onların derneğine giderdik. Bize at etinden tatlımsı bir yemekle, çorbaya benzer, sebzeli bir yemek verirlerdi. Yemekten sonra tereyağlı, cevizli, tatlı çöreklerle demli çay içerdik. Bu, pehlivanların arasından seçilmiş gibi duran, kocaman adamları severdik; onlarda bize çok yakın gelen, çocukça bir şeyler vardı. Beni en çok etkileyen yanları ise uysallıkları, sarsılmaz iyi niyetlilikleri ve birbirlerine karşı olan özenli, ciddi tavırlarıydı.</p>

  <p>Gülüşleri bir harikaydı: Gözlerinden yaş gelene, nefesleri kesilene kadar gülerlerdi. İçlerinde Kasımov’lu, inanılmaz kuvvetli, burnu kırık biri vardı; dediklerine göre 27 pud ağırlığında bir çanı mavnadan alıp sahilde uzak bir noktaya kadar tek başına taşımıştı. Gülerek ulur, bağırırdı:</p>

  <p>— Vvu, vvu! Söz vardır metelik etmez, söz vardır paha biçilmez!</p>

  <p>Bir gün de Vyahir’i tek avucunun üzerine alıp kolunu ta yukarılara kaldırmış ve:</p>

  <p>— Bak nerede oturuyorsun, –demişti,– göklerde!</p>

  <p>Kötü havalarda, Yaz’ın babasının mezarlıktaki bekçi kulübesinde toplanırdık. Bütün bedeni eğri büğrü, uzun kollu, pasaklı bir adamdı Yaz’ın babası; esmer yüzünde ve küçücük kafasında tek tük külrengi tüyler bitmişti; başı kurumuş dulavratotunu; uzun, incecik boynu, devedikeninin sapını andırırdı. Sarı gözlerini tatlı tatlı kısarak hızlı hızlı mırıldanırdı:</p>

  <p>— Tanrı kimseye uykusuzluk vermesin! Uff!</p>

  <p>Mezarlığa giderken üç zolotnik<a class="footnoteref" href="../Text/notlar.xhtml#n22" id="ref22">22</a> çay, şeker, ekmek ve mecburen Yaz’ın babası için yarım litre votka alırdık.</p>

  <p>Çurka, sertçe buyururdu bekçiye:</p>

  <p>— İşe yaramaz köylü. Semaveri yak çabuk!</p>

  <p>Köylü sırıtarak teneke semaverle uğraşırken, biz de çayı bekler, kendi işlerimizden söz ederdik; arada o da söze karışır, işimize yarayacak şeyler söylerdi:</p>

  <p>— Baksanıza, yarın değil öbür gün Trusov’lar kırkıncı yıllarını kutluyorlar; kesin büyük bir sofra kurarlar, size de iyi kemik çıkar!</p>

  <p>— Trusov’ların kemiklerini aşçı kadınları topluyor, –derdi her şeyden haberi olan Çurka.</p>

  <p>Kulübenin camından ötelere bakan Vyahir, yüksek sesle hayal kurardı:</p>

  <p>— Yakında ormana gideriz… ne güzel olur!</p>

  <p>Yaz hiç ağzını açmaz, hepimizi hüzünlü gözlerle dikkatle süzerdi. Sonra yine hiç konuşmadan bize çöplüklerden bulduğu oyuncaklarını gösterirdi: Tahtadan bir asker, bacakları olmayan bir at, küçük bir bakır levha, birkaç düğme…</p>

  <p>Babası masaya birbirine benzemeyen büyüklü küçüklü fincanları dizer, semaveri getirirdi. Çaylarımızı Kostroma koyardı; votkasını bitiren Yaz’ın babası ocağın çıkıntısına uzanır ve oradan uzun boynunu uzatıp, baykuş gözlerini dikerek, bizi izlerdi.</p>

  <p>— Bu yüzden bir gün ölüp gideceksiniz. Ne biçim çocuksunuz siz? Neyse, hırsızlar, Tanrı kimseye uykusuzluk vermesin!</p>

  <p>— Hırsız falan değiliz biz! –diye karşı çıkardı, Vyahir.</p>

  <p>— Ah sizi hırsızcıklar!…</p>

  <p>Yaz’ın babası daha da canımızı sıkacak olursa Çurka öfkeyle bağırırdı ona:</p>

  <p>— Kapa çeneni, pis köylü!</p>

  <p>Bu adamın hangi evde hasta olduğunu, köyde kimin yakında öleceğini saymaya başlaması benim, Vyahir’in ve Çurka’nın hiç hoşumuza gitmezdi. Bunları hoşuna giderek ve hiç üzüntü duymadan anlatırdı; anlattıklarından hiç hoşlanmadığımızı görünce de bizi kışkırtmak için inadına üzerimize gelirdi:</p>

  <p>— Aha, korktunuz, değil mi küçük şeytanlar? Korktunuz, tabii! Yakında şişko bir herif ölecek, onun çürümesi epey zaman alır…</p>

  <p>Susturulmaya çalışıldıkça daha da coşuyordu:</p>

  <p>— Aslında siz de yakında gidersiniz… Çöp çukuru karıştırıp da uzun yaşayan yoktur…</p>

  <p>— Olsun, ölürsek… –diye karşılık verirdi ona Vyahir,– bizi melek yaparlar.</p>

  <p>Yaz’ın babası şaşkınlıktan tıkanırcasına:</p>

  <p>— Siz mi? Siz mi melek olacaksınız? –diyordu– Siz? Melek?</p>

  <p>Sonra kahkahalarla gülerek yine bizi kışkırtmaya başlıyor, ölen insanlar hakkında çeşit çeşit terbiyesizce hikâyeler anlatıyordu.</p>

  <p>Ama bu adam bazen aniden sesini alçaltır, garip bir şeyler homurdanırdı:</p>

  <p>— Durun çocuklar, beni dinleyin! Üç gün önce bir kadını gömdüler… Kadının öyle bir hikâyesi varmış ki!</p>

  <p>Kadınlardan çok sık bahsederdi ve her zaman pis bir dil kullanırdı, ama anlattıklarında sorgulatıcı, hüzünlü bir şeyler olurdu; sanki bizi de onlar hakkında düşünmeye davet eder ve biz de onu dikkatle dinlerdik. Konuşmayı pek beceremez, tutarsızlıklar olurdu konuşmasında, kendi sözünü birtakım sorularla yine kendisi keserdi; yine de anlattıklarından belleğimizde kırık dökük de olsa bizi tedirgin eden bir şeyler kalırdı:</p>

  <p>— Soruyorlar kadına: “Kim yaktı evi?”</p>

  <p>“Ben yaktım!” diyor bu. “Nasıl olur, sen evde yoktun ki o gece?” diyorlar, “Hastanede yatıyordun?” Bu, yine: “Ben yaktım!” diye üsteliyor. İyi de, kadın niye inatla böyle söylüyor? Tanrı kimseye uykusuzluk vermesin!</p>

  <p>Görünüşü insanın içine bezginlik salan bu çırılçıplak mezarlığın kumlarına gömdüğü hemen her kasabalının yaşamöyküsünü bilirdi; sanki kapılarını açıp bizi onların evlerine buyur eder, biz de girip bu insanların nasıl bir yaşam sürdüklerine tanık olurduk; ciddi, önemli bir şeylerin farkına varırdık. Bıraksak şafak sökene dek böyle konuşabilirdi, ama alacakaranlık çöküp kulübenin camları kararmaya başlayınca, Çurka masadan kalkar:</p>

  <p>— Ben eve gidiyorum, –derdi,– annem tek başına korkuyor. Benimle gelen var mı?</p>

  <p>Hepimiz çıkardık; bizi mezarlık çitlerine kadar geçiren Yaz, orada arkamızdan parmaklıklı kapıyı kapadıktan sonra, esmer, kemikli yüzünü kapı tahtasına dayayarak, boğuk bir sesle:</p>

  <p>— Güle güle! –derdi.</p>

  <p>Biz de ona “Hoşça kal!” diye bağırırdık. Onu böyle mezarlıkta bırakmak bizi hep rahatsız ederdi. Kostroma bir gün başını çevirip ona baktıktan sonra şöyle dedi:</p>

  <p>— Mesela yarın uyandığımızda bir bakmışız, Yaz ölmüş!</p>

  <p>Çurka da sık sık:</p>

  <p>— Yaz’ın hayatı hepimizinkinden kötü, –derdi.</p>

  <p>Vyahir bu söze karşı çıkardı:</p>

  <p>— Bizim hayatımız kötü değil ki!…</p>

  <p>Bana göre de, bizim hayatımız kesinlikle kötü değildi. Bu başına buyruk sokak hayatını çok seviyordum, arkadaşlarımı da çok seviyordum; içimde hep büyük bir duygu, onlar için iyi bir şey yapma isteği uyandırırlardı.</p>

  <p>Okul hayatım yine ters gitmeye başlamıştı; paçavra toplayıcısı, eskici, dilenci diyerek çocuklar benimle alay ediyorlardı. Bir gün benimle tartıştıktan sonra öğretmene gidip benim çöp çukuru gibi koktuğumu, benimle yan yana oturmak istemediklerini söylediler. Bu şikâyetin beni derinden yaraladığını ve uzun süre okula gitmenin ne kadar zor geldiğini hatırlıyorum. Kötü niyetle uydurulmuş bir şikâyetti bu, çünkü her sabah tepeden tırnağa yıkanırdım ve okula giderken paçavra işinde giydiğim giysileri asla giymezdim.</p>

  <p>Sonunda sınavları verdim ve üçüncü sınıflı oldum; ödül olarak da üç kitap verdiler: İncil, Krılov’dan ciltli bir Hayvan Öyküleri ve “Fata Morgana” diye anlaşılmaz adı olan ciltsiz bir kitap. Bir de takdirname kazanmıştım. Armağanlarımla eve döndüğümde dedem çok sevindi, duygulanarak bütün bunları saklamak gerektiğini, kitapları kendi sandığında saklayacağını söyledi. Ninem birkaç gündür hasta yatıyordu; hiç parası kalmamıştı. Dedem oflayıp pufluyor, incecik sesiyle ciyaklar gibi yakınıyordu:</p>

  <p>— Yiyip bitirdiniz beni! Kanımı emdiniz! Siz yok musunuz si-iz…</p>

  <p>Kitapları küçük bir dükkâna elli beş kapiğe sattım, parayı nineme verdim; takdirnameyi ise, üzerine bir şeyler karaladıktan sonra dedeme verdim. Alıp özenle sandığına yerleştirdi; kâğıdın katını açmadığı için yaptığım yaramazlığı fark etmemişti.</p>

  <p>Okulu hallettikten sonra sokak yaşamına döndüm: Hem bu kez baharın sıcacık günleri de başladığı için durum öncekinden de harikaydı. Sokaklardan daha çok şey toplamaya başladığımız için kazandığımız para da artmıştı. Pazarları sabah erkenden kırlara çıkardık; küçük çam korusunda akşam geç saatlere kadar kaldıktan sonra, iyice yorulmuş ve birbirimize daha da yakınlaşmış olarak evlerimize dönerdik.</p>

  <p>Ama bu yaşam uzun sürmedi; işten çıkartılan üvey babam çekip bir yerlere gidince annem küçük kardeşim Nikolay’la birlikte dedemin yanına taşındı ve kardeşime dadılık etmek de bana düştü; çünkü ninem zengin bir tüccarın evindeki İsa tasviri örtülerine nakış işlemek için şehre, adamın evine taşınmıştı.</p>

  <p>Dal gibi kuruyup kalan ve hiç konuşmayan annem, çevresine korkutucu gözlerle bakıyor, yürürken bacaklarını güçlükle oynatıyordu. Kardeşim sıracalıydı, ayak bileklerinde yaralar çıkmıştı. O kadar zayıftı ki, bağıra bağıra ağlayacak gücü bile yoktu. Acıktığında yalnızca inliyordu, ama sarsıcı bir inlemeydi bu. Karnı doyunca uyukluyor, uykusu arasında, soluk alıp verirken kedi yavrularının mırıltılarını andırır hafif bir ses çıkarıyordu.</p>

  <p>Onu eliyle dikkatlice yoklayan dedem:</p>

  <p>— İyi beslenmesi gerek bunun, –dedi,– gelgelelim, benim bu kadar insana yetecek yiyeceğim yok ki!</p>

  <p>Annem köşede oturduğu yataktan hırıltılı, duyulur duyulmaz bir sesle:</p>

  <p>— El kadar çocuğun yiyeceğinden ne olacak!… Ona küçük bir parça –gibi bir şeyler mırıldandı.</p>

  <p>— Ona bir parça, buna bir parça derken toplamda büyük…</p>

  <p>Elini sallayıp bana döndü:</p>

  <p>— Nikolay’ı açık havaya çıkarmak gerek, güneşte, kumların üzerine oturmalı…</p>

  <p>Dışarıdan bir çuval kuru ve temiz kum getirip, pencerenin altına, en bol güneş alan yere serdim ve tam dedemin gösterdiği gibi kardeşimi boğazına kadar kuma gömdüm. Nasıl da hoşuna gitti sıcacık kumlara yatmak: Tatlı tatlı süzüldü gözleri ve o sıra dışı, akı kalmamış, mavi bebeklerinin çevresinde parlak, küçük birer halka olan gözlerinden bana doğru bir ışık yayıldı.</p>

  <p>Kardeşimle aramda çabucak, çok güçlü bir bağ oluştu. Onun yanı başında kumlara uzanmış yatarken aklımdan geçen her şeyi anlıyormuş gibi gelirdi bana. Altında yattığımız pencereden, annemle konuşan dedemin gıcırtıyı andırır sesini duyardık:</p>

  <p>— Ölmek büyük bir marifet değil, sen yaşamayı becerecektin asıl!</p>

  <p>Annemin buna yanıtı upuzun, boğulurcasına bir öksürük olurdu…</p>

  <p>Başında beyaza çalan bir iki saç teliyle sevimli yüzü tıpkı bilge bir ihtiyarın yüzünü andıran bebecik, kollarını kumdan çıkarıp bembeyaz kafasını sallayarak minik ellerini bana doğru uzatırdı.</p>

  <p>Yanımıza bir tavuk ya da kedi yaklaştığında gözünü dikip onlara uzun uzun bakan Kolya, sonra bakışlarını bana döndürür, belli belirsiz gülümserdi; bu gülümsemesi beni şaşırtırdı: Onunla oturmanın beni sıktığını, onu orada öylece bırakarak sokaklara koşmak istediğimi anladığını düşünürdüm.</p>

  <p>Avlu küçük, dar ve yabani otlarla kaplıydı; kapısının yanından başlayarak ambar, odunluk, kiler inşa edilmişti ve onların bittiği yerde yana kıvrılıyor, en sonda bir banyo yer alıyordu. Çatılar tamamen buzlar çözülüp Oka’nın suları yükseldiğinde insanların nehirden topladığı sandal kalıntıları, kütükler, tahtalar ve ıslak yongalarla kaplıydı. Tüm avlu çeşitli ağaçlardan elde edilen kerestelerle doluydu ve çok kötü bir görüntüsü vardı. Suyu çekmiş, güneşin altında kaynayan bu kerestelerden çürüme kokusu yayılırdı. Evimizin dibinde bir küçükbaş hayvan mezbahası vardı. Hemen her sabah oradan buzağı böğürtüleri, kuzu melemeleri duyulur, yoğun bir kan kokusu yükselirdi. Öylesine yoğun bir kokuydu ki bu, tozlu havada saydam-kırmızı bir tabaka gibi salınıp duruyormuş gibi gelirdi bana. İki boynuzunun arasına baltanın tersini yiyen hayvanlar can havliyle bağırmaya başlayınca gözlerini kırpıştırarak bana bakan Kolya, dudaklarını şişirip sanırım duyduğu sesi taklit etmeye çalışır, ama ağzından ancak:</p>

  <p>— Püf… –diye bir soluk verme sesi çıkardı.</p>

  <p>Öğlen oldu mu dedem başını pencereden uzatıp bağırırdı:</p>

  <p>— Yemek vakti!</p>

  <p>Bebeğin karnını o doyururdu. Kendi ağzında çiğnediği ekmek ya da patatesi, dizlerinde tuttuğu bebeğin ağzına eğri parmağıyla tıkıştırır, bu sırada Kolyacığın minik dudaklarını, sivri çenesini yemek bulaşığı içinde bırakırdı. Bu şekilde biraz yedirdikten sonra, bebeğin gömleğini kaldırıp şiş karnına bir fiske atar ve yüksek sesle düşünür gibi:</p>

  <p>— Doydu mu acaba? Yoksa biraz daha yedirsem mi? –derdi.</p>

  <p>Kapının oralardaki karanlık bir köşeden annemin sesi gelirdi:</p>

  <p>— Çocuk ekmeğe uzanıyor, görmüyor musunuz?</p>

  <p>— Onun aklı ermez! Ne kadar yemesi gerektiğini nerden bilsin, şuncacık çocuk?</p>

  <p>Sonra yeniden kendi ağzında çiğnediği lokmaları Kolya’nın ağzına tıkıştırırdı. Onu bu şekilde beslemesini izlerken utanır, içim acır, boğazımda bir şey düğümlenir, midem bulanırdı.</p>

  <p>— Eh, bu kadar yeter! –derdi sonunda dedem – Al artık bunu annesine götür!</p>

  <p>Kolya’yı kucağıma alırdım, ama o sıkıntıyla inler, küçücük ellerini masaya uzatırdı. Oturmakta olduğu köşeden kalkan annem, hırıltıyla soluyarak bana doğru bir iki adım atar, kopmuş bir ağaç dalı gibi kupkuru kollarını, bir deri bir kemik ellerini uzatıp bebeği benden alırdı.</p>

  <p>Hiç ağzını açmaz olmuştu; hırıltılı sesiyle nadiren bir şey söylüyor, bütün gün köşesinde sessizce yatıyordu. Ölüyordu. Kuşkusuz biliyordum, annemin ölmekte olduğunu, hissediyordum. Dedem de sık sık, ısrarla ölümden söz ediyordu, özellikle de avluya karanlığın bastığı ve koyun postu gibi ılık, yağlı bir çürüme kokusunun açık camlardan içeri dolduğu, akşam saatlerinde.</p>

  <p>Dedemin yatağı ön köşede, tasvirlerin hemen altındaydı; yatarken başını pencereden ve tasvirlerden yana çevirirdi; yattıktan sonra karanlıkta uzun süre homurdandığını duyardım:</p>

  <p>— İşte canı teslim vakti gelip çattı. Çattı da, biz hangi yüzle Tanrı’nın huzuruna çıkacağız? Çıkıp da ne diyeceğiz? Hayatımız boyunca koşturup durduk oysa, durmadan bir şeyler yapmaya çabaladık! Çabaladık da ne geçti elimize?</p>

  <p>Ben, pencereyle ocak arasında, yerde yatardım; burası çok dar olduğu için ayaklarımı ocağın altındaki boşluğa uzatırdım; hamamböceklerinin parmaklarımı gıdıkladığını hissederdim. Pencereye yakın duran bu ocak, bana haince bir keyif veren köşesiydi evin: Ocakta yemek pişirirken dedemin gelberi ya da uhvat<a class="footnoteref" href="../Text/notlar.xhtml#n23" id="ref23">23</a> sapıyla kaç kez camı kırdığına tanık olmuştum. Onun gibi akıllı bir adamın uhvat’ın sapını keserek kısaltmayı akıl edemeyişini doğrusu hem tuhaf, hem de gülünç buluyordum.</p>

  <p>Bir gün fazla kaynamaya başlayan bir çömleği telaşla almaya çalışırken hızla çektiği uhvat sapı öyle bir şiddetle pencereye çarptı ki, hem çift cam hem çerçeve kırıldı hem de çömlek yere düşüp paramparça oldu. Bütün bunlara çok üzülmüş olacak ki, ihtiyarcık, yere oturup:</p>

  <p>— Tanrım, Tanrım… –diye inleyerek ağlamaya başladı.</p>

  <p>Bir gün o dışarı çıkar çıkmaz, ekmek bıçağıyla uhvat sapının dörtte üçünü kesip attım. Ama dedem yaptığımı görünce bana sövüp saymaya başladı:</p>

  <p>— Seni lanet şeytan! Testereyle kesmen gerekiyordu. Tes-te-rey-le… Kestiğin parçadan oklava yapıp satabilirdik. İblisin dölü!</p>

  <p>Elini sallayarak dışarı çıktı.</p>

  <p>Annem, oturduğu köşeden:</p>

  <p>— Karışmasaydın daha iyi olurdu… –dedi.</p>

  <p>Ağustosta, bir pazar günü, öğleye doğru öldü annem.</p>

  <p>Üvey babam gittiği yerden yeni dönmüş ve yeni bir işe girmişti. Kolya’yı da yanına alan ninem, üvey babamın istasyon dolaylarında yeni tuttuğu eve taşınmıştı; yakında annem de taşınacaktı bu küçük, tertemiz eve.</p>

  <p>Öldüğü günün sabahı beni yanına çağırdı ve usulca, ama her zamankinden çok daha açık, anlaşılır bir sesle:</p>

  <p>— Yevgeniy Vasilyeviç’e git ve buraya gelmesini rica ettiğimi söyle, –dedi.</p>

  <p>Eliyle duvara dayanarak yatağında doğruldu, oturdu:</p>

  <p>— Hızlı koş! –dedi.</p>

  <p>Bana sanki gülüyormuş gibi geldi; gözlerinde de yeni bir ışıltı var gibiydi. Üvey babam kilisede ayindeydi. Ninem beni Yahudi kadına enfiye almaya yolladı; hazırda tütün olmadığı için kadının tütünü kıymasını beklemem gerekti, sonra tütünü alıp nineme götürdüm.</p>

  <p>Dedemin evine döndüğümde, annemi masa başında oturur buldum: Üzerinde leylak rengi tertemiz bir giysi vardı, saçlarını güzelce taramıştı, eskiden olduğu gibi etkileyici bir görünüşü vardı.</p>

  <p>— Daha iyi misin? –diye sordum, nedense, korka korka.</p>

  <p>Bana korkunç bir bakış fırlatarak:</p>

  <p>— Buraya gel! –dedi – Nerede kaldın, ha?</p>

  <p>Sorusunu yanıtlamama fırsat vermedi, saçlarımdan tuttuğu gibi beni kendine çekti, öbür elinde tuttuğu testereden bozma bıçağı sallayıp yassı tarafıyla birkaç kez vurdu; bıçak elinden yere düştü.</p>

  <p>— Al onu yerden ve bana ver!…</p>

  <p>Bıçağı alıp masaya fırlatınca annem beni itti; gidip ocağın sekisine oturdum, korku dolu gözlerle kendisini izlemeye başladım.</p>

  <p>Masadan kalkıp ağır ağır her zamanki köşesine doğru yürüdü, yatağına uzandı, ter içinde kalan yüzünü mendille kuruladı. Elinin hareketleri sarsakçaydı, mendil iki kere yüzünden yastığa düştü ve onu tekrar yüzüne götüremedi.</p>

  <p>— Su ver…</p>

  <p>Kovadan maşrapayı doldurup su götürdüm, başını güçlükle kaldırarak ancak bir iki yudum içebildi, sonra içini derin derin çekip buz gibi eliyle elimi itti. Derken ikonaların bulunduğu köşeye baktı, ardından bana yöneldi bakışları, dudaklarında gülümsemeyi andırır bir kımıltı oldu… ve uzun kirpikleri ağır ağır gözlerinin üzerine indi. Dirsekleri sımsıkı iki yanına yapışmıştı; parmaklarını hafifçe oynattığı elleri göğsünün üzerinde sürünerek boğazına doğru yükseldi. Yüz derisini geren ve burnunu daha da sivrileştiren bir gölge dolaştı yüzünde. Birden ağzı bir şeye şaşırmış gibi açıldı, ama soluma sesi duyulmuyordu.</p>

  <p>Elimde maşrapa, annemin yatağının başında ne kadar durdum, hatırlamıyorum; yüzü giderek katılaşıyor, rengini yitiriyordu.</p>

  <p>İçeri giren dedeme:</p>

  <p>— Annem öldü… –dedim.</p>

  <p>Yatağa bir göz atıp:</p>

  <p>— Neden yalan söylüyorsun? –dedi.</p>

  <p>Ocağın başına gitti, kapaktan ve kaptan kulakları sağır eden bir gürültü çıkararak böreği almaya koyuldu. Ben annemin öldüğünü biliyor ve bunu ne zaman anlayacağını merak ederek dedemi izliyordum.</p>

  <p>Sırtında yelken bezinden ceketi, başında beyaz kasketiyle üvey babam geldi. Usulca bir sandalye alıp annemin yatağının yanına götürdü, ama birden elindeki sandalyeyi gürültüyle yere bırakıp, bakır boru gibi bir sesle:</p>

  <p>— Ölmüş o… baksanıza… –diye bağırdı.</p>

  <p>Dedem, gözleri büyümüş, elinde ocak kapağı, bir kör gibi duraksayarak annemin yatağına doğru ilerledi.</p>

  <p>Annemin tabutu kupkuru kumların altında kaybolurken, mezarlar arasında bir kör gibi dolanan ninem alnını çok kötü bir şekilde bir haça çarptı ve yüzünden yaralandı. Yaz’ın babası hemen kulübesine götürdü onu. Ninem yüzünü yıkarken, o da beni avutmak için, usul usul bir şeyler mırıldanıyordu:</p>

  <p>— Bu işler böyledir! Tanrı kimseyi uykusuz bırakmasın… Doğru mu söylüyorum, nine? İster varsıl ol, ister yoksul, gelip geleceğin yer burasıdır! Öyle değil mi, nine?</p>

  <p>Kulübenin penceresinden dışarı bir göz atmasıyla fırlayıp çıkması bir oldu; az sonra, yanında Vyahir, yüzü sevinçten ışıl ışıl, kulübeye döndü.</p>

  <p>— Şuna bir baksana! –dedi yüzüme doğru kırık bir mahmuzu uzatarak – Şahane, değil mi! Vyahir ve ben, sana armağan ediyoruz bunu. Şunun minicik çarkının güzelliğine bak! Herhalde bir Kazak düşürmüştür? Sat bunu bana dedim Vyahir’e, iki kapik de vermeye hazırdım, ama…</p>

  <p>— Kes şu yalanlarını! –dedi Vyahir ona usulca, ama öfkeli.</p>

  <p>Yaz’ın babasıysa benim karşımda hoplayıp zıplayarak:</p>

  <p>— Amma sert şu bizim Vyahir, öyle değil mi? –dedi, göz ucuyla Vyahir’i göstererek – Eh, peki, itiraf ediyorum, bu mahmuz Vyahir’in armağanı sana, benim değil…</p>

  <p>Yüzünü yıkayan ve eşarbıyla şişmiş, morarmış yüzünü sıkıca saran ninem, artık eve dönmemiz gerektiğini söyledi, ama ben kabul etmedim: Akşam yenecek cenaze yemeğinde votka içileceği için kavga çıkacağı kesindi. Mihail dayımın daha kilisedeyken, derin derin içini çekerek Yakov dayıma söylediklerini duymuştum:</p>

  <p>— Bu akşam şöyle esaslı bir kafaları çekelim, ha?…</p>

  <p>Çenesine tutturduğu mahmuza dilinin ucuyla dokunmaya çalışan Vyahir, beni güldürmeye çalışıyor, Yaz’ın babasıysa zorlama ve abartılı kahkahalar atarak, bana Vyahir’i gösterip:</p>

  <p>—Bak, bak, ne yapıyor? –diye bağırıyordu. Bunların beni güldürmediğini görünce, ciddileşerek:– Yeter artık! –dedi – Kendine gel! Hepimiz öleceğiz. Kuşlar bile ölüyorlar. Bak ne diyeceğim: Annenin mezarını çimle kaplayalım, ister misin? Hemen şimdi kırlara çıkalım: Sen, ben, Vyahir; benim Sanka da gelsin. Yeterince çim söküp getirelim ve mezarı tümüyle çim kaplayalım… Ne güzel olur!</p>

  <p>Bu hoşuma gitti, hep birlikte kırlara doğru yürümeye başladık.</p>

  <p>Annemi toprağa vermemizden birkaç gün sonra dedem:</p>

  <p>— Ee Leksey, –dedi,– madalyon değilsin ki seni boynumda taşıyıp durayım… Var git insanların arasına karış…</p>

  <p>Ve ben de insanların arasına karıştım.</p>
</body>
</html>