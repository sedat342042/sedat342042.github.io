<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>V</h1>

  <p>İlkbahara doğru dayılarım ayrıldı; Yakov kentte kaldı, Mihail nehrin karşı kıyısına geçti; dedemse Polevoy Sokağı’nda yeni, büyük ve ilginç bir ev satın aldı. Evin taştan yapılmış alt katında bir meyhane vardı, tavan arasındaysa küçük, sevimli bir odacık… Evin bahçesinden, yapraklarını döktüğü için kupkuru dalları birbirine girmiş söğütlerle kaplı bir dereye iniliyordu.</p>

  <p>— Ne sopa olur ama bu dallardan! –dedi, dedem bana neşeyle göz kırparak, karlar henüz eridiği için toprağın iyice yumuşadığı bahçede ilk kez dolaşırken – Yakında sana okuma yazma öğretmeye başlayacağım, o zaman çok işimize yarayacak bunlar…</p>

  <p>Bütün ev tıka basa kiracı doluydu. Dedem üst katta kendisi için büyük bir oda ayırmıştı, konuklarını da burada kabul ediyordu; ninemle ben tavan arasındaki odaya yerleşmiştik. Penceremiz yola bakıyordu; akşamları ve tatil günleri pervazdan biraz sarkınca meyhaneden sallana sallana çıkıp naralar atan, yere yuvarlanan sarhoşları görebiliyorduk. Kimi kez içeriden birilerinin sarhoşları çuval gibi sallayıp dışarı attıkları olurdu; bunlar kalkıp yeniden meyhanenin kapısına yüklenirler, kapı çarpar, gıcırdar, ahşaplar çatırdar, kavga başlardı. Tüm bu olup bitenleri yukarıdan izlemek bayağı keyifliydi. Dedem sabah erkenden işlerine yardımcı olmak için oğullarının işliklerine gider; akşam yorgun, bunalmış, tepesi atmış olarak dönerdi.</p>

  <p>Ninem yemek yapar, dikiş diker ve bahçeyle, bostanla uğraşırdı; görünmez bir kamçının çevirdiği kocaman bir topaç gibi sabahtan akşama kadar döner dururdu. Enfiyesini çeker, keyifli keyifli hapşırır ve yüzünün terini silerek:</p>

  <p>— Merhaba, dürüst dünya, sonsuza dek hep böyle kal! –derdi.– Canım Lekseyim, minik kuşum benim, sonunda sakin bir yaşama kavuştuk. Her şey böyle yoluna girdiği için şükürler olsun sana Meryem Anamız!</p>

  <p>Ama ben yaşamımızın pek de sakin olduğu kanısında değildim; kiracılar sabahtan akşama telaşla koşturup dururlardı evin içinde ve bahçede, komşuların hep bir işi olurdu, hepsi bir yerlere koşturur ve her zaman geç kalıp oflayıp puflarlardı ve hepsi herhangi bir şey için seslenmeye hazır beklerdi:</p>

  <p>— Akulina İvanovna!</p>

  <p>Herkese güler yüzle, aynı yumuşak dikkat ve sevecenlikle davranan Akulina ivanovna, başparmağıyla burun deliğine tütünü teper, burnunu ve parmağını kırmızı, kareli başörtüsüne silerken:</p>

  <p>— Bitlere karşı, hanımefendi, –derdi,– sık sık banyo yapmak, nane buğusu uygulamak gerekir; bit eğer deri altına girmişse bir çorba kaşığı saf kaz yağı, bir çay kaşığı süblime, üç damla cıvayı bir tabakta kırık bir porselen parçasıyla yedi kez karıştırıp, sürün. Tahta kaşık ya da kemik kullanacak olursanız cıva kaybolur gider! Sakın bakır ya da gümüş kaşık da kullanmayın, çok zararlıdır!</p>

  <p>Kimi kez de dalgın, düşünceli:</p>

  <p>— Ben de bu derdin çaresi yok, anacığım, –derdi – Siz, en iyisi, Peçyora manastırında büyük çileci keşiş Asaf’a gidin…</p>

  <p>Ninem aile içi kavgaları, tartışmaları ayırıyor, çocukları iyileştiriyor, kadınlara ezberden “Meryem Ana’nın Düşü”nü okuyordu (ezberlediklerinde kadınlar bunun kendilerine mutluluk getireceğine inanırlardı). Ayrıca ev işleriyle ilgili öğütler veriyordu:</p>

  <p>— Hıyar, turşusunun kurulacağı zamanı kendi haber verir. Toprağa iyice yaklaşmışsa ve farklı bir kokusu varsa, o zaman koparın. Kvasın sert, etkili olması için iyice kesilmesini beklemek gerekir; şekeri hiç sevmez kvas; şeker yerine üzüm katın ya da bir kova kvas için yarım kilodan az şeker yeter. Varenets yapmanın Tuna, İspanyol ya da Kafkas usulü gibi değişik yolları vardır.</p>

  <p>Bütün gün bahçede ya da avluda onunla birlikteydim; komşulara gidip saatler boyu çay içerek birbirinden ilginç öyküler anlattığı zamanlarda da hep dizinin dibindeydim. Nineme yapışmış, onda kök salmış gibiydim. Yaşamımın bu dönemine ilişkin olarak, yorulmak nedir bilmeyen, işi gücü iyilik yapmak olan bu yaşlı kadından başka kimse gelmiyor gözümün önüne.</p>

  <p>Bazen çok kısa bir süre için annem çıkar gelirdi bir yerlerden; kış güneşi gibi soğuk, gri gözlerinde gururlu, sert bakışlarla… ve gelmesiyle kaybolması bir olurdu, kendine dair hiçbir hatıra bırakmadan.</p>

  <p>Bir gün nineme sordum:</p>

  <p>— Sen büyücü müsün?</p>

  <p>— Şunun aklına gelen şeye bak! –dedi, gülümseyerek, sonra dalgın, düşünceli ekledi:– Ben kim, büyücü olmak kim! Büyücülük, ciddi bilimdir. Ben bırak okuma yazmayı, alfabeyi bile bilmem. Ama bak deden dersen, o iyi okumuştur. Meryem Anamız benden esirgemiş bu bilgeliği!</p>

  <p>Ve yaşamından bir perdeyi daha bana araladı:</p>

  <p>— Ben de öksüzdüm. Annem, yersiz-yurtsuz, genç yaşta dul kalmış, toprağı olmayan köylü, sakat bir kadındı. Genç kızlığında hizmetinde olduğu bey onu korkutmuş. O da korkudan kendini pencereden aşağı atmış; böğrü parçalanmış ya da kaburgaları kırılmış, omzu da yaralanmış; en çok kullandığı organı, sağ eli işe yaramaz hale gelmiş… ki annem zamanın en iyi dantel ören kadınlarından biriymiş. Efendiler, artık işe yarar bir hali kalmadığım görünce, “Var, bildiğin gibi yaşa” deyip onu azat etmişler… Ama insan elsiz kolsuz ne yapar, nasıl yaşar? O da yollara düşüp dilencilik etmeye başlamış. O zamanlar hem insanların hali vakti şimdikinden daha iyiydi hem de iyi yürekliydiler. Balahna’lı dülgerler olsun, dantelciler olsun parmakla gösterilecek insanlardı. Annemle birlikte güzün, kışın kentte dolaşırdık, ama Cebrail’in kılıcını sallayıp da kışı kovalaması ve dünyaya baharın bereketinin boşalmasıyla beraber, biz de gözümüzün görebildiği kadar uzaklara giderdik. Murom, Yuryevets, Volga’nın yukarıları, sessiz, sakin Oka kıyıları… git gidebildiğin kadar! Yaz bahar aylarında doğada dolaşmanın tadına doyulmaz; toprak sevecendir, otlarsa kadife gibi… Mübarek Meryem Anamız çayırı çimeni birbirinden güzel çiçeklerle süsler, insanın içi açılır, yüreğine sevinç dolardı. Anacağızım bazen maviş gözlerini yumup yüksek perdeden bir şarkı tuttururdu… Sesi çok güçlü değildi ama hoş bir tınısı vardı: Çevredeki her şey sanki uyuyormuş gibi hareket bile etmez onu dinlerlerdi. Tanrı şahidim, o günlerde yaşamak çok güzeldi. Dokuz yaşıma bastığımda annem beni yanı sıra gezdirmeye utanmaya başladı, mahçup oldu ve Balahna’ya yerleştik. Kendisi yine kapı kapı dolaşıyor, bayram günleri kilise kapısında dileniyordu, bense evde oturup dantel öğreniyordum. Hemen öğrenip bir an önce anneme yardım etmek istiyordum. Bazen beceremediğimde ağlıyordum. İki yıla kalmadan işi bütün incelikleriyle öğrendim, dantelci olarak ünüm tüm kente yayıldı. Yüksek nitelikli iş isteyen, “Konuştur iğini, Akulya!” diyerek doğruca bize gelirdi. Bunun beni nasıl mutlu ettiğini anlatamam! Annemin bana öğrettikleri olmasa, benim ustalığımdan ne olacak! Tek eliyle dantel öremezdi elbet, ama dantel ustası olarak işin ince yanlarım açıklar, gösterirdi. Bir usta-öğretmen, on işçiden daha değerlidir. Göğsüm kabararak anneme, “Artık dilenmeye bir son ver, ben sana bakarım” dedim. Ama o, “Kes sesini! Senin kazandığın parayı çeyizin için biriktireceğiz!” dedi. O arada yanımızda yöremizde dedeni görmeye başladık… yirmi iki yaşına karşın burlak başı olmuş, eli yüzü düzgün bir delikanlıydı. Annesi de bir süredir beni gözlüyormuş, şunu düşünmüş: Yetenekli kız, annesi dilenci olduğu için uysal, itaatkâr, idare etmek kolay olur… Şu kilit biçimli küçük ekmeklerden yapıp satardı… Kötü yürekli bir kadındı… Neyse kötüleri hatırlamanın bize ne faydası var? Tanrı nasılsa onları senden benden iyi biliyor. Tanrı öylelerini bilir, görür; şeytansa sever.</p>

  <p>Yürekten bir gülümseme yayıldı yüzüne; gülerken burnu komik bir şekilde titriyordu; dalgın dalgın parlayan gözleri beni okşuyor, bütün her şeyi kelimelerden çok daha iyi anlatıyordu.</p>

  <hr class="sep"/>

  <p>Dedemin odasında çay içtiğimiz sessiz, dingin bir akşamı anımsıyorum. Rahatsızdı dedem; belden yukarısı çıplak, omuzları büyükçe bir havluyla örtülmüş olarak yatağında oturuyordu; ikide birde terini siliyor, sık ve hırıltıyla soluyordu. Yeşil gözleri donuklaşmış, yüzü şişmişti; başta küçük, sivri kulakları olmak üzere bütün yüzü morarmıştı. Çay fincanına uzandığında eli acınacak kadar titriyordu. Alabildiğine uysallaşmıştı. Eski halinden iz yoktu.</p>

  <p>Şımarık bir çocuk huysuzluğuyla:</p>

  <p>— Niye şeker vermiyorsun bana? –diye sordu nineme. Ninem sevecen, ama aynı zamanda kararlı, ödün vermez bir edayla:</p>

  <p>— Balla iç, senin için daha iyi, –dedi.</p>

  <p>Soluğunu tutarak, hırıltılar arasında sıcak çayından hızla bir yudum alan dedem:</p>

  <p>— Bak, iyi gelir falan derken ölmeyeyim sakın!., –dedi.</p>

  <p>— Korkma, ben sana iyi bakarım.</p>

  <p>— Bak tabii! Şimdi ölürsem sanki hiç yaşamamışım gibi olacak, her şey dağılıp gidecek!</p>

  <p>— Konuşma da yat dinlen biraz!</p>

  <p>Gözlerini kapayarak bir süre susan ve morarmış dudaklarını oynatarak ağzını şapırdatan dedem birden bir şey batmış gibi silkinerek:</p>

  <p>— Yaşka’yla Mişka’yı bir an önce evlendirmek gerek, –dedi.– Yeni karılar, yeni çocuklar bakarsın akıllarını başlarına toplamalarını sağlar, ha?</p>

  <p>Sonra kentteki uygun gelin adaylarını aklına getirmeye çalıştı. Ninem fincan fincan çay içiyor, hiçbir şey söylemiyordu. Bense cam kenarında oturuyor, kente akşam kızıllığının çöküşünü, evlerin camlarının kırmızı kırmızı parlamasını izliyordum. Dedem işlediğim bir suçtan dolayı avluya, bahçeye çıkmamı yasaklamıştı.</p>

  <p>Bahçede, kayın ağaçlarının arasında mayısböcekleri vızıldıyor, bitişik avluda çalışan fıçıcının tıkırtılarına yakında bir yerden gelen bıçak bileme sesleri karışıyordu; bahçenin gerisinde, dereye inen yamaçta çocuklar gürültüyle itişip kakışıyor, gür çalı örtüsü arasında koşuşturuyorlardı. Dışarı çıkmayı çok istememe rağmen yüreğime akşamın hüznü çökmüştü.</p>

  <p>Nereden çıkardıysa, birden dedemin elinde yepyeni bir kitap belirdi; kitabı şap şap avucuna vurarak, canlı bir sesle beni yanına çağırdı:</p>

  <p>— Hey, sen, Perm’li, tuzlu kulak. Yanıma gel bakayım! Otur Kalmuk suratlı. Şu harfleri görüyor musun? Buna “Az” derler. Neymiş, söyle: “Az!” Bu, “Buki!” Bu, “Vedi!”<a class="footnoteref" href="../Text/notlar.xhtml#n7" id="ref7">7</a> Bu ne?</p>

  <p>— Buki.</p>

  <p>— Doğru! Bu?</p>

  <p>— Vedi.</p>

  <p>— Atma! Bu, Az! İyi bak: glagol, dobro, est… bu ne?</p>

  <p>— Dobro.</p>

  <p>— Doğru! Bu?</p>

  <p>— Glagol.</p>

  <p>— Doğru! Peki, bu?</p>

  <p>— Az.</p>

  <p>— Babacık, –diye araya girdi ninem,– sessizce yatsan yatağında…</p>

  <p>— Karışma, sus! Benim için tam zamanı, yoksa kafamdaki düşünceleri atamam. Devam et, Leksey!</p>

  <p>Ateş gibi yanan nemli kolunu boynuma doladı, burnumun ucunda tuttuğu kitapta harfleri omzumun üzerinden parmağıyla göstermeye başladı. Keskin bir ter, sirke ve pişmiş soğan kokusu yükseliyordu kendisinden. Kokudan boğulacak gibiydim; ama o iyice coşmuş, öfkeli, hırıltılı bir sesle kulağımın dibinde bağırıyordu:</p>

  <p>— Zemlya! Iyudi!<a class="footnoteref" href="../Text/notlar.xhtml#n8" id="ref8">8</a></p>

  <p>Sözcükler, bildikti; ama Slav harfleriyle sözcükleri ilişkilendiremiyordum: Z(emlya) harfini solucana, G(lagol) harfiniyse kamburu çıkmış Grigoriy Usta’ya benzetiyordum. “Ya” harfi ninemle benim yan yana durmuş halimize benziyor, dedeminse, abece’nin bütün harflerine benzer bir yanı varmış gibi geliyordu. O akşam deli gibi uğraştı bana abeceyi öğretebilmek için. Bazen sırayla, bazen rastgele soruyordu; onun coşkusu bana da geçmişti; avazım çıktığı kadar bağırmaktan ter içinde kalmıştım. Bu durum onu güldürmüştü; eliyle göğsüne bastırarak öksürürken kitabı buruşturdu ve hırıltılı bir sesle:</p>

  <p>— Anacık, şuna bakar mısın, nasıl da coştu! Seni Astrahan’lı ateş parçası! Ne bağırıyorsun öyle!</p>

  <p>— Bağıran sizsiniz…</p>

  <p>Bu anda onu ve ninemi izlemek öyle hoştu ki: Ninem dirseklerini masaya, yumruk yaptığı ellerini yanaklarına dayamış bize bakıyor, hafifçe gülümseyerek:</p>

  <p>— Hadi, yeter yırtındığınız!., –diyordu.</p>

  <p>Dedem arkadaşıymışım gibi açıklama yaptı:</p>

  <p>— Hadi ben hastayım da bağırıyorum, peki sana ne oluyor? –diyordu.</p>

  <p>Sonra da nineme dönüp terden sırılsıklam başını sallayarak:</p>

  <p>— Zavallı Natalya bunun hiçbir şeyi aklında tutamadığını söylerken yanılmış… Oysa Tanrı’ya şükür, fil hafızası var bu oğlanda! Hadi bakalım, düğme burun, durmak yok! – dedi.</p>

  <p>Sonunda beni şaka yollu itekleyip yatağından aşağı düşürdü:</p>

  <p>— Yeter! Kitap sende kalsın. Yarın bütün abece’yi yanlışsız okuyacaksın. Hiç yanlış yapmazsan benden sana beş kapik…</p>

  <p>Kitabı almak için uzandığımda beni yeniden kendine çekti ve üzgün bir yüzle:</p>

  <p>— Annen seni şu koca dünyada yapayalnız bırakıp gitti be kardeş… –dedi.</p>

  <p>Ninem, yüreği yerinden oynamış gibi silkinerek:</p>

  <p>— Ah, neden böyle şeyler söylüyorsun? –dedi.</p>

  <p>— Söylemeyecektim ama, ciğerim yanıyor!… Onun gibi bir kız yolunu şaşırsın, olacak şey mi?…</p>

  <p>Sertçe itip yanından uzaklaştırdı beni:</p>

  <p>— Git, oyna! Sakın sokağa çıkayım deme; avluya ya da bahçeye çıkabilirsin…</p>

  <p>Benim istediğim de buydu zaten, bahçeye çıkmak: Daha tepede görünmemle birlikte çocuklar derenin oradan üzerime taş yağdırmaya başlar, ben de onlara büyük bir zevkle aynen karşılık verirdim.</p>

  <p>— Kopil geliyor! Gösterelim şuna gününü! –diye bağırırlardı beni görünce ve hemen cephane toplamaya başlarlardı.</p>

  <p>“Kopil”in ne demek olduğunu bilmiyordum, ama fazla umurumda da değildi ne anlama geldiği, çünkü taktıkları bu ad bana hiç dokunmuyordu; benim hoşuma giden, o kadar çocuğa tek başıma karşı koymaktı. Fırlattığın bir taşın yerini bulduğunu ve düşmanın kaçarak çalıların ardına gizlenmek zorunda kaldığını görmek, güzeldi. Bu savaşlarda kimsenin bir yerine bir şey olmaz, kimse kimseye kin, nefret duymazdı.</p>

  <p>Okumayı kolay öğreniyordum; dedem de bana karşı çok daha dikkatliydi; beni daha az dövüyordu, oysa bence daha çok hak ediyordum dayağı: Büyüdükçe atılganlığım da artmış, dedemin yasaklarını daha çok çiğner olmuştum, o ise sadece küfür ve tehditle karşılık veriyordu.</p>

  <p>Belki de beni eskiden de yok yere dövdüğünü düşünmeye başlamıştım. Bir gün bunu ona söyledim.</p>

  <p>Parmağıyla çenemi alttan hafifçe iterek başımı yukarı kaldırdı ve gözlerini kırparak uzata uzata:</p>

  <p>— Ne-e-e? –dedi.</p>

  <p>Sonra kesik kesik gülüşler arasında:</p>

  <p>— Seni küçük zındık, seni imansız! –dedi.– Seni ne kadar kamçılamam gerektiğini sen mi bileceksin? Buna yalnızca ben karar veririm. Hadi bakalım, çek arabanı!</p>

  <p>Ama beni hemen omuzlarımdan yakaladı ve gözlerimin içine bakarak sordu:</p>

  <p>— Kurnaz mısın, saf mı?</p>

  <p>— Bilmiyorum…</p>

  <p>— Bilmiyor musun? O zaman sana şunu söyleyeyim: Kurnaz olmak her zaman saf olmaktan iyidir. Saflık, aptallıktır, anladın mı? Örneğin, koyun saftır. Bunu aklından çıkarma! Hadi yallah!</p>

  <hr class="sep"/>

  <p>Çok geçmeden Zebur’u heceleyerek okumaya başladım; daha çok akşam çaylarından sonra yapıyordum bunu. Her seferinde bir mezmuru baştan alıp sonuna dek okumak zorundaydım.</p>

  <p>— M-u-t… mut… lu… lu… kutsal insan… insan…</p>

  <p>Küçük bir gösterme çubuğuyla satırı izleyerek okuyor, sonra sıkıntıyla soruyordum:</p>

  <p>— Kim bu mutlu kutsal insan? Yakov dayı mı?</p>

  <p>— Ensene şaplağı yiyince anlarsın kim olduğunu! –diyordu burnundan öfkeyle soluyarak dedem; ama salt alışkanlığından ya da âdet yerini bulsun diye kızdığını hissediyordum…</p>

  <p>Neredeyse hiç yanılmıyordum da: Çünkü bir dakika sonra beni unutuyor, kendi kendine homurdanmaya başlıyordu:</p>

  <p>— Şarkı söylemek, gülüp oynamak dedin mi, Kral Davud! Ama iş yapmak dedin mi, zehirli gülümsemesiyle, kindar Abşalom!<a class="footnoteref" href="../Text/notlar.xhtml#n9" id="ref9">9</a> Uyaklı, güzel sözler söylemekle, şarkıyla, oyunla nereye kadar gideceksin? Siz yok musunuz, si-i-iz! “Sevinçle hoplayıp zıplayarak…” ne kadar gidersin ki? Evet, soru bu: “Bu şekilde gideceğin yer neresi?”</p>

  <p>Okumayı bırakmış, asık, kaygılı yüzüne bakıyor, onu dinliyordum; gözlerini kırpıştırarak, benim ardımda bir yerlere bakıyordu; kederli, samimi bir duygunun parıltısı vardı gözlerinde… Her zamanki sertliğinin onların içinde eriyip gittiğini fark ediyordum. İncecik parmaklarıyla masada kesik kesik trampet çalarken, boyalı tırnakları parlıyor, altın rengi kaşları oynuyordu.</p>

  <p>— Dedeciğim!</p>

  <p>— Evet?</p>

  <p>— Bana bir şeyler anlatın.</p>

  <p>— Kitabını oku, tembel köylü! –diye homurdanıyordu, uykudan yeni kalkmış gibi parmaklarıyla gözlerini ovuşturarak– Masal dinlemeyi Zebur okumaktan daha çok seviyorsun!</p>

  <p>Doğrusu ben onun da masalları Zebur okumaktan daha çok sevdiğinden kuşkulanıyordum. Yemini gereği her akşam yatmadan önce Zebur’dan bir bölümü, kilisede dua kitabı okuyan papazlar gibi yüksek sesle ve ahenkle okuduğu için, kitabı baştan sona ezberlediğini biliyordum.</p>

  <p>Öyle çok yalvardım ki, ihtiyar sonunda yumuşadı ve dileğimi kabul etti.</p>

  <p>— Pekâlâ… dediğin gibi olsun! Zebur nasılsa burada, hep seninle birlikte, oysa ben yakında hesap vermek için Tanrı’nın huzuruna çıkacağım…</p>

  <p>Kendini arkalığı yün işlemeli eski koltuğuna bırakıp sıkıca yerleşti, sonra başını geriye atıp gözleri tavanda, dalgın, düşünceli, eskilerden, kendi babasından anlatmaya başladı: Bir gün Balahna’yı haydutlar basmış; tüccar Zayev’i soymakmış amaçları. Dedemin babası, insanları yardıma çağırmak için çan kulesine koşmuşsa da, haydutlar onu yakalayıp kılıçlarıyla delik deşik etmiş, sonra da çan kulesinden aşağı atmışlar.</p>

  <p>— Ben o sıralar ufacıktım; bu olayı kendi gözümle görmüş değilim… hatırlamıyorum… Benim hatırladıklarım Fransızların buralara gelişleriyle başlar; 1812 yılıydı. On üçüme yeni girmiştim. Balahna’ya 30 kadar tutsak getirdiler; ufak tefek, bir deri bir kemik adamlar. Dilenciden beter giyinmişlerdi, titriyorlardı, soğuktan öylesine donmuşlardı ki ayakta duramıyorlardı. Bizim millet bunları öldüresiye dövmek için bir hamle yaptıysa da nöbetçiler bırakmadılar; –garnizon askerleri araya girdi, sonra askerler kalabalığı dağıttı, herkesi evine yolladı. Zamanla hepimiz alıştık bunlara. Becerikli, kıvrak zekâlı adamlardı Fransızlar; hatta bayağı bayağı neşeliydiler. Şarkı söylerlerdi. Nijniy’den troykalarına atlayıp tutsakları görmeye gelen beyler vardı. Kimi söver sayar, hatta Fransızlara yumruk sallayıp tehditler savururdu; kimi de onların dilinde tatlı tatlı konuşurdu, onlara para verenler, sıcak tutacak üst baş verenler bile vardı. Hiç unutmam, yaşlı bir bey elleriyle yüzünü kapayıp, “Bonapart olacak canavar mahvetti Fransızları!” diye hüngür hüngür ağladı. Dikkat et: Adam Rustu, hatta bir beydi, ama öyle iyi yürekliydi ki, yabancı halktan birine acıyor, gözyaşı döküyordu.</p>

  <p>Bir an sustu, geçmişi zihninde canlandırmak için gözlerini yumdu, eliyle saçını sıvazladı.</p>

  <p>— Kıştı, dışarıda kar fırtınası vardı, soğuktan kimse kulübesinden çıkamıyordu. Fransızlar bazen koşarak bizim evin penceresinin altına gelirlerdi. Küçük, yuvarlak ekmeklerden pişirip satardı annem; cama vurup bağırırlar, pencerenin önünde hoplaya zıplaya ekmek isterlerdi. Annem onları evimize almazdı, ekmeği pencereden uzatırdı. Fransız, ekmeği aldığı gibi göğsüne bastırır, ateş gibi ekmeği çıplak bedenine, kalbinin üstüne koyardı… Buna nasıl dayanırlardı, hiç anlayamazdım. Çoğu soğuğa dayanamayıp öldü. Tabii onlar sıcak yerlerin insanıydı, soğuğa alışkın değillerdi. Bizim bahçedeki hamamda kalan iki Fransız vardı. Bir subayla onun Miron adındaki emir eri. Subay uzun boylu, kemikleri sayılacak kadar zayıf bir adamdı. Kadın mantosu giyerdi. Dizlerine kadar gelirdi manto. Sevimli, sevecen bir adamdı; çok içerdi. Annem, gizliden bira yapar satardı; o da bunlardan alıp içer ve şarkılar söylerdi. Dilimizi de öğrenmişti, kırık dökük konuşur dururdu: Beyaz değil sizin buralar, derdi… Kara ve acımasız! Rusçası kötüydü… ama anlardık ne dediğini. Üstelik söyledikleri yanlış da sayılmazdı: Bizim bu, nehrin üst tarafındaki bölge pek hoş değildir; ama aşağıya, Volga boylarına indin mi, ılımandır… hele Hazar’ın arkalarına kar bile düşmez… Buna inanabilirsin: Neden dersen, ne İncil’de ne “Elçilerin İşleri”nde ne de hele Zebur’da karın, kışın hiç sözü geçmez; İsa’nın yaşadığı yerlerde bunlar yoktu ki… Haberin olsun: Zebur’u bitirdik mi, ardından hemen İncil’e başlayacağız!</p>

  <p>Yine sustu, uyuklamaya başlamış gibiydi; küçük, keskin gözlerinin ucuyla pencereden dışarı bakıyor, bir şeyler düşünüyordu.</p>

  <p>Usulca hatırlatırdım:</p>

  <p>— Hadi, anlatın.</p>

  <p>İrkilerek yeniden başlardı:</p>

  <p>— Ne diyorduk… ha, Fransızlar! Biz günahkârlar gibiydi onlar da: Ne daha iyi ne daha kötü. Anneme hep madam madam derlerdi. Hanım demekmiş bu… ya da hanımefendi… Gelgelelim, bizim hanımefendi uncu dükkânından 5 pudluk<a class="footnoteref" href="../Text/notlar.xhtml#n10" id="ref10">10</a> un çuvalını sırtladığı gibi eve taşırdı! Gücüne kuvvetine bakarsan kadın demezdin! Yirmi yaşıma geldiğimde bile saçımdan tuttuğu gibi kaldırır atardı beni… Ki 20 yaşımdayken ben hiç fena sayılmazdım. Miron denilen emir erine gelince, atlara pek düşkündü. Kapı kapı dolaşır, işaretlerle, at tımar etmek istediğini anlatırdı. Önce korktu bundan millet: Düşmandır, ne yapacağı belli olmaz, diye düşündüler herhalde. Ama zamanla köylüler “Hayda be Miron!” diye kendileri çağırmaya başladılar onu! Çağrıldığında gülümser, başı boğa gibi önünde, koştururdu. Kocaman bir burnu, kalın dudakları, sarıya çalan kızıl, hatta ne sarısı, kıpkızıl saçları vardı! Atlardan iyi anlardı, onların her derdini bilir, sağaltırdı. Sonradan Nijniy’de kalıp baytarlık yaptı. Gelgelelim, bir zaman sonra delirdi, itfaiyeciler mi öldürmüş, yangında mı ölmüş? Subaya gelince, bahara doğru vereme tutuldu, zayıflamaya başladı, Aziz Nikola gününde de hamamın penceresi önünde otururken, düşüncelere gömülmüş… sessiz sedasız öldü gitti. Ben çok üzüldüm onun ölümüne, hatta sessiz sessiz ağladım; sevgi dolu bir adamdı; beni her iki kulağımdan tutar, kendi dilinde bir şeyler söylerdi, dediklerini anlamasam da hoşuma giderdi! İnsan sevgisi pazarda satılmaz ki, gidip alasın. Bana kendi dilini de öğretmeye başlamıştı, ama annem yasakladı. Hatta beni papaza götürdü, papaz da anneme beni dövmesini söyledi, subayı da şikâyet etti. Çok zor zamanlardı, kardeş, sert, çileli günlerdi. Sen başka zorluklarla karşılaşacaksın. Bunu hiç aklından çıkarma! Beni alalım, öyle şeyler yaşadım, öyle çileler çektim ki…</p>

  <p>Hava kararmaya başlamıştı. Alacakaranlıkta dedem garip bir biçimde kocaman görünüyordu; gözleri kedi gözü gibi ışıldıyordu. Başından geçenleri usul usul, ama dikkatle, düşünerek anlatıyordu; kendinden söz ederkense ateşleniyor, hızlı hızlı, övünerek konuşuyordu. Kendinden söz etmesini sevmiyordum.</p>

  <p>— Bu sözüm kulağına küpe olsun! Bu dediğimi hiç unutma! –türünden uyarıları da hoşuma gitmiyordu.</p>

  <p>Anlattıklarının çoğunun aklımda kalmasını hiç istemediğim halde, onun uyarısına gerek kalmaksızın, bir kıymık gibi zorla belleğime saplanıyor ve acı veriyordu. Asla masal anlatmazdı, hep yaşanmış şeylerdi anlattıkları. Ve fark ettiğim bir şey vardı: Dedem soru sevmiyordu. Bunu anladığım için sürekli sorular soruyordum kendisine:</p>

  <p>— Kim daha iyidir: Fransızlar mı, Ruslar mı?</p>

  <p>— Ben nereden bileyim? Fransız dediğin adamı evinde yaşarken görmedim ki! –diye homurdanırdı öfkeyle, sonra da eklerdi:– Kokarca bile kendi deliğinde mis gibidir!</p>

  <p>— Ya Ruslar? Onlar iyi mi?</p>

  <p>— Pek çok yönden iyidirler. Toprak köleliği zamanında daha iyiydiler; halk boyunduruk altındaydı. Şimdi herkes özgür; ama ortalıkta ne ekmek var ne tuz! Beyler, haliyle, acımasızdırlar, buna karşılık çok akıllıdırlar; tabii hepsinin böyle olduğu söylenemez. Bir bey iyi yürekliyse, hayranlık uyandırır! Ama bey vardır, ahmaktır, boş bir çuval gibi… İçine ne koyarsan onu taşır. Bizde böyle kabuk çoktur: Bir bakarsın, eh, adama benzer gibi… ama yakından bakınca görürsün ki, yalnızca bir kabuk! İçi yok! İçi yenilip, bitmiştir! Okutmak gerek bizim milleti, zihnini bilemek gerek; ama ortada iyi bir bileği yok ki…</p>

  <p>— Ruslar güçlü müdür?</p>

  <p>— Güçlüsü de vardır elbet, ama iş güçlü olmakta değil ki… iş, hünerli olmakta. Ne kadar güçlü olursan ol, at her zaman senden daha güçlüdür!</p>

  <p>— Fransızlar niye bizimle savaşıyor?</p>

  <p>— Savaş, büyüklerin işidir; çarların bileceği iş! Bizim bunlara aklımız ermez!</p>

  <p>Bonapart’ın kim olduğunu sorduğumda dedemin verdiği yanıt bugünkü gibi aklımda:</p>

  <p>— Gözüpek, atılgan bir adamdı, savaşıp tüm dünyayı ele geçirmek istedi; böylece güya herkes eşit yaşayacaktı; ne bey olacaktı ne memur… sınıfsız bir yaşam! Bir tek adlarımız başka başka olacaktı, ama hak dedin mi, herkes aynı haklara sahip olacaktı. Ve tek bir din olacaktı. Olacak şey değildi elbette… Saçmalık! Bir tek yengeçlerin hepsi aynıdır! Ama balıklar öyle mi? Hiçbiri birbirine benzemez! Ne mersinbalığı yayına yoldaş olur, ne de çoka balığı ringaya arkadaş… Bu Bonapart’lardan bizde de vardı bir zamanlar: Razin Stepan Timofeyev, Pugaç Yemelyan İvanov…<a class="footnoteref" href="../Text/notlar.xhtml#n11" id="ref11">11</a> daha sonra anlatırım sana bunları…</p>

  <p>Bazen beni ilk kez fark etmiş gibi gözlerini iyice açar, uzun süre, konuşmadan bakardı. Hiç hoşuma gitmezdi bu.</p>

  <p>Babamdan da, annemden de tek kelimeyle olsun söz etmedi bana.</p>

  <p>Bu sohbetlerimize ninemin de katıldığı olurdu; uzunca bir süre söze karışmadan bir köşede sessizce oturur, sonra birden nazik, içten bir sesle sorardı:</p>

  <p>— Hatırlar mısın baba, seninle Murom’a, kutsal yerleri ziyarete gitmiştik… Ne güzeldi, öyle değil mi? Hangi yıl olduğunu hatırlıyor musun?</p>

  <p>Dedem biraz düşünür, ayrıntılı bir yanıt verirdi:</p>

  <p>— Tam tarihini çıkaramıyorum; sanırım kolera salgınından önceydi, ormanda Olonetslileri yakaladıkları yıl…</p>

  <p>— Gerçekten de… ne korkutmuşlardı bizi!</p>

  <p>— Öyle, çok korkmuştuk.</p>

  <p>Olonets dediklerinin kim olduğunu sordum, niye ormanda yaşıyorlardı?</p>

  <p>İsteksizce yanıtladı sorumu:</p>

  <p>— Bildiğin köylü, bu Olonetsler… idamdan kaçıyorlardı, fabrikalarda çalıştırılmaktan…</p>

  <p>— Nasıl yakalıyorlardı onları?</p>

  <p>— Nasıl mı yakalıyorlardı? Çocukların kovalamaca oyununda olduğu gibi aynı: Biri kaçar, öbürü kovalar… ve bir yakaladılar mı kamçılarla dövüp, kırbaçlıyorlar… hatta burun deliklerini yırtar, cezalandırıldıkları belli olsun diye alınlarına damga basarlardı…</p>

  <p>— Niye?</p>

  <p>— Kim bilir? Bunlar karışık işler. Kaçan mı haklıdır, kovalayan mı, biz nereden bileceğiz?</p>

  <p>Az sonra ninem yeniden sorardı:</p>

  <p>— Hatırlar mısın, baba, hani, büyük yangından sonra…</p>

  <p>Her konuda kesinliği seven dedem sertçe sorardı:</p>

  <p>— Hangi büyük yangın?</p>

  <p>Geçmişe dalar, beni unuturlardı. Mırıl mırıl sesleri öyle uyumluydu ki, şarkı gibi gelirdi kulağıma: Hastalıklar, yangınlar, katledilen insanlar, dikkatsizlik yüzünden ölenler, kurnaz dolandırıcılar, İsa yolunda aklını yitirenler, öfkeli beyler üzerine hüzün dolu bir şarkı.</p>

  <p>— Ah, ah… neler görmedik, neler yaşamadık şu dünyada… –diye mırıldanırdı dedem, sonunda.</p>

  <p>— Ne yani, kötü müydü yaşamımız? –derdi Ninem-Varya’yı doğurduğum yılı hatırlasana: Ne harika bir ilkyazdı o öyle!…</p>

  <p>— 48 yılıydı, ordunun tam Macaristan seferine çıktığı yıl! Varvara’nın vaftiz babası Tihon, vaftizin ertesi günü apar topar savaşa gittiydi…</p>

  <p>— Ve bir daha da dönmedi, –diye içini çekti ninem.</p>

  <p>— Evet, dönmedi. Ve o yıldan sonra Tanrı’nın nimetleri oluktan akan su gibi evimize akmaya başladı. Ah, bir de Varvara…</p>

  <p>— Kapat şimdi bu konuyu!</p>

  <p>Dedem öfkelendi, kaşlarını çattı:</p>

  <p>— Niye kapatacakmışım! Hangisini alırsan al, çocuklarımız yüzümüzü hiç güldürmedi, yalan mı? Onca çalışıp didinmemiz hep boşa gitti! Biz güzel güzel bir sepeti dolduruyoruz sanıyorduk… sepet değil, iğreti bir elekmiş meğer Tanrı’nın elimize tutuşturduğu!…</p>

  <p>Dedem bir yanı yanmış gibi bağırıyor, hastalanmış gibi inleyerek, çocuklarına küfrederek, küçük pörsümüş yumruğunu tehdit eder gibi nineme göstererek odanın içinde koşturuyordu.</p>

  <p>— Onları hep sen böyle şımarttın cadı, hep onların tarafını tuttun!</p>

  <p>Üzüntüsü ve siniri gitgide ağlamaklı bir çığlığa dönüştü. Sonunda ikonaların bulunduğu köşeye sokularak diz çöktü, zayıf, kuru göğsünü yumruklamaya başladı.</p>

  <p>— Tanrım, ben başkalarından daha mı fazla günah işledim? Neden?</p>

  <p>Tüm vücudu titriyordu ve yaşlı gözleri gücenmişlik ve nefret duygusuyla parlıyordu.</p>

  <p>Ninem karanlıkta oturduğu yerde sessizce haç çıkarıyordu. Sonra usulca kalkıp dedemin yanına gitti, onu sakinleştirmeye çalıştı:</p>

  <p>— Neden kendini böyle harap ediyorsun? Yüce Tanrı ne yaptığını bilmez mi? Sanki başkalarının çocukları bizimkilerden daha mı iyi? Ah, baba, her yerde, herkesin başında aynı dertler yok mu? Aynı kavga gürültü, aynı didişme? Bir sen değilsin ki, bütün ana babalar günahlarını bizim gibi gözyaşlarıyla yıkıyorlar!</p>

  <p>Bu sözlerle bazen yatıştığı olurdu; sesini keser, yorgun, bitkin, yatağına devrilirdi; biz de ninemle usulca tavan arasındaki odamıza çekilirdik.</p>

  <p>Ama bir kez ninem yine sevecenlikle onu yatıştırmaya çalışıyordu ki, olduğu yerde hızla dönüp var gücüyle ninemin yüzüne bir yumruk indirdi. Ninem vuruşun şiddetinden sarsıldı, bir iki adım geriledi, elini dudaklarına götürdü, sonra kendini toparlayıp sakince ve sessizce:</p>

  <p>— Aptal! –dedi.</p>

  <p>Ve onun ayaklarının dibine kan tükürdü. Dedemse iki elini birden kaldırarak, titreyen bir sesle iki kere uluyormuş gibi bağırdı:</p>

  <p>— Defol! Yoksa öldürürüm seni!</p>

  <p>— Aptal! –dedi yeniden ninem ve kapıya yöneldi; dedem ardından atıldıysa da, o istifini bozmadan yürüyüp eşiği geçti ve kapıyı onun yüzüne kapadı.</p>

  <p>— İhtiyar cadı! –diye tısladı yüzü kor gibi yanan dedem, tutunduğu kapı sövesini tırmalayarak.</p>

  <p>Ocak çıkıntısında yarı ölü gibi oturuyor, gördüklerime inanamıyordum. Benim yanımda ilk kez vuruyordu nineme ve bu, insanın içini ezen, iğrenç bir durumdu, dedemin, asla kabullenemeyeceğim, yüreğimi parçalayan yeni bir özelliğini gözlerimin önüne sermişti. Dedem, kapının sövesine tutunmuş ayakta duruyordu; sanki külle kaplanmış gibi grileşiyor, kuruyordu. Birden odanın ortasına geldi, diz çöktü, ama dengesini yitirdi, öne doğru devrildi, eliyle yere tutundu… sonra birden doğruldu, göğsünü yumruklamaya başladı:</p>

  <p>— Tanrım! Tanrım! –diye bağırıyordu.</p>

  <p>Ocağın sıcak çinilerinden buzda kayar gibi kayarak aşağı indim, kendimi dışarı attım; ninem yukarıda, ağzını çalkalıyor, aşağı yukarı dolaşıyordu.</p>

  <p>— Acıyor mu?</p>

  <p>Gidip köşedeki pis su kovasına tükürdü, sakince karşılık verdi:</p>

  <p>— Önemli değil, dişlerim sağlam, yalnız dudağım yarıldı.</p>

  <p>— Niye vurdu sana?</p>

  <p>Pencereden dışarı bakarak cevap verdi:</p>

  <p>— Kızıyor, olup bitenlere katlanmak zor geliyor… ihtiyarladı artık… Hadi sen yat, düşünme bunları…</p>

  <p>Sormak istediğim bir şey daha vardı, ama onda hiç görmediğim bir şekilde sertçe tersledi beni:</p>

  <p>— Kime söylüyorum? Yat uyu demedim mi sana? Söz dinlemez çocuk!</p>

  <p>Pencerenin kenarına ilişti, alt dudağını diliyle yalayarak mendiline tükürüp duruyordu. Soyunurken bir yandan da onu izliyordum: Pencerenin mavi dörtgeninde, onun başının karaltısının hemen üzerinde yıldızların ışıltısı seçiliyordu. Dışarısı sessiz, sakin, odamız, karanlıktı.</p>

  <p>Yerime yatınca ninem yanıma geldi, usulca başımı okşayarak:</p>

  <p>— İyi geceler… –dedi.– Ben aşağıya, dedenin yanına bir ineyim… Sen, benim için üzülme, bir tanem, aslında benim de suçum var burada… Hadi uyu!</p>

  <p>Beni öptü, çıktı. Dehşetli bir keder kaplamıştı içimi; kocaman, yumuşak, sıcak yataktan kalkıp pencereye gittim, kederden taş kesilmiş bir halde, aşağıya, bomboş yola dalıp gittim.</p>
</body>
</html>