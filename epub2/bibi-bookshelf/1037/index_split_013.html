<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">“Akdeniz’de on altı binden fazla sığınmacı hayatını kaybetti.”</p>
	<p class="block_10">Televizyondan verilen bu haberleri, başka zamanlarda dinlemezlerdi ama şimdi hepsi göz kulak kesilmiş, ekrandaki genç kadın spikerin verdiği sayıları, yaptığı röportajları izliyorlardı. Eskiden göz ucuyla baktıkları haberlerde yayınlanan, şişme botlara tıklım tıklım doluşmuş yüzlerce sığınmacı görüntüleri şimdi canlarını yakıyordu. Çünkü onlardan biri yan odada uyumaktaydı. Anasının babasının ne olduğu ise belli değildi. Büyük bir olasılıkla boğulmuşlardı.</p>
	<p class="block_10">Programda konuşan Türk yetkililer Yunanistan’ı suçluyor, Yunan sahil güvenlik mensuplarının, şişme botları delerek batırdığını sonra da sığınmacıları ölüme terk ettiklerini söylüyorlardı. Yunan tarafı ise bunu iftira olarak niteliyor, Türkiye sığınmacıları durdurmuyor, Yunan kıyılarına gönderiyor diye iddia ediyordu. Beş Yunan adasında kırk bin sığınmacının barındığını anlatıyorlardı.</p>
	<p class="block_10">Daha sonra Birleşmiş Milletler yetkilisi konuştu, o kampların feci durumda olduğunu, çadırlardaki çocukların ayaklarını farelerin ısırdığını, kadınların yere çömelip kendi kendine doğurduğunu, tuvalet, duş imkânlarının bulunmadığını anlattı. Konuşmasına eşlik eden görüntüler de içler acısıydı. Mustafa’yla Mesude birbirlerine baktılar, ikisinin de aklından aynı düşünce geçiyordu: <i class="calibre1">İyi ki bu bebek o kamplarda değil. </i>Bu düşünce içlerini titretiyordu. Yemekten sonra kahvelerini içerken haberleri izleyen aile dehşete kapılmıştı. Selim, “On altı bin can gitmiş” diyordu. “Akıl alacak şey değil.” Melahat Hanım, örgüsünün üstünden bakarak, “Zavallıcıkların ne derdi olmalı ki kendilerini bu tehlikeye atıyorlar” dedi, “kim çoluğu çocuğuyla böyle bir ölüm yolculuğuna çıkar?”</p>
	<p class="block_10">Sakin, yumuşak bir adam olan Selim akşam bankadan eve geldiğinde misafirleri kibar bir “hoş geldiniz”le selamlamıştı. Saçları hafif dökülmüş, tombulca yüzlü, gözlüklü orta boylu bir adamdı. Yanakları pembeydi. Yumuşak sesi ve davranışları, terbiyeli nazik bir adam olduğunu ortaya koyuyordu. Ekrandaki program bin bir çileli görüntüyle devam ederken Melahat Hanım damadına gözüyle televizyonu kapat demek istedi, Filiz’i işaret etti. Selim, durumu anlayıp “Başka bir programa geçiyorum kusura bakmayın” diyerek kanalı değiştirdi.</p>
	<p class="block_11"> </p>
	<p class="block_10">Gece Mesude, “Selim iyi bir adam değil mi?” diye sordu. “Kibarmış, bu kadar olduğunu bilmiyordum.”</p>
	<p class="block_10">Yatak iki kişilikti ama dardı, üstelik bir yandan öbür yana dönünce gıcırdıyordu. Mustafa iki yastıkla yatıyordu, Mesude tek. Perde kapalı olmasına rağmen, apartmanın önündeki sokak lambası aydınlatıyordu odayı.</p>
	<p class="block_10">“Evet” dedi Mustafa. “Filiz’i istemeye geldiklerinde görmüştük, sonra nişanda, düğünde, ama pek konuşmamıştık. Sahiden iyi adammış.”</p>
	<p class="block_10">“Herhalde yardım edecek bize. Ben öyle anladım, ya sen?”</p>
	<p class="block_10">“Bana da öyle geldi. Anlayışlı davrandı.”</p>
	<p class="block_10">“Hem Filiz iyi ki o huysuzluğu yaptı.”</p>
	<p class="block_10">“Niye?”</p>
	<p class="block_10">“Sonra çok pişman oldu. Artık tekrar karşı çıkmaz.”</p>
	<p class="block_10">“İyi bari uyuyalım artık.”</p>
	<p class="block_10">Mesude dirseğinin üstünde doğruldu. “Bütün bunlara hiç gerek yoktu biliyorsun değil mi?” dedi. Sesinde sitem vardı.</p>
	<p class="block_10">“Niye?” diye sordu Mustafa.</p>
	<p class="block_10">“Kendi çocuğumuz olabilirdi, kimseye muhtaç olmazdık, ben doğuramam mı, gencim çok şükür. Ama sen olmaz dedin.”</p>
	<p class="block_10">Mustafa da doğruldu, “Bak” dedi, “Deniz’i doğururken az daha seni kaybetmiyor muyduk, doktor bir daha hamile kalma diye sıkı sıkı tembihlemedi mi seni?”</p>
	<p class="block_10">“Evet ama senin derdin ben değildim Mustafa. Deniz’in yerine kimseyi koyamam diyordun. Çocuk falan istemem ben diye söyleniyordun. Öyle değil miydi, asıl sebep bu değil miydi?”</p>
	<p class="block_10">“Öyle ama sonra fikrim değişti, bir çocuk sahibi olmakla ona kötülük yapacağımız fikri değişti.”</p>
	<p class="block_10">“Eeee, niye söylemedin bana o zaman. Niye her beraber olduğumuzda korundun?”</p>
	<p class="block_10">“Daha sonra da senin hastalığın aklıma takıldı. Seni kaybetmek istemedim.”</p>
	<p class="block_10">“Hastalık deme, hasta değilim ben.”</p>
	<p class="block_10">“Tamam, değilsin, hasta değilsin.”</p>
	<p class="block_10">“En az Filiz kadar kadınım ben de.”</p>
	<p class="block_10">“Tabii kadınsın ama doktor...”</p>
	<p class="block_10">“Doktor, tehlike olabilir dedi, mutlaka olur demedi. Rahim yapısı falan dedi. Başka doktora da gidebilirdik.”</p>
	<p class="block_10">Mustafa sustu. Mesude loş ışıkta yüzüne baktı. “Niye bir şey söylemiyorsun?” diye sordu.</p>
	<p class="block_10">“Kan” dedi Mustafa, “çok kan vardı.”</p>
	<p class="block_10">“Oldu geçti” dedi Mesude, “çocuğu kurtardık ya.”</p>
	<p class="block_6"> </p>
	<p class="block_5">Sonra kandan kurtarılmış ama sudan kurtarılamamış çocuğu düşündüklerini itiraf edemeden sustular. Söylenecek söz yoktu. Çocukları ölmüş ailelerin birbirinin yüzünde gördükleri acı tanıklığın çekingenliği aralarında asılı kaldı, onları uzaklaştırdı.</p>
	<p class="block_6"> </p>
	<p class="block_5">Bir süre sonra “Tamam” dedi Mustafa. “Artık olan oldu, bu bebeği ben arayıp bulmadım, ben aramadım. Allah gönderdi.”</p>
	<p class="block_10">“Balıkla” dedi Mesude.</p>
	<p class="block_10">“Balıkla” dedi Mustafa. “Peygamber gibi, Yunus peygamber.”</p>
	<p class="block_10">Mesude “Kim bilir anası nerededir şimdi?” dedi, “Ölü müdür, sağ mıdır kadın?”</p>
	<p class="block_10">“Hadi uyuyalım” dedi adam, karısına sarıldı. Kadın onu dudaklarından öptü, sevişmek istediğini belli etti, kısa, yoğun bir sevişme oldu, Mustafa yine geri çekti kendini. Mesude onu tutmaya çalıştı ama gücü yetmedi. Sonra kadın gücendi, sırtını dönüp yattı. Sessiz sessiz ağladı.</p>
	<p class="block_12" id="calibre_pb_13"> </p>
</body></html>
