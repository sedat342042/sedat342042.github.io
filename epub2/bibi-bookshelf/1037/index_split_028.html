<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Ertesi sabah Mustafa, Çiroz’u, Yusuf’u, Kekeç’i bir köşeye çekti. Birilerinin balık çiftliği olayını araştırdığını, eninde sonunda kendi köylerine de geleceklerini söyledi, “Aman dedi, ne olursa olsun beni karıştırmayın, benden hiç söz etmeyin, yoktum ben orada. Cezadan korktuğumdan değil, çok daha önemli bir sebepten, hayat memat meselesi diyeyim anlayın artık, o kadar önemli. Dün aldırmıyordum, ne olursa olsun diyordum ama bir şey oldu, bir şeyler değişti, mahvolurum, iyice anlıyor musunuz beni, mahvolurum.”</p>
	<p class="block_10">Arkadaşları, “Tamam ya Mustafa, nedir bu halin, aklın yine uçup gitmiş senin. Tamam söylemeyiz” diye yatıştırmaya çalıştılar.</p>
	<p class="block_10">“Yemin edin” diye tutturdu Mustafa. “Ölmüşlerinizin, çocuklarınızın üstüne yemin edin, Kuran’a el basın.”</p>
	<p class="block_10">Mustafa’nın titrediğini, yüzünün bir kararıp bir aydınlandığını gören Çiroz arkadaşlarına kaşıyla gözüyle uzaklaşın işareti yaptı. Gittiler.</p>
	<p class="block_10">Çiroz onu sakinleştirmeye çalıştı. “Gel şuraya oturup çay içelim” dedi, “ter içinde kalmışsın. Beni korkutuyorsun artık Mustafa.”</p>
	<p class="block_10">“Hayır” dedi Mustafa “hayır anlamıyorsun, ben eski ben değilim artık, görevim var, görevim var, beni ele verirseniz...”</p>
	<p class="block_10">“Sus be!” dedi Çiroz, “Kes artık, en yakın arkadaşına hakaret ettiğinin farkında mısın, ben ispiyoncu muyum ulan, bir tek senin mi şerefin var sanıyorsun, aklını başına topla yoksa suratını darmadağın ederim.”</p>
	<p class="block_10">Bu sert çıkış karşısında Mustafa sustu, Çiroz’un o çiroz haliyle onu dövebilmesi mümkün değildi ama gerçekten kızdığı zaman gözü dünyayı görmezdi.</p>
	<p class="block_10">Mustafa “Peki” dedi, “kusura bakma ama durum sahiden ciddi, ben artık eski ben değilim, bir şeyler değişti.”</p>
	<p class="block_10">“Ne değişti?” diye sordu Çiroz. “Aynı lafları tekrarlamayı bırak da adam gibi anlat ne oldu?”</p>
	<p class="block_10">“Mesude döndü” dedi, “eve döndü, bebek de geliyor.”</p>
	<p class="block_10">“Bebek mi?” Çiroz’un sesinde şaşkınlık vardı. Bir şey anlamamıştı ama merak etmişti. “Ne bebeği? Şu senin denizden getirdiğin göçmen bebek mi?”</p>
	<p class="block_10">“Tabii ya! Bizim bebek! Yeni Denizimiz. Zilha demiş ki, içinde bulunduğum şartlar nedeniyle bebeğime iyi bir bakım ve gelecek sağlayamam, demiş.”</p>
	<p class="block_10">Çiroz, yüzünde belirmeye başlayan bir sabırsızlık ifadesiyle “Zilha kim?” diye sordu. “Kime demiş öyle?”</p>
	<p class="block_10">“İşte annesi, o bebeğin annesi. Devlete demiş.” Mustafa yerinde duramıyordu, sevinçle devam etti: “Demiş ki, eğer kabul ederlerse demiş, Samir’i denizden kurtaran kişiye, bakan besleyen, sonra bana teslim eden aileye demiş, koruyucu aile olarak vermek istiyorum. Öyle demiş. Devlet görevlileri de gelip bunu Mesude’ye bildirmişler.”</p>
	<p class="block_10">Sürekli hareket etmek, koşmak geliyordu içinden. Hazır konu açılmışken arkadaşına duygularını daha ayrıntılı anlatmak istiyordu. Dün akşam kendisiyle konuşurken Mesude’nin, elindeki dosyayı, sanki bebek içindeymiş gibi sıkı sıkı göğsüne bastırışını, özenle tutuşunu anlatmak istiyordu. İçindeki duyguları Çiroz’a aktaramadığını hissediyordu. Ama yine de arkadaşının sevindiğini görebiliyordu. “Onu alabilmemiz için sabıka kaydımm olmaması lazım,” diye devam etti. “Geçen sefer zor kurtardım zaten, balık çiftliği işi ortaya çıkarsa bebeği vermezler, Mesude beni affetmez, hayatım yıkılır, mahvolurum.”</p>
	<p class="block_10">Çiroz onun omuzuna vurarak “Tamam be birader” dedi, “şunu adam gibi anlatsana, düşmanın mıyız biz senin, çok sevindim olan bitene, artık serserilik yapma, aklı başında davran. Balığa çıkmıyor musun?”</p>
	<p class="block_10">“Hayır” dedi Mustafa, “evrak işleri var, savcılıktan temiz kâğıdı, kayıt kuyut, öyle kolay değil.”</p>
	<p class="block_12" id="calibre_pb_28"> </p>
</body></html>
