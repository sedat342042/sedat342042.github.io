<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Bebek gözlerini ilk kez açtığında Mustafa ve Mesude, sanki tek bir bebek değil de bütün doğa çiçek açmış, badem ağaçları gelinlik giymiş, çiçeğe durmuş gibi tuhaf bir sevince kapıldılar. Yeni Deniz’in kara gözleri, kendi Denizlerinin ela gözlerine benzemiyordu ama bakışları onun gibi masumdu. Daha doğrusu dünyanın bütün bebekleri gibiydi.</p>
	<p class="block_10">Mesude sevinçle şaşkınlık arasında gidip geliyordu. Deniz’den sonra hiçbir çocuğu kucağıma alamam derken, kollarının arasındaki güzel bebek çıkıp gelivermişti. Onun kara gözlerine bakmaya, kıvrılan dudaklarının arasından bebekçe sesler çıkarmasına, bebek kokusuna, iki eli birbirini bulamadan havada sallamasına doyamıyordu. Deniz’e söylediği ninnileri yeni Deniz’e de söylemeye başlamıştı.</p>
	<p class="block_10">Mustafa’ya kalsa evden hiç ayrılmayacak, gece gündüz bebeği seyredecekti ama hem ekmek parası hem de elâlemi kuşkulandırmamak için her sabah gün doğumunda emektar kayığına atlayıp açılıyordu. Olay sonrası denize ilk kez çıkıp demirini attıktan, ağını serdikten sonra ayağa kalkıp, ellerini gökyüzüne açarak yüksek sesle “Sağol Allah’ım!” dedi “Çok sağol. İşlerine akıl sır ermez senin. Sağol.”</p>
	<p class="block_10">Mustafa’nın duaları da kendinceydi. Köyün hocaları kaç kere Allah’a sağol denmez, hamdolsun de, şükürler olsun de diye uyarmışlardı. Yine de Mustafa Allah’la kendi dilinde konuşmanın daha doğru olduğuna inanırdı. Deniz’i aldığı zaman Allah’a da küsmüş, yıllarca konuşmamış, çocukluğundan beri hiç kaçırmadığı bayram namazlarına bile gitmeyi bırakmıştı. “Alemde bunca kötü insan varken bula bula benim çocuğumu mu buldu alacak” diye kendi kendine söylenir ama ona doğrudan hitap etmezdi. Küsmüştü bir kere. Mesude “Allah’ın gücüne gider Mustafa, böyle yapma, günaha girme” dedikçe “Sus” derdi, “Masum çocuğumu aldı benim.” Mesude “Tövbe tövbe. Aklı<span lang="en">nı</span> kaçırdı bu adam, affet Allah’ım, ne dediğini bilmiyor” diye yana yakıla dualar ederdi.</p>
	<p class="block_11"> </p>
	<p class="block_10">Bir akşamüstü yorgun argın döndüğünde kızarmış balık ve anason kokusu almıştı sahili. Kendisi gibi balıktan dönen arkadaşları arada bir kumların üstünde rakı balık yaparlardı. Mustafa’nın huyunu bildikleri için onu çağırmak akıllarına bile gelmezdi. Bu yüzden Mustafa’nın onlara doğru yürüyüp bir hasır iskemle çekerek oturması hepsini hayrete düşürdü. Bir piknik tüpünün üstündeki tavada iskorpitler, izmaritler cızır cızır kızarıyordu. Kokuyu alan köyün kedileri çevrelerine ikinci bir halka yapmışlardı, yay gibi gerilmiş bedenleriyle fırsatını düşürüp bir balık kapmak için bekliyorlardı. Bu işe o kadar alışmışlardı ki daha ne oldu ne olacak derken kaşla göz arasında yıldırım gibi atılır balığı kapıverirlerdi, göremezdin bile. Hele bir sarman vardı ki kedi mi, cin mi, hayal mi anlaşılmazdı. Kimse başa çıkamazdı onun arsızlığıyla. Bu yüzden herkes teslim olmuştu kediye, ne isterse verilirdi. Zaten balıkçılar önce kedilerin payını verir, arkasından rahat rahat rakılarını yudumlarlardı. Kediler, nasıl olsa balık artıklarının da kendilerine kalacağını bildikleri için rahat dururlardı.</p>
	<p class="block_10">Ömer’in badi badi yürüyerek geldiğini gördüler. Çocuk geldi yanaklarını gösterdi, bu sefer iki yanağına basmıştı damgayı. Demek ki yine devlet görevlisi olduğunu hatırlamıştı. Kim verdiyse biri de sevabına düdük vermişti, çıkarıp çalıyordu.</p>
	<p class="block_10">“Yaramazlık etmeyin” dedi. “Hepinizi hapse atarım.” </p>
	<p class="block_10">Hep bir ağızdan “Etmeyiz Ömer komutan” dediler. </p>
	<p class="block_10">Ömer yine düdüğünü çaldı.</p>
	<p class="block_10">“Uslu durun, gözüm üstünüzde” diye onları iyice azarladıktan sonra düdüğünü öttüre öttüre uzaklaştı. Başkalarını haşlamaya gidiyordu.</p>
	<p class="block_10">Arkadaşı Çiroz, ince belli bir çay bardağı aldı, yarısına kadar rakı, üstüne su koydu, Mustafa’ya uzattı. İlk yudumu alırken “Geçmiş olsun” dedi ona, “geçmiş olsun, valla hepimiz denizi tarıyoruz artık, herkesin başına gelebilir. Sahil güvenlik yüzlerce ceset topluyor ama yine de yetişemiyor. Geçen gün yolum Kos’a düştü, marinaya yakın bir park var ya, yüzlerce göçmen birikmiş oraya. Bunlar ölmeyip de başaranlar. <span lang="en">Ö</span>ylecene açıkta bekleşiyorlar. Kamplara alıyorlarmış bunları. Oralarda da durum fenaymış. Allah korusun. Yine mis gibi memleketimizde oturuyoruz, şükredelim arkadaşlar. Azıcık aşım, kaygısız başım. Kim bilir ne dertleri var da ölümü göze alıyorlar? Kimileri bebeğiyle biniyor o botlara yahu.”</p>
	<p class="block_10">Kekeç Hüseyin ille de söze girecek ya, girmezse çatlar: “Eeee A-Ay-Ay-ylan be-be-beğ-i” diye çırpınırken... (herhalde Gümüşlük sahiline vuran, herkesin yüreğinin burkulduğu Aylan bebeği anlatacaktı), sabrı tükenen Aykut “Hani cesedi sahile vurmuştu” diye lafa girdi. Kekeç Hüseyin gücenik bir ifadeyle baktı ona, sonra başını sallayıp rakısından bir yudum aldı.</p>
	<p class="block_10">Mustafa’nın yüzünde arkadaşlarının yıllardır görmediği bir mutluluk vardı. O iştahsız adam çıtır çıtır balık yiyor, o yabani adam muhabbetle rakı içiyor, o somurtuk adam gülümsüyordu. Balıkçılar birbirlerine kaş göz ederek “Buna ne oldu yahu” diye sessizce soruyorlardı.</p>
	<p class="block_10">Lacivert derinliklerden gelen su kıyıya yaklaştıkça turkuaz rengi oluyor, kıyıyı yalarken iyice camgöbeğinden açık maviye, sonra beyaz köpüklere dönüşüyordu. Denizin o nazlı hallerinden biri yaşanıyordu bu akşam. Güneş Kalimnos’un arkasından süratle batıyordu. Balıkların kızartılması bitince yakın bahçelerden gelen yasemin, ıtır, taflan kokuları sarmıştı ortalığı. Ama sonra Mustafa’nın keyfini kaçıran bir şey oldu. Balıkçılar konuşmayı yine göçmenlere getirdiler, ilk kez kim açtı, kim başladı, sonra kim gerisini getirdi hatırlayamıyordu ama sahil güvenlik botunun denizden başka cesetler de çıkardığını anlattılar. Zaten duymuş olduğu bu haberi fazla ilgilenmeden dinledi. Sonra Kekeç, kelimeleri ağzından güçlükle çıkararak, üç kişinin de canlı kurtarıldığını söyledi. Arkadaşları gerisini tamamladılar. İki erkek bir kadınmış, bir adam kayalıklarda ölmek üzereyken bulunmuş, öteki kadınla erkek de denizde epeyce sürüklendikten sonra bir minik adada. Hepsi devlet hastanesine götürülmüş, hayati tehlikeleri varmış.</p>
	<p class="block_10">Mustafa geldiği gibi aniden kalkıp gitti. “Hadi arkadaşlar” dedi. “Bana müsaade.”</p>
	<p class="block_10">Bu kadarına da razı olan balıkçılar müsaade senin dediler ama elinde bir balık torbasıyla sallana sallana uzaklaşan adamın arkasından epey dedikodusunu yaptılar. Çiroz onlara uzun zamandır anlatıyor, Mustafa’nın bu halinin onlara tepeden bakmak olmadığını, kendi derdiyle baş başa kalmak istediğini söylüyordu. Şimdi biraz inanmışlardı, Mustafa’nın hallerine duydukları hafif kızgınlık ortadan kalkmıştı. Şimdi ne oldu da Mart babosunun yüzü güldü diyorlardı. Hangi dağda kurt öldü? Yine de bu kısa dostluk gösterisi rakıyla gevşemiş denizcilerde iyi bir izlenim bıraktı.</p>
	<p class="block_10">Mustafa gözleri merakla kendilerini süzen bebeği kucağına aldı, onu hafif hafif sallarken karısına olup biteni anlattı. Oysa kadın yıllardan sonra ilk kez Mustafa eve biraz geç, biraz da çakırkeyif geldi diye sevinmiş, <i class="calibre1">ağzını bıçaklar açmayan adam nihayet normal hayata dönüyor</i> diye içinden şükretmişti. Herkesin kocası öyle yapardı, erkek erkeğe içerdi, sohbet ederdi, sadece kendisininki insan içine çıkmaz, kukumav gibi evde otururdu. Kadın kocasını dinledi ama onun kaygılarına katılmadı.</p>
	<p class="block_10">“Kurtuldularsa ne iyi” dedi, “ne diyecekler ki; soran olursa bir de bebek vardı derler olsa olsa; koca denizde onca kişi kaybolmuşken bebek nasıl yaşar, onu da kayıp listesine yazarlar, sen bunu düşünüp canını sıkma.” Mesude bu habere pek aldırmadı, ama en başından beri duyduğu kaygı devam ediyordu. “Asıl bebeği ne yapacağız onu düşün” dedi. “Ya da hiç düşünme götürüp verelim devlete. Şu avuç içi kadar yerde nasıl bir bebek büyütebiliriz, nasıl saklayabiliriz, yarın öbür gün herkes duyar.”</p>
	<p class="block_10">Mustafa her zaman aklı başında birisi olarak gördüğü, sözüne değer verdiği kadının bu sözlerini de “haklısın” diye yanıtladı. “Saklı gizli çocuk büyütülmez, düşünüp taşınıp bir çözüm bulacağım. Merak etme.”</p>
	<p class="block_11"> </p>
	<p class="block_10">O gece Mustafa karısının yanına yıllardır hissetmediği bir duyguyla yattı, onu soydu, bir zamanlar hayatının temel amacı, yaşamasını sağlayan sarhoş edici bir iksir gibi algıladığı ama neredeyse unutmaya başladığı o taze tenle eskisi gibi sevişti. Kadın biraz şaşkınlık, biraz da otuz yaşındaki bedeninin dizginleyemediği dişi tutkusuyla, erkeğin hasret kaldığı kokusunu içine çekti. Yıllar sonra ilk kez suçluluk hissetmeden hareket ediyor, kocasının dokunuşlarına rahatça karşılık veriyordu.</p>
	<p class="block_10">Sonra konuşmadan yan yana yattılar, konuşacak bir şey yoktu, bebek Deniz’in beşiğinde uyuyordu, kadınla erkek birbirine değen çıplak bedenlerin verdiği güven duygusuyla yatıyorlardı, sessiz ve uyanık. Bebekten küçük bir ses geldi, ağlamayla iç çekme arası, belli belirsiz. Mesude kalktı, bebeği kucağına alarak mutfağa gitti. Geri döndüğünde Mustafa istedi bebeği, kucağına aldı, biberonla besledi, güçlenmiş dudakların biberonu iştahla emişini izledi. Bebeği kaldırıp boynundan kokladı.</p>
	<p class="block_10">Mesude, “Bu kadar bağlanma Mustafa” dedi, “çocuğu elinden alırlarsa çok üzülürsün, dur bakalım.” Sonra, yarın iki arkadaşının çaya geleceğini söyledi. Ne yapacağını bilmiyordu, gelmeyin dese olmazdı, gelseler bebek ne olacaktı, hadi diyelim yatak odasına sakladı, ağlarsa nasıl açıklayacaktı durumu? Sonunda “Mustafam bu iş olmayacak” dedi, “biliyorum çok canın yanacak ama yarın bu bebeği götür jandarmaya ver, önce denize açıl sonra bu sefer de bebek buldum diye götür ver. Yoksa hem çocuk gidecek elimizden, hem de başımız büyük belaya girecek.”</p>
	<p class="block_10">Mustafa sesini çıkarmadı ama içinden, <i class="calibre1">olmaz öyle şey </i>diye geçiriyordu. “Bir yol bulacağım, bulmam gerekiyor.”</p>
	<p class="block_10">Ertesi gün balıktan erken döndü. Yatak odasında bebekle oturdu, yanına yattı, göğsünde uyuttu, biberonla besledi, altını değiştirdi. Akşamüstü çaya gelen misafirler onu görmediler. Yalnız bir kere bebeğin daaaaa der gibi sesi duyuldu. Mustafa hemen biberonu dayadı ağzına. Oturma odasındakiler de duymuştu. Mesude gülerek, “Kedi” dedi, “yaralanmış, bacağını sarıverdim sevabına, içerde.” Arkadaşı şaşırdı. “Aaaa, nasıl kediymiş bu, aynen bebek sesi çıkarıyor vallahi.” Sonra hep birlikte, “öyledir” dediler, kedilerin bebek sesi çıkardığım söylediler.</p>
	<p class="block_10">O gün öylece atlatıldı. Ama ertesi gün Mustafa balıktayken kapı güm güm çalındı. Bebeği saklayıp kapıyı açan Mesude jandarmaları görünce bayılacak gibi oldu. “Mustafa evde mi” diye sordular, “hayır balıkta” dedi. Jandarmalar üstelemedi, zaten bu saatte evde olmayacağını biliyorlardı. Bir celp kâğıdı verdiler, Mesude’ye imzalattılar. “En kısa zamanda gelsin” dediler, “ifadesinde eksik var.”</p>
	<p class="block_12" id="calibre_pb_7"> </p>
</body></html>
