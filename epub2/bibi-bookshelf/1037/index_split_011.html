<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Mesude hafif buruk bir şekilde kocasına “Hoşgeldin” dedi, balıkları alıp mutfağa gitti.</p>
	<p class="block_10">Raziye Hanım, “Allah bağışlasın pek güzel bebek ama ne yapacağız bunu, büyüyüp gidecek, hastalığı var sağlığı var, okulu var. Mustafa” dedi, “nasıl saklanır?”</p>
	<p class="block_10">“Haklısın anne” dedi Mustafa yumuşak bir sesle, “balık getirdim, akşam kal da konuşalım, bizim de aklımız karıştı. Ama izin verirsen bi kadeh...”</p>
	<p class="block_10">Kadın gülümsedi. Mustafa’yı severdi ama dinine bağlı olduğu için rakı içmesinden hoşlanmazdı; en azından kendi yanında. Ne var ki o akşam özeldi, Mustafa’nın ne kadar bunalmış olduğunun farkındaydı, sesini çıkarmadı. Terasta, asmanın altındaki küçük kare masaya oturdular. Gündüzün boğucu sıcağı hafiflemiş, yerini denizden gelen meltemle ferahlayan taze bir havaya bırakmıştı. Yasemin kokusu tenlerine yapışıyordu neredeyse. Mesude’nin kendine özgü bir balık kızartma yöntemi vardı, iki ayrı tavada yağ kızdırır, birinde yarı kızarttığı balıkları hemen öteki tavaya alırdı ve bir gram yağ çektirmezdi. Bu sefer de öyle yaptı. Aslan balığının beyaz sıkı eti çok lezzetliydi.</p>
	<p class="block_10">Mustafa Mesude’ye gönlünü almak ister gibi tatlı tatlı baktı, genç kadın pek oralı olmadı. Mustafa, “Eline sağlık Mesude” diyerek çay bardağında beyazlamış soğuk rakıyı kaldırdı, kaynanası başını çevirdi öte tarafa. “Tövbe estağfurullah” gibi bir şeyler mırıldandı.</p>
	<p class="block_10">Alacakaranlık terasta Mustafa, “Hey Allah’ım sen nelere kadirsin” dedi. “Şu balık Kızıldeniz’den kalkıp Ege’ye geliyor, oradan da bizim sofraya. Kısmet işte, kısmetten öte yol yok. Allah öyle yazdı ki buralara kadar gelmiş.” İki kadın da Mustafa’nın sözü nereye getirmek istediğini anladılar, yine de Raziye Hanım, “Oğlum rakılı ağzınla Allah Allah deyip durma, çarpılacaksın” diye payladı onu.</p>
	<p class="block_10">Sonra, “Bak Mustafa” dedi, “oğlana benim de kanım kaynadı, masum bir yavru, biz de göçmeniz, dedelerimiz ta Girit’ten kalkıp geldi buralara, bize gâvur dediler, muhacir dediler, içlerine almadılar ama dayandık, halden anlamaz değiliz çok şükür, keşke bir çaresi olsa da masuma baksak, yetiştirsek, büyütsek, o da bir can ama çare yok. Hükümet hapse atar hepimizi valla.”</p>
	<p class="block_10">Mesude sitemli bir sesle “Ben de söylüyorum ama anlatamıyorum anne” dedi.</p>
	<p class="block_10">Mustafa, “Yerden göğe kadar haklısınız” dedi onlara, “hiç sözüm yok, ben de hükümete verelim gitsin diyorum, sonra da masum masum uyuyuşuna, süte yapışmasına bakıyorum içim sızlıyor, yetimhaneye yollarlar bunu be anne, kim bilir başına neler gelir?”</p>
	<p class="block_10">Bir süre sessizce oturdular. Üçü de düşünceliydi. Sonra Mustafa günlerdir içini kemiren, <i class="calibre1">acaba olur mu</i> diye düşündüğü planını anlatma vaktinin geldiğine karar verdi.</p>
	<p class="block_10">“Ya,” dedi, “benim aklıma bir şey geliyor. Biliyorsunuz bizim Filiz hamile, doğurdu doğuracak.”</p>
	<p class="block_10">Mesude merakla baktı adamın yüzüne. “Eee” dedi, “Filiz kendi çocuğunu doğuracak hayırlısıyla, bununla ne ilgisi var?”</p>
	<p class="block_11"> </p>
	<p class="block_10">Mustafa’nın kız kardeşi Filiz Nazilli’de gün sayıyordu. Anneleri de kızının başında olsun diye oraya gitmişti zaten. Mustafa’nın kaç gündür kafasında evirip çevirdiği plan da buna dayanıyordu işte. Bebeği alıp Nazilli’ye giderler, bir süre kalırlar, sonra kucaklarında bebekle geri döner, Filiz’in ikiz doğurduğunu, bir bebeği de yetiştirmeleri için kendilerine verdiğini anlatırlardı. Ne de olsa çocuklarını kaybetmişlerdi ya. Bütün ailenin içi parçalanıyordu bu duruma. Hem böylece çocuğun esmerliğinin şüphe uyandırmasını da önlemiş olurlardı. Nazilli’de görev yapan banka memuru enişte de çok esmer değildi ama burada kimsenin pek tanıdığı yoktu onu. <i class="calibre1">Babasına çekmiş işte, ne yapalım esmer de insan kumral da </i>diyebilirlerdi, <i class="calibre1">hem kaşı gözü de pek güzel maşallah.</i> Bu durumda komşuların <i class="calibre1">Allah bahtını güzel etsin</i> demekten başka bir çaresi kalmıyordu.</p>
	<p class="block_10">Mesude’yle annesi Mustafa’yı hayretle dinlediler, o anlattıkça kafalarını sallayıp, <i class="calibre1">olmaz öyle şey</i> der gibi kaşlarını kaldırdılar ama Mustafa öyle inançlı konuştu, öyle yalvardı yakardı ki sonunda <i class="calibre1">acaba olur mu</i> diye düşünmeye başladılar. Evet sahiden, Nazilli’yle kimsenin ilişkisi yoktu, ne olup bittiğini bilmezlerdi, enişteyi de kahvenin önündeki alanda yapılan düğünün dışında kimse görmemişti, tanımazlardı, Filiz, <i class="calibre1">evet ikiz doğurdum birini de abime verdim</i> demeye razı olursa mesele kalmazdı. Hastane işleri nasıl olur bilmiyordu ama belki Deniz’i de bu şekilde nüfusa kaydettirebilirdi. O zaman bütün dertler biterdi işte. Nazilli’de bir ay kalırlarsa bebeğin birkaç hafta büyük olması da sorun yaratmazdı. Mustafa, günler geceler boyu bu planı düşündüğü için her şeyi inceden inceye hesaplamıştı. O akşam iki kadını ikna etmek için dil döküp duruyordu.</p>
	<p class="block_10">Raziye Hanım onu dinledi, dinledi, sonra “İyi peki evladım ama bu işe kız kardeşin ne diyecek, daha da önemlisi enişten ne diyecek?” dedi. Mustafa’nın korktuğu soru da buydu işte. Filiz’in ne göçmen bulunduğundan haberi vardı, ne de bebekten. Hadi diyelim abisini çok sevdiği için razı oldu, peki enişteyi nasıl ikna edeceklerdi, ne de olsa elin adamıydı. Nüfusuna bir çocuk almaya hiçbir mecburiyeti yoktu ki. Mustafa o işte de Filiz’e güvenmek istiyordu: <i class="calibre1">Bütün iş Filiz’de bitiyor, bacım kırmaz beni, bugüne kadar hiç kırdı mı ki, en çok beni sever zaten o.</i></p>
	<p class="block_10">Mustafa bir de anneleri Melahat Hanım’a güveniyordu. Filiz annesine çok bağlıydı, evli barklı kadın olmasına rağmen annesinin dizinin dibinden ayrılmazdı. Melahat Hanım da kızından ayrılamıyordu. Zaten bu yüzden aylardır Nazilli’de kızı ve damadıyla birlikteydi. Oğlunun isteğini geri çevirmezdi herhalde. Kaynanası, “Eh ne diyeyim Mustafa, sen kararını vermişsin zaten, hakkınızda hayırlısı olsun” diyerek gittikten sonra Mesude ile, nasıl yola çıkacaklarını konuştular. Bebeği kucaklarına alıp minibüse ya da belediye otobüsüne binip kasabaya, oradan da Nazilli’den geçen şehirlerarası otobüse binmeleri gerekiyordu ama bunu yapamazlardı. Hadi şehirlerarası otobüs neyse de buralarda herkes tanıdıktı, bebekle minibüse binemezlerdi.</p>
	<p class="block_11"> </p>
	<p class="block_10">Köye gece çöküyordu, turistler bile ortalıktan çekiliyordu yavaş yavaş. Deniz durgundu.</p>
	<p class="block_10">Balıkçı, beklenmedik durumlar için bir torba içinde yüklüğe sakladığı kara gün akçası<span lang="en">nı</span> aldı, cebine koydu. Hepsini bu yolculuğa harcayacaktı, nerden baksan bir süre geliri olmayacaktı artık. Lokantalarda, büyük balıkların el yakan fiyatlarını görüp de balıkçıların çok para kazandığını düşünenler yanılıyordu. Balıkçılar mazot, ağ, boya derken gün kazanıp gün yiyen emekçilerdi.</p>
	<p class="block_10">Mesude bebeği giydirdi, kendileri için de bir bavul hazırladı. Bebeği yayvan sepete yatırıp üstünü örttüler, Mustafa valizi aldı. Sabaha karşı toprak yoldan yokuş aşağı inerken hiç kimseye rastlamadılar. Balıkçı barınağı da boştu. Mustafa, Mesude’yle bebeği kayığa bindirdi, halatları çözerek kendisi de atladı, sonra şamandıradan çözdü, motoru çalıştırmadı, küreklere asılıp kıyıdan ayrıldı. Kimse fark etmeden sakin denizde kayarak uzaklaştılar. Denizin üstünde ferahlatıcı bir serinlik vardı, karanlık gecede yıldızlar, sihirli mücevherler gibi parıldıyordu.</p>
	<p class="block_10">Arkadaşları ertesi gün kayığı sahilde ya da denizde görmezlerse kuşkulanır, sahil güvenliğe haber verirlerdi. Bu yüzden bir iki saat sonra Mustafa, Yusuf’a bir mesaj atacak, kız kardeşinin doğumu için Nazilli’ye gitmeleri gerektiğini söyleyecekti. Kayık için de bir bahane uydururdu elbette. Suya sessizce girip çıkan küreklerle epey açıldıktan sonra Mustafa motoru çalıştırdı. Avucunun içi gibi bildiği karanlık sularda süratle yol almaya başladı. Kayığı kasabaya çok yakın bir barınakta arkadaşı Süleyman’a bırakacaktı.</p>
	<p class="block_10">Her şey düşündüğü gibi gitti. Kasabayı geçip tenha bir koydaki küçük balıkçı barınağına vardılar. Henüz hiç kimse yoktu ortalıkta. Mustafa kayığı, arkadaşı Süleyman’ın Denizkızı adlı mavi-kırmızı balıkçı motoruna bağladı, sonra ona bir mesaj attı. <i class="calibre1">Kusura bakma kardeş, bir işim çıktı buralarda, kayık bir süre sende kalsın.</i> Kasabaya doğru yürüdüler, şafak sökerken otogara geldiler. Mustafa, Denizli otobüsüne iki bilet aldı, Nazilli’de ineceklerini söyledi. Sonra otogardaki beyaz plastik sandalyelere oturdular. Mustafa fırından taze çıkmış iki simit aldı, çaycı çocuk da yeni demlenmiş çay getirdi. Simit el yakıyordu, çıtır çıtırdı. Karıkocanın biraz keyfi yerine geldi, ikişer bardak çay da kendilerine gelmelerine yardımcı oldu. Mesude orada plastik sandalyeye yatırdığı bebeğin altını değiştirdi, karnını doyurdu. Yorgun, uykusuz karıkoca hafifçe kestirerek otobüs saatini beklemeye başladılar.</p>
	<p class="block_10">Buraya kadar her şey iyi gitmişti çok şükür. Balıkçı garip bir biçimde hem huzurlu hem tedirgindi. Arada bir güneş yanığı ince kemikli yüzünde, içinde çeşitli renklerin karıştığı çakır gözlerinde belli belirsiz bir gülümseme ışıyor, sonra aniden ciddileşiyordu. Sanki bir gölge vurup geçiyordu yüzüne. Bebek kucağında, Mesude omuzunda uyuyordu. İkisi de sakindi.</p>
	<p class="block_10">Sabah kalabalığı artmaya başladı. Önce esnaflar çıktı ortaya, sonra mobiletli yerliler, otobüs yolcuları, özel arabalarıyla bir yerlere gidenler. Bakkallar, manavlar, balıkçılar, turistik eşya dükkânları, döviz büroları açılıyor, kasabanın normal hayatı başlıyordu. Yabancı turistler öğleden önce çıkmazlardı, ancak ayılıyorlardı herhalde. Güneş yükseldikçe o korkunç sıcak kendini duyurmaya başlıyor, adeta, <i class="calibre1">hazırlık yapın geliyorum</i> diyordu. O sırada “Denizli yolcuları otobüsünüz kalkmak üzeredir” anonsu duyuldu, ilk olarak balıkçı ve ailesi bindi, en öndeydi yerleri. Güneş gözlüklü, kısa kollu beyaz gömleğinin omuzlarında apolet olan şoförün sağ yanındalardı. Yarı yarıya doluydu otobüs. Neyse ki tanıdık kimse çıkmamıştı.</p>
	<p class="block_10">Yola çıktıktan sonra Mustafa yer değiştirmek için muavinden izin istedi. “Yol boyunca güneş olacak burası” dedi. Genç çocuk “Tamam” dedi, “istediğiniz yere oturun.” Sol tarafa gölgeye geçtiler. Uyuklaya uyuklaya Nazilli’ye nasıl vardıklarını anlamadılar bile. Bir ara Mustafa uyandı, kucağındaki bebeğe, onun masumiyetle kıvrılmış minik dudaklarına baktı baktı, <i class="calibre1">hayır hayır, ne olursa olsun vermeyeceğim</i> diye geçirdi içinden. Baba yunusun hediyesiydi bu bebek. <i class="calibre1">Keşke insanlar da yunuslar kadar iyi olsaydı.</i></p>
	<p class="block_10">Nazilli küçük yerdi, deniz kıyısında turistik bir kasaba olmadığı için kendi ilçeleri kadar büyümemişti, sakin bir hayat vardı. Evi kolay buldular.</p>
	<p class="block_12" id="calibre_pb_11"> </p>
</body></html>
