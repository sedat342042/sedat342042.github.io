<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Mustafa o rüzgârsız, yaprak kıpırdamayan geceyi, asmanın altında yumruk mezesiyle rakı içerek geçirdi. Çay bardağı dolup dolup boşalıyordu. Aç karnına o kadar rakı balıkçıyı iyice çarptı. Bir çözüm bulmaya çalışıyor bulamıyordu. Bir ara kayınvalidesinin evine gidip kapıya dayansa ne olur diye düşündü, hatta bu işe niyetlendi. Ne var ki Mesude’nin öfkeden kasılmış yüzü gözlerinin önüne gelince cesareti kırıldı. <i class="calibre1">Herhalde bitti artık</i> diyordu, Mesude’nin çok sabırlı olduğunu ama kafası kızınca her şeyi göze alabildiğini biliyordu. Ve bu sefer zıvanadan çıkmıştı.</p>
	<p class="block_10">Sabaha karşı, tan yerleri ışımadan, deniz ağarmaya başladığında toprak yoldan balıkçı barınağına inerken iki yana sallanıyordu, hatta kayığa binerken sendeledi, suya düşecek gibi oldu. Hayatında ilk kez oluyordu bu. O gün iyice uzaklara gitti. Derken hafif rüzgâr denizi uyandırdı, dalgalar sahile vurmaya başladı. Sanki deniz sabah uyuşukluğunu üzerinden atarak geriniyordu. Mustafa serdiği ağı çekerken yırtıklar görür görmez çıldırır gibi oldu. O adi balon balıkları ağları yine parçalamıştı. Çok kalın ağlar olmazsa kuvvetli çenesi, keskin dişleriyle paralayıp çıkıyordu menhus hayvan. Kayığı iki yana sallayarak ayağa kalktı, denize doğru “Balon balığı mısın nesin, Allah belanı versin. Balon gibi patla inşallah” diye haykırdı.</p>
	<p class="block_10">Bilmedikleri denizlerden Allah’ın bir gazabı gibi gelen bu canavar sürüsü ekmekleriyle oynuyordu artık. Mengene gibi çenesinde bir alt bir üst diş vardı. Bu iki dişle misinaları koparıyor, ağları parçalıyor, önüne gelen balığı yutuyor, hayatı balıkçılara zehrediyordu. Mustafa henüz kalın ağlardan alamamıştı, parakete misinalarını da oltanın ucundan koparıp gidiyorlardı. Bir bakıyordu ki yüzlerce parakete misinası suda salınıp duruyor. Ka<span lang="en">lın</span> ağ da alacaktı tabii, son günlerin karışıklığı içinde fırsat bulamamıştı ama Allah razı olsun Kekeç’in verdiği çelik misinaları yanına almıştı. Tenekeleri bile parçalayan o korkunç çeneye çelikten başka bir şey dayanmıyordu. Hatta çok irileri çelik oltayı bile koparıyordu.</p>
	<p class="block_10">Mustafa bir gün tuttuğu bir balon balığını eline alıp incelemiş, dokunduğu anda balığın üst kısmının bir balon gibi şiştiğini, yüzünün de giderek timsaha benzediğini görüp ürkmüştü. Bu arada o koca iki diş neredeyse parmağını koparıyordu. Mustafa çelik misinaları, kancalara yem takarak saldı denize. Durmadan çekmeye başladı, deniz bu canavarlarla kaynıyordu. Mustafa çektiği her balon balığını sandalın içine atıyor, havasızlıktan ölmesine fırsat tanımadan sopayla vura vura öldürüyordu. Balığın beşine onuna birden vuruyor, onların balonlaşmış gövdelerinin patlamasından, safra gibi bir şeylerin çıkmasından, iç organlarının yayılmasından müthiş zevk alıyordu. Her vuruşta sövüyordu balıklara. Sandalın tabanı kan içinde kalmıştı. Mustafa vurdukça kanlar ellerine, boynuna, yüzüne sıçrıyordu. Sonra delice bir enerjiyle tekrar tekrar balık çekiyor, her balığı sandalın dibindeki kan, et, pul, bağırsak peltesinin içine atıyor, haykıra haykıra onları eziyor da eziyordu. Hayatı boyunca hiç tatmadığı bir şiddet zevki karanlık bir su gibi yükseliyordu içinde. Şiddetin şiddeti yükselttiği bir sarmalın içine düşmüştü.</p>
	<p class="block_10">Kim bilir ne kadar devam etti bu katliam. Sonra birden yakınından seslenen bir ses duydu.</p>
	<p class="block_10">“Mustafa, Mustafa, heyyyy, ne oldu sana?” diye soruyordu ses. Güçlükle kendine gelerek başını kaldırdı, arkadaşı Çiroz’u seçebildi. Dizlerine kadar balık ezmesi içindeydi, yüzü gözü kan kesilmişti. Çiroz “Of of” dedi, “ne oluyor Mustafa? Herkes seni merak ediyor, kayıklardan gördük, haline inanamadık.”</p>
	<p class="block_10">“Sana ne” diye bağırdı Mustafa, “sana ne oluyor, rahat bırak beni, defol git.”</p>
	<p class="block_10">Çiroz, “Mustafa kardeşim” dedi, “halin hal değil, bak diğer arkadaşlar da geliyor.” Mustafa o sırada yaklaşan motor sesleri duydu, diğer kayıkçılar neredeyse yanlarına varıyordu. Çiroz, “Bırakmayız seni” dedi, “adam ol, söz dinle, benim sandala gel, zaten hepimize karşı koyamazsın.”</p>
	<p class="block_10">Mustafa’nın üzerine büyük bir halsizlik çöktü o anda. İki kolu iki yanına düştü. Bıraksan o pelteye kayıp yıkılacakmış gibi duruyordu. Sandalı yaklaştıran Çiroz çelimsiz gövdesiyle, bir ayağını onun sandalına atarak Mustafa’yı kolundan tuttu ve yanına aldı, oturttu. Motoru çalıştırıp ayrıldı oradan, nasıl olsa arkadaşları boş sandalı kıyıya getirirlerdi. Onlara tamam işareti yaptı. Mustafa kıçta oturmuş, gözlerini yere dikmiş öylece duruyordu. Yusuf ona bidonla su uzattı. “Yüzünü yıka birader” dedi, “bu halde kimse görmesin seni, hem bu balık zehirli değil mi?”</p>
	<p class="block_10">Mustafa hiçbir şey söylemeden, onun sözünü dinledi, bidonu aldı, yüzünü yıkadı, kan revan içindeki yüzü gözü biraz temizlendi, ondan sonra da dondu kaldı. Ne bir ses ne bir nefes. Taş kesilmişti. Köye varınca Çiroz, milletin meraklı bakışları arasında Mustafa’yı sürükler gibi evine götürdü. Niyeti ona bir şeyler yedirip kendine gelmesini sağlamaktı. Buna fırsat kalmadan Mustafa’nın kendisini yatağa attığını ve derin bir uykuya daldığını gördü. Üstünü örtüp gitti. Mesude’yi boşuna evde aramadı, çünkü köydeki herkes çiftin arasının açıldığını, kadının anasının evine gittiğini öğrenmişti.</p>
	<p class="block_12" id="calibre_pb_18"> </p>
</body></html>
