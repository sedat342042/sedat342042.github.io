<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Yeşil yosun, beyaz bulut, beyaz martı, mora çalan ıslak kayalar, karşıdaki mor dağlar, çıplak adalar... Henüz derin uykusundan uyanmamış denizde bir eli yekede, öteki elindeki cigarasından derin nefesler çekerek, artık kendi tapulu malı gibi gördüğü, diğer balıkçıların da sessiz bir anlaşmayla bunu kabul etmiş göründüğü sözüm ona gizli taşma kayarak gidiyordu ki, denizin her halini bilen gözleri, uzakta bir cisim gördü. Yüzen bir insan dese değildi çünkü çok açılmıştı; <i class="calibre1">kimse yüzmez bu kadar açıkta</i> diye düşündü, dümeni o cisme doğru kırdı, hızı biraz artırdı. Bazen şileplerden ağaç kütükleri düşerdi denize. Otomatiğe bağlamış motoryat kaptanları eğer dikkat etmezse, hele de gece karanlığıysa kütüğe bodoslama dalar ve <i class="calibre1">Allah korusun</i> batardı bile. Bu cisim de bir kütükse, gelen geçene zarar verebilirdi.</p>
	<p class="block_10">Hızlı motoruyla yaklaştıkça bunun kütük olmadığını anladı. İnsana benziyordu, yüzü suyun içindeydi, suyun hareketiyle sallanıp duruyordu. Birkaç metre daha yaklaşınca hiçbir kuşkusu kalmadı. Evet, bir kadındı bu. Koyu renk uzun saçları dalgalarla yayılan bir kadın, üstünde siyah bir elbise vardı, yüzü suyun içinde, iki kolu iki yanına açılmış, belli ki boğulmuş. Mustafa sandalı dikkatlice yanaştırdı, eliyle kadının omzundan tuttu, çevirdi. Yanılmamıştı, boğulmuş, yüzü hafifçe şişmiş ve morarmış esmer, genç bir kadındı bu. Mustafa büyük bir şaşkınlık içindeydi. Kimdi bu kadın, niye açık denizdeydi, bir gemiden mi düşmüştü acaba? Derken dün gece ortalığı birbirine katan fırtınayı hatırladı. Yunan adalarına geçmeye çalışırken sık sık alabora olan şişme botlardaki göçmenlerden biri olmalıydı. Kim bilir nerede batmıştı tekne, fırtına buralara kadar sürüklemiş olmalıydı. Zaten Kos, Kalimnos, Leros şuracıktaydı.</p>
	<p class="block_10">Kadını ne yapacağını düşündü. Orada öylece bırakamazdı mezarsız kalan oğlu gibi. İnsanlar ölünce toprağa gömülmeliydi, herkesin hakkıydı bu ama son zamanlarda haberlerde binlerce göçmenin mezarsız kaldığını, denizde yitip gittiğini okuyorlardı. En azından bu kadını mezarsız bırakmamalıydı. Pek kullanmadığı, acil durumlar için taşıdığı eski moda cep telefonunu çıkardı, baktı ki sinyal yok. Oralarda çekmiyordu. Kadını sandala almak zordu ama ufak tefek olduğu için bunu denemeye karar verdi. Yakınlarda bir kayalık, bir ada yoktu ki kadını bıraksın da dönüp sahil güvenliğe haber versin.</p>
	<p class="block_10">Sandaldan eğildi, kadını kollarının altından kavradı, çekmeye başladı. Ufak tefekti ama yine de suyla ağırlaşmış ölü gövde zor çekiliyordu. Uğraşa uğraşa, sarıldığı kadını yarı beline kadar sandala çekmeyi başardı, uzun ıslak saçlar yüzüne dolanıyordu. Üst tarafını sandala alınca kadını çekmek daha kolay oldu. Kadının başı livarın orada yana düşmüş, zayıf gövdesi sandalın tabanına kıvrılmıştı. Sandalda öylece yatarken daha da genç göründü gözüne, yirmili yaşlarında olmalıydı. İnce parmaklarına kadar her yeri morarmıştı. Mustafa alver eden yüreğini sakinleştirmek için cigaradan medet umdu. Ellerini kurulayıp bir cigara yaktı, dumanı efkârlı efkârlı içine çekerken yekeyi köye doğru kırdı. Bugün balık tutacak hali kalmamıştı zaten.</p>
	<p class="block_10">Dönüş yolunda kadının yüzüne bakıp durdu, nereli olduğunu anlamaya çalıştı. Suriye, Pakistan, Afganistan gibi yerlerden olmalıydı. Sonra, ölmüş olsa bile kadına öyle bakmanın günah olduğunu düşünüp, brandayı üstüne örttü. O bununla uğraşırken yekeyi bırakmıştı ama başını kaldırır kaldırmaz bir başka gövdeye çarpmak üzere olduğunu gördü, dümeni sert bir hareketle sağa kırdı. Sonra döndürüp yavaşça geldi. Bir insan daha vardı denizde. Bir erkek, kayığın yarattığı ufak dalgada sallanan, yüzü suyun içinde, kolları iki yana açılmış bir erkek. Mavi bir mont vardı sırtında, saçları koyu renkti. Mustafa onu da çevirdi ve kadın gibi yirmili yaşlarında olduğunu tahmin ettiği, aynı esmer tene, siyah kıvırcık saçlara sahip bir erkeğin morarmış yüzü belirdi. Belki de o kadının kocası, kardeşi ya da akrabasıydı. Ya da kader birliği yaptığı bir yurttaşı. <i class="calibre1">Bunu da sandala alamam artık</i> diye düşündü, <i class="calibre1">hem yer yok, hem ölü bile olsa iki gövdeyi üst üste koymak ayıp, günah. Ya adam kadının kocası değilse.</i> O zaman aklına bir şey geldi. Başaltından çıkardığı halatı adamın koltuk altlarından geçirip bağladı ve yola koyuldu. İp gerildi, ölü adam teknenin peşi sıra çekilmeye başlandı.</p>
	<p class="block_10">Belli ki bir göçmen botu daha alabora olmuştu yakınlarda. O halde denizde daha çok ceset olmalıydı. Eğer birkaç tanesine daha rastlarsa ne yapacağını düşündü. İşin içinden çıkamadı. Bir tek halatı daha vardı, bir de olta misinaları tabii. Belki onlarla bir iki kurbanı daha sahile götürebilirdi. Bir an misinanın insan ağırlığını çekip çekemeyeceğini düşündü. Sonra çekebileceğine karar verdi. Nihayet öbür ucunda canını kurtarmak için çırpınan kuvvetli bir balık olmayacaktı. Dümen suyunda sakin sakin sürüklenen bedenler bir zorluk yaratmazdı.</p>
	<p class="block_10">Böyle düşününce aklına geçen yaz teknesine binen turistin anlattığı balıkçı geldi. <i class="calibre1">Vay be</i> dedi, <i class="calibre1">hem ihtiyarmış, hem de kitabı yazılmış. Ben de onun gibi sahile taşıyorum ama balık değil insan, hem kimse bizim kitabımızı da yazmaz.</i> Daha önünde yapacağı işler vardı. Sahil güvenliğe ölüleri teslim etmek, ifade vermek, evrak imzalamak. Bugününden hayır yoktu.</p>
	<p class="block_10">Sahile doğru bir cenaze kayığı gibi usul usul, saygıyla giderken birden yunusları gördü, telaşlandı. Bu oyunbaz dostları her günkü şakalarını, sandalın altından girip öteki taraftan çıkmayı, kayığın yanında sıçrayarak su fışkırtmak gibi oyunlarını yaparlarsa ölüler rahatsız olacakmış gibi geldi. Ama hayret. Yunuslar bugün sakindi, sanki durumu anlamış gibi hiç oyun yapmıyorlar, kayığın ve arkadan sürüklenen ölü bedenin çevresinde dönüyorlardı. Berrak suyun içinde lacivert gövdeleri pırıl pırıl yanıyordu.</p>
	<p class="block_10">Mustafa, asıl arkadaşının, baba dediği büyük yunusun bütün heybetiyle yaklaşmakta olduğunu gördü. Baba yunus, çok yavaş geliyordu ve burnuyla renkli bir şey itiyordu. Mustafa motoru durdurdu, daha iyi görmek için ayağa kalktı. Yunus kırmızı, plastik cankurtaran simidine benzer bir şeyi ite ite sandalın yanına kadar getirdi ve o zaman Mustafa büyük bir şaşkınlığa düştü. Minik bir şişme botun içinde küçücük bir bebek vardı. Gözleri kapalı, yüzü morarmış, hareketsiz bir bebek. Bota bağlanmıştı. Mustafa’nın yüreği hızla atmaya başladı, soluğu sıklaştı, <i class="calibre1">Allah beni imtihan ediyor herhalde</i> diye düşündü. O anda yaşadığı olayı tam kavrayamadan, daha düşünmeye bile vakit bulamadan, hayatının değişmek üzere olduğu önsezisiyle sarsılan insanlar gibi, gündelik hayatın bir tansığa evrildiği duygusuyla eğilip bebeğin iplerini çözdü, minik gövdeyi kucağına aldı. O anda baba yunus dahil, bütün yunuslar, memelilere özgü bir temel içgüdünün zaferini kutlamak istermişçesine, şenlikli bir koreografiyle uzaklaşmaya başladılar. Mustafa, bebeği sandala bırakmak istedi ama yapamadı. O morarmış yüzü ısıtmak ister gibi yanağına götürdü. Güneşin altında fazla kalmamış olmalıydı ki yüzü yanıp kavrulmamıştı. Esmer bir bebekti o da. En fazla iki aylık olduğunu tahmin etti. Belki de sandala aldığı ölü kadının çocuğuydu, hatta belki de şu anda bir aile vardı sandalda ve arkasında. Bebeği bırakmadan motora gaz verdi, sahile dümen kırdı.</p>
	<p class="block_10">O sırada bir mucize oldu sanki; bebekten belli belirsiz, çok hafif bir inilti geldi. Dudakları kıpırdar gibi oldu. Mustafa’nın eli ayağına dolaştı ama maşrapayla temiz su alıp bebeğin dudaklarına sürmeyi başarabildi. Sonra temiz patiska mendilini çıkararak ona su emdirdi, bebeğin ağzına koyarak damla damla su vermeye başladı. Gözleri kapalı bebek mecalsiz, dermansız bir durumda hafifçe o bezi emmeye başladı. O kadar yavaştı ki bu hareket, dikkatsiz bakan birisi anlayamazdı. Mustafa bebeğin yüzünü yıkadı, denizin tuzunu temizledi. Kucağından hiç bırakmadan motoru son devire getirdi. Kayık sakin sularda süratlendi, Mustafa arkaya baktı. Sıkı sıkı bağladığı ölü beden de kayar gibi geliyordu, bir sıkıntı yoktu. Ayrıca bir şey olsa bile şu anda bebeğin hayatını kurtarmak daha önemliydi.</p>
	<p class="block_10">Ne yazık ki onu besleyecek bir şey yoktu sandalda. Çaresizlik içinde bakındı, arandı; dolapta, turistlerden birinin bıraktığı sütlü çikolata geldi eline. Çikolatayı kırıp küçük bir parçayı bebeğin dudaklarına koydu. Sonra hemen aldı. <i class="calibre1">Ya yutarsa</i> diye düşündü, <i class="calibre1">olmaz ki, en iyisi bunu güneşte eritip öyle damlatayım.</i> Bir eliyle güneşte iyice kızmış olan küçük tavayı aldı. Denizde uzun süre kaldığı zaman bu tavayı gazocağının üstüne koyar, tuttuğu balıkları kızartarak karnını doyururdu. Şu anda gazocağını yakmakla uğraşamazdı. Çikolatayı kızgın tavaya koyunca hemen erimeye başladığını gördü, sevindi, yarı erimiş çikolataya işaretparmağını batırıp bebeğin dudaklarına sürdü. Bu hareketi birkaç kez tekrarlayınca bebekte ufacık bir hareket oldu; sütlü çikolata veren parmağı emmek ister gibi dudaklarını oynatması, balıkçının gözlerinin dolmasına, yüreğinin kabarmasına yetti. <i class="calibre1">Hey Allah’ım</i> dedi, <i class="calibre1">hey büyük Allah’ım sen nelere kadirsin. Çıkmayan can çıkmıyor işte. Nasipten ötesi yok.</i></p>
	<p class="block_10">Bu arada köy görünmüştü, dört beş dakika içinde orada olurdu. Cep telefonunu çıkardı, sinyal vardı artık. Sahil güvenliği çevirdi. Talat astsubaya durumu anlattı. “İki göçmen cenazesi getiriyorum kumandanım” dedi, “boğulmuş zavallılar.” Bebekten söz etmeyi gereksiz gördü. Nasıl olsa birkaç dakika sonra teslim edecekti onu. Düşündü, düşündü, balıkçıyı bir efkâr aldı, sahiden teslim edecek miydi, etmeli miydi, kanuna göre elbette öyle ama ya şu küçük yavru, parmağını emmeye çalışan minik dudaklar. Sahil güvenliğin kendisini beklediğini görüyordu. Limana girmesine çok az kalmıştı. Birden, ne yaptığını bile tam anlamadan bebeği başaltının gölgesine koydu, brandayla kapattı o bölümü. Yavaşlayarak limana girdi. Meraklılar kıyıda birikmişti. Yanaşırken Talat Başçavuş, “Ne oldu” diye bağırdı sabırsızlıkla. Mustafa olanı biteni anlattı. “Bir cenaze burada, biri de ipin ucunda” dedi. Askerler zaten durumu görmüşlerdi, gelir gelmez suya girip erkek cesedini çıkarmaya giriştiler.<span lang="en"> İ</span>ki asker de kayıktan kadını aldı. Başçavuş, “Başka kimse var mıydı denizde” diye sordu, Mustafa “Yoktu” dedi, “başka kimse görmedim kumandanım.” Başçavuş, “Daha çok vardır” dedi, yanındakilere hemen açılmak için talimat verdi. “Bu kaçıncı yahu?” dedi, “Ölüm denizine döndü buralar, denizden ceset topluyoruz, kaçakçı takibi yapıyoruz, başka işimiz kalmadı.” Sonra Mustafa’ya, “Sen tutanaktan sonra savcıya ifade vermeye git dedi, biz hemen açılıyoruz, bakalım hayatta kalan kimse var mı?” Mustafa başıyla tamam işareti yaptı. Komutan sahil güvenlik teknesine çıkınca halatlar çözüldü, güçlü motorlar suları yararak gümbür gümbür uzaklaşmaya başladı. Kayığın başında toplanmış olan kalabalık yavaş yavaş dağılıyordu, kimi hayranlıkla güçlü teknenin gidişine bakıyor, daha çoğu da denizden çıkarılıp sedyelere konularak ambulansa taşınan cesetlerle ilgileniyordu. Mustafa’nın ancak göz tanışı olduğu insanlardı bunlar, balıkçı arkadaşlarının hepsi denizdeydi.</p>
	<p class="block_10">İlgi kendi üzerinden başka yerlere kayıncaya kadar bekledi Mustafa. Bebeğe bakmamak için kendini zor tutuyordu ama sabretmek zorundaydı. Jandarmaya neler olup bittiğini anlattı, zabıt tutuldu, sonra onlar da gittiler. Mustafa baktı ki sandalın başında kimse yok, örme sepeti çıkardı, bebeği dikkatlice, itinayla içine yerleştirdi. Küçük bedeni fanilasıyla örttü, evine doğru yollandı. Jandarmaların yanından geçerken, “Eve gidip elimi yüzümü yıkayayım, öyle çıkayım savcı beyin huzuruna” dedi. “Ne de olsa cenaze getirdim.” Jandarmalar, “Peki” dediler, “geçmiş olsun. Savcı bey birazdan yemeğe evine gider, yemek vaktinden sonra ifadeni ver.” Yolda durdurup da geçmiş olsun diyenlere, konuşmak isteyenlere kısaca bir baş selamı vererek köyün dışına doğru, denizi yokuş başından gören iki odalı evine yollandı.</p>
	<p class="block_10">Bu ev rahmetli babasından kalmıştı ona, doğduğu yerdi, balıkçı babası erken yaşta hakkın rahmetine kavuşunca annesi, bir banka memuruyla evlenip Nazilli’ye gelin giden kızının yanına taşınmış, ev de Mustafa’ya kalmıştı. Halleri vakitleri yerindeydi şükürler olsun. Filiz’in hamile olduğu haberi gelmişti, gün sayıyorlardı. Abileri Salim ise baba mesleği balıkçılığı bir türlü sevememişti, Aydın’da çay ocağı işletiyordu.</p>
	<p class="block_10">Mustafa eve koşmak istiyordu, bacakları ve aklı onu daha hızlı gitmeye zorluyordu. Yine de bu isteği bastırıp dikkat çekmeden öteki evlerden biraz uzakça, bahçe içindeki, beyaz, kireç boyalı evine ulaştı. Mesude, bahçedeki sedirin üstüne oturmuş fasulye ayıklıyordu. Erken gelen Mustafa’yı görünce birden korktu.</p>
	<p class="block_10">“Ne oldu?” diye sordu, “Allah korusun başına kötü bir şey gelmedi değil mi?”</p>
	<p class="block_10">“Hayır hayır” dedi Mustafa, “içeri gel.”</p>
	<p class="block_10">Oturma odasına geçtiklerinde Mustafa sepetten çıkardığı bebeği kucağına aldı.</p>
	<p class="block_10">Mesude, “Kim bu bebek Mustafa?” diye meraklandı.</p>
	<p class="block_10">Mustafa “Deniz” dedi.</p>
	<p class="block_10">“Hangi Deniz, bunun adı da mı Deniz?”</p>
	<p class="block_10">“Ben koydum” dedi Mustafa “yolda gelirken koydum. Deniz, Denizimizi aldı ama sonra bize başka bir Deniz verdi. Hepsini anlatacağım ama şimdi bu bebeği cana getirmek lazım. Süt var değil mi evde?”</p>
	<p class="block_10">Tabii ki vardı, inekleri, köpekleri, tavukları, bir de devesi olan, akşama kadar hayvanlarıyla sohbet eden komşu Seyit Efendi’den iki üç günde bir bakraçla süt alırdı Mesude.</p>
	<p class="block_10">“Var ama nasıl içireceğiz bebeğe” diye sordu kadın. “Zaten ölü gibi yavrucak. Sağ olduğuna emin misin?”</p>
	<p class="block_10">Eli ayağına dolaşmıştı.</p>
	<p class="block_10">Mustafa “Biberon lazım” dedi “ama eczaneye gidip alamam, şüphelenirler.”</p>
	<p class="block_10">Mesude’nin yüzü allak bullak oldu, içeri gitti, mutfakta musluğun açıldığı duyuldu, biraz sonra kadın elinde yıkanmış, süt doldurulmuş bir biberonla geldi. Mustafa ona minnetle baktı. Kadın “Hiçbir şeyini atmaya kıyamadım.” dedi, önüne baktı. Mustafa’nın ağzından zayıf bir “Ah!” çıktı.</p>
	<p class="block_10">Sonra Mesude, alışkın hareketlerle bebeği kucağına aldı, biberonu ağzına sokmaya çalıştı, bebek önce hiç tepki vermedi, dudakları kıpırtısız kalınca Mustafa “Eyvah” dedi, “eyvah!” Mesude, “Merak etme” dedi ona, “şimdi alır.” Dediği gibi de oldu ve bebek mecalsiz de olsa bir hayat iştahıyla sütü emmeye başladı. </p>
	<p class="block_11"> </p>
	<p class="block_10">Öğlen sonu Mustafa kasabaya giden belediye otobüsüne bindi, yarım saat kadar sürüyordu yol. Bir yanı çam ağaçlarıyla kaplı bir yamaç, bir yanı da uçurumun dibinde beyaz köpüklerle kıyıyı yalayan denizdi. Sanki dün gece cehennem zebanileri gibi uluyan fırtına hiç kopmamıştı. Öylesine sakindi ortalık.</p>
	<p class="block_10">Deniz, bir gün kıyıyı yalayan köpüklere bakıp bakıp “Baba deniz saçlarını kıvırıyor” deyivermişti. Mustafa o gün çok gülmüştü bu söze ama şimdi hatırladıkça kötü hissediyordu. Denize küsmüştü artık. Ekmeğini yine ondan çıkarıyordu ama oğlumu benden niye aldı, nasıl kıydı gibi sorular beynini kemiriyordu.</p>
	<p class="block_10">Kasaba her yaz mevsiminde olduğu gibi Alman, İngiliz<span lang="en"> </span>turistlerle doluydu. Öğle vakti güneşin altında ıstakoz gibi kızarmıştı beyaz kolları. Yarı çıplak gezdikleri için Mustafa turist kızlara bakmamaya çalışıyordu ama ister istemez bazen gözü kayıyordu.</p>
	<p class="block_10">Adliye koridoru cehennem gibi sıcaktı, memurlar kısa kollu gömlekle çalışıyorlardı ama savcının odasında klima vardı. Mustafa odaya girince tedirgin oldu, <i class="calibre1">hasta eder bu meret insanı</i> diye düşündü. <i class="calibre1">Yaz dediğin sıcak olur elbette, böyle kış gibi soğuğa ne gerek var? Bu şehirliler tuhaf insanlardı. </i>Kendisi hiç hasta olmazdı zaten ama şimdi bebek vardı, daha dikkatli olmalıydı. O an bebeğin yüzü canlandı zihninde, daha gözlerini bile görmemişti.</p>
	<p class="block_10">Savcı; genç, ince yapılı, tel gözlüklü bir adamdı. Sinirli birisine benziyordu. Makam masasının arkasında çerçeveye gerilmiş kırmızı bir kumaş vardı. Masanın önünde ise genç bir kız, bilgisayarın başında oturuyordu. Savcı, önce elindeki kâğıtlardan başını kaldırmadı. Sonra hademenin odaya soktuğu Mustafa’ya baktı.</p>
	<p class="block_10">“Mustafa Sılacı sen misin?” diye sordu. “Tutulan zapta göre iki göçmen cesedi bulmuşsun doğru mu?”</p>
	<p class="block_10">“Evet” dedi Mustafa, “Öyle.”</p>
	<p class="block_10">“Bir de sen anlat bakim olayı.”</p>
	<p class="block_10">Mustafa, bebek hariç her şeyi olduğu gibi anlattı; saati, mevkii, bütün ayrıntılarıyla söyledi. O anlattıkça genç kadın bilgisayara yazıyordu.</p>
	<p class="block_10">“Başka kimseyi görmedin mi?”</p>
	<p class="block_10">Savcının bu sorusuna “Hayır beyim, görmedim” cevabını verdi Mustafa.</p>
	<p class="block_10">“Peki” dedi savcı, “İfadeni imzaladıktan sonra gidebilirsin.”</p>
	<p class="block_10">Tutanakta adının altına imzasını atarken bir an bile ikirciklenmedi. Başka birini görmediğine kendini şimdiden inandırmıştı. Başka biri yoktu, kesinlikle yoktu.</p>
	<p class="block_11"> </p>
	<p class="block_10">Eve döndüğünde Mesude’yi eski günlerdeki gibi bebeği ayağına yatırmış hafif hafif sallarken buldu. Bebek yıkanmış, paklanmıştı; yarım kundaklanmış, sanki hiç başından o korkunç şeyler geçmemiş, açık denizlerde ölümle yüzleşmemiş gibi mışıl mışıl uyuyordu. Mesude savcıya ne dediğini sordu. Mustafa, “Hiç” diye yanıtladı, “denizde iki kişi bulduğumu anlattım, bebekten söz etmedim.”</p>
	<p class="block_10">“İyi ama bu suç değil mi?” dedi Mesude, “Devlete bebeği haber vermemek olacak şey mi?”</p>
	<p class="block_10">Mustafa susuyordu. Kadın devam etti. “Anlıyorum seni Mustafa” dedi, “farkında değilim sanma. Benim de kanım kaynadı bebeğe. El kadar şey, tuttuğumuz levrekler ondan daha büyük. Ama bizim değil, devlet bu bebeği sakladığımızı öğrenirse bizi hapse atar.”</p>
	<p class="block_10">“Söylemeyiz” dedi Mustafa, “hiç kimseye sesimizi çıkarmayız.”</p>
	<p class="block_10">“Bebeği o kadar istiyorsun ki aklın başından gitmiş senin” dedi kadın, “hiç bebek saklanır mı? Hadi birkaç gün idare ettik, sonra ne olacak? Elâlem, nerden çıktı bu bebek demez mi?”</p>
	<p class="block_10">“Ama ifade verdim artık” dedi adam, “başka hiç kimseyi görmedim dedim, dönemem.”</p>
	<p class="block_10">“Bir çare buluruz” dedi Mesude, “bir şeyler söylersin, ne bileyim, sonra buldum dersin, öldü sandım dersin.”</p>
	<p class="block_10">“Hele bir iki gün düşünelim” dedi Mustafa, “baksana, bu halde kime verelim bebeği, zaten yarı ölmüş durumda, hayatını kurtaralım, cana getirelim, sonra düşünürüz, bu arada sen konu komşuya belli etmemeye çalış. Kimse duymaz, baksana ağlamaya bile mecali yok.”</p>
	<p class="block_10">O sırada bebek iç geçirdi, karı<span lang="en">-</span>kocaya bütün tartışmayı unutturdu bu hafif nefes, bebeğin yüzüne bakarak dalıp gittiler.</p>
	<p class="block_10">Mustafa o gece rüyasında baba yunusu gördü. Sandalın yanına gelmiş, kendisine bir şeyler söylüyordu ama Mustafa anlamıyordu.</p>
	<p class="block_10">“Ne diyorsun?” diyordu yunusa, “ne diyorsun anlamıyorum.”</p>
	<p class="block_12" id="calibre_pb_6"> </p>
</body></html>
