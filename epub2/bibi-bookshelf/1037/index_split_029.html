<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">İki gün sonra Mesude’yle Mustafa Ula ilçesine gittiklerinde, sora sora eski cezaevini buldular, şimdi Geri Gönderme Merkezi’ymiş orası, cezaevi kapatılmış, mahkûmlar başka yere nakledilmiş, kurtarılan, yakalanan göçmenler ülkelerine geri gönderilmeden önce burada tutulurlarmış.</p>
	<p class="block_10">Yakındaki kömür santralinin havayı ağırlaştıran kokusu buraya kadar geliyordu. Mavi kapılı, iki katlı, beyaz binadan içeri girerken Mesude, hiçbir şeyin farkında olmadan yaşayıp gittiklerini düşündü. Meğer yanı başlarında neler oluyormuş, ne hayatlar varmış, ne çileler çekiliyormuş. Genç avukat kendilerini içerde bekliyordu. Ali Bey’in takım elbisesi, özenle bağlanmış kravatı, gözlüğü ve genel görünüşü devlete ait işlerle uğraşanların takındığı ciddiyeti yansıtıyordu. Mustafa gözlerinde bir şükran ifadesiyle selamladı onu. O önemli, heyecanlı, gerilim anında bile Mesude yakışıklı avukata bakarken, kadınca bir içgüdüyle <i class="calibre1">bizim Kübra’yla çok yakışırlar aslında</i> diye düşündü. <i class="calibre1">Bir yolunu bulup tanıştırsam mı?</i></p>
	<p class="block_10">Görevlilerden birinin küçük ama aydınlık odasına alındılar. Klima odayı serinletmişti. Masanın üstü pembe renkli dosyalarla doluydu, arkasında ise bir Atatürk resmi asılıydı. Görevli yoktu. Ali Bey onlara, “Kurtarılan her göçmen buraya teslim edilir” dedi.</p>
	<p class="block_10">“İçerde güvenlikler var, dışarısı jandarma tarafından korunuyor. Büyük odalarda kalıyor göçmenler. Kimi sekiz, kimi on, kimi yirmi kişilik odalarda. Üç öğün yemek var yemekhanede. Ülkelerine geri gönderilene kadar buradan çıkamazlar.”</p>
	<p class="block_10">Bunun üstüne Mesude, “Hepsi geri mi gönderilir mutlaka?” diye sordu.</p>
	<p class="block_10">“Suriyeliler hariç hepsi gönderilir.” dedi avukat. “Devlet, Suriye’den gelenlerin iş yapmalarına, çalışmalarına izin veriyor. Ne yazık ki diğer göçmenlerin böyle bir imkânı yok. Keşke olsa.”</p>
	<p class="block_10">Mustafa, “O hanım da geri mi gönderilecek?” diye sordu.</p>
	<p class="block_10">“Evet” dedi avukat, “Kural böyle.”</p>
	<p class="block_10">“Ya yol parası yoksa?”</p>
	<p class="block_10">“Devlet veriyor o zaman.”</p>
	<p class="block_10">Mustafa’yla Mesude göz göze geldiler. Demek ki kadın bebeği Afganistan’a götürmemek için bu yolu deniyordu. Başkasının felaketinin, kendi mutlulukları anlamına gelmesinin tuhaf hüznüne kapıldı ikisi de.</p>
	<p class="block_10">Sonra avukat onlara hiç duymak istemeyecekleri, ama öğrenmek zorunda oldukları dehşet verici olaylar anlattı. Elindeki dosyaya bakıyor, zaman zaman özetliyordu.</p>
	<p class="block_10">Biraz sonra Zilha Şerif’i getirdiler. Samir kucağındaydı, uyanıktı, ağzında bir emzik vardı, sakindi. Zilha, enine beyaz çizgili lacivert bir elbise giymişti. Merkezden verilmiş olmalıydı. Mesude ile Zilha göz göze geldiler. Arkasından tercüman olduğunu söyleyen genç bir adam girdi. Hepsi oturunca, şişman orta yaşlı bir kadın tepsiyle beş çay getirdi. Bir süre çaya atılan şekerleri karıştırırken cam bardağa çarpan kaşık sesinden başka bir şey duyulmadı. Avukat ve tercüman dışında hepsi gözlerini kırmızı çaya dikmiş, şekerler çoktan erimiş olsa da karıştırıp duruyorlardı. Ali Bey çayını karıştırmıyordu, şekersiz içiyordu. “Burada bulunmamızın amacı belli” diyerek bardaklardan gelen sesin susmasını sağladı. “Afganistan uyruklu...”</p>
	<p class="block_10">O sırada içeri görevli girdi. Saçları dökülmüş, bıyıklı, gözlüklü, topluca bir adamdı. Kısa kollu beyaz gömlek giymiş, bordo kravat takmıştı. Yerine oturduktan sonra, “Devam edin avukat bey” dedi.</p>
	<p class="block_10">Sonra avukat, düzgün cümlelerle durumu anlattı. Afganistan’a geri gönderilecek olan Zilha Şerif, eğer kabul ederlerse oğlu Samir Şerif’i, Sılacı ailesine, koruyucu aile olarak bırakmak istiyordu. Bu konuda resmi makamlara bir dilekçe vermişti.</p>
	<p class="block_10">Görevli “Evet” dedi, “Dilekçesi işleme kondu. Tabii bunun için yasal mevzuata uymak gerekiyor. İki taraf istese bile bu iş kolay değil.”</p>
	<p class="block_10">Sonra Mustafa’ya döndü: “Anladığım kadarıyla siz bu bebeğe koruyucu aile olmak istiyorsunuz değil mi?”</p>
	<p class="block_10">Mustafa’yla Mesude aynı anda “Evet” dediler.</p>
	<p class="block_10">“Aslında çocuğunu vermek isteyen aile değil, başvuruyu sizin yapmanız gerekiyordu ama... Size birtakım evrak yollamıştık. Onları doldurup, gereken işlemleri yaptınız mı?”</p>
	<p class="block_10">“Yaptık sayın savcım” dedi Mustafa.</p>
	<p class="block_10">Adam gülümsedi, “Ben savcı değilim” dedi. Sonra, “Yasalar acil durumda bir düzensiz göçmen çocuğunu geçici süre koruyucu aile olarak almaya izin veriyor” diye devam etti. “Bu yüzden bu iş olabilir.”</p>
	<p class="block_10">“Geçici mi?” Mustafa’nın sesi kaygılıydı.</p>
	<p class="block_10">“Şimdilik en kolayı o” dedi görevli, “avukat bey anlatır size, önce bu muameleyi yapalım, sonra süreklilik için başvurursunuz.”</p>
	<p class="block_10">Mustafa’nın uzattığı dosyayı aldı, içindeki formlara göz gezdirdi, imzaları, mühürleri inceledi. Bu arada Mesude, başını hiç kaldırmayan, gözlerini kucağındaki bebekten hiç ayırmayan Zilha’ya bakıyordu. Kadın bebeğe, bebek kadına bakarken Mesude çok garip, anlatılması güç bir burukluk içine sürüklendi. Bebek yanındaydı, şuracıktaydı, elini uzatsa dokunacaktı ama dokunamıyordu işte, şu anda Deniz değildi artık, Samir’di, anası ona bakıyordu o anasına, süt emmek için memesini arıyordu şimdi, emziği atmıştı, o kıvrımlı güzel dudaklar huysuzlanıyordu. Kadın, tercümana bir şeyler fısıldadı. Tercüman, “Bebek acıktı, dışarı çıkıp biraz emzirebilir miyim diye soruyor” dedi. “Tabii” diye yanıtladı görevli.</p>
	<p class="block_10">Kadın çıktı, koridordan yürüyüp bir odaya girdi. Mesude de arkasından gitti. İçerde başka kadınlar vardı, kimi siyahi, kimi beyazdı; Mesude’ye bakıp durdular. Derin bir umutsuzluk okunuyordu gözlerinden. Zilha bir ranzaya oturdu, memesini bebeğin ağzına verdi, bebek önüne geçilmez bir tutkuyla emmeye koyuldu. O anda Mesude’nin meme başları sızladı. Kadının yanına oturdu, birbirlerine baktılar, aralarında dil yoktu, konuşma yoktu, Mesude ona güç vermek ister gibi elini kadının kemikli zayıf omzuna koydu. Sanki parmaklarına olanca şefkati, analık duygusunu yüklemek istiyordu. Kadın dönüp ona baktı, uzun süre göz göze kaldılar, bebek sesli sesli emiyordu. Zilha, Mesude’nin elini aldı bebeğin başına götürdü. Mesude’nin yapmak isteyip de yapamadığı şey oluyordu şimdi, içinden gelen karşı konulması güç bir dokunma, sevme isteğiyle çocuğun güzel başına dokundu. Kadına minnet dolu gözlerle baktı, onun gözlerinin derinliklerinde büyük bir acı gördü ama dudaklarına belli belirsiz, mahzun, kırık bir gülümseme yerleşmişti.</p>
	<p class="block_10">Mesude o gözlerle karşılaşınca avukatın anlattıklarını düşündü. Kunduz’da kadının babasını anasını, kocasını iki kardeşini öldüren Taliban’ı gördü, yeni doğmuş bebeğini sağlık ocağına götürmüş olduğu için katliamdan kurtulan, tesadüfen hayatta kalan Zilha’nın çığlıklarını duydu. Kendinden utandı. Bebeğin başını okşayan elini çekti hemen. İçinden kaçmak geliyordu, o kapıdan çıkıp köye kadar koşabilirdi. Utanıyordu, çok utanıyordu.</p>
	<p class="block_10">Kadın ona baktı. Bakıştılar. Kadın kadını anladı, kadın kadını hissetti, kadın kadını sezdi. Zilha, Mesude’nin elini tuttu, hafifçe sıktı, gözleriyle tamam işareti yaptı, sonra o eli yine bebeğin başına götürdü. Odadaki diğer kadınlar bu sessiz töreni izliyorlardı. Dışarıdan gelen kömür kokusu, odadaki kirli çamaşır, kirli giysi kokusuna karışıyordu. İki kadın tek kelime edemeden her şeyi konuşmuşlardı. Emanet edenle emanet edilen arasında, iki ana olarak derin bir bağ kurulmuş, sözler verilmiş, yeminler edilmişti. Mesude avukatın söylediklerini aklına getirmemeye çalışıyor ama başaramıyordu. “Kadın da orada öldürülür büyük olasılıkla” demişti avukat. “Bu yüzden çocuğunu...”</p>
	<p class="block_10">İkindi ezanı okunuyordu. Cami çok yakınlarda olmalıydı, müezzinin sesi duvarlarda yankılanıyordu. Zilha ayağa kalktı, ikisi birlikte görevli odasına doğru yürüdüler. Koridorda kömür, ekşi ter, badana ve bir yerlerden gelen kahve kokusu vardı.</p>
	<p class="block_12" id="calibre_pb_29"> </p>
</body></html>
