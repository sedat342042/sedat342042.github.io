<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Mustafa sıcak havaya alışkın olmasına alışkındı ama o Ağustos günü durmadan ter döküyordu. Savcının buz gibi odasında bile boncuk boncuk terlemiş, iyi ki Mesude cebime koymuş diyerek patiska mendiliyle sık sık alnını silmişti. Hem de savcının gözünden kaçmadığını fark ederek. Genç savcı, “Bir kadının, batmadan önce bebeğini küçük bir oyuncak bota yerleştirip bağladığını, denize saldığını görenler var” diyordu, hiç böyle bir şey görmüş müydü? Mustafa o anda evet dememek için kendini zor tuttu, belki de en kolayı doğruyu söyleyip bebeği teslim etmekti. Belki de hastanedeki kadın bebeğin gerçek anasıydı. Bu durumda yüzünü bile görmediği zavallı bir göçmen kadının çocuğunu evinde tutamazdı ki.</p>
	<p class="block_10">Savcı önündeki dosyaya göz gezdirerek, üç göçmenin hastaneye yatırıldığını, kurtarılan bir kadının Afgan olduğunun anlaşıldığını ama henüz komadan çıkamadığını, adamlardan birinin de ifadesinde bir bebekten söz ettiğini söyledi.</p>
	<p class="block_10">“Adam, bot batmadan önce genç bir Afgan kadının bebeğini ağlayarak denize saldığını gözleriyle görmüş. Sahil güvenlik ölü ya da diri bir bebeğe ya da oyuncak bota rastlamamış. Bu yüzden soruyorum, en azından kırmızı bir küçük bot gördün mü?”</p>
	<p class="block_10">Mustafa’nın içinden yine güçlü bir <i class="calibre1">evet</i> yükseldi, neredeyse öyle de söylüyordu ama lafı değiştirdi. Bebeğin kaç gündür evinde olduğunu, onu kanundan sakladığını nasıl itiraf edecekti? Hem söylese yalnız kendisi değil Mesude de suçlu duruma düşerdi. Madem anası yoktu bebeğin, yetimhaneye gönderilmesini de istemezdi doğrusu. Yok yok, her şey olurdu da o el kadar şey yetimhaneye bırakılamazdı.</p>
	<p class="block_10">“Hayır beyim” dedi, “öyle bir şey gözüme çarpmadı hiç. Bir dahaki sefer daha dikkatli bakarım.” Ne tuhaf bir yanıt vermişti böyle! İyice tedirgin oldu, mendilini telaşla ensesine götürdü.</p>
	<p class="block_10">Savcı ifadesini yazdırdıktan sonra imzalayıp çıktığında zırıl zırıl terliyordu, güneş aklını karıştırıyordu, gölgeler daha da koyulaşmıştı, büfeden soğuk bir gazoz alıp başına dikti, soğuk şişeyi alnına ensesine koydu; yok, çare olmuyordu.</p>
	<p class="block_11"> </p>
	<p class="block_10">O zor günün akşamında evde Mustafa’yla Mesude kafa kafaya verip, fısıldayarak ne yapacaklarını konuştular. Bebek beşiğinde huzurla uyumaktaydı. Rüzgâr pencerelere vurmaya başladı.</p>
	<p class="block_10">“Lodos” dedi Mustafa “Lodos çıkıyor, yarın balıklar sarhoş gibi olur.”</p>
	<p class="block_10">Mesude ona aldırmadan “Mustafa, bu işin çıkar yolu kalmadı artık” diyordu, “suçlu duruma düştük, bir an önce halledelim, şakası kalmadı.”</p>
	<p class="block_10">“Ne yapalım?” diye sordu Mustafa. Kolu kanadı kırılmış, üstüne büyük bir yorgunluk, yılgınlık çökmüştü. Elindeki çay bardağını bile ağzına götürmeyi unutuyor gibiydi. “Ne yapalım diyorsun?” diye tekrar sordu.</p>
	<p class="block_10">Kadın, “Daha önce dediğim gibi yarın bebeği sandala götür, balığa çık, dönüşte bir de bebek buldum diye getirir, teslim edersin” dedi.</p>
	<p class="block_10">“Lodos epey kuvvetli esecek” dedi adam, tam kapanmayan pencereler iyice tıkırdamaya başlamıştı. Mutfak penceresi çarpıp duruyordu.</p>
	<p class="block_10">“Beni dinlemiyorsun sen” dedi Mesude.</p>
	<p class="block_10">“Dinliyorum... ama rüzgâr...”</p>
	<p class="block_10">“Yarın götürüp bebeği ver diyorum.”</p>
	<p class="block_10">Adam mutfağa gidip çarpan pencereyi kapatırken kadın peşinden gitti.</p>
	<p class="block_10">“Yarın...”</p>
	<p class="block_10">“Ne olmuş yarına?”</p>
	<p class="block_10">“Bebeği vereceğiz Mustafa!”</p>
	<p class="block_10">“Yok” dedi adam “öyle olmaz, bu kadar gün bu kadar gece bebeğin denizde kalması akla aykırı, hem şimdi karnı doymuş, temiz, bakımlı halde. Ne yapayım çocuğu tekrar aç mı bırakayım, yüzünü gözünü mü kirleteyim, yarı ölü hale mi getireyim? Yok, bu iş olmaz.”</p>
	<p class="block_10">O zaman Mesude durakladı, düşündü, sonra “Haklısın” dedi, “ben sana ilk getirdiğinde söylemedim mi, geri götür Mustafa, bu iş akıl kârı değil demedim mi ha, demedim mi?”</p>
	<p class="block_10">O sırada bir iki mikrofon denemesinden sonra köye dalga dalga yayılan akşam ezanı duyuldu. Sustular. Namaz kılmıyorlardı ama dinle ilgili her şey gibi ezana da saygı göstermek köyün yazısız kurallarından biriydi.</p>
	<p class="block_10">Yaz günleri uzun sürdüğü için ezan da geç okunuyordu. Yavaştan karanlık çöküyordu şimdi. Akşam o kadar yavaş, usulca sokuluyordu ki köye, ortalık iyice kararana kadar fark edilmiyordu. Denizden esen ılık rüzgâr evin iğreti, iyi kapanmayan pencerelerini giderek daha çok kıpırdatıyordu.</p>
	<p class="block_10">“İçime kötü kötü şeyler doğuyor” dedi Mesude. “Dün gece rüyamda köpekbalığı suratlı bir adam duruyordu kapıda. Tam şurada, bana bakıyordu.”</p>
	<p class="block_10">“Köpekbalığı suratlı mı?”</p>
	<p class="block_10">“Evet” dedi Mesude. “İnsan yüzüydü ama ağzı köpekbalığı ağzıydı. Bir kötülük yapacaktı.”</p>
	<p class="block_10">“Allah etmesin” dedi adam.</p>
	<p class="block_10">“Evet evet, inan bana, kötülük yapacaktı.”</p>
	<p class="block_10">Lodos biraz daha şiddetlendi, bazı akşamlar açık denizde toplanıp karaya hücum eden atlılar gibi sabaha kadar hırpalardı köylerini. Taraçada asmayı tutan tahtaya ince bir kordonla asılmış olan çıplak ampul iki yana sallanıp durdu. Bir o yana bir bu yana, ışıkla gölgeyi harmanlıyordu.</p>
	<p class="block_10">Rüzgârın uğultusu, Mustafa’ya, her an kötü bir şey olabilir duygusu verirdi. Savcının karşısında ne saçma konuşmuştu öyle. Adamla dalga geçer gibi, bir dahaki sefer dikkat edeceğini söylemişti. Görürsem oyuncak bottaki bebeği alır, hemen size getiririm demiş miydi, yoksa dememiş miydi? Ne demişti, kafası karışıyordu artık. Belki de birazdan jandarmalar gelecekti.</p>
	<p class="block_10">Genç kadın “Kaç gündür, annem eve gelmesin diye bin bir takla atıyorum” dedi. “Senin annen Nazilli’de ama benimki burada. Nasıl diyeyim gelme diye.”</p>
	<p class="block_10">Mustafa bu kez sesini yükselterek ters ters konuştu, “Sus” dedi, “biraz sus.”</p>
	<p class="block_10">“Peki o zaman” dedi Mesude, “madem çok iyi biliyorsun sen hallet, akıl fikir de dinlemiyorsun.”</p>
	<p class="block_10">“Bu gece daha da şiddetlenecek bu lodos” dedi Mustafa. “Allah vere de kayıklar üst üste binmese. Gerçi ben sıkı bağladım ama...”</p>
	<p class="block_10">“Zaten seninle konuşulmaz” diye sitem etti Mesude. “Ya ağzını kilitleyip oturursun ya da böyle saçmalarsın. Ne yaparsan yap, bana ne!”</p>
	<p class="block_10">“Lodos diyorum” dedi adam. “Kayıklar diyorum, ekmek kapımız!”</p>
	<p class="block_10">“Biz ondan mı konuşuyoruz şimdi?”</p>
	<p class="block_10">“Hayır ama bu da önemli, ekmek kapımız.”</p>
	<p class="block_10">Mesude onu çenesinden tuttu, kendisine bakmaya zorladı.</p>
	<p class="block_10">“Kaçmak için yapıyorsun” dedi. “Çözemediğin bir sorun olunca öyle yaparsın zaten. Ya uyursun ya kaçarsın.”</p>
	<p class="block_10">“Kaçmıyorum.”</p>
	<p class="block_10">“Kaçıyorsun.”</p>
	<p class="block_10">“Kaçmıyorum diyorum.”</p>
	<p class="block_10">“Bal gibi kaçıyorsun.”</p>
	<p class="block_10">Adam “Peki” dedi. “Madem öyle kaçıyorum işte. Çıkıyorum ben.”</p>
	<p class="block_10">Kadın yüzünü asarak kalkıp içeri gitti, küsmüştü. Adam da kapıyı çarparak çıktı, asmanın altındaki sandalyeye oturdu. O gece Mustafa’yı uyku tutmadı, sabaha kadar sandalyeden kalkmadı, çözmesi gereken sorunlar vardı. Ertesi sabah şafak sökmeden barınağa gitti, balığa çıktı. Denizde de düşündü, plan yaptı. Yılan kaynayan adanın yakınlarına kadar gitti, uzun uzun kayalıkları seyretti. Denizden çıkan kayalar acı yeşilden mora, mordan kırmızıya kadar renk renk çakıyordu. Bir ara buraları mesken tutmuş bir fok balığının yuvası vardı kayalıkların altında, ama çoktan beri görmemişti.</p>
	<p class="block_10">Kayaların denize inen kısımlarında, deliklerde müren balıkları olurdu, geceleri başlarını yuvalarından çıkarırdı mübarekler. O gün ağma yine bir sürü balon balığı, aslan balığı takılmıştı. <i class="calibre1">Hay adı batasıcalar</i> diye söylenerek kalın eldivenleri taktı, balon balıklarını dikkatlice tutarak para eden kuyruklarını kesti, aslan balıklarını da zehirli dikenlerine dokunmadan livara attı. <i class="calibre1">Akşam şunlardan götüreyim eve</i> dedi, <i lang="en" class="calibre1">M</i><i class="calibre1">esude sevmişti bunun beyaz etini.</i> Kadına iyi davranmadığı için pişmanlık duyuyordu şimdi, <i class="calibre1">ne kabahati var</i> diyordu, <i class="calibre1">galiba bebek beni bir acayip yaptı.</i></p>
	<p class="block_10">Her gün dev ütülere benzeyen motoryatlar geçerdi yanından, kayıkları sallar dururlardı. Yatlar her yıl daha da azmanlaşıyordu, 70-80 metrelikleri vardı. Denizi yara yara giderler, suyun altını üstüne getirirlerdi. Bazıları da utanmadan sintine basardı. Alışmışlardı artık bu duruma ama o gün Mustafa bunlara sinirlendi. Kalkıp yüksek sesle söylendi.</p>
	<p class="block_10">Dönüşte gözleri denizin mavi yüzeyini tarıyordu. Ah, şimdi şurada bir oyuncak bot görse! İçinde bir bebek. Güneşten yanmış, aç ama yaşıyor olsa. Alıp onu hemen savcıya götürse. Olacak şey değildi elbette. Nasıl çıkacaktı bu işin içinden? Gerçi bir çözüm fikri gelişiyordu aklında, ama Mesude’ye nasıl anlatacaktı?</p>
	<p class="block_10">Naylon torbada aslan balıklarıyla eve gidince bebeği kaynanasının kucağında gördü. Henüz yaşlılığa adım atmamış sayılabilecek bir kadındı Raziye Hanım. Bebeğe ninni söylüyor, kucağında uyutuyordu. Mesude annesine benzerdi, ikisi de yeşil gözlüydü, ikisi de Giritlilere özgü o gururlu duruşa sahipti, köyün en güzel kadınlarıydı dense yeridir. Bu kumral kadınların kucağındaki güzel bebek çok esmer duruyordu, ten rengi farklıydı, zeytine çalıyordu, hiçbir benzerliği yoktu.</p>
	<p class="block_12" id="calibre_pb_9"> </p>
</body></html>
