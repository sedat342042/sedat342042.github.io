<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Onca sarsıntıdan sonra annesinin içirdiği sıcak ıhlamurun yatıştırdığı sinirleriyle derin bir uykuya dalıyor Mesude. Düşlerle bölünmeyen derin bir uyku, annesinin odaya girip çıktığını bile fark etmeyecek kadar derin. Sabah odaya dolan aydınlıkla, kumru ve serçe ötüşleri uyandırıyor onu. Dünkü krizden eser kalmamış ama biraz yorgun hissediyor kendisini. Ve sanki hâlâ bir rüyada yaşıyor. Yoksa kâbusta mı?</p>
	<p class="block_10">Annesiyle kahvaltı ediyorlar konuşmadan. Sonra pembe begonvillerle kaplı terasın gölgesinde kahvelerini içerken “Anne” diyor Mesude, “anne iyice konuşmamız gerekiyor. Ne yapacağımıza karar verelim.”</p>
	<p class="block_10">“Doğru” diyor annesi “ben de bunu bekliyordum zaten. Ne olduğunu bir anlayabilsem!” Annesine anlayışla gülümsüyor. Kafasını toplayabildiğini, artık kendini daha iyi hissettiğini düşünüyor. Konuşmayı biraz erteliyor, annesini kırmadan.</p>
	<p class="block_11"> </p>
	<p class="block_10">Mesude her şeyi ölçtü biçti, her durumu hesapladı, kararından emin oldu. Koca deryada iki balığın birbirini bulması kolay mıydı ki koca dünyada Mustafa’yı bulup evlenmişken, onca iyi ve kahırlı günü paylaşmışken bir sinir anı yüzünden bozacaktı bunu. O korkunç felaket gününe kadar Mustafa bir kez olsun yüzünü bile eğmemişti ona. Akşamüstleri Deniz’i alıp sahile gezmeye çıktıklarında bütün köyün kendilerine imrendiğini sezerdi Mesude. Yaşlı teyzeler “Maşallah, Allah size kara gün göstermesin. Bir yastıkta kocaym” diye dua ederlerdi. Deniz’e yüzme öğretirken, onu alkışlarken, kıyıda birbirlerine su atarak çocuğu kıkır kıkır güldürürken, o sıralarda dillere takılan bir şarkıyı, sözlerini değiştirip <i class="calibre1">Beraber ıslandık biz bu denizde</i> diye söylerlerdi avaz avaz.</p>
	<p class="block_10">Mesude ertesi sabah annesine, “Hadi ben eve dönüyorum anne” dedi, “Mustafa kaç gündür doğru dürüst bir şey yemedi, yemek yapayım, sonra da esaslı bir temizlik.”</p>
	<p class="block_10">Annesi ne diyeceğini zaten biliyormuş gibi hiç şaşırmadı, hatta inceden gülümsedi. “Sen nasıl istersen kızım.” dedi.</p>
	<p class="block_10">Mesude evden çıktı, bahçeden o kadar hızlı adımlarla geçti ki tavuklar zor kaçıştı önünden. Sonbahar yaklaştıkça yumuşuyordu hava, güneş bulutsuz gökyüzünde yükseliyor, uçsuz bucaksız denizden olduğu kadar, köyün kireç badanalı beyaz evlerinden de yansıyordu. Evine doğru yürürken denize bakıp <i class="calibre1">Mustafa şimdi kim bilir nerelerdedir</i> diye düşündü. Eve gidince arayacaktı onu, “dönüşte güzel bir balık getir çocuk,” diyecekti eski şakacı günlerinde olduğu gibi, “geç de kalma sakın.” Sadece bunları söyleyecekti. Sonra kapatacaktı telefonu, sıradan bir gün gibi, hiçbir şey yaşanmamış gibi. Ne de olsa kendisi de kaloma ustasıydı. Misinayı ne zaman salacağını ne zaman gereceğini iyi bilirdi. Mustafa’nın bir şeye şaşırıp durumu tam kavrayamadığı zaman yüzüne bir süre alık ifadesinin yerleşmesi gözünün önüne geldi. İster istemez güldü. Elindeki dosyayı, sanki bebek içindeymiş gibi sıkı sıkı göğsüne bastırmıştı, özenle tutuyordu.</p>
	<p class="block_12" id="calibre_pb_27"> </p>
</body></html>
