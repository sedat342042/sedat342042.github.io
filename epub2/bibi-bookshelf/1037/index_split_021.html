<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Mustafa gece kendini ranzaya attı, anında derin bir uykuya daldı, öyle derin ki ne ses duydu, ne düş gördü, ruhu bedeninden uçup gitmişçesine uyudu da uyudu. Sabah ne koğuştakilerin konuşmaları uyandırdı onu, ne transistörlü radyodan çaldıkları türkü, ne gardiyanın sesi, ne dışarıdan gelen belediye anonsları. Mesude bile aklına gelmiyordu. Hep böyle olurdu zaten, o kanlı canlı insan denizde bir kayaymış, bir taşmış gibi garip bir biçimde donardı. Ama bu sefer ilginç bir şey oldu. Uyandırılmadan hemen önce bir düş gördü. Düşünde bacağını bir yılan ısırıyordu. Her şey aynen çocukluğundaki gibiydi.</p>
	<p class="block_10">Üç arkadaş, İncilipınar’ın karşısındaki ıssız adaya gitmiş, tepeye tırmanarak kim bilir kaç yüz yıldır kullanılmayan manastıra yürüyorlar. Ada makilik, yol yok, çalıları, bitkileri aralaya aralaya ilerliyorlar. Tam tepeye yaklaştıklarında benekli yeşil bir yılan dolanıyor bacağına, Mustafa çığlık atıyor, elindeki sopayla yılana vurmaya başlıyor. Yılan makilerin arasına kaçarken bacağında bir nokta yanıyor. Bir yanma hissediyor. Bileğe yakın bir yerden sokmuş. İki arkadaşı onu telaşla kıyıya götürüyor, küçük kayığa yatırıyorlar. Yılmaz ısırığın hemen üstüne bir bez sarıp orayı sıkıştırıyor. Sonra süratle küreklere asılıyorlar, bir yandan da zaten çok yakın oldukları kıyıda dolaşan, çalışan köylülere bağırıyorlar; yılan soktu, yılan soktu.</p>
	<p class="block_10">Mustafa’nın yüzü al al olmuş, terliyor. Kıyıya varmaları olsun olsun beş dakika sürüyor ama bu arada Mustafa’nın ateşi yükselmiş, baygınlık geçirmeye başlamış.</p>
	<p class="block_10">Birdenbire zaman geçiyor. Bu olay artık eskide kalıyor. Üç arkadaş, bu olayı anıyorlar, iyi ki bağırıp insanları uyar<span lang="en">mışız</span> diyorlar. İyi ki Zübeyde ebe sesleri duyup kıyıya hemen ağu otu koşturmuş. Zehri emip, yarayı temizlemiş, ağu otuyla sarmış. Zaten köydeki bütün yaşlılar, dağdan bayırdan topladıkları şifalı otların kıymetini bilir. Yılmaz, omzundan tutup sarsarak, “Uyan, uyan Mustafa, uyuma” diyor. “Yılan sokmasından sonra uyumak tehlikeli.”</p>
	<p class="block_10">Mustafa o sırada gözünü açtı, önce omzunu sarsıp onu uyandırmaya çalışanın kim olduğunu anlayamadı. Sonra hapishanede olduğunu, omzunu da orada tanıdığı adamlardan birinin sarstığını kavradı. “Avukat geldi, seni görmek istiyor, hadi kalk artık” diyordu adam.</p>
	<p class="block_10">Mustafa güçlükle kendine geldi, yüzüne su çarptı, sonra gardiyan onu görüş bölümüne götürdü. Genç, uzun boylu, gözlüklü bir avukat bekliyordu orada. Savcı tutuklama talebiyle Mustafa’yı hakimliğe sevk ettiğinde tanıştığı avukattı bu. Genç adam, Muğla Barosu’ndan olduğunu hatırlattı, adı<span lang="en">nı</span> tekrar söyledi. Ama Mustafa’nın zihni o kadar karışıktı ki yine aklında tutamadı. Genç avukat iyi niyetli birisine benziyordu. Mustafa ilk olarak para ödeyip ödemeyeceğini sordu. Avukata ödeyecek parası yoktu, zaten günlerdir balığa da çıkamıyordu.</p>
	<p class="block_10">“Hayır” dedi avukat, anlayışlı bir tavırla gülümsedi. “Geçen sefer de söylediğim gibi bir şey ödemeyeceksiniz, baro atadı beni.”</p>
	<p class="block_10">Bunun üzerine Mustafa rahatladı, “İyi bari” dedi.</p>
	<p class="block_10">Avukat, “Zaten önemli bir soruşturma değil,” dedi, “iyi niyetlisiniz, bir çocuğun hayatını kurtarmışsınız, ayrıca kaçma ve delil karartma şüpheniz yok. Yeri yurdu belli bir balıkçısınız. Bence Savcı Bey takipsizlik verebilirdi ama...” Avukat sustu, hafifçe gülümsedi. Mustafa soru sorar gibi baktı onun yüzüne. Avukat bir dosta sır verircesine, “Belli ki önceki ifadelerinizde biraz kızdırmışsınız onu” dedi. “Yedi gün içinde tutuklama kararına karşı itiraz hakkımız var. İtirazda bulunacağız. Bence bu olayda Ceza Kanunu’nun 30/4 maddesi uygulanabilir.”</p>
	<p class="block_10">Balıkçı “O madde nedir avukat bey?” diye sordu, “Para cezası falan olmasın!”</p>
	<p class="block_10">“Hayır” dedi avukat yine gülümseyerek. “İşlediği fiilin haksızlık oluşturduğu hususunda kaçınılmaz bir hataya düşen kişi cezalandırılmaz. Bu olayda da siz bir yandan bebeğin hayatını kurtarırken aynı zamanda onu alıkoymanın suç olduğunu düşünmeyerek kaçınılmaz hataya düşmüş oluyorsunuz. Merak etmeyin.”</p>
	<p class="block_10">Balıkçı bir bebeğin hayatını kurtararak nasıl hataya düştüğünü anlayamadı. Ancak “Allah razı olsun!” diyebildi.</p>
	<p class="block_10">Avukat “Eşiniz için de aynı gerekçeyi kullanarak takipsizlik kararı verilmesini talep edeceğim” dedi. Mustafa yine “Allah razı olsun” diyebildi.</p>
	<p class="block_10">Başı dönüyordu, eşiniz sözünü duyunca daha da artmıştı baş dönmesi. Hiçbir şey düşünmek istemiyordu. Koğuşa döndüğünde ne olduğunu soranlara kısaca durumu anlattı, onların verdiği tostu yedi, çayı içti, sonra sağ olun diyerek yine yattı. Sanki düşünceler kafasının içinden telaşla bir yere kaçar gibiydi. Düşünmek, hatırlamak tehlikeliydi, alttan alta bunu duyumsuyor, kaçmaya çabalıyordu. Yoksa daha birkaç gün öncesine kadar karısı ve oğluyla yaşayan adamın içine düştüğü o karanlık boşluk kendisini yutacaktı.</p>
	<p class="block_10">Bundan hem korkuyor, hem de düşmeyi istiyor gibiydi. Ne olacaksa olsundu, bitsindi artık bu iş. Kendisini kayığın dibinde havasızlıktan çırpına çırpına, kuyruğunu çarpa çarpa can veren balıklara benzetiyordu. İnsanı boğan su o canlıyı yaşatıyor, kendisini yaşatan hava o canlıyı boğuyordu. Anlaşılmaz bir şeydi bu. Başkalarına mutluluk getiren çocuk, onlara felaket getirmişti. <i class="calibre1">Deniz, ana karnında aylarca suyun içinde kalmıştı, niye o zaman boğulmamıştı? Sonra niye suda boğulmuştu?</i> Derken yine düşünmeye başladığını fark etti ve midesinden boğazına yükselen bir panik havasıyla bu düşünceleri kovup uyumaya çabaladı. Yırtıcı bir kuş kanat çırpıp duruyordu içinde.</p>
	<p class="block_12" id="calibre_pb_21"> </p>
</body></html>
