<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Mustafa cezaevine girerken yine o tuhaf duruma gelmişti. Sanki başka birinin başından geçiyordu her şey, kendisi de dışarıdan izliyordu. Avurtları çökük, zayıf yüzlü yeni tutukluya, “Ne oldu?” diye sordu gardiyan. “Bilmem” diye cevap verdi. “Ne demek bilmem?” dedi gardiyan. “Ne yaptın da düştün buraya?” “Hiç” dedi omzunu silkerek. Bunun üzerine gardiyan kızdı, kendi kendine bir şeyler homurdanarak demir parmaklıklı kapıyı açıp Mustafa’yı içeri itti. “Hiçmiş, hiçmiş, sanki burası tatil köyü.” Güneşten meşin gibi yanmış çizgili yüzünden, ellerinden ve uzakları süzer gibi görünen dalgın bakışlarından adamın balıkçı olduğu belliydi ve bu deniz adamları nedense böyle tuhaf olurlardı. Gardiyan yıllar içinde öğrenmişti bunu.</p>
	<p class="block_10">Küçük koğuştaki dört adam yeni gelene “Hoş geldin” dediler, “Allah kurtarsın kardeş.”</p>
	<p class="block_10">“Hoş gördük” dedi Mustafa.</p>
	<p class="block_10">Sonra kendisine gösterilen ranzaya oturdu. Tutuklular çay demlemişti, ortadaki küçük bir tahta masada içiyorlardı. Onu da davet ettiler. Zararsız adamlara benziyorlardı. Biri hariç, hepsi aşağı yukarı kendi yaşındaydı. Biraz daha büyük olan tilki suratlı adam ise hiç güven vermiyordu. Yüzünden hile akıyordu adamın. İki küçük, birbirine yakın gözü fırıl fırıl dönüyordu. Belli ki kader kurbanı dediklerinden değildi bu adam. Bu işlere alışkındı. Tabii ki cezaevine gelen kişiye sorulacak ilk cümle gecikmedi.</p>
	<p class="block_10">“Neden düştün kardeş buraya?”</p>
	<p class="block_10">Mustafa, “Bilmem” dedi, “kendi halinde bir balıkçıyım ben.”</p>
	<p class="block_10">“Ama balık tutmak yasak değil ki kardeş” dedi biri. Güldüler.</p>
	<p class="block_10">“Tabii değil, denizde ceset buldum. Göçmen cesetleri, herhalde fırtınada şişme botları batmış.”</p>
	<p class="block_10">Bunun üzerine çipil adam, “Eyvah” dedi, “bizim batan bottan düşenler mi yoksa?” Bunun üzerine bütün başlar ona döndü.</p>
	<p class="block_10">“Sen mi kaçırıyordun bu garibanları?” diye sordu Mustafa.</p>
	<p class="block_10">“Evet” dedi adam, “benim işim bu ama bazen böyle talihsizlikler yaşanıyor işte.”</p>
	<p class="block_10">Öteki tutuklulardan biri trafik kazasından, biri taahhüdü ihlalden, bir diğeri de arazi sahibini tehditten yatıyordu. Hiçbiri suçu meslek edinmiş adamlar değildi. Gelgelelim çipil gözlü, belli ki bu işlerin adamıydı. Zaten kendisi de anlatıyordu, bir şey saklamıyordu. “Kaç kere girdim çıktım, işimiz bu” diyordu. Mustafa’nın gözünün önüne denizdeki cesetler geldi, adama öfke duyması gerekiyordu ama nedense üstüne bir kayıtsızlık çökmüştü yine.</p>
	<p class="block_10">“Asıl sorun baştakilerde,” diye anlatmaya devam ediyordu adam. Sesinde garip bir yakınma tonu vardı. “Göçmenlerin geçişini bazen serbest bırakıyorlar, bize izin veriyorlar, sonra bir bakıyorsun yasaklayıveriyorlar. Siyasete göre. Arada yanan biz oluyoruz tabii.”</p>
	<p class="block_10">“Bir de göçmenler,” dedi tutuklulardan biri.</p>
	<p class="block_10">“Tabii” dedi adam, “onlara da yazık ama biz ne yapalım. İstanbul’dan şişme bot getirtiyoruz. Yedi sekiz bin dolar, tabii bir de başka masraflar var, hükümet serbest bıraktı hatta teşvik ediyor diye bütün hazırlığımızı yapıyoruz. Birden pat diye yeni karar çıkıyor; yasak, geçişler yasak.” Ekonomik krizden yak<span lang="en">ın</span>an bir iş adamı havasında konuşuyordu. “Ama bir kere kaç kişiyi kıyıya taşımışız, masraf etmişiz, haydi dolduruyoruz insanları bota, yallah denize. Çoğu zaman da Yunan sahil güvenlikten kurtulup, onları adalardan birine, ıssız bir kıyıya sağ salim indiriyoruz. Bazen de fırtına patlayıveriyor, deniz bu, ne yapacağı belli olmaz.”</p>
	<p class="block_10">“Niye sık sık batıyor bu botlar,” diye sordu Mustafa. “Fazla adam alıyorsunuz herhalde.”</p>
	<p class="block_10">Adam başım önüne eğdi, “Evet” dedi, “ne yalan söyleyeyim, kim gelirse almaya çalışıyoruz. Botun taşıma kapasitesinin üstüne çıkıyoruz ama başka türlü kurtarmıyor, masrafları çıkaramıyoruz.” Mustafa’nın yüzüne baktı. Daha inandırıcı biçimde devam etmeye çalıştı: “Her seferimiz başarılı değil ki. Bazen Yunan hücumbotları bizi tekrar Türk sularına itiyor, öteki taraf da almıyor, haydi sana bir can pazarı.”</p>
	<p class="block_10">“Bu son sefer nasıl oldu?” diye sordu Mustafa.</p>
	<p class="block_10">Adam iç geçirdi, “Felaket oldu” dedi, “Pakistanlı, Afgan, Afrikalı... Çok fazla insan vardı. Bot zaten zar zor gidiyordu. Tam kıyıya çıkacakken Yunan devriyesi bizi yakaladı. Karaya ayak bastırmadı, çektiler Türk sularına doğru. Nereye gideceğimizi, ne yapacağımızı bilmiyorduk, başka bir adaya ulaşmaya çalıştık. Gece olmuştu, rüzgâr sertleşiyordu, başka adalarda da müsait bir sahil bulamadık. Bu arada teknedekiler çoluk çocuk huzursuzlanmaya başladı, bir bebek ağlıyordu, sonra kadınlar yüksek sesle bağırıyorlardı. Paniklemişlerdi. Bu da tehlikeyi artırdı, sakin olun yerinize oturun dediysek de korku içindeki insanlara dinletemedik. Sonra iyice kuvvetlenen rüzgâr bizi savurdu, alabora olduk.”</p>
	<p class="block_10">“Can yelekleri yok muydu?”</p>
	<p class="block_10">“Vardı ama kimi kurtuldu, belki de adalara çıktı, kimi gece karanlığında kayboldu gitti. Çoğu can yeleği de... Kısmet işte. Vadeleri gelmiş belli ki.”</p>
	<p class="block_10">Mustafa adama kızmak, hem de çok kızmak istiyordu ama üstüne çöken halsizlik, elini kolunu bağlayan dermansızlık sürüp gidiyordu.</p>
	<p class="block_10">“Ya bebek” diyebildi.</p>
	<p class="block_10">“Hangi bebek?” diye sordu adam.</p>
	<p class="block_10">“Galiba bir bebek kurtulmuş.”</p>
	<p class="block_10">“Hey büyük Allah’ım” Adamın yüzüne bir gülümseme yayıldı. “Öldürmeyince öldürmüyor işte. Demek o bebek kurtulmuş. Cenabıhakk’ın bir mucizesi işte, vadesi gelmemiş. Genç bir kadın,” diye devam etti. “Bebeğiyle binmişti, arada bir üstüne bir örtü örterek bebeği emziriyordu. Yanında da bir küçük şişme bot vardı. Hani şu çocukların oynadığı cinsten. Batacağımız anlaşılıp da can pazarı oluşunca, bir ara bebeği o kırmızı, kenarları yüksek küçük botun içine koyup bağladığını gördüm. Kendisi de suya atladı, en son o oyuncağı itmeye çalışıyordu denizde. Sonra karanlıkta kayboldu gitti.”</p>
	<p class="block_10">Dinlediklerinden dehşete düşen diğer tutuklular adama, bu binlerce göçmenin nasıl geldiğini sordular.</p>
	<p class="block_10">Çipil gözlü adamın anlattıkları, hiç bilmedikleri bir dünyanın kapısını aralıyordu. “Afrika’dan gelenler önce mutlaka İran’a getirilirler” diyordu. “Afganistan, Pakistan gibi ülkelerden savaştan kaçanlar da İran üstünden gelir. Buradaki patron İran’dakilerle görüşür. Bir göçmen grubunu alıp günlerce yürüyerek dağlardan aşırıp sınıra getirirler. Bazen güvenlik yakalar grubu. Herkes bir yana kaçar, dağlarda kaybolurlar. Çoğu da kurtlara yem olur ya da soğuktan donarak ölür. Sınırı aşabilenleri Türk patronun adamlarına teslim ederler, onlar da herkesi şok evleri denilen, herkesin bir arada kaldığı büyük evlere koyarlar. Eğer şansları varsa sıcak yemek verilir. Orada ne kadar bekleyecekleri belli olmaz. Sonra alırlar bunları kıyıya bize getirirler. Çok büyük, uluslararası bir iş bu. Büyük para dönüyor.”</p>
	<p class="block_12" id="calibre_pb_20"> </p>
</body></html>
