<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Dev balık kayığı uçurmaya başlamıştı artık, hiçbir güç durduramazdı onu, açık denizlerin kahramanına ne zoka fayda ederdi, ne misina, ne ip. Balıkçı onun yanında neydi ki, motorun, kayığın ne hükmü olurdu bu gücün karşısında? Motoru sonsuza kadar böyle götürebilirdi. Mustafa’nın elleri, günlerdir ipi tutmaktan, gereğinde kaloma verip, gereğinde sıkıca çekmekten yara olmuştu. Derken balık sıçradı, denizden bütün görkemiyle, lacivert ışıltısıyla bir kule gibi yükseldi. Kılıcı gökyüzüne uzandı. Mustafa onu görür görmez “Allah’ım ne kadar güzel yaratmışsın” diye mırıldandı. “Ne muhteşem bir yaratık, hiç kıyılır mı buna, helal olsun sana balık” dedi ve bıçağı kaptığı gibi ipi kesti. İp derin denizde hızla yitip gitti. Mustafa içinde büyük bir ferahlama hissetti. “Kısmetten öte yol yokmuş” dedi, “demek ki eceli gelmemiş, helal olsun sana balık, yaşamayı hepimizden fazla hak ediyorsun.”</p>
	<p class="block_11"> </p>
	<p class="block_10">O sevinçle uyandı, önce karanlıkta her şey yabancı geldi, nerde olduğunu kavraması üç beş saniye aldı. Mesude yanında yatıyordu, içine bir ferahlık yayılmıştı adamın. Filizlerin evindeydiler. Kucaklarında bebek olduğu için gelir gelmez her şeyi anlatmak zorunda kalmışlardı. Filiz doğurdu doğuracak haldeydi, ayaklarını aça aça zorlukla yürüyordu. Mustafa’nın söylediklerine annesiyle birlikte şaşırıp kaldılar. Ne diyeceklerini bilemediler. Mustafa yalvaran bir tavırla planını anlattı, “Durum bu işte, başka hiçbir çaremiz yok” diyerek tamamladı sözünü. Mesude söze karışmıyordu.</p>
	<p class="block_10">Filiz, “Nasıl olacak bu abi” dedi, “hastaneden bir bebekle çıkıp, iki tane doğdu mu diyeceğim, kayıt kuyut var, nasıl yaparım böyle bir şey? Hem Selim’e nasıl anlatacağız durumu, hiç böyle bir şey duymadım.”</p>
	<p class="block_10">Selim enişte bankadaydı, mesai sonunda gelecekti. Gerçi Mustafaların geleceğini biliyordu ama bebekten haberi yoktu tabii.</p>
	<p class="block_10">Anneleri, “Durun bakalım” diye araya girdi, “hele biraz soluklanın, yemek yiyelim, sakince düşünelim bu işi ama tabii en önemlisi Selim’in ne diyeceği.”</p>
	<p class="block_10">“Durup dururken bir evladın daha oldu mu diyeceğiz adama?” Filiz’in yanakları al al olmuştu, “Hastanede kayıt var anne” diye hatırlattı, “ne diyorsun sen, Selim evet dese bile kanun var nizam var memlekette.”</p>
	<p class="block_10">O zaman Mustafa sıkılıp büzülerek hafif bir sesle, “Evde doğursan Filiz” dedi, “ebeyle, hani hepimizin doğduğu gibi.”</p>
	<p class="block_10">Filiz abisinin yüzüne hayretle baktı, ayağa kalktı, “Allah’ım bana sabır ver, hayret bi şey yaa” diye söylenerek içeri gitti.</p>
	<p class="block_10">Annesi, “Oğlum dedi, olmaz öyle şey, evde doğuramaz, zaten gebeliği çok zor geçti, Allah korusun ters bir şey olursa... Yok yok, bunu çıkar aklından, ebe olmaz.”</p>
	<p class="block_10">Mesude kocasına, “İstersen biz biraz sonra kalkıp eve dönelim Mustafa” dedi ama anne ayağa kalktı. “Hayır” dedi, “gelmesi sizden göndermesi bizden, durun bakalım bir düşünelim, şimdi sofrayı kuralım, hadi kızım.”</p>
	<p class="block_11"> </p>
	<p class="block_10">Filiz’in rahatsızlığını bahane ederek öğleden sonra odasından çıkmaması Mesude’nin gücüne gitti. Kocasına, “Baksana bizi istemiyor, hadi kalkıp gidelim” diye ısrar etmeye başladı. “Aç değiliz açık değiliz çok şükür, insan istenmediği yerde kalmaz.”</p>
	<p class="block_10">Mustafa karısına hak veriyordu, onca yakın olduğu Filiz’in davranışı onun da kalbini kırmıştı ama planından vazgeçmek istemiyordu. “Dur bakalım” diyordu “belki de şaşkınlıktan yapıyor bunu, hem hamile, sinirleri ayakta.”</p>
	<p class="block_10">Mesude direttikçe diretti, “Sanki bir tek o mu gebe kaldı, hepimiz biliriz bu durumu, misafirini kovmaktan beter etmez insan hamileyim diye, işte besbelli, banka memuru karısı oldum diye kurum kurum kuruluyor, bizi aşağı görüyor” diye söyleniyordu. “Tosbağa kabuğundan çıkmış da onu beğenmemiş.”</p>
	<p class="block_10">Mustafa ne kadar yapma etme dediyse de söz dinletemedi, Mesude bir pansiyon bulalım diye ısrar ediyordu, “Hani bizim orda Fatma teyzenin pansiyonu var ya öyle bir yer bulalım hadi.”</p>
	<p class="block_10">Akşam yaklaşıyordu, nerede ne bulacakları belli değildi, Nazilli’de pansiyon var mıydı acaba, otele gitseler bir dünya para tutardı. Ertesi sabaha kadar bekleseler ne vardı sanki? Ama Mesude Nuh dedi, peygamber demedi. Mustafa baktı ki onuru kırılmış olan kadına söz geçiremeyecek, daha fazla direnemedi, bavullarını toplayıp, ufak ufak mızmızlanmakta olan bebeği alıp odadan çıktılar.</p>
	<p class="block_10">Anne salonda örgü örüyordu, “Hayrola nereye” dedi, Mustafa olup biteni anlattı. Anne önlerine geçti, “Dünyada olmaz” dedi, “hiçbir yere gidemezsiniz, olur mu canım böyle şey?” Bavulu Mustafa’nın elinden koparır gibi aldı, sonra Mesude’yi elinden tutup kanepeye oturttu. “Bak güzel gelinim” dedi, “sen Filiz’in kusuruna bakma, çok zor bir hamilelik geçirdi, daha önce iki bebek kaybettiler, bu sefer üç ay kıpırdamadan yattı, durup durup ağlıyor, sinir namına bir şey kalmadı. Sizinle ilgisi yok, vallahi yok kızım. Hem zaten burası benim evim sayılır, beni çiğneyip de hiçbir yere gidemezsiniz.”</p>
	<p class="block_10">Kadın o kadar güçlü, kararlı konuştu ki kimsede itiraz edecek hal kalmadı. Mustafa bavulu odaya götürdü, döndüğünde anası bebeği seviyordu. “Mesude nerde?” diye sordu. Anası bebeği kucağında sallarken kaşıyla gözüyle Filiz’in odasını işaret etti.</p>
	<p class="block_10">Mesude Filiz’i, beyaz lake yatak odası takımıyla döşeli, şifonyerli, aynalı tuvalet masası olan süslü odada, pembe kırlentlerin serpiştirildiği, pembe yatak örtüsünün üzerine uzanmış sessiz sessiz ağlarken buldu. Mesude’yi görünce Filiz doğruldu, “Buyur yenge” dedi, “kusura bakma, sana karşı çok ayıp ettim ama asabım hakikaten çok bozuk.” Biraz daha alçak sesle devam etti: “İki düşük yaptım yenge, bunun da ne olacağı belli değil, Selim’e söylemedim ama geçen gün doktor, bebek galiba ters gelecek dedi. Sezaryen diyorlar, ben de korkuyorum.”</p>
	<p class="block_10">Mesude ağlayan kızın yanına oturdu, bir koluyla sarıldı, eliyle de gözyaşlarını silmeye çalıştı. “Ben seni anlamam mı Filiz” dedi, “küçücük bir çocukken tanıdım seni ama Mustafa düşüncesizlik etti, bu zor günlerinde başına böyle bir dert açmamalıydı. Bu yüzden biz gidelim, gönül koyma, senin yüzünden değil.”</p>
	<p class="block_10">Filiz, “Yenge ne olur yapma” dedi, “zaten kendimi nasıl affettireceğimi düşünüp duruyordum, lütfen gitmeyin.” Mesude ısrar edince daha da beter ağlamaya başladı, “Kendimi hiç affetmem yenge” dedi, “eğer giderseniz çok daha fena olurum, ne olur, sen büyüklük göster, gitmeyin güzel yengem benim.”</p>
	<p class="block_10">Mesude baktı ki kızın hali gerçekten fena, daha fazla ısrar edemedi. “Peki” dedi, “madem öyle bir iki gün kalır döneriz.”</p>
	<p class="block_10">Filiz, “Aslında sizin gelişiniz yüreğimi kabarttı yenge,” dedi, “memleketimden nefes getirdiniz.” Sonra kâh ağlayıp, kâh yengesine sarılarak içini dökmeye başladı. “Ben burada boğuluyorum yenge” dedi. “Köyümüzün denizi, meltemi, kokusu yok, her yer ova, her yer tarla, sonra da dağlar, her gün aynı dağla<span lang="en">rı</span> görüyorum, ruhum daralıyor.” Konuştukça biraz açılıyordu. Bir yandan da gözyaşlarını siliyordu. “Evet, Selim iyi bir insan, sağ olsun ama sıkıcı, sabah bankaya gidip akşam geliyor, bazen öğle yemeğine de gelir, kravat gömlek çıkarmadan pijama altı giyer, sonra yine bankaya. Birkaç memur hanımı var görüştüğüm ama ben alışmışım balığa çıkmaya, ağ atmaya, dağlardan ot, mantar toplamaya; sanki bir zindana attılar beni burada, ah yenge, siz bana durumumu iyice fark ettirdiniz. Anacığım geldi sağ olsun, destek oluyor bana. O da olmasa çıldırmak işten değil.”</p>
	<p class="block_10">Mesude kendini kızın yerine koyunca ona yerden göğe kadar hak verdi. Kendisi de –Allah korusun– hanımelleri, yaseminler, muz ağaçları, lavanta, mandalina, limon dolu bahçesinden, sulu çekirdeksiz üzümler veren asmasından, çardağından, her sabah yumurta aldığı tavuklarından, imbatından, melteminden, bin bir çeşit balıkla donanan sofrasından ayrılıp da bu beş katlı apartmanın, kapıların önünde ayakkabı yığını olan, lahana kokulu, loş binanın ikinci katında bir daireye tıkılsa aklını oynatacak gibi olurdu. Herkesin, banka memuruna gelin gitti, şehirli hanım oldu diye gıptayla baktığı Filiz’in durumu içler acısıydı sahiden.</p>
	<p class="block_11"> </p>
	<p class="block_10">“Bak güzel görümcem” dedi ona, “bebeğini kucağına alınca bunların hepsi geride kalacak, mutlu olacaksın, insanın alıştığı yer önemli tabii ama evin, ailen burada, zamanla buraya da alışırsın.” Uzanıp şefkatle Filiz’in saçına dokunduktan sonra devam etti. “Gelen memur, doktor hanımları da bizim oraları beğenmiyor. Çok nem var, duvarlar bile çürüyor, herkes romatizmalı burada, yaşlılar iki büklüm diyorlar. Onlara göre de denizden ekmeğini kazanmak zor, tehlikeli. Memuriyet gibi var mı, her ay başı maaşın yatıyor bankaya. Hem kıyıda bar disko çok, çocukları zaptetmek zor, her türlü ahlaksızlık var diyorlar. Bir de pahalılıktan şikâyet ediyorlar. Turistik yerlerde fiyatlar katlanıyormuş.”</p>
	<p class="block_10">Filiz, “Doğru” dedi, “bizim oralara göre burası çok ucuz.”</p>
	<p class="block_10">“Bak,” dedi Mesude, “her şeyin iyi yanı da var, kötü yanı da, oğlan mı geliyor, kız mı, adını ne koyacaksınız?”</p>
	<p class="block_10">“Oğlan geliyormuş, Selim babasının ismini koymak istiyor Hamit diye, ama ben modern bir ad istiyorum. Keremcan, sonunda Hamit’i göbek adı yapmaya karar verdik. Ben Keremcan diyeceğim.”</p>
	<p class="block_10">Mesude “Allah analı babalı büyütsün” dedi.</p>
	<p class="block_12" id="calibre_pb_12"> </p>
</body></html>
