<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Ev sahipleri o kadar inandırıcı bir tavırla özür dilediler, kalmaları için ısrar ettiler ki Mesude ve Mustafa dönmekten vazgeçtiler. Mesude kaynanasıyla birlikte mutfağa girdi, Filiz’in elini sıcak sudan soğuk suya değdirmediler. Çoğu zaman yüreği daralan Mustafa akşam yemeğinden sonra şehrin sokaklarını arşınlamaya başladı. Sokak lambalarının soğuk ışığı altındaki boş asfalt yollara vuruyor, sigara içiyor, iki yanda sıralı apartmanların ışık yanan camlarına ve sokak kedilerine bakıyor, o evlerden gelen televizyon seslerine kulak kabartıyor, çöpleri karıştıran sokak köpeklerinin uzağından geçmeye dikkat ederek yürüyor da yürüyordu.</p>
	<p class="block_10">Renkler, kokular, sesler değişmişti, hayatında hiç deniz kıyısından ayrılmamış olan Mustafa, insanların karada nasıl yaşadığını anlayamıyordu. Milyon verseler oturamazdı burada. Sık sık Filiz’in haline üzülüyordu, kardeşi de deniz çocuğuydu, daha beş altı yaşlarındayken kıyıda yengeçleri tutar, yanındaki mavi plastik minik kovasına atardı. Büyüdükçe iyi bir balıkçı olmuştu. Ağ serer, paraketeleri hazırlar, çapariye çıkar, denizle haşır neşir bir hayat sürerdi. Hatta bazen Filiz’in kendisinden daha iyi balıkçı olduğuna kanaat getirir, onun büyük bir balığı yakalarken kalomayı gevşetme ve sıkma uzmanlığına hayran kalırdı.</p>
	<p class="block_10">Avla avcı arasındaki acımasız zekâ oyununun önemli bir parçasıydı bu. Misinayı fazla gevşek bırakırsan balık döner misinayı koparır giderdi. Fazla gergin tuttuğun zaman ise bir iki çırpınmayla yine koparırdı. Biraz kaloma verip, biraz gergin tutup, misinanın gevşemesine ve kopmasına imkân vermemek epey bir ustalık gerektirirdi. İşte Filiz bu işi en iyi beceren balıkçıydı. Mustafa dayanamayıp bir gün bunu yüzüne söyleyince de Filiz gülmüş, “E,” demişti “biz kadınların işi ne, sizi de böyle idare ediyoruz işte, her kadın doğuştan bilir bunu.”</p>
	<p class="block_10">“Yaşa be Filiz Reis” demişti abisi, gülmüşlerdi. Filiz çok iyi bir balıkçıydı.</p>
	<p class="block_10">Buralarda yaşaması zordu kızın, boğuluyor gibi olduğunu anlıyordu halinden tavrından. Deniz insanı denizde kalmalıydı, kara insanı karada.</p>
	<p class="block_11"> </p>
	<p class="block_10">Gelişlerinin altıncı, yedinci günü olmalıydı ki Yusuf aradı, Kekeç’in ağından bir ceset daha çıkmış, Kekeç ağı çekerken çok büyük bir balık takıldı diye düşünmüş heyecanlanmış ama sonra bir erkek cesedi çıkmış denizden. “Of be of” diye iç geçirdi Mustafa. Aslan balığı, balon balığı, sarpa, balık çiftlikleri derken şimdi de cesetler basmıştı denizi.</p>
	<p class="block_10">Kim bilir o cesetleri yiyen kaç balık vardı. Kendileri de o balıkları yiyorlardı. Bunu düşününce midesi bulanır gibi oldu. Daha çok midesini bulandıran ise Yusuf’un, “Senin yokluğuna hayret ediyor herkes” demesi oldu. “Jandarmalar da sordular, bilmiyorum dedim ama sende bir bebek olduğu lafı çıkmış köyde. Sözüm ona evde saklıyormuşsunuz, köyü bilirsin, her köşesinden dedikodu fışkırır ama bir an önce gelsen iyi olur Mustafa.”</p>
	<p class="block_10">Yüreğini hoplatan bu haberi, zaten çeşitli sıkıntılar içinde bunalan Mesude’ye anlattığında kadının yüzü karardı. “Bir bu eksikti” dedi, “bir bu eksikti. Kim gördü, ne zaman gördü ki bu haber yayıldı?” Mustafa çekingen bir ifadeyle, annen diyecek oldu ama kadın hemen susturdu onu. “Saçmalama” dedi, “hiç annemden laf çıkar mı?”</p>
	<p class="block_10">“Doğru” dedi Mustafa “çıkmaz. O zaman kim gördü, kim duydu, hani senin arkadaşlar gelmişlerdi çaya, onlar mı bir şeyden kuşkulandı acaba?” Kadın bir an düşündü, “Valla” dedi “Ebru çok dedikoducudur, Aslı’ya güvenirim de ona pek güvenmem, duyduğu sesi kedi diye geçiştirdik ama belki de yutmadı bunu.”</p>
	<p class="block_10">“Neyse” dedi adam, “nasıl olsa bebeği ortaya çıkaracağız artık. Enişte çok merhametli bir adammış.”</p>
	<p class="block_10">“Öyle” dedi Mesude. “El oğlu ama bize daha iyi davrandı. Bu çocuğu ona borçluyuz.”</p>
	<p class="block_12" id="calibre_pb_15"> </p>
</body></html>
