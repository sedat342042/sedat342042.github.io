<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Gece saat üç sularıydı, deniz sakindi, köy uyuyordu. Dört genç balıkçı Çiroz’un sandalıyla kürek çekerek, sessizce kıyıdan ayrıldılar. Yapacakları iş üstlerine kalmasın diye, kuşku çekmemek için yakın koydaki dev balık çiftliğine gitmeyecekler, nispeten daha uzak, orta boy bir çiftliğe saldıracaklardı. Keskin bıçakları, kesici aletleri hazırdı. Aysız gecede karanlık sular üzerinde süzülürken kendilerini büyük bir maceraya gider gibi hissediyorlardı. Mustafa’nın bile hayatına yeni bir heyecan gelmişti. Birkaç kez dalıp o çiftliklerdeki zavallı balıkların halini görmüştü zaten. Bu yavrular tanklardan havuzlara dökülüyordu, bir milimetreydi boyla<span lang="en">rı</span>, bir milyon tanesi bir kilo anca gelirdi. Çiftlik sahipleri levrek, çipura bebeklerini bu kafeslere tıka basa dolduruyor, balıklar büyüdükçe kıpırdayacak yerleri kalmıyor, altta kalanlar eziliyor, parazitler, mikroplar balıkla<span lang="en">rı</span> hasta ediyordu. Kör balık bile görmüştü oralarda. Kafeslerin üstünü de ağla kapatıyorlardı. Balık yakalamak için dalış yapan kuşların kafaları ağa takılıyor, kurtulmak için çırpınırken boyunları kı<span lang="en">rı</span>lıyordu. Neresinden baksan büyük bir zulümdü bu çiftlikler. Mustafa bunu düşünürken, aklına ezdiği balon balıkları geldi. Ama onlar canavardı. Yok edilmeleri gerekiyordu. Yine de yaptıklarından utanıyordu, bir delilik haliydi o.</p>
	<p class="block_10">Mustafa yol boyunca sessiz sedasız oturdu, zaten kimse konuşmuyor, cigara bile içmiyordu. Balıkçı, gözünü karanlık sulara dikip kara kara düşündü. Mesude’nin o günkü tavrından sonra artık ayrılık noktasına mı gelmişlerdi? Nasıl olur diye geçiriyordu içinden, nasıl olur bu? Mesude’yle nasıl bu hallere düştük? Keşke bugün gidip yanına otursaydım. Ne yapabilirdi? Herkes dağılırken ben de Mesude’nin elinden tutar, eve götürürdüm. Gelmem demezdi herhalde. Der miydi yoksa? Ya elini silkeleyip anasıyla beraber gitse ne olacaktı? Hem de bütün köyün gözü önünde. Bir ara, annesi yüzünden diye düşündü, annesi olacak o kadın kim bilir nasıl beynini yıkıyor kızın. Yoksa Mesude bana yabancı gibi davranır mı? Mesude yahu, benim Mesude, aklım almıyor.</p>
	<p class="block_10">Kendi davranışını da doğru bulmuyordu, çoktan pişman olmuştu söylediğine, yaptığına. Ama bunu itiraf etmek galiba bir parça ağrına gidiyordu. Karıkoca arasında olur böyle kavgalar diye düşündü. Bu kadar büyütecek bir şey yoktu.</p>
	<p class="block_10">Sonra Mesude’nin hem kadınlığına, hem kişiliğine ağır sözler söylediğini, bir de vurmak ister gibi elini kaldırdığını hatırlayınca, bir suçluluk duydu. Vurmazdı, elbette vurmayacaktı, elini kesseler Mesude’ye bir fiske bile vuramazdı, sadece sinirden öyle davranmıştı. Tersine, hiç kimseye göstermeyeceği bir sabırla durdurmuştu kolunu havada. O sırada karşısında kim olursa olsun, Mesude’den başka kim olursa olsun, o kolu orada tutamazdı.</p>
	<p class="block_10">Bunları düşünmek, kendi kendine böyle açıklamalar yapmak, bir şeyi değiştirmiyordu. Çocuğum olsun derken karımı da kaybettim diye düşündü, içi yakıcı bir pişmanlıkla kavruldu. Sandaldan eğilip elini denize soktu, karanlık sakin sular ılıktı. Kasıma kadar böyle gider bu diye düşündü, denizler soğuyana kadar. O anda aklına suyun akışıyla keyiflenen, “Bak baba, bak” diyen o küçük çocuğun eli geldi. “Bak baba bak, ne güzel.” Ateşe değmiş gibi hemen denizden çekti elini.</p>
	<p class="block_10">Bu çiftliklerin lojmanları ve oralarda da silahlı nöbetçiler oluyordu. Yaklaşık yarım saat sonra vardıkları balık çiftliğinde lojman karanlıktı, bekçilerin uyuduğu belliydi. Zaten ufak tefek hırsızlıklar dışında büyük bir olay olmazdı buralarda. Karanlıkta hiç ses etmeden ağlara yaklaştılar. Mustafa sessizce kaydı suya, neredeyse kıpırdatmadan. Zifiri karanlıkta lamba yakmadı. Ağı el yordamıyla bulacaktı. Daldıkça çevresinde inanılmaz büyüklükte balık sürüleri belirdiğini hissetti. Eli, kolu, bacakları, gövdesi balıklara değiyordu. Sanki o da iri bir balık olarak buradaydı. Kafeslerin çevresine kupyes, barbunya, tekir, sardalye gibi balık sürüleri geliyor, yemlerden yararlanmak için oradan ayrılmıyorlardı. Belli derinliğe inince ağa doğru yüzdü, elleri ağı hissetti birden. Keskin, büyük bıçak elindeydi. Onunla ağda büyük kesikler açmaya başladı. Biraz da bilerek bir levrek çiftliğine gelmişlerdi, çipura çiftliği olsa balık dişleriyle ağı parçalayıp çıkmaya çalıştığı için oraların ağları iki kat olurdu. Biraz zor olsa da büyükçe delikler açıyordu. O deliklerden bir balık hücumu olduğunu duyumsadı. Artık daha çok balık vardı çevresinde. Balıklar ağdan oluk oluk akmaya başlamıştı. Aslında bu delik de yeterdi ama sola doğru yüzüp ağın sağlam yerlerini buldu oraları da kesmeye başladı. Arada bir sessizce su yüzeyine çıkıp ciğerlerini havayla dolduruyordu. Sonunda yeteri kadar delik açtığına karar verdi. Artık bir balık fırtınası vardı çevresinde, kendisini de sürüklüyordu. Denizin altında nerelere sürüklendiğini bilemiyordu. Ağa yaklaşmasının da olanağı kalmamıştı. O kadar güçlü bir balık fırtınasına karşı koyamazdı.</p>
	<p class="block_10">Su yüzeyine çıktı. Son dalışında çok kalmıştı aşağıda, başı dönmeye başladı. Karanlıkta kendini tutarak sessiz nefes almaya çalıştı oysa bütün havayı bir an önce ciğerlerine çekmek zorundaydı. Yavaş yavaş sakinleşti, nefesi düzelmeye başladı. Bedeni hâlâ balık fırtınası içindeydi. Karanlıkta sandal görünmüyordu, nereye sürüklendiğini kestiremediği için dört yana bakıp sandalı bulmaya çalışıyordu. Bir süre uğraştıktan sonra bu işin hiç de kolay olmadığını anladı. Bu şekilde sandalı bulması imkânsızdı. Yuvarlak balık kafesinin ne yanda, hangi uzaklıkta olduğunu bilmiyordu. Sonunda bekçileri uyandırmamaya çalışarak alçak sesle kumru ötüşü taklidi yaptı. Bu saatte ötmezdi kumrular, arkadaşları herhalde anlarlardı duyarlarsa. Bekçilerin duymayacağı ama arkadaşlarının duyacağı ses yüksekliği ne olmalıydı acaba? Hu-hu-huuu, hu-hu-huuu diye öterken yakından gelen kürek şıpırtıları ve Çiroz’un “Mustafa Mustafa,” diye fısıldamasıyla cennetten bir müjdeci gelmişçesine sevinçle doldu içi. Onu hemen sandala aldılar, hiç kimse duymadan kürek çekerek uzaklaştılar. Balık çiftliklerinden birini çökertmişlerdi.</p>
	<p class="block_12" id="calibre_pb_26"> </p>
</body></html>
