<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Ertesi gün Mesude, ökseye yakalanmış küçük bir kuş gibi çırpınan yüreğine bastırdığı bebeciği alıp hastaneye gitti. Dördüncü kata çıktı, hasta kadının yattığı odaya girmeden önce Samir Deniz’i son kez öptü, sonra zavallı kadın daha ne olduğunu anlayamadan bebeği onun kucağına bıraktı; kadının gözleri büyüdü, inanamadan baktı bebeğe. Mesude’yle göz göze geldiler, kadın bir şey soracakmış gibiydi, elini uzattı, zayıf, esmer, kemikli bir kol çıktı hastane gömleğinin yeninden. Çaresizlikten erimiş bir bedenin yardım ve şükran çığlığıydı o el. Bu sessiz çığlığı duydu Mesude, bir tek o duydu. Dehşetle titredi, içinde pişmanlıkla mutluluk birbirini yok etmeye çalışıyordu, hiçbir şey söylemeden kaçar gibi uzaklaştı oradan. Koridorda yürürken odadan yükselen çığlıkları, kadının Samiiiiirr diye yürek yakıcı bir sesle haykırmaya başladığını duydu. Merdivenleri koşarak indi, sıcak güneşin altında nereye gittiğini de fark etmeden yürüdü, yürüdü, yürüdü. Beyni uyuşmuş gibiydi. Kasabanın bilmediği bir mahallesinde bilmediği bir bahçe duvarının üstüne oturdu. Saatlerce kaldı orada. Neden sonra minibüse binip annesinin evine gitmeyi akıl edebildi.</p>
	<p class="block_11"> </p>
	<p class="block_10">Sabah jandarma Mustafa’yı evden, Mesude’yi de annesinin evinden aldı. Kamyonetin arkasına ikisini karşılıklı oturttular. Yanlarında birer jandarma vardı. Sallana sallana giderken karıkoca hiç göz göze gelmediler. İkisi de yere bakıyordu. Bu yüzden köyde iki yana dizilmiş, onları hayretle süzen, fısıldaşan, kimi dost, kimi düşman köylüleri de görmediler.</p>
	<p class="block_10">Mesude ilk kez karşısına çıktığı savcıya olanı biteni noktası noktasına anlattı. Sadece Mustafa’yı suçlamadı, kendisini de kattı olayların içine.</p>
	<p class="block_10">Mustafa ise, içine yuvarlandığı dipsiz kuyunun dehşetini yaşarken, bir yandan da savcının niye onca zaman yalan söylediğiyle ilgili sert soruları karşısında ezildikçe ezildi.</p>
	<p class="block_10">Sonunda savcı ikisini de çocuk kaçırmak, alıkoymak, resmi makamlara yalan ifade vermek gibi birçok suçtan tutuklanma talebiyle mahkemeye sevk etti. Hızlı bir sorgudan sonra Mesude tutuksuz yargılanmak üzere serbest bırakıldı, Mustafa ise cezaevine konuldu.</p>
	<p class="block_12" id="calibre_pb_19"> </p>
</body></html>
