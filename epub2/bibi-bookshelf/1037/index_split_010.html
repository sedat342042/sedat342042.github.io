<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Raziye Hanım on sekiz yaşındayken babasının pek beğendiği<i class="calibre1"> –düzgün aile, çok düzgün aile, hem de zenginler</i> diyordu<span lang="en">– </span>otomobil galerisi sahibi bir adamın oğluyla evlendirildikten sonra kasabaya kocasının yanına taşınmıştı. Genç adam bir gün arkadaşlarıyla köydeki lokantaya geldiğinde Raziye’yi görmüş, genç kıza vurulmuştu. Caner şık giyinen, yakışıklı bir adamdı, atletik sporculara benziyordu, Raziye’nin gönlünü çelmişti biraz. Babasıyla aynı işi yapıyor gibi görünse de Raziye evlilikten birkaç ay sonra anladı ki adam hovardanın biri; hayatı pavyonlarda, sarhoş sarhoş kadın peşinde koşarak geçmiş. Raziye’yle ilk ayların hevesini aldıktan sonra yine sokaklara vurdu. Sabaha karşı eve sarhoş döndüğünde “Neredeydin?” diye soran kadına, “Senin bunu sormaya hakkın yok” diyordu, sonra iş “Ben böyleyim, ben erkeğim” muhabbetine döküldü, daha sonra her şey iyice çirkinleşmeye başladı. Zaten baştan beri bir aşk evliliği değildi ama Raziye ilk aylarda genç adamın gösterdiği ilgiden nezaketten etkilenerek adama duymaya başladığı sempatiyi, saygıyı da yitiriyordu. Sonra baktı ki bu işin çözümü yok bir gün valizini aldığı gibi annesinin evine döndü.</p>
	<p class="block_10">Anası anlayışlı kadındı, halden anlardı ama baba öyle değildi. Raziye’nin deyimiyle <i class="calibre1">“eski kafalı”</i>ydı. Kızının eve gelmesini kabul etmedi. “Evlenmiş kadının yeri kocasının yanıdır. Sen bu evden çıktın artık” diyordu. Anası üzüldü ama sert tabiatlı kocasına söz geçiremedi. Raziye kendisini almaya gelen adamla kasabaya döndü. Bu adam madem başka kadınların peşindeydi, o zaman niye kendisini ısrarla evde tutmak istiyordu. Birlikte yaşamadıktan sonra ne anlamı vardı evde oturup koca yolu gözlemenin? Mutsuz günlerin gecelerin sonunda tam kararı<span lang="en">nı</span> vermiş, ne olursa olsun bırakacağım bu adamı, olmazsa halamlarda kalırım diyecek noktaya gelmişti ki hamile olduğunu fark etti. Adeti gecikince fazla telaşlanmamıştı, zaten çok düzensiz adet görürdü ama iş fazla uzayınca, bir ay sonra da ay hali görmeyince devlet hastanesindeki kadın doktora muayeneye gitti. Hafif bir akıntısı da vardı. Köyde olsa her derde iyi gelen şifalı otları bilen teyzeler hallederdi bu akıntıyı. Ama şimdi doktora söylemekten başka çaresi yoktu. Daha önce hiç doktora gitmediği, doktor yüzü görmediği için önce ultrasonla bakıp sonra onu o tuhaf alete yatırıp bacaklarını iki yana ayırdıkları zaman <i class="calibre1">ölsem daha iyiydi</i> diye düşündü. Doktor, kadın olmasına rağmen yüzüne bakamıyordu.</p>
	<p class="block_10">Sonunda Caner’in kendisini niye evde tuttuğunu anladı. Adam geceleri rakılı, çalgılı çengili, bol kadınlı hayatına devam edecek, evde kendisini bekleyen karısı da ona evlatlar verecekti. Raziye sarsılmasına sarsıldı, hem de çok sarsıldı, adamdan ölesiye nefret ediyordu, sabaha karşı kapıdan girme tıkırtılarını duyduğu zaman kusacak gibi oluyordu. Bir yandan da karnında atmaya başlayan yeni nabzı, filizlenen hayatı, dehşete karışan bir sevecenlikle karşılıyordu. Bebeği hem istiyordu hem istemiyordu. Bu bebek belki de Raziye’yi hayatının sonuna kadar nefret ettiği adama bağlayacaktı. Bunu düşününce hasta oluyordu. Başkalarına göre felaket, kendisi için kurtuluş olan –Allah biliyor ya tırnak kadar bile üzülmemişti– ve yerel gazetenin birinci sayfasında kocaman harflerle yazılıp yarımadadaki kahvehanelerde toplanan erkeklere, evlerde fısıldaşan kadınlara sonsuz bir dedikodu malzemesi verecek olan haber sabaha karşı geldi. O gece, kuş ötüşlü kapı zili çaldığında Raziye, olağandışı bir şey olduğunu anlamış, ya biri hastalandı ya biri öldü önsezisi içinde kapıyı açmıştı. Sabaha kadar yanan lambanın ışığında, siperlikli şapkaların yüzlerini gölgelediği iki polisi görünce düşündüğünden daha da büyük bir şey olduğunu anlayıp, kalbi çarparak “ne oldu” diye sormuştu. Polisler hamile kadına karşı takınılan geleneksel “yenge” saygısı içinde bu haberi nasıl yumuşatacaklarını bilemeden kocasının hastanede olduğunu söylemişti. Bir kaza olmuş, hastaneye kaldırılmış diyorlardı.</p>
	<p class="block_10">Raziye o anda hayatının kesin, geri dönülmeyecek biçimde değiştiğini sezdi ve bunu içten içe başgösteren bir suçluluk duygusuna rağmen umarak, bekleyerek “Öldü mü yoksa?” diye sordu. Yüzleri siperliğin gölgesi altındaki polisler “Yani... öyle değil de, yaralı, ağırca biraz” derken kadın durumu anladı. İçeri gidip yeşil hırkasını giydi, kış gecesinin serinliğine karşı karnındaki bebeği korumak ister gibi iki eliyle yakaları birleştirerek ilk kez bindiği bir polis arabasının çakıp sönen ışığında yüzü bir kararıp bir mavileşerek hastaneye götürüldü. Hayatının, sonuna kadar değişeceği bir olaya tanık olmanın heyecanıyla göğsü inip kalkıyor, soluğu ağzına sığmıyor, yüreği alver edip duruyordu.</p>
	<p class="block_10">Caner, gecenin ıssız bir vakti meyhaneden bir kadınla çıkıp, beyaz arabasına bindikten sonra, buruna doğru giden toprak yolda nasıl olduysa, uçuruma yuvarlanmıştı. Çok sarhoş olduğu geçmişti kayıtlara. Köylüler olayı önce duyup, sonra görerek polise haber vermişlerdi. Kadın ağır yaralıydı –ifadesinde Caner Bey’le kasaba dışındaki bir otele gideceklerini ama Caner Bey’in çok ama çok sarhoş olduğu için bir dönemeçte savrulduğunu, sonrasını hatırlayamadığını söyleyecekti, galiba çığlık atmıştı. Caner hastaneye götürülürken ambulansta ölmüştü. Birtakım adamlar, Raziye’ye bunları anlatırken ezilip büzülüyor, onu teselli etmek ister gibi omzuna dokunuyor, bir şey isteyip istemediğini soruyor, sonra da kocası başka bir kadınla iş çevirirken can veren genç hamile kadına acıdıklarını saklayamayarak, kadındaki metanete, onun tek damla gözyaşı dökmeden olayın ayrıntılarını dinlemesine hayran kalıyorlardı.</p>
	<p class="block_10">Raziye ertesi gün baba evine döndü. Tabii, “eski kafalı” babasının bir itirazı olamazdı bu durumda. Nefret ettiği kocasından kalan mirası reddetti. Herkesin sempatisini kazanan mağdur bir dul olarak bir kız çocuğu doğurdu. Hep mesut olsun, hep yüzü gülsün diyerek ona Mesude adını koydu. Kendisini neredeyse canına kıymayı düşündürecek hale getiren Caner’den kurtuluşunun, geceler boyu yalvarmalarının yarattığı ilahi bir adalet olduğuna emindi. Allah kendisini duymuştu. Bu kaza Hızır gibi yetişmişti imdadına. Raziye o günden sonra dindar bir kadın oldu. Namazını, orucunu aksatmadı hiç. Oysa daha önceleri, köylerindeki birçok genç gibi din, bazı adetlerden ibaretti onun için de, üzerinde düşünmezdi. Mesude’yi büyütürken önce babası öldü, iki yıl sonra da anası. Kızını dindar biri olarak yetiştirmeye çalışıyordu. Ne var ki Mesude’nin kişiliğinde din dahil, her kurala, her baskıya karşı koymak gibi asi bir yan vardı. <i class="calibre1">Seni dinlerim ama kendi kararlarımı kendim alırım</i> der gibiydi. Bir noktadan sonra kıza ulaşamıyordu kimse. Bu tavır, Raziye’ye, “Ben böyleyim” diyen Caner’i hatırlatıyordu. Kızı kişiliğinin bu yanını babasından almış olmalıydı.</p>
	<p class="block_10">Fazla üstelemedi çünkü Mesude’nin ruhsal kaloma oyununda herkesten iyi olduğunu biliyordu. 18 yaşına gelince Mustafa’yla evlenmeye de kendisi karar vermiş, anasını karıştırmamıştı. Belki de iyi yapmıştı. Raziye, <i class="calibre1">bana babam karıştı da ne oldu</i> diye düşünüyordu. <i class="calibre1">Belki de kız haklı, gönlünün sevdiğine gitsin.</i></p>
	<p class="block_11"> </p>
	<p class="block_10">Mustafa Mesude’den iki yaş büyüktü. Çocuklukları –küçük köyün bütün çocukları gibi– birlikte geçmişti. Hep beraber uzun eşek oynarlar, denize girerler, Gırdinni’nin kahvesinin önündeki alanda bol çelmeli futbol oynarlar, babalarının ağ onarmasına yardım ederler, kayıkları yıkarlar, balığa çıkarlar, hatta “gel yıkışalım” diyerek birbirleriyle güreşirlerdi. O sere serpe yaşanan yıllarda kız-oğlan ayrımı yoktu ama ergenlikten sonra dallara su yürümeye başlayınca kızlarla oğlanlar arasında garip çekingenlikler baş gösterirdi.</p>
	<p class="block_10">Mesude ne zaman oldu, ne zaman başladı bilemiyordu ama artık vücudunu çıplak göstermek istemiyor, oğlanlarla birlikte denize girmiyor, güreşmiyordu. Bir günden öteki güne olmamıştı bu. Hormonları, kendini hissettirmeden ağır ağır yükselen bir su gibi bedenlerini ve zihinlerini kaplamıştı.</p>
	<p class="block_10">Mesude bir gün, sanki daha önce hiç görmemiş gibi Mustafa’nın yakışıklılığının farkına vardı. <i class="calibre1">Ne güzel gözleri varmış</i> diye düşündü. Mustafa’yla Mesude’nin üzerine bir çekingenlik, bir tutukluk çöktü. Görüştükleri zaman ikisi de rahat edemiyor, sık sık gözlerini kaçırıyorlardı birbirlerinden. Kaloma dengesi kalmamıştı artık aralarında. Mesude denize bakarken birden başını çevirdiğinde Mustafa’nın da kendisini süzdüğünü görüyor, uyanan kadınlığın, beğenilmenin gururu kaplıyordu içini. Sonra gece gündüz Mustafa’yı düşünmeye başladığının ayırdına vardı. Balıkçı barınağını gören pencerenin başına oturuyor, ne zaman bu kadar uzadığını anlayamadığı erkeğin, ince hayalini izliyordu gözden yitip gidene kadar.</p>
	<p class="block_10">Raziye kızının bu hallerini görerek “Ne bu halin, yoksa sevdalandın mı birine?” diye soruyordu gülerek. Mesude onu “Saçmalama ya anne!” diye tersliyordu. Kısacası her şey doğaya ve ilk insandan bu yana milyarlarca kez tekrarlanan ritüele uygun olarak ilerliyordu ki Mustafa bir gün kızarıp bozararak “Çoktandır balığa çıkmadık seninle” deyiverdi, “Ben pazar günü ustadan kayığı alayım, ikimiz çıkalım, olur mu?”</p>
	<p class="block_10">Mesude şaşırdı, nedense hemen “Hayır” diye yanıtlamayı düşündü ama ağzından “Bakalım” sözü çıktı. “Bir iş çıkmazsa belki gelirim.”</p>
	<p class="block_10">Mustafa, hayatı bu <i class="calibre1">belkiye</i> bağlıymış gibi çok sevindi. O da bir gün kızın farkına varmış, kalabalık bir gençler grubuyla akşam ateş yakıp bıldırcın kızartırken Mesude’ye rahat bakamadığını, hatta yanında oturan kıza eli değdiği zaman hemen çektiğini, ondan taraftaki yanağının yanar gibi ısındığını duyumsamıştı. Arkadaşlıktan sevgili aşamasına geçişin belirsiz, ürkek, <i class="calibre1">acaba fazla mı ileri gittim, yoksa çok mu çekingen davrandım</i> ikirciklenmeleri, her sözden her bakıştan anlam çıkarma çabaları, yolunu kaybetmiş bir denizcinin yön bulma kıvranmaları gibi bir <i class="calibre1">acaba</i> dönemi yaşıyorlardı.</p>
	<p class="block_10">Pazar günü Mustafa erkenden kayığın başına gitti, her şeyi hazırladı. Kız gelecek miydi, gelmeyecek miydi, gelecek miydi, gelmeyecek miydi. Çaktırmamaya çalışarak yokuşun başına bakıyordu sürekli. Çok geçmeden kızın o kayar gibi edalı yürüyüşüyle toprak yoldan aşağı inmekte olduğunu gördü. Eli ayağına dolaştı. Denize açıldıktan sonra hep balıktan, oltadan, rüzgârdan konuştular. Mustafa bir türlü tehlikeli alana yanaşamadı. Ama dönüş yolunda, belki de bu son fırsatım diyerek cesaretini topladı, dün geceden beri kafasında evirip çevirdiği soruyu sorabildi. Kamburlarını çıkararak zıplayan yunus sürüsünü gösterip, “Acaba bunların dişisi erkeği koca deryada nasıl birbirini bulur, nasıl eş olur?” deyiverdi. “Onlarda da sevdalanma var mıdır?”</p>
	<p class="block_10">Aniden dikkat kesilen kız, “Bilmem” dedi ve sustu. Delikanlı da sustu. Bir süre böyle geçti. Sonra “Bence öyle” dedi Mustafa, “bizim gibi onlar da sevdalanıyor. Yani bana göre öyle... bana... öyle geliyor, ne bileyim...”</p>
	<p class="block_10">Sonra birden ayağa kalktı, kayığı sallayarak “Ya Mesude kusura bakma ben sana sevdalandım” deyiverdi ve kendini denize fırlattı. Mesude gülümsedi.</p>
	<p class="block_12" id="calibre_pb_10"> </p>
</body></html>
