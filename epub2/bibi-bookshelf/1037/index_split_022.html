<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Mustafa’yı eskisinden de beter bir durgunluk içinde gören arkadaşları, bu durumu bebeği yitirmesine mi, Mesude’yle ayrı oluşuna mı yoracaklarını bilemediler. Hapisten çıktıktan sonra onu yine aralarına almaya, sahilde rakı sofrası kurmaya, biraz da olsa neşelendirmeye çalıştılar ama nafile. Mahkeme onu suçsuz bulmuştu, genç avukatın dediği gibi olmuştu her şey. Buna rağmen Mustafa bir hayalet adam olmuştu artık, ruhu içinden çekilmişti. Tan yerleri ağarmadan kalkıp denize açılıyor, öğlene doğru dönüp balıkları simsara teslim ediyor, sonra evine gidiyordu. Hiç kimseyle konuşmaması da cabası.</p>
	<p class="block_10">Köyün yaşlıları araya girip kimi Mesude’yle, kimi Mustafa’yla konuşmaya çalışmışlar, bir barışma yolu bulmak için ellerinden geleni yapmışlardı ama o da nafile. İkisinin de burunları düşse yere eğilip almaya niyeti yoktu. Hele Mesude’nin.</p>
	<p class="block_10">Gel zaman git zaman köy bu duruma alıştı. Olup biten her şey gibi bunu da olağan karşılamaya başladılar. Zaten köyleri, derinlere dalıp çıkardıkları süngerler gibiydi. Acıyı da üzüntüyü de sevinci de felaketi de içine çeker, sindirir, hayatına devam ederlerdi. En garip olayı bile “Tabii” diye anlatırlardı. Tabii o da öldürmüş karıyı, dam çökünce altında kalıp ölmüş tabii, oğlan da kızı kaçırmış tabii. Bu “tabii”lerin, her olayı doğal görmelerin sonu gelmezdi. Hiçbir şey hayret verici değildi, her şey doğaldı.</p>
	<p class="block_10">Mustafa denizde bir daha cesede rastlamadı ama balıkçıların ağlarına takılıp ölmüş bir yunusu çıkardı, niye çıkardığını bilmeden. Ağları kesip yüzeye çıkarınca yaşar diye ummuştu belki de ama o güzel yaratık yaşamadı, karanlık sularda yitip gitti. Mustafa uzun süre arkasından baktı balığın, adına hayat, ölüm, sevda denilen garip şeyler üzerine düşündü. Balon balıklarına da öfkesi dinmişti artık, her şeye öfkesi dinmişti. Bunu anlamış gibi bir martı gelip sandala konuk oldu. Baş tarafına kondu. Hiçbir şey anlaşılmayan ifadesiz gözlerle oraya buraya bakıp duruyordu. Mustafa ona ekmek attı, kuş havada yakaladı. Sonra alışkanlık oldu bu. Bir arkadaş edinmişti kendine.</p>
	<p class="block_11"> </p>
	<p class="block_10">Bir gün lacivert suların sandala çarparak, beyaz köpüklerle tatlı tatlı çırpınmasına baktı durdu, sanki denizin dibini görecekmiş gibi, gözünü hiç ayırmadı. Sonra suya girdi yavaş yavaş, sandalın kenarına tutunarak. Çenesine kadar suyun içinde sandala asılarak epey bekledi. Ellerini bırakmayı, denizin tatlı serinliğine karışıp gitmeyi hayal etti. Kolay bir ölüm olurdu bu. Amaçsız hayatına yakışan bir son. Hiç korku duymuyordu, ellerini bırakmak bir kurtuluştu. Yine de kafasının gerisinden bir ses yapmamasını söylüyor gibiydi. <i class="calibre1">Neden</i> diye soruyordu o sese, <i class="calibre1">neden yapmayayım, ne olacak ki?</i> O ses vızıldayıp duruyordu inatçı mı inatçı bir biçimde. Belki de <i class="calibre1">günah</i> diyordu.</p>
	<p class="block_10">Suda ne kadar kaldığını bilmiyor, bir saat mi, iki mi yoksa daha mı fazla? Yaklaşan bir motor sesi, artık ölmek için bile geç kaldığını bildiren bir uyarı gibi çarptı kulağına. Adam gibi ölmeyi bile becerememişti. Zaten gözü üstünde olan arkadaşları, onu sandalda göremeyince merak etmiş olmalıydı. İster istemez kendini sandala çekti, ıslak giysileriyle uzandı. Zaten yüzme bilen bir kişi, denizde boğularak intihar etmeyi başarabilir miydi ki? Öyle bir karar alsa bile, vücudu o karara uyar mıydı? Bu mümkün olsaydı, yatakta yatarken de bir insan nefesini tutmaya karar verip kendini öldürebilirdi. Boş boş şeyler düşünüyordu. Boşu boşuna saatlerce denizde kalmıştı, içinden gelen ne olursa olsun, vücudu sandala asılıp hayata tutunacaktı işte.</p>
	<p class="block_10">Az önce ellerinin kayığa tutunduğu yere baktı. Ancak o zaman sandalın çok sürüklenmiş olduğunu anlayabildi, akıntı alıp götürmüştü ötelere. Yusuf ona “Hey” diye bağırdı, “Yunan’a iltica etmeye mi niyetlendin, nedir bu hal, neredeyse Yunan botu gelecek üstüne.” Cevap vermedi, motoru çalıştırıp yekeyi köye kırdı.</p>
	<p class="block_11"> </p>
	<p class="block_10">Evinde Mustafa’nın en çok canını acıtan şey, Mesude’nin küçük, beyaz, ince parmaklı elleriyle diktiği gece yaseminlerinin o acımsı, baştan çıkarıcı koku<span lang="en">s</span>uydu. Mesude’nin eli bereketliydi zaten, ne dikse yeşerirdi. O yasemini de evin duvarına sardırmış, beyaz çiçeklerinin açışını hayran hayran izlemiş, Mustafa da karısının o güzelim çiçeklere gösterdiği sevecen özene hayran olmuştu. Hatta bir gün, Mesude’nin o incecik, zarif, hayal gibi görüntüsüyle yaseminlere elini uzatışına bakmış ve demişti ki “Çiçeğe dokunuşu çiçekten güzel.”</p>
	<p class="block_10">Şimdi o yasemin kokusu, içindeki kuyunun durgun suyuna atılan bir taş gibi altüst ediyordu onu. Sanki Mesude gitmişti ama ikizini orada bırakmıştı. Kendi kendine, misina koptu, balık deryada yitip gitti, bir daha ele geçmez diyordu. Bir gece yatakta epey kıvrandıktan sonra bahçeye fırlamış, o yasemini söküp atmaya yeltenmişti. Yapamamıştı tabii; eli, gece nemini çekmiş nazlı çiçeğe dokununca Mesude’nin tenine dokunduğunu duyumsamıştı. Eli varmamıştı. O çiçekler Mesude’yle arasındaki son bağdı. Elleri bile özlemişti kadını. Bebeği ise hiç aklına getirmemeye çalışıyordu. Kafasına bebek nerede, nasıl, kim bakıyor ona gibi sorular üşüşür gibi olunca uykuya gömülüyor ve o karanlık gizemde yitip gidiyordu. Günleri, haftaları da karıştırmıştı artık, hatta ayları da.</p>
	<p class="block_12" id="calibre_pb_22"> </p>
</body></html>
