<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Ninelerden dedelerden beri kendi başına yaşayan köylerinde denizin, dağın, ormanın kime ait olduğunu hiç düşünmemişlerdi. Başlarını soktukları küçük evler, bahçeler sahipliydi ama bunun ötesi Tanrı’ya aitti. Hiç doğanın, havanın suyun sahibi olur muydu? Meğerse varmış. Köylerinin karadan, denizden, havadan saldırı altında olduğunu, hem de hepsinin bir anda gerçekleştiğini görmek de varmış kaderlerinde. Alıştıkları dünya farklıydı; deniz kimsenin olamazdı, hava, orman, dağlar, kayalıklardan dökülen ak köpüklü çavlanlar, kayaların altından kaynayan gözeler sahip olunamayacak şeylerdi. Allah’ın nimetleriydi hepsi. Ne var ki uzaklardan gelen yabancılar birdenbire köylerinin taşına toprağına, suyuna yoluna saldırır olmuştu.</p>
	<p class="block_10">Bunu akılları almıyordu bir türlü. Denizi sahiplenen balık çiftlikleri, koylara ağır bir koku yayarak, suyu bulandırarak milyonlarca balığın iç içe yaşadığı balık hapishaneleri kurmuşlardı. Mustafa bu koylara gidemiyordu artık, içi götürmüyordu, arkadaşları da aynı durumdaydı. Çocukluklarında cam gibi olan sular artık boz bulanık çamurlu durgun göllere dönüyordu, o ağır, mide bulandırıcı koku da cabası. Balıkları yetiştirmek için kim bilir hangi kimyasal maddeleri, hangi ilaçları atıyorlardı. Bu tonlarca madde dibe çöküyor, denizi öldürüyordu.</p>
	<p class="block_10">Kanuna göre açık denizde olması gerekiyordu bunların ama dinleyen kim? Parayı veren düdüğü çalar misali istedikleri koya çöküyorlardı. Hepsi de dışarlıklıydı. Ege insanı değillerdi. Kaç kere köye gelen gazetecilere anlatmışlar, belediyeye şikâyet dilekçeleri yazmışlardı ama gazeteler buna yer verse bile aldıran yoktu. Hiçbir işe yaramadı bu yayınlar, dilekçeler. Köylüler, denizlerinin yavaş yavaş ölümünü izlemekten başka bir şey yapamıyorlardı. Üstüne bir de uzaklardan yabancı balıklar gelmişti. Yabancı insanlarla yabancı balıklar birbirine benziyordu. Hepsi yıkıcı, yok ediciydi.</p>
	<p class="block_10">Bazı maden şirketleri de çam ormanlarıyla kaplı dağlarına göz dikmiş, ormanların arasında ağaç keserek yollar açıp kelleştirmiş, maden aramak için her yeri delik deşik etmişlerdi. Hele bir şirket vardı ki altın çıkarmak için siyanür kullanacağının duyulmasıyla köylüleri çılgına çevirmişti. O zehir yeraltı sularına karışacak, köylerini insanıyla hayvanıyla yok edecekti. Buna karşı yürüyüşler yaptılar, dilekçeler verdiler. Sonuç yine sıfıra sıfır, elde var sıfırdı. Şirketlerin, hükümetten kapı gibi izinleri vardı, silahlı bekçileriyle kimseyi yaklaştırmıyorlardı maden sahasına. Kadınlar her gün beddua ediyor, altınınız batsın, bu dağlar, bu sular, bu ormanlar geri gelir mi diye ilençlere sığınıyor, gönüllerini bir parça ferahlatıyorlardı.</p>
	<p class="block_10">Uzaktan gelen düşmanlar bu kadar da <i class="calibre1">değildi.</i> Koyun sağ yanındaki ormanla kaplı burunda kocaman bir otel yapılacağı duyulmuştu. Şimdiden ormanı kesip yol yapmaya başlamışlardı. Greyderler çalışıyordu bütün gün. Sonra bütün ormanı keseceklerdi. Burada villalar olacak, otel olacak, köylülere de iş alanı yaratılacak diye kandırmaya çalışıyorlardı.</p>
	<p class="block_11"> </p>
	<p class="block_10">Bir gün başka şehirlerden öğrenciler geldi. Ağaç katliamına, siyanürlü altına dur demek için ellerinde pankartlarla günlerce gösteri yaptılar. Köylüler de onlara katıldı. Bir iki gün aldıran olmadı ama sonra jandarma gelip önlerine dikildi. Yaka paça dağıttı kalabalığı. Öğrencileri coplaya coplaya gözaltına aldılar. Askeri kamyonlara bindirip götürdüler. Köylülerin o temiz yüzlü genç kızlara delikanlılara içi yandı.</p>
	<p class="block_10">Babalarından kalan köyü, ağacı, böceği, suyu, havayı, ormanı, denizi, çocuklarına miras bırakamayacak olmanın ağır yüküyle ezildiler.</p>
	<p class="block_10">Bir pazar günü köyün hatırı sayılır kişileri, Gırdinni’nin emektar çardakaltı kahvesine topladı herkesi. Başlarına gelen bu felaketleri konuşacaklardı. O aydınlık Pazar sabahı, renk renk giysileriyle kadınlı erkekli geldi köylüler. Bu eski kahvehane kıyıda değil içerde, köyün çıkışındaydı. Önünde geniş bir alan vardı. Köyün düğünleri de burada yapılırdı.</p>
	<p class="block_10">Mesude annesiyle kahveye girerken şenlikli düğünlerini hatırladı. Süslü masalar sandalyeler, üzerinde yerel müzisyenlerin çaldığı güllerle süslenmiş bir sahne, geniş alana gerilmiş kablolara asılmış yüzlerce çıplak ampulün ışığı altında dans eden, oynayan insanlar, sonsuz enerjileriyle durmadan koşan, birbirlerinin elinden tutarak fırıl fırıl dönen, özenle giydirilmiş çocuklar, masaları donatan bin bir çeşit yiyecek, parlayan rakı kadehleri, Mesude’nin şimdi evde kalan sandığında sakladığı beyaz gelinlik, kalbinin atışını kulaklarında duyacak kadar yükselen heyecan, nikâh memurunun önünde evet evet diye iki kez tekrarlaması, Mustafa’nın çakır gözlerinde gördüğü sevda ve hayranlık, biraz da şaşkınlık ve mahcubiyet... Bir şenlik bir şenlik. O mutlu gün; daha sonra çekeceği evlat acısını, cehennem azaplarını bilmeden, evlerinin üstünde uçan yağmurcuk kuşları gibi yüreğini hafifleten o masum gün, ışıltılı görüntüleri, bahar kokularıyla sanki bir an geri geldi. Deniz o gece rahmine düşmüş olmalıydı, pencereden vuran ay ışığının mermerleştirdiği bedenlerinin sabaha kadar birbirinin içinde eridiği, kadın ve erkek teninin birbirine doymak için alabildiğine vahşi, alabildiğine sevecen çırpınışlarına eşlik eden inlemelerle geçen o ilkel ayin, o kutsal gece.</p>
	<p class="block_10">Mesude’yi içine daldığı anılardan, dağıtılan gazete kesikleri uyandırdı. Elden ele geçirilen gazete haberlerinde; başka köylerin başına gelenlerin, daha iç taraflarda harap olmuş ormanların, meraların feci fotoğrafları vardı. Ağaçlar toptan yok edilmiş, dev cehennem çukurları açılmış, taş ocakları dağları oymuş, madenciler, kömürcüler ortalığı savaş alanına çevirmişlerdi. Görünce insanın içinden ağlamak geliyordu. Bunlar yetmiyormuş gibi kıyılara çirkin, beton, dev binalar dikmişlerdi. Bugüne kadar Allah’ın nimetleri olarak sahipsiz sandıkları her yer sahiplenilmişti.</p>
	<p class="block_10"><i class="calibre1">Bu insanlar balon balıklarından da tehlikeli</i> diye düşündü Mustafa, daha canavar, daha kötü, daha yok edici. Belli etmeden uzaktan izlediği, bulunduğu yana hiç bakmayan Mesude’nin gazeteleri okuduğunu görüyordu. Başka zaman olsa bu konuda da bıcır bıcır sesiyle hemen düşüncelerini söyleyiverirdi Mustafa’ya, ama şimdi eğilmiş annesine bir şeyler anlatıyordu. Mustafa hırslandı, bir an kalkıp oraya gitmek, Mesude’yi elinden tutup kaldırmak, eve götürmek geldi içinden. Mesude’nin de kaynanasının da Mustafa’ya hiç bakmamaları, onu yok saymaları ağırına gitmişti. Hırsından içi içini yiyordu. Gidemedi elbette, oturduğu yerde kadının bakışını yakalamak için kıvrandı durdu.</p>
	<p class="block_10">Bu arada Tahsin Reis eline mikrofonu almış, köylülere sesleniyor, “Durumu gördünüz, karşı çıkmazsak biz de yok olacağız, bizi de yakında küle çevirecekler” diyordu. Köylüler gazetede gördükleri karşısında dehşete kapılmıştı. Sonra, ne yapabiliriz konulu bir tartışma başladı. Denizden, karadan, her yandan kuşatılmışlardı, birkaç yıl önce aynı bölgede ama köylerine uzak bir yerde kurulmuş olan termik santralin dumanlarını bile hissetmeye başlamışlardı. Yani havadan da saldırı altındaydılar. Kimileri karşı çıkma, baş kaldırma ateşiyle ayağa kalkıp heyecanlı konuşmalar yapıyor, kimileri ise karşı çıksak ne olacak diyordu.</p>
	<p class="block_10">“Hükümet hepsinin iznini vermiş, adamların arkası sağlam. Karşı çıksak jandarmayla polisle ezerler bizi, hapse atarlar, her yerde öyle olmadı mı?”</p>
	<p class="block_10">Çiroz ayağa kalktı:</p>
	<p class="block_10">“Hayır olmadı!” diye bağırdı, “Bakın bazı köyler, kasabalar altın şirketlerini kovdular, sonraaaaa... bazı yerlerde kendilerini zeytin ağaçlarına bağlayıp kestirmediler, yani çok uğraştılar ama yaptılar, bize de bu yakışır, teslim olmak yok.”</p>
	<p class="block_10">Aynı masada oturmalarına rağmen, Mustafa onun dedikleriyle ilgili değildi. Aklı fikri anasıyla oturan Mesude’deydi. Karısı toplantının sonuna kadar başını hiç ondan yana çevirmemiş, göz ucuyla ufacık bir bakış bile atmamış, anasıyla konuşup durmuştu. Toplantı bitince de kalkıp gittiler. Mustafa, Mesude’nin anasına gülerek bir şey anlattığını, yaşlı kadının da gülerek cevap verdiğini görüyordu. Üstelik herkes farkındaydı durumun. Belli ki Mustafa’nın gururunu kırmak, bunu da bütün köye göstermek niyetindeydiler. Karısının bu kadar rahat ve aldırmaz davranması aşırı derecede canını sıktı Mustafa’nın. İçi alver ediyordu, heyecanlıydı, bir şey yapmalıydı mutlaka ama ne? Ne yapmalıydı?</p>
	<p class="block_10">Arkadaşının hızlı hızlı nefes alarak Mesude’yle anasının arkasından baktığını gören Çiroz, Kekeç’e ve Yusuf’a kaş göz işareti yaptı. Mustafa yumruklarını sıkmış, hâlâ bakıyordu. Ne arkadaşlarının farkındaydı, ne dağılan kalabalığın.</p>
	<p class="block_10">Yusuf:</p>
	<p class="block_10">“Yahu” dedi, “bu iş böyle kalmaz, bir yere gidip konuşalım, bir plan yapalım.”</p>
	<p class="block_10">“Köyün genç erkekleri değil miyiz? Bize bakar bu iş.” dedi Çiroz.</p>
	<p class="block_10">“Hadi Mustafa!”</p>
	<p class="block_10">Mustafa “Ne” dedi, “ne diyorsunuz?”</p>
	<p class="block_10">“Ne?”</p>
	<p class="block_10">“Ne ne?”</p>
	<p class="block_10">“Ne olacak, hadi kalk diyoruz be kardeş!”</p>
	<p class="block_10">“Nereye?”</p>
	<p class="block_10">“Birader deminden beri konuşuyoruz, kafan nereye gitti yine?”</p>
	<p class="block_10">“Dalmışım işte. Ne diyordunuz?”</p>
	<p class="block_10">“Hep birlikte bir yere gidip oturalım, bir plan yapalım diyoruz.”</p>
	<p class="block_10">“Bu adamlara karşı mücadele etmek için.”</p>
	<p class="block_10">“Ben gelemem” dedi Mustafa.</p>
	<p class="block_10">Masadan itiraz sesleri yükseldi.</p>
	<p class="block_10">“Hadi be” dediler hep bir ağızdan konuşarak. “Hepimizi ilgilendiren bir iş bu. Köyün geleceği.”</p>
	<p class="block_10">“Mızıkçılık yok Mustafa!”</p>
	<p class="block_10">Neredeyse zorla kaldırdılar adamı masadan. İlerde otel yapılacağı söylenen, çamlarla kaplı burnun arka tarafına, neredeyse gizlenmiş, küçük bir büke gittiler. Yoldan rakı aldı Çiroz, biraz da çerez. Akşama kadar konuşup durdular. Karşılarındaki düşman ahtapot gibi çok kolluydu, nereden başlamaları gerekiyordu acaba? Maden şirketinden başlamak şu aşamada işlerine gelmiyordu, oradaki bekçiler silahlıydı. Zaten siyanürlü altın tesisi kurulana kadar daha vakitleri de vardı.</p>
	<p class="block_10">“O zaman en iyisi kendi işimizden başlamak” dedi Çiroz. “Yani denizden.”</p>
	<p class="block_10">“Ne yapalım yani” dedi Yusuf.</p>
	<p class="block_10">Kekeç “Taab atabbiii ki ki ki” diye onların sabrını zorlarken Yusuf “Tabii ki balık çiftliklerinden başlayacağız.” deyiverdi. Kekeç yine gücenik bir ifadeyle baktı arkadaşının yüzüne. Hiçbir sözünü tamamlatmıyorlardı.</p>
	<p class="block_10">Sonra en büyüklerden başlamak üzere balık çiftliklerine sabotaj düzenleme kararı aldılar. Teker teker hepsini yok edecek, denizlerini kurtaracaklardı. Haklı oldukları için Allah da yardım ederdi onlara. Böylece birbirlerini coşturup durdular, rakının da etkisiyle her şey kolay göründü gözlerine. Damarlarına kadar yayılan bir yiğitlik kabarıyordu içlerinde. Onları uyaran, <i class="calibre1">kafası gitmiş bunun</i> diye arkasından dedikodu yaptıkları Mustafa oldu.</p>
	<p class="block_10">“Bu iş kolay mı sanıyorsunuz?” diye sordu. “Adamların bekçileri var, kameralarla gözlüyorlar, hatta bazılarında balık adamlar dalıp dalıp duruma bakıyor. Milyon gömmüşler o çiftliklere. Nasıl olacak bu işler?”</p>
	<p class="block_10">Üçü de sözleşmiş gibi kadehlerini kaldırıp “Sana güveniyoruz Mustafa” dediler. “Bu denizlerin en iyi dalgıcı sensin. Her kayayı, her oyuğu bilirsin. Biz yardım edeceğiz, sen dalacaksın. En kolayından başlarız.”</p>
	<p class="block_10">Bu güven, Mustafa’nın son zamanlarda tepetaklak olan hayatındaki tek olumlu şeydi. Hem de Mesude’nin o aşağılayıcı tavrından sonra köyün kurtarıcısı olma düşüncesi hoşuna gitmeye başlamıştı.</p>
	<p class="block_10">Mesude gitti gideli içinde oluşan, gittikçe büyüyen, onu sadece nefes alıp yürüyen bir kabuk haline getiren boşluk duygusu dayanılmaz bir hal almaya başlamıştı. Bir gece önce bir düğün görmüştü rüyasında. Kendi düğünlerinin yapıldığı toprak alanda, çıplak ampuller altında, Mesude telli duvaklı evleniyordu, yanındaki adamın ise yüzü görünmüyordu, yüzü yoktu, yani kendisi değildi. Yaklaşıp baktığında köpekbalığı ağzı gördü, adamın gözleri insan gözüydü ama ağzı köpekbalığıydı. Dehşet içinde uyandığında yastığın ıslak olduğunu görüp kendinden utandı. Kalkıp koca bir bardak soğuk su içti, duvarlar üstüne geliyordu, eve sığamıyordu artık.</p>
	<p class="block_10">Dışarı çıkıp kayığına gitti. Gecenin nemini çekmiş kayığı çözdü, kürek çekerek uzaklaştı. <i class="calibre1">Denizin ortasında</i> geldi aklına, o türkü çok güzeldi. <i class="calibre1">Denizin ortası neresi acaba,</i> diye düşündü. <i class="calibre1">Belki de burası. Mor mintan arkasında...</i> Türküyü mırıldanarak çapayı attı. Sonra nemli kayığa uzandı. Yıldızları izlemeye koyuldu, baktı, baktı, içi geçiverdi birden, uyudu. Onu uyandıran kayıktaki takır tukur seslerle, kulağında duyduğu acı oldu. Fırladı yerinden, önce ne olduğunu anlamadı, sonra el feneriyle bakınca, dün yakalayıp kayığa attığı pavuryalardan birini gördü. Eti çok lezzetli oluyordu bunların, lokantalar iyi para ödüyordu. Kulağını ısıran pavuryayı yakaladı, eline aldı, baktı baktı, “sen de haklısın be kardeşlik” dedi ona, “ben de pavurya olsaydım aynen böyle yapardım. Belki de eşinden ayırdım seni. Hadi git selametle.”</p>
	<p class="block_10">Sonra pavuryayı denize attı.</p>
	<p class="block_12" id="calibre_pb_23"> </p>
</body></html>
