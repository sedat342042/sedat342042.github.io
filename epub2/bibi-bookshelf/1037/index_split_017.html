<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Bu sırada Mustafa savcının karşısında ter döküyordu. Zaten girer girmez savcının çatılmış kaşlarını, ciddi yüz ifadesini görünce korkmuştu ama ona sert sert bakınca korkusu daha da arttı. Savcı, “Gel bakalım Mustafa Efendi” dedi, “sığınmacı kadın komadan çıktı, ifadesinde bebeğin annesi olduğunu söylüyor. Kendi adı...” kâğıtları karıştırdı, “Zilha Şerif. Bebeğinin adı da...” yine kâğıtlara baktı, “Samir Şerif. Bu konuda seni bir kez daha ifadeye çağırttım, mutlaka bir şeyler görmüş olmalısın.”</p>
	<p class="block_10">Mustafa “Vallahi billahi savcı bey, ne bildiysem söyledim” diye öyle bir telaşla kendini savunmaya başladı ki savcı daha da fazla kuşkulandı. Zaten Mustafa’yı ele veren bu telaşlı hali olmuştu. Diğer balıkçılar olayı sakin sakin anlatıp gidiyorlardı ama Mustafa kızarıp bozarıyor, savcıyı inandırmak için fazla çaba harcıyordu.</p>
	<p class="block_10">“Peki” dedi savcı, “evdeki bebek neyin nesi?”</p>
	<p class="block_10">O anda Mustafa başına yumruk yemiş gibi çöktü. Demek ki bu arada o bilgi de ulaşmıştı savcılığa. <i class="calibre1">Tabii küçük yer herkes herkesi biliyor, sinek uçsa duyuluyor.</i> Yine o soğuk odada ter döküyordu. Aslında oda eskisi kadar soğuk değildi. Savcı da arada bir mendille burnunu siliyordu. Mustafa, <i class="calibre1">demek ki aşırı soğuk dokunmuş, klimayı kısmış</i> diye akla ziyan şeyler düşündü. Bundan sonraki düşüncesi <i class="calibre1">ben salağım, süzme salak,</i> oldu.</p>
	<p class="block_10">Savcının uyarısı üzerine kendine gelip, “Filiz” dedi, “kardeşim ikiz doğurdu, birini bize verdi, işte böyle.” Sustu, aklına başka bir söz gelmedi. Savcı hapşırdı, ona çok yaşa demeyi bile akıl edemedi, sersemlemişti.</p>
	<p class="block_10">“E nüfus idaresinden doğum kayıtlarını da... Haaap-şu...”</p>
	<p class="block_10">Savcı bir daha hapşırınca kendine gelir gibi oldu. “Çok yaşayın sayın savcım” diyebildi.</p>
	<p class="block_10">Savcı, “Bırak bunları” dedi, “bebeği annesine göstereceğiz, ayrıca kardeşin nerde yaşıyor dedin, haaaa Nazilli, yaz kızım Nazilli’den Filiz ... soyadı neydi, Kumbasar, Filiz Kumbasar’ın hastane ve nüfus kayıtlarının istenmesine...”</p>
	<p class="block_10">Mustafa gerisini duyamadı bile, başı dönüyordu, yere yıkılmak üzereydi. Odadan nasıl çıktı, minibüse nasıl bindi, eve nasıl geldi hiç hatırlamıyordu. Sadece, “Ne oldu, başına bir şey mi geldi?” diye telaşla soran karısına “Mahvolduk” diyebildi ve kendini yatağa atıp huzursuz bir uykuya daldı.<span lang="en"> </span>Mustafa’nın böyle bir huyu vardı, başına bir bela gelince ve onu çözme imkânı olmayınca karşı koyamayacağı bir uyku basardı. Karısı şaşar kalırdı ona. Oğulları öldüğü gün on saatten fazla uyumuştu, zaten acısından yarı baygın hale gelen karısı konu komşuya rezil olacaklarını düşünerek onlara ne yalan atacağını bilememişti. Sonradan sonraya bunun bir duyarsızlık olmadığını, altında daha derin bir şeyin yattığım hissetti.</p>
	<p class="block_11"> </p>
	<p class="block_10">Ertesi sabah daha şafak sökmeden Mesude, bebeği annesine bıraktı, kasabaya gideceğini, orada bir işi olduğunu söyledi. Kasabadaki devlet dairelerinde, şirketlerde, alışveriş merkezlerinde, lokantalarda mutlaka köylerinden, komşularından birkaç tanıdık bulunurdu. Düzenli bir maaşı, balıkçılığın zorluklarına tercih eden, bekçilik, tezgâhtarlık, kasiyerlik gibi işler yapan, kızlı erkekli genç insanlardı bunlar. Mesude o gün devlet hastanesinde temizlikçi olarak çalışan Kübra’yı görmeye gidiyordu. Bir gün önceden sözleşmişlerdi zaten. Minibüsün sağ yanına oturan Mesude, başını cama dayayıp, kasabaya varana kadar dalgın dalgın denize baktı. Minibüs,<span lang="en"> </span>yoldaki çukurlardan geçerken sarsıldığında başı cama vurup duruyordu. Hastaneye yürürken de güneş tepesindeydi. Yazın en sıcak günlerinden biriydi, güneş tepeye yaklaştıkça ısı artıyordu. Neredeyse asfaltlar eriyecekti.</p>
	<p class="block_10">Hastane her zamanki gibi ana baba günüydü. Koridorlar boyunca sıra bekleyenler, yoğunluktan illallah demiş, canından bezmiş doktorlar, hemşireler, ellerinde reçetelerle oraya buraya gidenler, yemek kokuları arasında ve kan ter içinde derdine çare arayan, bazıları ağlayan insanlar... Mesude’nin içi sıkılıverdi birden. Kübra’yı konuştukları gibi lokantanın zeminini paspaslarken buldu. Çocukluk arkadaşı Kübra, ufak tefek, siyah gözleri hep gülen, köy güzellerinden biriydi. Temizlikçi olduğu için hastanenin her bölümüne girip çıkabiliyordu. Belli ki sevdirmişti kendini oradakilere. Beyaz önlüğü, plastik kovası ve paspasıyla görenlerden kimi ona hangi servisi, hangi doktoru nerede bulacağını soruyor, kimi çok beklediklerinden yakınıyor, hemşireler ve doktorlar ise ona gülümseyerek hafif bir selam veriyorlardı. Kübra Mesude’nin kaygılı halini görünce hiçbir zaman eksilmeyen neşesiyle yine şakalar yapmaya başladı.</p>
	<p class="block_10">“Neler oluyor burada neler bir bilsen” dedi. “Geçenlerde yaşlı bir teyzeyi erkekler tuvaletinden çıkarken gördüm, çarşaflı, dininde diyanetinde bir teyze, elinde de bir ördek, ördek dediğim yataktan kalkamayan hastalar için kullanılıyor, çiş toplamaya yarayan şey, sen de sahici ördek mi sandın, aman be Mesudeee, ne safsın. Neyse dedim ki, ana ana burası herifler için, bak kapıda herif işareti var, yanlış girdin. Kadın bana ters ters baktı, <i class="calibre1">peki kocamın çişini nereye dökeceğdim </i><i lang="en" class="calibre1">gızım</i><i class="calibre1">, o da herif demez</i> mi. Günlerdir buna gülüyoruz.”</p>
	<p class="block_10">Bu hikâye Mesude’yi de gülümsetti ama aklı fikri o göçmen kadında olduğu için kendini pek veremedi. “Telefonda sözünü ettiğim kadını sordun mu?” diye konuya girdi. “Nasıl, ne yapıyor?”</p>
	<p class="block_10">“Sordum tabii, gördüm bile. Komadan çıktı çok şükür” dedi Kübra, “normal servise alındı ama sürekli ağlıyor, hani kadınlar yas tutarken göğsünü bağrını paralar ya, bu da öyle işte. Yemiyor içmiyor Samir, Samir diye dövünüyor.”</p>
	<p class="block_6"> </p>
	<p class="block_5">Samir adını duyunca Mesude’nin içinde bir tel koptu.</p>
	<p class="block_10">Kübra tedirginliğini saklamaya gerek görmeden “Mesude” dedi, “niye görmek istiyorsun sen bu kadını?”</p>
	<p class="block_10">“İçimden geldi” dedi. “Benim de çocuğum denizde kayboldu ya...”</p>
	<p class="block_10">Kübra, Mesude’nin yüzüne düşen keder gölgesinden utandı biraz.</p>
	<p class="block_10">“Kusura bakma” dedi. “İlk başta anlayamadım, kusura bakma. Yine de kimseye söyleme. Bekçi yok kapıda ama ne olur ne olmaz.”</p>
	<p class="block_10">Dördüncü kat koridordaki odalardan birine girdiklerinde Mesude üç hasta gördü. İkisi yaşlı, biri genç üç kadın. Yaşlılar başlarını halsizce çevirip gelenlere baktılar. Esmer genç zayıf yüzlü kadın ise siyah zeytinlere benzeyen iri gözleriyle süzüyordu onları. Mesude ya bildiğinden ya da gerçekten benzediğinden olmalı, kadının gözlerinde Deniz’i gördü. Bebeğin anası olduğunu bir bakışta anladı, hiçbir kuşkuya yer yoktu. Genç kadın birden yabancı dilde bir şeyler söylemeye, ağlamaya, yakınmaya başladı. Ne dediğini anlamasalar bile kadının umutsuzluk içinde kıvrandığını görüyor, sesindeki yakıcı acıyı kavrayabiliyor, Samir Samir diyerek çırpınmasını görebiliyorlardı. Öteki hastalardan biri Kübra’ya, “Kızım” dedi “ne olur bu kadını alın buradan, gece gündüz ağlıyor, rüyasında bile bağırıyor, dayanacak halimiz kalmadı, vallahi kalmadı.” Odadaki diğer hasta daha yaşlı bir kadındı, neredeyse kemikleri görülen yüzünde gözleri derine kaçmıştı.</p>
	<p class="block_10">Kübra “Tamam teyze” dedi, “doktorlara söylerim. Geçmiş olsun.”</p>
	<p class="block_10">Mesude gözlerini kadının acı çeken yüzünden ayıramıyordu. Sanki acı ete kemiğe bürünmüş, kadının yüzünün çizgilerine, bakışlarına yerleşmişti. Tam acı da değildi bu. Acı, korku ve umut, evet şaşılacak şey ama umut. Kendi hali de böyleydi Deniz Deniz diye inlerken. Gerçi hâlâ inliyordu, dinmezdi bu acı. O anda göçmen kadını kendisi olarak algıladı. Sanki Mesude yatıyordu o yatakta ve Deniz Deniz diye sayıklıyordu. Birden koşup kadına sarıldı. Elleri zayıf kadının kemiklerine dokundu, kaburgaları sayılıyordu neredeyse. Kübra onu kadından zor ayırdı ve koridorda Mesude’ye epey söylendi. “Zor duruma mı düşürmek istiyorsun beni” dedi. “İşimden mi olayım senin yüzünden?”</p>
	<p class="block_10">Mesude hastaneden çıktığında kendini de hasta hissediyordu. Mide bulantısını zor bastırarak minibüse atabildi canını. Dönüş yolunda saçlarından, alnından akan ter gözyaşlarına karışıyordu.</p>
	<p class="block_11"> </p>
	<p class="block_10">O gece kocası ile, evlilikleri boyunca hiç yapmadıkları kadar şiddetle kavga ettiler. Mesude bebeği annesinden almamıştı. Doğru eve gitmiş, kocasına “Mustafa, yarın sabah bebeği geri veriyoruz” demişti. “Samir’i annesine teslim ediyoruz.”</p>
	<p class="block_10">Sesinde ve yüzünde sezilen kesinlik Mustafa’yı önce ürküttü, sonra kızdırdı. “Bir kere onun adı Deniz dedi, Samir falan değil, anladın mı, anladın mı kadın? Beni iyi dinle o bebek hiçbir yere gitmiyor tamam mı?”</p>
	<p class="block_10">Mesude onun gözlerinin içine bakarak, “Asıl sen beni iyi dinle” dedi. “O bebeğin annesi var, bugün gidip gördüm kadını. Ben Deniz’i kaybettiğim zaman nasıl cehennem acılarına gömüldüysem o kadın da Samirinden dolayı o durumda. Yanıyor kadın diyorum anlamıyor musun, yanıyor.”</p>
	<p class="block_10">Mustafa sertçe kolundan tuttu kadının, “Nasıl!” diye bağırdı. “Nasıl, ne dedin sen? Benden habersiz hastaneye mi gittin? Niye yaptın bunu? Hem de bana hiç haber vermeden.”</p>
	<p class="block_10">“Bana bağırma” dedi kadın! “Bana bağırma, sesini yükseltme!”</p>
	<p class="block_10">“Benden habersiz nasıl gidersin o kadına?” diye yine bağırdı adam. Yüzü öfkeden kasılmıştı. Sözlerinin her vurgusunda kadını sertçe sarsıyordu. Elini kadına vurmak ister gibi yukarı kaldırmıştı.</p>
	<p class="block_10">Mesude de sesini yükseltti. “Ne yapacaksın be?” dedi, “Vuracak mısın bana, vur, vur hadi. Ben çocuk hırsızı değilim!”</p>
	<p class="block_10">Mustafa “Şu rezilliğe bak!” diye bağırdı, “Sen kadın olup bana bir evlat veremiyorsun, sonra da kaderin bana hediye ettiği oğlumu geri vermeye kalkıyorsun, hadi yıkıl karşımdan.”</p>
	<p class="block_10">Bu kadar sertlik üzerine Mesude gözlerinde nefret ifadesiyle kocasına baktı, başına bir sıcaklık yükseldi aniden, içinden o kasılmış surata sert bir tokat patlatmak geldi, yapardı da ama son anda kendini tuttu, bir pisliğe bakar gibi küçümseyerek süzdü Mustafa’yı, sokak kapısını çarparak evden çıktı gitti. Annesinin evine doğru yürürken sinirden titriyordu. Mustafa’yla hiçbir zaman bu hale gelmemişlerdi. <i class="calibre1">Artık yüz yüze bakamayız</i> diye düşünüyordu, <i class="calibre1">bu laflardan sonra yüz yüze bakamayız, hem şeytan görsün yüzünü. Neredeyse vuracaktı bana yahu. O duyduğumuz adamlar gibi.</i></p>
	<p class="block_10">Olan biteni annesine anlatmak istedi, onu üzmek pahasına yapmak istedi bunu, çünkü hem içini dökmeye ihtiyacı vardı, hem de annesinin kendisini koruması, kararını yerine getirmesine yardımcı olması gerekiyordu.</p>
	<p class="block_10">Akşamın alacakaranlığı çöküp de köyün ışıkları yanmaya başlarken olanı biteni annesine anlatmıştı. İçini dökmüş, Mustafa hakkında aklına eseni söylemişti. “Ben bir daha o adamla yüz yüze bakmam anne” diyordu. “Bitti artık.” Görmüş geçirmiş anne ise onun saçını okşayarak sakinleştirmeye çalışıyor, “Dur bakalım kızım, hele birkaç gün geçsin aradan o zaman tekrar konuşuruz” diyordu. Bir an öyle bir görüntü oluştu ki Mesude bile sinirli sinirli güldü, “Halimize bak” dedi. Mesude annesinin dizine yatmıştı, Raziye Hanım onun, o da Samir Deniz’in saçını okşuyordu. Mustafa’nın o gece annesinin evine gelmeye cesaret edemeyeceğinden emindi. Öyle de oldu.</p>
	<p class="block_11"> </p>
	<p class="block_10">O gece Deniz’i koynuna aldı, sabaha kadar bebeğin kokusunu içine çekerek, boynunu koklayarak, saçlarını okşayarak ninni söyledi. Deniz iki kere uyandı, Mesude, bebeğin altını değiştirdi, biberonunu verdi, sonra kendisine bile garip gelen bir şey yaptı. Biberondan süt damlatarak meme başına sürdü, çocuğun ağzım yaklaştırdı. Bebeğin o memeyi kapması ve iştahla emmesi içine tarif edemeyeceği bir doygunluk, bir haz, bir sevinç, aynı zamanda da bir korku ve acı verdi. Gözlerini kapattı. Meme başından yayılan duygu yoğunluğu başını döndürdü. Deniz kucağındaydı işte, beyaz badanalı evinde mutlu yeni gelin ona meme veriyordu, birazdan sevdiği adam dönecekti balıktan, bebeği aralarına alıp yatağa uzanacaklar, onu hayran hayran, kendilerinden olduğuna inanamadan, bir mucize gören müminler gibi seyredeceklerdi. Gece boyunca uyanıp uyanıp bebeğin nefesini dinleyeceklerdi. O gül nefesini. Mustafa Mesude’ye şükran dolu bir ifadeyle bakıyordu. “Bana bu hediyeyi verdin ya... ne diyeyim bilemiyorum” diyordu. Kadın, kocasının dudaklarını öperek susturuyordu onu. Sanki fazla konuşurlarsa o büyü bozulacakmış gibi.</p>
	<p class="block_11"> </p>
	<p class="block_10">Mesude gün ağarana kadar sağlıklı bebeğin kollarını iki yana açmış, sonsuz bir teslimiyet içinde uyumasını seyretti. İçi Mustafa’ya duyduğu öfkeyle, bebeğe duyduğu şefkat arasında gidip geliyordu.</p>
	<p class="block_12" id="calibre_pb_17"> </p>
</body></html>
