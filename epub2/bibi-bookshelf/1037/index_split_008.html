<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Mustafalar da Mesudeler de köydeki birçok aile gibi Girit göçmeniydi. Giritliler dağlardaki ovalardaki her aşı her kuşu bilir, otunu mantarını baharatını mevsiminde toplar, şevketibostan, hardal otu, arapsaçı, kuzugöbeği, çobançantası, civanperçemi gibi kimsenin bilmediği otlardan yemekler yapar, bunları yabani kekik, çövenotu, adaçayı, nane gibi baharatlarla tatlandırırlardı. Sulu limonlar, mandalinalar ve zeytinyağı ise bahçelerinin ürünüydü.</p>
	<p class="block_10">Daha buralara turistlerin uğramadığı, sarp dağlardan ancak katırla ulaşım sağlandığı, zeytinyağının, süngerin, şarabın gemilerle taşındığı zamanlarda, hafif geçen kışların serince gecelerinde, eskiler odun sobasının başında hikâyeler, masallar anlatırlardı. İncilipınar’da su içmek isteyen inekler nasıl yarın başından aşağı uçmuş, Karaova’daki düğünde Murat nasıl eniştesini vurmuş, mübadelede Yunanistan’a gönderilen Rum Stavrosların kedisi nasıl boş kalan evin önünde aylarca ağlamış, rüzgârlı havalarda kilisenin çanı nasıl çalarmış, o zamanlar deniz nasıl da bereketliymiş, önlerindeki küçük adaya nasıl balıklara basa basa gidilebilirmiş, kıyıdaki kayaya akşam koyduğun tuz nasıl ertesi sabah kupkuru çıkarmış, savaştan kalma kocaman bir mayın nasıl babalarının ağına takılmış, jandarma nasıl gelip Alaman mayınını imha etmiş, geceleri gâvur mezarlığından duyulan inleme sesleri orada unutulan genç bir Yunan askerinden mi gelirmiş? Tabii bir de sonu gelmez miras kavgaları vardı. Kimin malı kime kalmış, hisseler nasıl bölünmüş, hangi amca hangi yeğeninin malına çökmüş, kimler mahkemelik olmuş? Dağdan toplanmış adaçayı içilirken hep bunlar konuşulurdu. Ama en inanılmaz anıları, hâlâ hayal mi gördüler gerçek miydi, yoksa bu bir efsane miydi, gözleri mi bağlandı, büyü mü yaptı birisi diye tartıştıkları, büyüklerinin vallahi billahi gördük diyerek anlattıkları savaş gemisi hikâyesiydi. Tabii diyerek anlatmadıkları, yani olağan görmedikleri tek olay buydu köy tarihinde.</p>
	<p class="block_10">Anlattıklarına göre bir sabah uyanan köy halkı, küçük koylarında dev bir savaş gemisi, adını öğrendikten sonra “dostuyer” dedikleri bir destroyer gördükleri zaman hayal mi görüyoruz diye gözlerini ovuşturmuşlar. Mustafa’nın dedesinin zamanında oluyormuş bu, İkinci Cihan Harbi’nde. Allah’tan Türkiye o harbe katılmamış ama hemen önlerindeki Yunan adalarını bombalarıyla cehenneme çeviren Alaman tayyareleri, gemilerden atılan İtalyan toplarının neden olduğu turuncu patlamalar hep gözlerinin önündeymiş. O harpte Alaman’la İtalyan bir tarafmış, İngiliz’le Yunan bir taraf. Bomba sesleri gece uykularını haram edermiş. Tayyarelerin sesi o kadar yakından gelirmiş ki yanlışlıkla bize de bomba düşer mi diye yürekleri hoplarmış.</p>
	<p class="block_10">“Dostuyer” kocamanmış ama bir tuhaflık varmış. Geminin yarısı yokmuş, ikiye bölünmüş geminin ön kısmı değil sadece arka kısmı duruyormuş orada. Yarım harp gemisini görünce “Allah Allah, hayırdır inşallah” diye mırıldanıp, dua okumaya başlamışlar. Sabah namazı kılınmamış o gün çünkü imam da sahilde ürpererek bu akıl almaz yarım gemiye bakıyormuş. Geminin yarısı nerde, battı mı acep diye aranıp durmuşlar ama görememişler.</p>
	<p class="block_10">Yarım geminin güvertesinden askerler subaylar el kol sallıyor, bir şeyler söylüyorlarmış. Sesleri bazen kıyıya ulaşıyormuş. Rumca bilen köydeki yaşlılar da çeviriyormuş bunları Türkçeye. Bulanık hafızalarında, Rumlar gitmeden komşuluk ettikleri, çember çevirdikleri, balığa çıktıkları, oyun oynadıkları Yannilerden, Vasililerden, Marialardan, yani yüzyıllar kadar uzakta kalan, çocukluklarından beri hiç kullanmadıkları kelimeler, derin uykularından uyanıp onlara bir şeyler söylüyormuş. <i class="calibre1">Endaksi, hronya bola, akus, </i><i lang="en" class="calibre1">li</i><i class="calibre1">pon...</i> Rum çocuklarla oynarken kavga ettiklerinde onların parmaklarıyla istavroz, kendilerinin hilal yaptığı anılar hayal meyal uçuşuvermiş. Güneş batarken sahilde oynayan çocuklara Rum evlerinden Yannniii, kendilerine Mehmeet, Rızaaa diyen anne sesleri işitildiği zamanlara gitmiş akılları.</p>
	<p class="block_10">Kim derdi ki –ayrıca dese de kim inanırdı böyle bir saçmalığa– bir sabah jandarmalar gelecek, bu köyün deniz gibi, toprak gibi, kaç asırlık zeytin ağaçları gibi ayrılmaz parçası olan, başka hiçbir yeri görmemiş, bilmemiş yerli komşularını toplayarak götürecek, kayıklara bindirip kendilerine yabancı, dilini bile bilmedikleri bir ülkeye yollayacak. Dedelerinden kalan taş evlerini, içindeki eşyayla, kaç neslin ana rahmine düştüğü, doğurduğu, doğduğu, öldüğü karyolasını bile bırakarak, ağlayan kedilerini, çiftini çubuğunu, teknesini, halatını, ağını, çapasını bir daha görmemek üzere terk etmeye zorlanacak. Şimdi küçük koylarında sabah sabah ejderha gibi çıkıveren yarım dostuyerin güvertesinden gelen Rumca seslenmeler, kurumuş göz pınarlarını harekete geçirmişti. Belki de giden arkadaşları için değil, kendi gençliklerinin ne kadar uzakta kaldığını sezmenin yürek çöküntüsüyle.</p>
	<p class="block_11"> </p>
	<p class="block_10">Yıllar sonra Mustafa bu masalın doğru olup olmadığını anlamak için üniversiteden her ay eğitime gelen profesöre sordu. Hoca “Evet” dedi “doğru, 1943 yılında savaşın en yoğun zamanında Adrias adlı, İngiliz yapımı seksen beş metrelik Yunan destroyeri bir Alman mayınına çarpıyor. Gemi tam ortadan ikiye bölünüyor, ön tarafı batıyor, yarısı gidiyor, önünde hiçbir şey kalmıyor ama motorları yerinde. 21 Yunan askeri can veriyor, geri kalan da yaralı. Yunan kaptan, nasıl yapıyor bilinmez, bir mucizeyi başarıyor. O yarım enkaz gemiyi yıldızlara bakıp yol belirleyerek, düşman uçaklarına görünmeden gece boyunca yüzdürüyor, savaşta tarafsız olan Türk koyuna getirmeyi başarıyor. O koya gündüz vakti, normal teknelerin bile girmesi zor. Ama o kaptan bu mucizeyi başarıyor. Köyün ileri gelenleri gemiye çıkıyorlar. Çoğu Rumca biliyor zaten. Telefonla şehre haber veriyorlar. Önce yaralılar taşınıyor kıyıya, Bodrum’da brandayla örtülmüş durumda demirlenen İngiliz hastane gemisine götürülüyorlar. Zaten geceleri, ışıksız İngiliz hücumbotları o gemiye hep yaralı taşıyor. Hastane gemisinin üstü de brandayla kaplanmış ki Alman uçakları görmesin.”</p>
	<p class="block_10">“Köydeki Ali Çavuş’un kahvesi karargâh ve diplomasi merkezi oluyor. Türk yetkililer, İngiliz konsoloslar hep orda. Ankara hükümeti geminin yirmi dört saat içinde ülke karasularını terk etmesini emrediyor ama geminin gidecek hali yok, battı batacak. Araya İngilizler giriyor. Yarım gemi altı ay kadar orada kalıyor. Önce köyün dışında, halkın gâvur mezarlığı dediği yere ölü askerleri gömüyorlar. Törenle bir haç dikiliyor mezarlığa. Kaptan Tumbas, ‘Savaş bitince gelip alacağız, anavatanlarına gömeceğiz’” diyor.</p>
	<p class="block_10">“Bu arada köylüler sağ kalanları yediriyor, içiriyor, rahatlarını sağlıyor. Gemiyi örttükleri için güvende zaten, bir yandan da ufak ufak tamir ediyorlar. Destroyerin ortadan bölündüğü yeri ziftli brandalarla, tahtalarla kapatmaya çalışıyorlar. Aralık başında bir gece köylülerle vedalaşan kaptan tekrar denize açılıyor. Gündüzleri adaların kuytuluklarında saklanıp gece yol alarak Doğu’ya doğru gidiyor. Çapası olmadığı için gemiyi kayalara tutturarak zaptetmeye çalışıyor. Böyle böyle İskenderiye limanına kadar ulaşmayı başarıyor, orada çok büyük bir törenle karşılanıyor. Kaptan Tumbas da sonradan ödüller alıp amiral oluyor.”</p>
	<p class="block_10">Sohbetlerde araya girmeyi pek seven Kekeç “Ppp-eeeki o mme-mezar-lık ne ol-mmmuş?” diyebildi.</p>
	<p class="block_10">Keçisakallı hoca onu, “Dedikleri gibi yaptılar” diye yanıtladı. “Savaş bitince gelip cenazeleri askeri törenle topraktan çıkardılar, gemiye bindirirken selam durdular, Yunanistan’a götürdüler.”</p>
	<p class="block_10"><i class="calibre1">Demek ki doğruymuş</i> diye düşündü balıkçılar; <i class="calibre1">dedeler, nineler uydurmamış bu masalı.</i> Yine de yarısı batmış seksen beş metrelik harp gemisinin kendi koylarında olmasını gözlerinde canlandıramadılar.</p>
	<p class="block_10">Böylece her gece mezarlıkta inleyen asker efsanesi de açıklanmış oldu. Belli ki Yunan ordusu oradan cenazeleri alırken bir askerciği görmemiş, unutmuştu, o zavallı da arkadaşlarım gitti, ben kaldım bu İslam toprağında diye her gece ağlıyordu. Bir dua okuyanı bile yoktu zavallının. İmanı sağlam olanlar, bundan sonra rüzgârlı gecelerde kulaklarına gelen iniltiyi duyduklarında, o ölü askerin ruhuna da dua etmeyi düşündü. Nasıl olsa o da ehl-i kitap değil miydi? Hem büyüklerinden, şimdi bakımsızlıktan yarısı yıkılmış olan Ortodoks kilisesine Müslümanların da gidip Meryem Ana’ya dua edip mum yaktığını duymamışlar mıydı? Çocuk hallerine bakmadan, eşek incirleriyle, sıcaktan sararmış otlarla kaplanmış patikadan geçip, içinde yaldızlı Meryem Ana resmi olan kiliseye giderek, karanlıkta yanan onca mumun, söylenen ilahilerin gizeminde esriyip gitmezler miydi? Rum komşuları Aya Vasili çöreği gönderdiği zaman onlara <i class="calibre1">Efharisto, Hronya Bola</i> diyerek iyi yıllar dileme adeti yok muydu? Nasıl da unutulup gitmişti bunlar. Başka yerlerde geçen harp, kendi köylerini de paramparça etmişti. Ama her 15 Ağustos gecesi, kimse söylemediği, hatırlatmadığı, hiçbir hazırlık yapılmadığı halde, yalnız kendilerinin değil dağ köylerinden inenlerin bile, hiçbir şey bilmeden, düşünmeden, bir ayin yapar gibi suya girmelerinin Rumlardan kaldığına kuşku yoktu. Balık tutmaya götürdüğü turistlerden biri o tarihin Meryem Ana’nın göğe çekildiği gün olduğunu söyleyince önce Mustafa’nın kafası biraz karışır gibi olmuş, sonra <i class="calibre1">iyi ya bizim Miraç kandili gibi bir şey</i> diye düşünmüştü. <i class="calibre1">Peygamberimiz nasıl göğe yükseldiyse Meryem Anamız da gitmiş işte.</i></p>
	<p class="block_11"> </p>
	<p class="block_10">Hocadan yalnız deniz balık işlerini değil daha neler öğreniyorlardı neler. Yine büyüklerinden duydukları bir adamı sordular bir gün. Kendine “balıkçı” dedirtiyormuş ama balıkçılıkla ilgisi yokmuş adamın. O da hocaymış. Galiba İstanbul’da büyük bir Osmanlı paşasının oğluymuş, elâlemin anlattığına göre paşa babasını öldürmüş, hapse girmiş, sonra da yolu izi olmayan Bodrum’a sürgün göndermiş hükümet. Bazıları da komünistlikten geldi derlermiş. Okumuş yazmış, yabancı memleketlerde tahsil görmüş, mebus gibi bir adammış. Dedelerine o da çok şey öğretmiş.</p>
	<p class="block_10">Hoca “Evet” dedi, “doğru. Derya gibi bir adam, ayaklı kütüphane, boyunca kitap yazmış, birçok yabancı lisan konuşur, meşhur bir adamdı. Sizin buralara çok faydası dokundu. Şu bahçelere ektiğiniz mandalinalar var ya, işte onun sayesinde. Taa Brezilya’dan tohum getirtir, buralarda olmayan ağaçları yetiştirirdi. Emeği büyük yani.”</p>
	<p class="block_10">“Allah rahmet eylesin” dedi balıkçılar.</p>
	<p class="block_10">“Hoş bir hikâyesi de mozole hakkındadır” dedi hoca, “mozoleyi biliyor musunuz? Hani Bodrum’da tabelası olan yer, eski taşlar var.”</p>
	<p class="block_10">“Evet” dedi köylüler, “biliyoruz tabii.”</p>
	<p class="block_10">Hoca devam etti:</p>
	<p class="block_10">“Buraların kralı Mauselos’un anıt mezarı ama İngilizler alıp götürüp, müzelerine koydular. Bu balıkçı da İngiltere Kraliçesine mektup yazdı. Bu eser Bodrum’un mavi gökyüzünün altında durması için yapıldı, Londra’nın sisli yağmurlu havasına göre değil diye. Altı ay sonra müze müdüründen bir mektup geldi, merak etmeyin, biz onun durduğu salonun tavanını maviye boyadık diyordu adam.”</p>
	<p class="block_10">“Vay vay” dedi Yusuf, “İngiliz’e bak sen, çok akıllı bunlar çok, ama dedem hep İngiliz kalleştir derdi. Anlattığına göre cihan harbinde bizi arkadan vurmuş.”</p>
	<p class="block_10">O zaman balıkçılar evlerinde bitmek tükenmek bilmeyen İngiliz tartışmasını bir kez daha hatırladılar. Bazı dedeler, asılacaksan İngiliz ipiyle asıl diye onları överken, bazıları da İngilizler değil miydi Arapları kışkırtıp da arkamızdan vurduran, İngiliz kalleştir diye söylenirdi.</p>
	<p class="block_10">Bunun üzerine köylülerden biri, “Son padişahımız bile İngiliz gemisine binip kaçtı İstanbul’dan” diye söze karıştı. Bu söz de Kemal çavuşu çok öfkelendirdi, heyecanından ayağa fırlayarak ah al moru mor, “Sus günaha girme” diye bağırdı, “koskoca padişah, halifemiz İngiliz gemisine mi binecek! Hem zaten kaçmadı ki, yeni hükümet uydurdu bunu.”</p>
	<p class="block_10">Böyle başlayan İngiliz tartışmaları sabaha kadar sürer giderdi.</p>
	<p class="block_10">Şimdilerde turist olarak çokça gelen İngiliz gençlerin bir zararı yoktu ama geceleri içince bağırmalarından rahatsızdı köylüler. Turistler köye iyi para bıraktıkları için seslerini çıkarmıyorlardı. Gündüz kimi sörf yapar, kimi yüzerdi ama akşam oldu mu mutlaka içip içip zıvanadan çıkarlardı. Bar sahipleri severdi onları, kızları siyah oje, siyah ruj sürerdi. Allah muhafaza eylesin, gece karşına çıksa hortlak diye korkardın.</p>
	<p class="block_11"> </p>
	<p class="block_10">Hoca onlara, “Unutmayın” dedi, “dünyanın en önemli medeniyetlerinden birinin üstünde oturuyorsunuz. Hani temel kazarken yazılı taşlar, mermerler, mozaikler çıkıyor ya, işte onlar çok çok değerli. Kırmayın, üstünü örtmeyin, inşaatta kullanmayın, devlete haber verin. Büyük İskender bile bir kış geçirdi buralarda.”</p>
	<p class="block_10">Balıkçılar “Büyük İskender de kim ola?” der gibi birbirlerine baktılar.</p>
	<p class="block_10">Biri, “Futbolcu mu bu abi” diye sordu. Öyle ya, eskiden futbolcuların aynı isimde olanları hep büyük küçük diye ayrılırdı. Trabzonspor’daki Büyük İskender gibi.</p>
	<p class="block_10">Hoca güldü, “Yok yok” dedi, “çok eskiden yaşamış büyük bir komutan. Ordusuyla burada kışladı.”</p>
	<p class="block_10">Balıkçılar bu bilginin kendilerine nasıl bir fayda sağlayacağını bilemeden “Peki” dediler, “iyi ki öyle yapmış, buraların kışı ılıman olur.”</p>
	<p class="block_12" id="calibre_pb_8"> </p>
</body></html>
