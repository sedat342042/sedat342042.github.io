<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_11"> </p>
	<p class="block_11"> </p>
	<p class="block_11"> </p>
	<p class="block_10">Deniz henüz uykudaydı, kıpırdamıyordu, birazdan hafif bir yel onu uyandıracaktı. Tan atmadan esmeye başlayan yel, gecenin biriktirdiği nemle birlikte, balıkçının saatler boyu süren bacak ağrılarını da siler süpürürdü. Kalkmanın tam vaktiydi, deniz lacivertten garip bir beyazlığa dönüyordu. Gökyüzü, her gün yeni biçimler hazırlayarak insanları şaşırtmaya devam ederdi; bir bakardın mor, bir bakardın pembe, bir bakardın süt beyazı, ardından rengârenk hale gelir, denizin ayna yüzeyinde ışıl ışıl yansımaya başlardı.</p>
	<p class="block_10">Balıkçı, denizin uyanma vaktini hiç kaçırmamıştı. Her sabah üzerine güneş doğmadan kalkar, bir çay bardağı dolusu zeytinyağı içer, balıkçı barınağına doğru yola koyulurdu. Yıllardır değişmezdi bu durum. Kasabanın, yüz yaşını aşmış sağlıklı yaşlılarından öğrenmişti aç karnına zeytinyağı içmeyi. Zamanın, kendi bedenleri gibi yamru yumru kıldığı gövdelerine rağmen asırlardır meyve vermeye devam eden ağaçların zeytinini sıkan büyüklerden... Ege’nin sağlık sırrı buydu.</p>
	<p class="block_10">Barınağa vardığında gün daha da aydınlanmıştı ama toprak yolda kimse yoktu. Onun kadar erken çıkmıyordu kimse. Bu da konuşkan olmayan, yalnızlığı seven balıkçıya iyi geliyordu. Uzun boylu zayıf bir adamdı. Çökük avurtları, griye çalan ela gözleri, karmakarışık kumral saçları, yüzüne hiç aldırılmamış, özenilmemiş, düşünülmemiş bir yakışıklılık katıyordu. Bedeniyle çalışarak ekmeğini kazanan adamlara özgü; konfora alıştırdıkları gövdelerini fazla beslemekten orta yaşa geldiklerinde hatları yuvarlaklaşmış şehir adamlarına hiç benzemeyen, onlara biraz yabanıl, biraz erkeksi hatta biraz sert gelebilecek bir havası vardı. Kafalarında çok fazla konunun iç içe geçtiği, karmaşık ve müphem bir dünyayı, aşırı gelişmiş sezgileri ve kaygılarıyla anlamlandırmaya çalışan insanların böyle bir balıkçı köyünde yaşaması güçtü zaten. Hayat ağırdı burada, zordu, bedenini mecalsiz kılacak kadar zorlanmadan ayakta kalamazdın. Böyle bir hayat, köyün sadece kadınlarının, erkeklerinin değil, çocuklarının bile değişmez bir kabullenişini zorunlu kılardı.</p>
	<p class="block_11"> </p>
	<p class="block_10">Mustafa hiç kimseden bir şey istemezdi. Balığa çıkarken yem, olta, misina desteği isteyenlere de kızardı. İstediklerini verirdi ama asık suratla. <i class="calibre1">Ben işimi tam yapıyorsam herkes yapabilir</i> diye düşünürdü. Çocuklukta yanında çalıştığı eski ustası Tahsin Reis iyice güçten düşüp de emekli olunca, o güzel, güngörmüş, kıçtan takma motorlu kayığı Mustafa taksitle almış, hem çalışmış hem ödemişti. Yıpranmış, tutamakları kararmış küreklerde, yekede, misinadan çizilmiş küpeştelerde, motor çalışırken zangır zangır titreyen livar kapağında, otuz yıllık çalışmanın bıraktığı izler vardı. Ustasının ellerinin, kendi ellerinin izleri. Elleri, güneşten meşin gibi olmuş, güçlü, kendisinden bağımsız iki deniz canlısına benzerdi.</p>
	<p class="block_10">İpi çözüp kayığa atlarken her sabah yaptığı gibi yüksek sesle “haydi bismillah” dedi. Yıllardır ona hiçbir aksilik çıkarmadan hizmet eden motor tıkır tıkır çalışıverdi. Motorun körfeze yayılan tıkırtısı içini ferahlattı her zamanki gibi. Su durgundu, yollu kıvrak kayığı hiçbir engelle karşılaşmadan kayıveriyordu sakin denizde. Sabahın o saatinde öyle olacaktı elbette ama birazdan minik kıpırtılar başlayacak, güneş yükseldikçe deniz huysuzlaşarak kıpırtılarını büyütecek, öğleden sonra da kendini sevdiğine bin bir nazla teslim eden bir âşık gibi hırçın rüzgârlarla kabaracaktı.</p>
	<p class="block_10">Hep yanında taşıdığı küçük radyosunu açtı; yanık bir Ege türküsü duyuldu: <i class="calibre1">Deniz üstü köpürür hey canım rinna nay rinna rinna nay / Kayığa da binsem götürür hey canım hey... </i>Ona can yoldaşı olan ses, işini bitirip dönene kadar kesilmeyecekti. Daha doğrusu her gün öyle olduğu için kesilmeyeceğini sanıyordu. Bugün şansına, sadece Ege türküleri, zeybekler, ağıtlar, oyun havaları çalan radyodan, rahmetli babasının en sevdiği türkü çıkmıştı. <i class="calibre1">Benim de bu cihana gelişim hey canım rinna nay rinna rinna nay / Bir güzelden ötürü hey canım hey...</i> diye devam ediyordu bu eski türkü.</p>
	<p class="block_10">Hayatını denizlerin tükettiği yoksul bir balıkçıydı babası. Üstelik o zamanlar turistler yoktu henüz, balık hem boldu, hem de çok ucuzdu, tuttukları balık onları geçindirmeye yetmiyordu. Üç kuruşa gidiyordu. Şimdi pahalanmıştı balık; kalamar, ahtapot, midye, karides fiyatları el yakıyordu ama denizin bereketi de azalmıştı. Artık eskisi gibi iğne iğneye iskandil caba çekmiyorlardı çaparileri. Uzaklardan, başka denizlerden gelen sonarh büyük tekneler denizin dibini kazıyordu. Kıyılara pahalı lokantalar açılmıştı, en taze balığı almak için yarışıyorlardı. O balıkları tutanlarsa ömür boyu adım atamazlardı oralara. El yakan fiyatlarla ne mümkün. <i class="calibre1">İstanbullular gelip, onların bir aylık kazancını bir akşam yemeğine veriyarlarmış,</i> öyle söyleniyordu. <i class="calibre1">Lüks otellerde bir kadeh içkiye veriyorlar o parayı</i> diyenler de vardı. Zaten köylülerin akılları, dışarda para verip balık yemeye ermezdi. Acayip gelirdi onlara bu. Lokantalar iyi müşteriydi ama bu bile ancak, ucu ucuna geçindiriyordu balıkçıları.</p>
	<p class="block_10">Mustafa, babasının ellerini hatırlardı hep. Kocaman, biçimsiz, sert, hışır hışır, neredeyse insanlıktan çıkmış ellerdi bunlar. Babasının elini tuttuğunda bir ağaca dokunmuş gibi gelirdi ona. Şimdi kendi elleri de babasınınkiler gibi olmuştu. Rahmetli sert bir adamdı, elinden cigara düşmezdi, akciğer kanserinden erken ölümüne de bu neden olmuştu zaten. Emektar sandalı borçlarına karşılık satılmıştı.</p>
	<p class="block_11"> </p>
	<p class="block_10">Motorun tıkırtıları körfezin uyuyan evlerine çarptı, öteki kıyılara uzandı. Üç günlük fırtına, denizi birbirine katmış, kıyıyı dövüp durmuştu ama şimdi derin bir dinginlik içindeydi. Kıyılarda tembel tembel sürüklenmekte olan çöplerden başka bir belirti kalmamıştı. Bunlar da kendi kendine temizlenir giderdi. Zaten o çöpler denize giren turistleri ilgilendirirdi, mecbur kalmadan suya girmeyen balıkçıları değil.</p>
	<p class="block_10">Geçen uzun yıllar, onu da sanki yosun gibi, balık gibi, kaya, kum, çakıl gibi denizin bir parçası yapmıştı. Denizle birlikte soluk alır; o hırçınsa hırçın, durgunsa durgun, hüzünlüyse hüzünlü olurdu. Genellikle sessiz bir adamdı zaten, çok gerekmedikçe konuşmazdı. Dudağında bir cigara, tek başına ağ onarırken, kayığı yıkarken ya da dalıp enginlere bakarken görülürdü. Diğer balıkçılar gibi kahveye gitmez, okey oynamaz, akşamları evinden başka yerde rakı içmezdi. Onu çocukluğundan beri tanıyan yaşlı balıkçılar, her zaman sakin bir insan olduğunu, ne var ki Deniz adını verdiği oğlu yedi yaşındayken boğulduktan sonra daha da içine kapandığını anlatırlardı. Bir gün oğluyla denize açılıp, onsuz geri geldikten sonra canlı cenazeye dönmüş, akşamdan sabaha ağlayıp duran, bağrını döven karısıyla bile konuşmaz olmuştu.</p>
	<p class="block_10">Sadece bir gece karısına kan çanağı gözlerle bakmış “Deniz Deniz’i aldı!” demişti. “Bir bildiği var belki de.” Mesude onu suçluyor muydu acaba? Oğlumu niye kurtarmadı diye düşünüyor muydu? Kendisine bu konuda hiçbir şey söylememişti. Oğlunu kaybettikten sonra rengi bile değişmişti sanki genç kadının. Yüzü, bakışları, yeşil gözlerindeki ışıltı, her şey, her şey solmuştu. Ağlamadığı zamanlarda uzun süre su verilmemiş kuru bir çiçek gibi boynu bükük, dokunsan dağılacak gibi duruyordu. Karıkoca içlerine dehşet salan bu inanılmaz kayıptan sonra uzun süre birbirinin yüzüne bakamamıştı. Sanki anayla baba arasında; konuşmamaları, düşünmemeleri gereken, birbirlerine hatırlatmanın, ufacık bir duygu ifadesiyle bunu belli etmenin, çağrıştırmanın, hatta varoluşlarının bile suç haline geldiği, karşıdaki yüzü aralarına gerili bir perdenin arkasından izlemek zorunda kaldıkları, sadece günlük ve en gerekli konuşmalarla yetindikleri bir düzen oluşmuştu. Görünmez mayınlar döşenmişti evin içine, en ufak bir yanlışlıkta patlamalar kaçınılmazdı. O eşiği aşarlarsa bir daha geri dönüşü yoktu zaten.</p>
	<p class="block_10">Çocuğun cesedi bulunamamıştı. O kazanın olduğu fırtınalı günü düşünmemek, unutmak, oğluna ihanet etmek gibi geliyordu ona. Bu yüzden her akşam yastığa başını koyduğunda olayı en acı verici ayrıntısına kadar yeniden yaşıyor, tırnaklarıyla yarayı tekrar tekrar kanatıyordu. Yaşamak ayıpmış gibi geliyordu oğlundan sonra. Pişmanlık ilk günkü kadar tazeydi. Eğer en büyük günah olduğunu bilmese, kendini de boğardı o azgın sularda.</p>
	<p class="block_10">Pazar günü denize meraklı oğlunun onunla birlikte sabah erkenden kalkışı, gözlerinin içi gülen yedi yaşındaki çocuğun motor denize açılırken duyduğu sevinç, elini aşağı sarkıtıp minik parmaklarının suları yararak ilerleyişini izlemesi, “Baba baba, bana bak!” diye bağırması, babasının dikkatli ol demesi üzerine başını kaldırıp ona minnettar gözlerle bakışı, sonra gökyüzünü kara bulutların kaplaması, o serin rüzgâr, açık denizde çıkan fırtına, kayığın denizin ortasında bir ceviz kabuğu gibi sürüklenişi, yandan gelen bir dalgaya direnemeyerek alabora oluşu, ters dönen sandala yapışmış durumdayken, su dolan gözleriyle her yere baktığı halde oğlunu bir türlü göremeyişi, kabaran denize dalıp dalıp çıkmaları, denizin altını da karıştıran fırtınada saatlerce oğlunu araması, devrilmiş sandalın üstüne çıkarak umutsuzca çevreyi gözden geçirmesi, acaba bir ağa mı takıldı diyerek sudaki ağları araştırması, bir yandan <i class="calibre1">Allah’ım Allah’ım yardım et ne olur, hayır hayır </i>diye dua ederek çırpınması teker teker gözünün önüne gelirdi. Fırtına sırasında da fırtına dindikten sonra da hiç olmazsa cesedini bulayım diye günlerce dalmasına rağmen hiçbir iz bulamamıştı. Her denizaltı ağacının, her kayanın, her oyuntunun, her gizemli mağaranın içine bakmış, çeşit çeşit balık, ahtapot, irili ufaklı deniz canlısı görmüş, onlarla birlikte yüzmüş ama oğlunu görememişti.</p>
	<p class="block_10">Bugüne kadar ağzını açıp da bu konuda tek kelime ettiği duyulmamıştı. Zaten suskun bir adamdı ama oğlunun ölümünden sonra sanki edeceği her kelime, ağzından çıkacak her sözcük, oğlunun anısına saygısızlık olacakmış gibi iyice içine kapanmıştı. Kaplumbağa gibiydi. Karısıyla bile konuşmuyor, sessizce yemeğini yedikten sonra, erkenden yatıyordu. Bazı geceler yaptıkları şeye “sevişmek” denemezdi. Yemeklerini sessizce yemelerine benzer biçimde, genç bedenlerinin bir ihtiyacı<span lang="en">nı</span> karşılıyorlardı. Sabah daha karısı uyurken kalkıp kayığına gidiyordu. Arkadaşları severdi onu, bu huylarına da alışmışlardı. Onun en yakın dostu cigaradır derler ve Allah kimsenin başına evlat acısı vermesin duasıyla tahtalara vururlardı.</p>
	<p class="block_10">Denizciler uğura ve uğursuzluğa çok inanır, çünkü o uçsuz bucaksız denizin onlara ne hazırladığı, hangi nimeti vereceği ya da vermeyeceği, hangi belalarla baş başa bırakacağı belli değildir. Denizciler suyun, yelin, bulutun, şimşeğin, dalganın çok güçlü, insanınsa aşırı derecede aciz olduğunu bilerek yaşadıkları için doğaya karşı kent insanlarından daha saygılıdırlar. Ayrıca deniz denilince şehirliler gibi suyun yüzünü değil, altındaki heyecan verici, zaman zaman bereket bazen de tehlike getiren bambaşka bir dünyayı düşünürler. Mitolojiyi bilmeyen, belki doğru dürüst okumayı bile sökemeyen en basit balıkçıda bile bir Poseidon duygusu bulunması bundandır. O koca deniz kimi zaman öfkelenir, kudurur, üç çatallı zıpkınıyla, önüne geçilmez bir güçle saldırır; kimi zamansa uysal bir sevgili olur, insanın yüzünü okşayan hafif tatlı meltemlerle, intikam dolu günlerini hafifletir, adeta özür diler. Bereketin de kaynağıdır, belanın da. Herkesin gördüğü mavilik, denizin devasa bedenini saklayan tenidir; esen yelle başlayan kıpırtılar ise uykudan uyanışıdır deryanın.</p>
	<p class="block_10">Mustafa ilk gençliğinde dalgıçlık yaptığı için deniz dibini iyi bilir. Kendilerine özgü bir ritimle ağır ağır dans eden bitkileri, suyun dışını bilmeyen ve herhalde suyun içinde yaşadıklarını da bilmeyen o tuhaf deniz dibi yaratıklarını iyi tanır. Onlar da Mustafa’yı tanırmış gibi gelir; hatta bir kaya kovuğunu mekân tutmuş iki kocaman ortoz balığını –zıpkınla vurmaya kıyamadığı için– her dalışında selamlar, sanki onlar da selamını alır Mustafa’nın. Belki alıştıkları için, kaçmazlar bile bu balıkçıdan.</p>
	<p class="block_10">Mustafa o iki orfozdan daha iri olanın adının Osman olduğuna karar vermişti nedense. Gençliğinde kahveye arkadaşlarıyla pişpirik oynamaya gittiğinde onlara, birinin adı Osman, ötekininkini bilmiyorum diyerek herkesi güldürür, sonra da niye güldüklerine şaşıp kalırdı. Kırk yılda bir ağzını açan içe dönük balıkçının şaka yapmadığını kimse anlayamıyordu. Zaten koruma altındaki balıklara kıyamıyordu o. Ciddi bir şey anlatıyordu. Kedilerin, köpeklerin adı vardı da zavallı balıkların niye olmasındı? Oğlunu kaybettikten sonra ne denize daldı, ne kahveye gitti. Osman’la yanındaki orfoza ne olduğunu da bilmiyor artık.</p>
	<p class="block_10">Deniz ekmek kapısı, deniz hayat, deniz sevgili, deniz zalim, deniz suskun, deniz sevecen, deniz öfkeli. Bazen acından öldürür balıkçıyı, bazen de verdikçe verir. Deniz her olta sallayana, her ağ atana teslim etmez kendini. Her balığın mevsimini, yerini, geçiş noktalarını, oltasını, yemini, ağını, tutma tekniğini bileceksin tabii. Bazen, sandalla gezdirdiği meraklı adam gibi acemi şansı tutar ve karnından oltaya takılmış kocaman, kırmızı bir kırlangıç balığı da düşer tekneye ama böyle bir şans çok ender gelir.</p>
	<p class="block_10">Bazı turistler tekneyle balığa çıkma heyecanını yaşamak ister, iyi de para öderler. Onların halinden tavrından niyetlerinin balık tutmak değil heyecan duymak olduğu hemen anlaşılır zaten. Ekmek parasına muhtaç değillerdir. Çoğu iyi insandır bunların ama bazıları çok çalçene çıkar, manasız sorularıyla canını sıkarlar balıkçıların. Sanki bir ömür boyu edinilecek balıkçılık bilgilerini bir gezide anlamak mümkünmüş gibi sorar da sorarlar. Oltalarına bir balık takılınca da heyecanlanıp ayağa fırlar, sandalı devirecek gibi sallamaya başlarlar. Mustafa onları gezdirip durur, kendi taşlarına, gizli balık kaynaklarına götürmez tabii. Artık şansa ne gelirse.</p>
	<p class="block_10">Son zamanlarda körfezi mahvetmeye başlayan balık çiftliklerinin yakınlarında çok balık olur. Ya ağdan kaçan balıklardır bunlar ya da yem aramak için gelen büyük balıklar. Bazıları da yem arayayım derken ağlara dolanarak çıkamaz ve kendi yem olur. Mustafa acır bu balıklara, zamanında görürse, durum uygunsa dalıp kurtarır onları. Hele yunus ise. Yunusları kardeşi gibi sever Mustafa. Onların dostudur, arkadaşıdır, konuşmadan anlaştıklarını düşünür. Bazen turist gezdirirken o güçlü yunus bedenlerinin sandalın yanında yöresinde lacivert lacivert atlayıp zıplamaları, oynaşmaları herkesi hayran bırakır. O zaman turistlerin verdiği bahşiş artar işte, hele bir de fotoğraf çektirebilirlerse.</p>
	<p class="block_10">Bir gün meraklı bir turistin, elindeki kitabı gösterip bunu okudun mu diye sorması acı acı güldürmüştü Mustafa’yı. “Kitap kim biz kim bey, anca ekmeğimizi çıkarıyoruz işte” diye cevap verdi, kitaba acayip bir nesne gibi bakarak. Ama turist ısrar etti:</p>
	<p class="block_10">“Bu kitap da senin gibi bir balıkçıyı anlatıyor. Amerikalı bir yazarın romanı. Buralarda kılıç var mı, avlar mısınız?”</p>
	<p class="block_10">“Tabii” dedi Mustafa, “denizden ne çıkarsa, Allah ne kısmet ederse, nasip.”</p>
	<p class="block_10">“Bak” dedi turist, “buradaki balıkçı senin gibi genç değil, yaşlı bir adam. Bir gün çok ama çok büyük bir kılıç balığı zokayı yutuyor, başlıyor kayığı çekmeye. Anla, o kadar büyük yani, günlerce gecelerce sürüklüyor, ihtiyar adamın elleri yara bere içinde kalıyor. Aç biilaç dayanıyor. En sonunda balık yoruluyor, adam koca balığı zıpkınla öldürüyor, kayığa alamayacağı için yan<span lang="en">ın</span>a bağlıyor iple, sonra dönüşe geçiyor ama dönerken ne oluyor dersin?”</p>
	<p class="block_10">Mustafa ters ters, “Bu adam iyi bir balıkçı değilmiş” diye söylendi, “Sevmedim onu”.</p>
	<p class="block_10">Turist şaşırdı ama “Dinle” dedi, “esas heyecanlı yerine geldik, dönüşte köpek balıkları çıkıyor, başlıyorlar o koca balığı yemeye...”</p>
	<p class="block_10">Mustafa “Bırak bey bırak” diye araya girdi. “Adamı sevmedim işte, bana uymaz, iyi bir balıkçı değilmiş.”</p>
	<p class="block_10">Sonunda Mustafa’nın inadını kıramayan turist, o balıkçıyı niye sevmediğini sormayı akıl edebildi. Mustafa dedi ki “Madem o kılıç o kadar harika bir balıkmış, madem günler geceler boyu can teslim etmemek için savaşmış, o balıkçı da oltayı kesiverip, <i class="calibre1">hadi aslanım yaşamayı hak ettin, helal olsun sana bu denizler</i> demeliydi. Bazen koca bir balık yakalarsın beyim, tam sandala çekerken göz göze gelirsin mübarek hayvanla, sana öyle acıklı bakar ki kıyamazsın, denize salarsın gerisin geriye.”</p>
	<p class="block_11"> </p>
	<p class="block_10">Çoğu balıkçı serdiği ağlar kopup da gidince onu çıkarmakla uğraşmaz, yenisini alır ama bu plastik ağlar dipteki kayalara sarılır, denizi, balığı mahveder. Bu yüzden Mustafa dalar, başkalarının bıraktığı dolanmış ağları bile çıkarır, diğer balıkçıların yüzüne de sitemle bakar. Mustafa bu plastik ağların olmadığı eski zamanı hatırlar, onu daha çok sever. Herkesin, ağını efendice çektiği, sonra kıyıda ayak başparmağını bir deliğe sokup iyice gererek tamir ettiği ip ağları ve onların deniz deniz kokuşunu unutamaz.</p>
	<p class="block_10">Mevsimine göre levrek gelir, mezgit gelir, lambukalar güçlü bedenleriyle olta tutan elini sarsar, mercanlar parıldar, balıkların kraliçesi barbunyalar ıslak pullarında oynaşan pembelikleriyle balıkçıyı her seferinde hayrete düşürür. <i class="calibre1">Kusura bakmayın kardeşler</i> der onlara, <i class="calibre1">tabiat kanunu böyle yazılmış, sizi avlıyorum ama siz de öteki balıkları avlıyorsunuz, dünyanın düzeni böyle.</i> Büyük balıkların canavar gibi açtıkları ağızlarıyla yüzlerce küçük balığı silip süpürdüğünü çok görmüştür Mustafa. Minikler canlarını kurtarmak için sürüler halinde kaçışır ama başaramazlar bunu.</p>
	<p class="block_10">Öteki balıkçılar kıyıya dönerken sandalında Mustafa’nın kendi kendine konuştuğunu düşünürler. Oysa o balıklarıyla konuşmaktadır. Denizi gözleye gözleye onunla bir olmuştur sanki. Karada ne varsa denizde de aynı şeylerin yaşandığına inanır.</p>
	<p class="block_10">Son zamanlarda denizlerin değiştiğini fark ediyordu Mustafa. Ta dedeleri zamanından bildikleri balıkların yanı sıra adını duymadıkları, şeklini görmedikleri acayip acayip balıklar türemeye başlamıştı. Bunlardan birine balon balığı dendiğini ve yiyeni öldürdüğünü öğrenmişti bütün balıkçılar. Ama daha önce hiç rastlamadıkları aslan balığını güzel bulurlardı; eti sıkıydı, lezzetliydi. <i class="calibre1">Yalnız dikenleri zehirlidir, tutarken, temizlerken el değdirmemeye dikkat edilmeli</i> derlerdi. <i class="calibre1">Bu balıklar da nereden çıktı, ne dedemiz bilirdi, ne babamız </i>diye merak eden balıkçılar çeşitli söylentilerle karşılaştılar. Kimi diyordu ki <i class="calibre1">denizler ısındı ya gari, işte ondan olupduru bu acayip balıklar, kimi yabancı gemiler sintine basarlar ya oradan yumurtaları yayılıvermiş</i> diyordu.</p>
	<p class="block_11"> </p>
	<p class="block_10">Sonunda şehirdeki üniversiteden Su Ürünleri Bölümü’nün hocası gelip hepsini topladı. “Arkadaşlar” dedi, “bunlar istilacı balıklardır, mücadele edilmezse bizim denizlerdeki türleri bitirir. Süveyş kanalı açılınca Hint Okyanusu’nun balık çeşitleri Akdeniz’e kadar gelmişti zaten. Koloniler halinde arttılar. Kızıldeniz’e mal taşıyan büyük gemiler de dönüş yolunda ağırlık yapsın diye su alıp, buralardan geçerken basıyorlar. O da bir etken. Balık yumurtaları bizim sulara karışıyor.”</p>
	<p class="block_10">Gözlüklü, çenesinde keçisakalı olan hoca her ay gelir, balıkçılara dersler verirdi. Su Ürünleri Fakültesi’nin görevlendirdiği iyi bir adamdı. Âlimdi. Onların tanıdığı her balığın asıl isimlerini söyleyiverirdi. Yabancı dildeydi bu isimler, akıllarında tutmalarına imkân yoktu, dilleri dönmezdi.</p>
	<p class="block_10">Hocanın anlattığı konu canlarını sıkmıştı. Ne kötü şeymiş bu diyerek birbirlerine baktılar. <i class="calibre1">Demek ki buraların ormanını kesip pıtrak gibi yazlık siteler yapan, otel diken, denizi dolduran, tepelerde maden arayan, dağları yaralayan şehirliler, denizimizi de elimizden alıyor</i> diye düşündüler. Babalarının, dedelerinin köyü korumak gibi bir dertleri olmamıştı hiç. Çünkü eski zamanlarda kimse ağaçlarına, havalarına, denizlerine zarar vermiyordu. Akıllarına bile gelmezdi böyle bir şey. Ne var ki artık dışarıdan gelen saldırganların, kendi doğalarını sahiplenerek, zarar verme çabalarını öfkeyle izliyorlardı. Kahvede her gün bu konu açılıyordu. Kimi diyordu ki:</p>
	<p class="block_10">“Tepedeki ormanı kesen şirket altın çıkaracakmış, hem de siyanür denen zehirle. Bu meret soyumuza karışıp hepimizi kanser edecekmiş.”</p>
	<p class="block_10">Sonra hep bir ağızdan konuşuyorlardı:</p>
	<p class="block_10">“Buraların kendisi altın zaten, havası suyu altın.”</p>
	<p class="block_10">“Dağları delmeye ne lüzum var?”</p>
	<p class="block_10">“Geçen kış dağdan inen sel var ya, hiç görülmüş müydü böyle bir şey?”</p>
	<p class="block_10">“Görülmemişti, hiç sel inmezdi buraya.”</p>
	<p class="block_10">“Ağaçları kesti vicdansızlar, su gürrr diye akıveriyor aşağıya<span lang="en">.</span>”</p>
	<p class="block_11"> </p>
	<p class="block_10">İyi ama burası kendi mülkleri, atadan dededen kalma köyleri değil miydi? Ne işi vardı o insanların burada. İstanbul’da bir yakını hasta olduğu için uçakla oraya gidip gelmiş bir balıkçı, “Havadan bakınca görseniz ağlarsınız valla” diyordu, “balık çiftlikleri kapalı koyları, bükleri mahvetmiş, yeşil yeşil, balçık gibi bir yer olmuş. O kadar ilacı, suni yemi basarsan olacağı bu.”</p>
	<p class="block_10">“Açık denizde olmayacak mıydı bunlar yahu? Öyle dememişler miydi bize?”</p>
	<p class="block_10">“Dediler ama para her işi çözüyor işte. Dayıyorlar rüşveti, kanun manun sökmüyor.”</p>
	<p class="block_10">“Madencilere de öyle.”</p>
	<p class="block_10">“Ölmüşüz de ağlayanımız yok be. Bizim gibi fakir fukarayı kim dinler.”</p>
	<p class="block_11"> </p>
	<p class="block_10">Mustafa, sayıları her gün artan bu dev çiftlikleri balık hapishaneleri gibi görür, mahkûm balıklara acırdı. Tuttukları balıklar hiç olmazsa deryada serbestçe gezip durmuş, kısmeti neyse onu yaşamıştı ama o garipler tıkış tıkış büyüdükleri balık mahpusundan doğru tavaya gidiyordu. Şimdi de bu balon işi çıkmıştı başlarına. En yakın tehlike buydu, ekmekleriyle oynuyordu canavar balık.</p>
	<p class="block_10">Küçüklükten beri Mustafa’nın da Mesude’nin de arkadaşı olan Sarı Yusuf demişti ki:</p>
	<p class="block_10">“Acayip bi şey bu balon dedikleri. Tenekeyi kemiriyor yahu, gözümle gördüm. Kola kutusunu parçalıyor.”</p>
	<p class="block_10">Öteki balıkçılar da hep bir ağızdan, balonun ağları kestiğinden, denizde balık bırakmadığından, ağların bu zehirli balıkla dolu çıktığından yakındılar. Birisi: “Allah sizi inandırsın geçen gün dört yüz tane çektim bunlardan” dedi, “ne yapacağımı bilemedim. Çıkarıp yakayım mı, toprağa mı gömeyim?”</p>
	<p class="block_10">Uzman hoca, “Sakın yapmayın böyle bir şey” dedi, “o balıkları karaya çıkarmak yasak zaten, öldükten sonra kuyruklarını kesin yine denize atın. Toprağa gömerseniz başka canlılar eşeleyip yemeye çalışabilir.”</p>
	<p class="block_10">O zaman balıkçıların aklına, ya denizdekiler diye bir soru takıldı, onlar yediğinde ne olacaktı. Bir de kuyruk işini anlamamışlardı. Niye kuyrukları keseceklerdi ki. Uzman hoca, “Çok yakında hükümet bir karar çıkaracak” dedi. “Balıkçılara kuyruk başına beş lira verilecek.”</p>
	<p class="block_10">Balıkçılar yine birbirlerine baktılar. Dört yüz balık kuyruğunun kaç lira edeceği gibi hoş sorular belirdi kafalarında. Bu işten memnun kaldılar. Gerçi balon balığı hem kendilerine hem malzemelerine zarar veriyordu ama bu da fena para değildi doğrusu. Balıkçılar, tuttukları büyük kıymetli balıkları anlaşmaları olan lokantalara satarlardı. Küçükleri ise sahildeki kırmızı tablalarına koyarlardı, konu komşu ucuz ucuz alsın, götürüp yesin diye. Zaten kendileri de bunlardan yerlerdi. Ötekiler sosyete içindi.</p>
	<p class="block_10">Mustafa denizden dönüp kayığı bağlarken bazen esrimiş genç bir yalvaç, bazen neye kızacağı belli olmayan bir deli gibi dolaşan, belki de köydeki herkesin sevdiği tek kişi olan Ömer’in öfkeyle üstüne geldiğini gördü.</p>
	<p class="block_10">“Niye erken çıkıyorsun her gün?” diye azarlıyordu Ömer, balıkçıyı.</p>
	<p class="block_10">“Her zamanki gibi” dedi Mustafa. “Ben hep öyle çıkarım.”</p>
	<p class="block_10">“Çıkma, bak kızarım sonra!” dedi Ömer sert bir sesle. Kaşlarını çatmıştı.</p>
	<p class="block_10">“Neden çıkmayayım Ömer, ne zararım var sana?”</p>
	<p class="block_10">“İncileri veremiyorum o zaman. Anam o kadar erken çıkmamı istemiyor. Hem o saatte keçiyi sağıyorum ben.”</p>
	<p class="block_10">“Ne incileri?” diye sordu Mustafa.</p>
	<p class="block_11"> </p>
	<p class="block_10">Ömer’i görenlerin yüzüne bir gülümseme yerleşirdi. Kafası çok büyük, kolları kısa, elleri minicikti. Neredeyse elsiz kolsuz bir balık izlenimi uyandırıyordu. Zaten sürekli suyun altında yaşıyormuş gibi bakıyordu insanlara, o güzel ama ifadesiz gözleriyle. Akraba evliliği neden olmuştu buna, çok sevimli bir oğlandı. 16-17 yaşlarına gelmişti. Şiş göz kapaklarının altından tuhaf bakan gözleriyle, peltek diliyle “Çok ayıp, çok ayıp” diyerek başını iki yana salladı.</p>
	<p class="block_10">Mustafa keyifsizdi ama Ömer’le konuşmak her zamanki gibi hoşuna gidiyordu. Biraz efkârı dağılıyordu.</p>
	<p class="block_10">“Aklın nerde senin be?” diye bağırdı Ömer. “Sana kaç kere anlattım.”</p>
	<p class="block_10">“Neyi anlattın Ömer?”</p>
	<p class="block_10">“Hani balığa çıkarken küçük inciler verecektim, sen de onları denize atacaktın. O inciler balıkların karnında büyüyecekti.”</p>
	<p class="block_10">“Aaaa, kusura bakma Ömer, unutmuşum sahiden” dedi Mustafa. Oysa ne Ömer böyle bir şey söylemişti ne de o duymuştu. Yeni moda çıkarmıştı demek ki Ömer. Arada bir böyle tuhaf şeylere takardı. İnciden önce, her sabah muhtarın mührünü alıp alnına basmakla çok önemli bir iş yaptığına inanıyordu. Resmi adam oluyordu birdenbire, hükümet adamı. Önüne gelene alnını gösteriyor, “bak” diyordu, “ona göre”; sonra düdük çalar gibi bir ses çıkararak “Akıllı ol, yoksa karışmam haaa. Doğru hapse gidersin” diyordu.</p>
	<p class="block_10">“Arkadaşlara söyledin mi?”</p>
	<p class="block_10">“Tabii, her sabah bir avuç veriyorum onlara. Götürüp atıyorlar. Bir tek sen işe yaramazsın be.”</p>
	<p class="block_10">“Vallahi unutmuşum kusura bakma Ömer.”</p>
	<p class="block_10">“Senin yüzünden zengin olamıyoruz işte” diye bağırdı çocuk.</p>
	<p class="block_10">“Bak ne yapalım, erken çıktığım için belki seni göremem, sen bana şimdi ver o incileri, ben yarın atarım.”</p>
	<p class="block_10">Ömer uzun süre o tuhaf gülüşüyle baktı ona. Sonra “Tamam” dedi, “<span lang="en">Ş</span>imdi getiriyorum.” Sonra durup ciddi ciddi yüzüne baktı. “Bir yere kaçma ama” dedi.</p>
	<p class="block_10">“Yok” dedi Mustafa, “hiç kaçar mıyım?”</p>
	<p class="block_10">Ömer koşarak gitti; çok geçmeden elleri yaz kış çıkarmadığı yıpranmış ceketin cebinde, iki yana sallanarak geldi.</p>
	<p class="block_10">“Al” dedi.</p>
	<p class="block_10">Ceket ceplerinden bir avuç beyaz küçük çakıl taşı çıkardı.</p>
	<p class="block_10">“Al bunları.”</p>
	<p class="block_10">“Tamam, sağ ol be Ömer...”</p>
	<p class="block_10">“Sabah denize at.”</p>
	<p class="block_10">“Atarım.”</p>
	<p class="block_10">“Unutma ama...”</p>
	<p class="block_10">“Unutmam.”</p>
	<p class="block_10">“Büyük balıklara at!”</p>
	<p class="block_10">“Atarım Ömer merak etme.” dedi. Çocuğun sevindiğini gördü.</p>
	<p class="block_10">Bazen <i class="calibre1">bu çocuktaki hayal gücü hiç kimsede yok</i> diye düşünürdü. Bir gün bakkaldan aldığı tuzu denize dökerken görülmüştü. Ne yaptığını soranlara, “denizin tuzu azaldığı için” eklediğini söylüyor sonra “Ben olmasam kimse bakmayacak buralara” diye sitem ediyordu. Harika bir çocuktu. Bazı günler, yan bahçede hayvan besleyen Seyit Efendi, turistleri gezdirmek için özenle süslediği, çanlarını, zillerini takarak, rengârenk örtülerle süslediği, alımlı devesine Ömer’i bindirirdi. Kıkır kıkır gülerdi çocuk.</p>
	<p class="block_12" id="calibre_pb_5"> </p>
</body></html>
