<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Alnı Mavide</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>SON PEYGAMBER</h1>

    <p>Bana Bay Pazartesi’yi bulmamı söylemişlerdi. Sorunumu ancak o çözebilirmiş. İşten atılmıştım ve o günden beri karnımı adamakıllı doyuramamıştım. Pek fenaydı durumum. Ama tek çarem Bay Pazartesi’ydi. Bana öyle söylemişlerdi.</p>

    <p>İçim titrese de gözümü kararttım. Kulağıma gelen, üstelik yalan yanlış olması muhtemel söylentileri tekrar düşünüp yola koyuldum.</p>

    <p>Eski Fuar alanına gitmemi öğütlemişlerdi. Yıkık Paraşüt Kulesi’nin etrafında görülmüş, güya.</p>

    <p>İçinde bir karış pis su ile nehirden aşağıya akan sandallardan birine el ettim. Adam dümenini kırarken az ilerideki iskele yıkıntısını gösterdi parmağıyla. Koştum. Benden önce yanaştı. Sandalın kenarında, yırtık şapkasının altından mavi saçları görünen çocuk, attığı halatı çabucak düğümlemişti bile.</p>

    <p>Sandala adımımı attım. Akıntı nasıl da zorluyordu eski tahtaları.</p>

    <p>Açıldık.</p>

    <p>Çocuk yanıma yaklaştı. Cebimden mendili çıkardım. İki kere düğümlü bezi açıp küçük çakımla bir parça kopardım. Uzattım. Almadı. Gözlerimin içine baktı. Mavi saçını kaşıdı biraz. Sonra arkasını dönüp dümendeki ihtiyara mırıldandı.</p>

    <p>“O yetmez.”</p>

    <p>Ne aksi adam. Çattık.</p>

    <p>“Ama geçen kış bu kadar veriyordum.”</p>

    <p>“Artık olmuyor.”</p>

    <p>“Bakın, daha fazla veremem. Çünkü geri dönmem gerekecek.”</p>

    <p>Adam sözümü bitirmeden dümeni sağa doğru kırdı. Sandal hızla kıyıya doğru sıçradı.</p>

    <p>“Tamam, tamam. Uzatmayalım,” dedim. Mendilin ortasında duran peynirin hepsini çocuğun avucuna bıraktım. Parmaklarımı kokladım biraz. Mendilin kumaşına bulaşmış küçük kırıntıları yaladım.</p>

    <p>Yeniden rotamızdaydık.</p>

    <p>Nehrin yatağı ileride biraz genişledi. Akıntı sesini kaybetti. Uysallaştı. Kıyının iki yanında eski fabrika ölüleri uzanıyordu. Yıkılmış bacalar, işçi evleri, kamyon iskeletleri, kalın zincirler, bobin telleri... Uzun bir karga sürüsü geçti üzerimizden.</p>

    <p>Şehrin merkezine yaklaştıkça kokular değişti. Yanık plastik dumanı genzimi doldurdu. Mendilimle ağzımı kapattım. Yine peynir koktu.</p>

    <p>Nehir, limanın kuzey ucunda sığ bir menderes çizerek denize ulaştı. Yaşlı adam kıyıdan fırlayıp önümüze uzanan yırtılmış raylara doğru ağırca manevra yaptı. Yanaştı.</p>

    <p>“Akşama burada olur musunuz?”</p>

    <p>Dönüp bakmadılar bile bana.</p>

    <p>“Heyyyy...”</p>

    <p>Çaresiz bakakaldım.</p>

    <p>Ortalık çamur deryasıydı. Su göllerini zıplayarak aşmaya çalışırken yağmur başladı.</p>

    <p>“Pis talihim.”</p>

    <p>Yola çıktım. Dizlerime kadar balçığa bulanmıştım.</p>

    <p>Şimdi daha kolaydı. Belki şehrin aşağısına doğru giden bir arabaya bile rastlayabilirdim.</p>

    <p>Şaraphane kavşağına kadar koştum. Yağmur azaldı. Yarısı yıkılmış bir köprünün altına sığındım. Ellerim ceplerimde biraz ısınmanın derdindeydim ki, taşların arasından hırıltılar geldi. İki köpek fırladı. Kesin benden korkmuşlardı. Biraz uzaklaşıp bana döndüler. Sarı kulakları olan uzun uzun uludu. Diğeri yine hırladı. Çaresiz yağmura geri çıktım. Kovuklarına geri döndüler.</p>

    <p>Koştum.</p>

    <p>Eski havagazı fabrikasının önüne geldiğimde devrilmiş at arabasını gördüm. Tekerlekleri havadaydı. Atların bağlandığı kayışlar çamurlu suyun içinde şişmiş, yüzüyorlardı. Arabanın altında uzanan gölgeyi merak edip eğildim. Arkadan bir el boğazıma dolanıverdi. Sıçradım. Gölge yine abandı üstüme. Su birikintisinin içine yuvarlandık beraber.</p>

    <p>Beni aniden bıraktı. Dizlerimin üstünde doğrulup öğürdüm uzunca. Dişlerimin arasından yosunlar döküldü.</p>

    <p>“Sen o değilsin, değil mi?”</p>

    <p>Döndüm.</p>

    <p>Sandaldaki çocuktu. Nasıl bu kadar kuvvetli olabilirdi? Boynumu kıracaktı neredeyse.</p>

    <p>“Ne?”</p>

    <p>“Sen.”</p>

    <p>“Ben ‘kim’ değilim? Neden bahsediyorsun?”</p>

    <p>“Bay Pazartesi.”</p>

    <p>Doğruldum. Yanı başımızdaki tümseğe çöktüm. Soluklandım biraz. Gelip önüme durdu. Ellerini uzattı. Peynirimi ona verirken hiç dikkatimi çekmemişti bu eller. Mengene gibi. Kara ve yağlıydılar. Mavi saçlarını düzeltti. Yanıma çöktü. Botlarını çıkardı. Ters çevirip içindeki suyu boşalttı.</p>

    <p>“Yok, sen olamazsın.”</p>

    <p>“Sen ne diyorsun, Allah aşkına? Ben Bay Pazartesi değilim.”</p>

    <p>Derince güldü.</p>

    <p>“Onu mu arıyorsun yoksa?”</p>

    <p>“Evet.”</p>

    <p>Yeniden kahkaha attı.</p>

    <p>“Demek sen de o leşlerden birisin ha? İki olduk desene.”</p>

    <p>“Ne demek iki olduk. Senin bir işin var. Sandaldasın ya.”</p>

    <p>Elini kirli paltosunun cebine daldırıp çıkardı. Kanlı iki kulak. Parmaklarının arasında çevirdi onları. Sonra at arabası ölüsünün üzerine doğru fırlattı.</p>

    <p>“Peynirden hiç koklatmadı bana.”</p>

    <p>Deli çocuk.</p>

    <p>“Peki geri aldın mı peynirimi?”</p>

    <p>“Peynirim mi? Nerden senin oluyor?”</p>

    <p>“Neyse işte. Yanında mı?”</p>

    <p>“Hayır. Üzerine yürüyünce elinden düşürdü moruk.”</p>

    <p>Üstüme bir ağırlık çöktü. Daha ne kadar aç kalacaktım ben?</p>

    <p>“İyi de sen beni Bay Pazartesi sandın ve boğazıma çöktün.”</p>

    <p>“Evet.”</p>

    <p>“Neden yaptın bunu?”</p>

    <p>Ellerini iki yana açtı. Boynunu büktü.</p>

    <p>“Bu işe yaramaz ki.”</p>

    <p>“Ne yapmam gerekiyordu?”</p>

    <p>Bunu ben de bilmiyordum işte. Ama bu yaptığı olmazdı kesinlikle.</p>

    <p>“Böyle olmaz... Ne bileyim, belki önünde eğilip kibarca konuşmalıyız onunla. Rica etmeliyiz. Onu sevdiğimizi söylemeliyiz. Ona inandığımızı...”</p>

    <p>İçini çekti. Ellerini paltosuna soktu yeniden. Elleri olmasa gidip başını okşayası geliyordu insanın.</p>

    <p>“Onu bulmalıyız. Paraşüt Kulesi’ndeymiş. Görmüşler.”</p>

    <p>Biraz dolandı önümde. Saçlarındaki mavilik boynundan kulaklarına doğru yayılmıştı. Açlıktan ölmek üzereydi galiba. Ya da çoktan ölmüştü.</p>

    <p>“Benim oraya kadar yürüyecek gücüm yok,” dedi.</p>

    <p>Cebinden çıkardığı çakmağı yaktı. Söndürdü. Tekrar yaktı.</p>

    <p>“Gel şu köpeklerin inine gidelim. Sarı kulaklı olanı hasta gibi. Onu yakalar yeriz. Biraz kendimize geliriz. Sonra Bay Pazartesi’yi buluruz.”</p>

    <p>İnanmaz gözlerle baktım ona. Ciddiydi galiba. Kulak memeleri de morarmaya başlamıştı.</p>

    <p>“Gideriz sonra. Yeminle. Biraz karnımız doysun. Sonra çökeriz Bay Pazartesi’nin dizinin dibine. Yalvarırız. Bizim için en güzel dualarını etmesini isteriz. Öyle kuvvetli dualar etsin ki, hemen ertesi gün iş bulabilelim. Belki gübre fabrikasında, hatta şu gemilere bile razıyım ben. Peynirimiz olur. Yeminle.”</p>

    <p>Doğruldum. Çocuk haklıydı. Yarına kadar bekleyebilirdi Bay Pazartesi. Kesin bulurduk onu. Paraşüt Kulesi’nde. Belki köpeğin butlarından birini götürürdük. Şükranlarımızı sunmak için. O bizim tek umudumuzdu. Tanrı’nın yeryüzündeki gölgesi. Bay Pazartesi. O iş bulmamızı sağlayacak son kişiydi.</p>

    <p>Bay Pazartesi. Büyük Buhran’ın son peygamberi. Bekle bizi.</p>

    <p class="tarih">18 Ocak 2006</p>
  </div>
</body>
</html>
