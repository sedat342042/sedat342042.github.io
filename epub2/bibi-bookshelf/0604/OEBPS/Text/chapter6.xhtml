<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Alnı Mavide</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>ZAMAN ÇÜRÜĞÜ</h1>

    <p>Sallantıya gözlerimi açtım. Mırıltılı bir motor sesiydi kulaklarıma dolan. Ardı sıra gölge ve ışık geçti. Yeniden kısa ve kesik gölgeler. Esintiyi hissettim. Kirli deri kokusunu duydum. Gözlerimdeki karaltıya uzanmak istedim. Kollarım kalkmadı. Onları vücudumun altında hissettim. Omuzlarımdan aşağıya ağrı aktı. Daha fazla zorlayamadım. Nefesimi tuttum. Bıraktım. Parmaklarımı oynatmaya çalıştım. Sağ elim daha rahattı. Sol bileğime dokundum. Soğuk demir.</p>

    <p>Birisi yakamdan tutup beni doğrulttu. Işık daha güçlü geldi.</p>

    <p>“Susadın mı?”</p>

    <p>Başımı salladım.</p>

    <p>“Az kaldı. Varınca içersin artık.”</p>

    <p>Kollarım kesilmiş gibiydi. Etime batan binlerce iğne vardı. Yüzümü koluma sürmek istedim.</p>

    <p>“Olmaz. Göz bağını çıkaramayız.”</p>

    <p>Pencereyi açtılar galiba. Çam serinliği geldi içeriye. Ağustosböcekleri ötüyordu. Akşamüzeri miydi acaba?</p>

    <p>“Nereye gidiyoruz?”</p>

    <p>Önden sesler geldi.</p>

    <p>“Ne kadar kalmıştır?”</p>

    <p>Arabayı süren konuştu sanırım.</p>

    <p>“Bir çeyrek falan.”</p>

    <p>“İyi, gelmişiz.”</p>

    <p>“Beni nereye götürüyorsunuz?”</p>

    <p>Yanımdaki omzuma dokundu.</p>

    <p>“Merak etme. Yabancı bir yer değil. Çocukluğuna gidiyoruz.”</p>

    <p>Ensemde ince bir sızı duydum. İrkildim. Ama yüzlerce tül perde indi üzerime. Yüzüm ağır ağır serinledi. Kanatlı bir at gelip yelesine sardı beni. Sesler ve esinti üzerimizden yavaşça sıyrıldı. Islak çamurun içine battım.</p>

    <p class="star">* * *</p>

    <p>Mine, biz kardeşiz, biliyor musun?</p>

    <p>Çok haşarıydın sen. Sarı saçların çamurla dolardı. Yüzünü yırtardı erkek çocuklar. Yine de yılmazdın. Sokaktaki seksek oynamak için kiremitle çizdiğiniz kuytuluğu onların top oyununa teslim etmemek için dayağı göze alırdın.</p>

    <p>Sonra babaannemizin çeyiz sandığından aşırdığın gümüş makasla bebeklerinin karnını açardın. Çıkardığın pamukların yerine nohutları tıkar, iğne iplikle dikmeye uğraşırdın onları.</p>

    <p>“Bebekleri olacak onların. Elsiz, ayaksız nohut çocukları doğacak,” derdin.</p>

    <p>Hatırlıyor musun, babaannem, o Çerkez kadın senden çok korkardı.</p>

    <p>“Bu kıza dikkat edin. Ailenin başına bela getirecek,” diye ağlanırdı.</p>

    <p>Sen tütün çapasına da gitmedin hiç. Toprağı hiç sevmedin. Annem o kadar dövdü seni. Bahçedeki küçük havuzun başında saçlarını yoldu.</p>

    <p>“Okutmayacağım işte. Kargılara yaprağı değil derini sereceğim.”</p>

    <p>Babam yer evin tek penceresinden bağırırdı:</p>

    <p>“De yeterin be!”</p>

    <p>Mine, ben senin ağabeyinim.</p>

    <p>İzmir’e birlikte gittik. Okumaya. Karataş’taki ailevine koydular bizi. İrice bir oda. İki küçük yaylı yatak. Masa. Tabureler.</p>

    <p>Hatırladın mı?</p>

    <p>Hani yan odadaki itfaiyeci genç memur sınavına çalışıyordu. Ona gidip şarap içiyordum.</p>

    <p>“Ağabey, dersine bak sen. Domuzun teki o. Uyma ite,” diyordun.</p>

    <p>Mine, bana para verdi o hergele. İş buldu. Kadına doydum ben onun sayesinde. İş mi, dedin?</p>

    <p>Kolay iş var mı bu dünyada? Liseyi bitirseydim ne olacaktı sanki? Ya geriye, tütün tarlasına dönmek zorunda kalsaydım? Gece sabaha kadar yaprak kır. Lüksün ışığına gelen böcekler ağzına ağzına dolsun. Sonra belin başın tutmadan tütün diz çardağın altında. Suyun ılık, yemeğin kabak kavurması.</p>

    <p>Hatırlıyor musun, babaannemin lafını. “Git ağzını çalkala,” derdi. “Kabak peygamber yemeğidir.”</p>

    <p>Mine, neden bulaştın bu işlere?</p>

    <p>Hata benim aslında, boş bıraktım seni.</p>

    <p>Annemi gömmeye gittiğimizde, babam seni bana emanet etmişti.</p>

    <p>“Bunların dölü bozuktur oğlum. Anan tütün ilacı içti bak. Ağzı köpüre köpüre öldü. Mine’ye dikkat et. Felaket felaketi çeker.”</p>

    <p>Oysa ben seni elimle yurda verdim. Maksat o tek odalı çatıdan ayağın kesilsin. Uzak dur benden. Belimde demirim vardı artık. On iki kurşunlu bir güven gelip oturmuştu yüreğime.</p>

    <p>İş mi, dedin?</p>

    <p>Kolay iş var mı, bu dünyada?</p>

    <p>Gece sabaha karşı ellerim titriyordu. Kalın sigaradan yeniden çekiyordum. Kan bulaşmamış iş var mı bu dünyada? Ben orta yerde insan sıfatıyla yaşarken, mesela Konak Meydanı’nda bir aşağı bir yukarı yürürken ya da Kemeraltı’nda aç sefil dolaşırken, o karılar çiş kokan yataklarda bacaklarını gönülsüzce açmışlarken, vicdan diye bir şey var olabilir miydi ki?</p>

    <p>Benim farkıma kim vardı?</p>

    <p>Sen bile erkekten saymadın beni.</p>

    <p>O öğleden sonra, telsizden gelen anonsla yolu kesmiştik. Ben kalabalığın dağıldığı sokaktan yukarıya doğru koştum. Köşedeki elektrik direğine dayanmış titriyordun. Saçlarından tutup evlerin arasına soktum seni. O zaman seni alıp götürebilirdim. Ama öylece baktın bana. Sonra ittin beni. Yerdeki sarı balgam gibi çiğneyip geçtin.</p>

    <p>Mine, neden?</p>

    <p>Bak seni buraya kadar getirdiler. Konuşmayanların son durağına. Burada zaman sona erer. Bitiririz onu. Yaşayanların sıcaklığını alıp geriye kaybolmanın soğuğunu bırakırız.</p>

    <p>Yok, daha fazla eziyet etmeyiz. Acının işe yaramadığı ölümlüler bize aittir.</p>

    <p>Sadece son soruyu sorarız:</p>

    <p>“Şimdiye kadar hatırladığın bütün yüzleri, hissettiğin bütün esintileri, güldüğün ve ağladığın zamanları silmemizi ister misin?”</p>

    <p>Mine, eğer burada da konuşmazsan, bana en büyük kötülüğü yapacaksın. Tetiği bana çektirirler.</p>

    <p>Ama Mine, iyi iş var mı ki?</p>

    <p>Bu dünya çürümüş et ve dağılmış kemik parçalarından değil mi?</p>

    <p class="star">* * *</p>

    <p>Beni tahmin ettiğim yere gömüyorlar. Bunu anladım. Üzerimizde servi yaprakları olacak. Mezarlığın altından akşama doğru keçi sürüleri geçecek. Oğlancığın birisi ürkek adımlarla onları ıslıklayacak. En kötüsü de, beni annemin yanına yatıracaklar.</p>

    <p>“Anasını dertten öldürdüydü,” diyecekler.</p>

    <p>Ağabeyim aldı küreği şimdi.</p>

    <p>En kötüsü memelerim çürüyüp annemden tarafa dökülecek.</p>

    <p>Ağabeyim kanlı bir ülke gibi yaşayacak.</p>

    <p class="tarih">22 Nisan 2007</p>
  </div>
</body>
</html>
