<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Alnı Mavide</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>“KIŞ NEDEN VAR?”</h1>

    <p>Dışarıdaki ayazın abandığı camlar tıkırdayıp duruyor, tül perdenin ince saçakları belli belirsiz dalgalanıyordu. Soğuk yelin atlıları ortada yanan elektrik sobasının parlaklığında biraz olsun kırılıyordu. Pencereden divana düşen akasyanın çıplak gölgesi işte tam da bu sobanın önüne kadar uzamıştı. Yerdeki kilim, düğümlü saçaklarıyla basılmaktan tozlanmış, kum rengine dönmüştü. Teki ters çevrilmiş bir çift zavallı terlik, divandan bir ucu yere kadar kaymış kılıfı buruşmuş yastık, hemen onun yanında farklı kalemlerle ve muhtemelen farklı tarihlerde çözülmeye çalışılmış bulmaca sayfasının kıvrıldığı gazete, masanın altına yuvarlanmış boş tütün kolonyası şişesi ve sızan ışığın altında süzülen tozlar odanın diğer önemsiz ayrıntılarıydı.</p>

    <p>Divanda dertop olmuş battaniye ağırca kımıldadı. Altından uzanan çıplak bir bacak dışarıya doğru açıldı. Daha sonra kollar çıktı. Omuzları beliren kadın gerindi. Karmakarışık saçları altındaki gözbebekleri, içerideki azıcık aydınlığın altında parlar gibi oldu. Ürperdi. Tekrar gömüldü battaniyenin altına.</p>

    <p>Divanın altından aniden tıkırtılar geldi. Birileri öksürdü. Kırık dökük müzik sesleri, belki bir keman gıcırtısı ve ince klarnet nefesi duyuldu. Tok davul vuruşu ve ziller çınladı. Birisi gırtlağını temizledi.</p>

    <p>“Tık, tık, tık...”</p>

    <p>Sesler başladığı gibi kesildi.</p>

    <p>Kadının uzandığı divanın pembe küçük çiçekli pazenden etekleri kımıldadı. Ağır ağır kalktı. Arkada ışığa boğulmuş bir sahne belirdi. Çukurda koca bir orkestranın ışıkları parladı. Şef Cüce Yüce Sadettin Bey geriye doğru döndü. Nazikçe eğildi. Alkış koptu.</p>

    <p>Kadın battaniyenin altından doğruldu. Yere doğru sarktı. Çıplak göğüsleri divanın kenarına sıkışıp şişti. Sallanan saçlarını parmaklarıyla düzeltti. Tersten gördüğü manzarayı izledi bir süre.</p>

    <p>“Sadettin Bey, çok uykusuzum. Üstelik hava da buz gibi. Çok rica edeceğim...”</p>

    <p>Şef Cüce Yüce Sadettin Bey omuz silkti. Ellerini kaldırıp konuşmaya başladı:</p>

    <p>“Ama hanımefendiciğim, bugün <em>Bir Yaz Gecesi Hikâyesi</em>’nin temsil günü. Ben rica ederim asıl.”</p>

    <p>Kadın battaniyeyi üşüyen omuzlarına çekti yeniden. Güzel boynu dışarıdaydı.</p>

    <p>“Bakın, uyanmak istemiyorum. Yoksa gözümü açsam siktirip gideceksiniz. Ama hem size kıyamıyorum hem de üşeniyorum şimdi.”</p>

    <p>Sadettin Bey çaresizce kollarını iki yana açtı. Ağlıyordu galiba.</p>

    <p>Camlar yine tıkırdadı.</p>

    <div class="siir html5_section">
      <p>“<em>Kış esrardır.</em></p>

      <p><em>Dumanında küçük iğneciklerle boğazımızdan akan</em></p>

      <p><em>huysuz bir kanaryanın tüyleri ve iç gıcıklayan bir muska kâğıdıdır.</em></p>

      <p><em>Biz ölümlüler ona katlanırız.</em></p>

      <p><em>Kadınlar sıcak ve yuvarlak karınlarını kışa sarıp buharlı nefeslerle öperler.</em></p>

      <p><em>Cüce ve yüce rüyâmızdır kış...</em>”</p>
    </div>

    <p>Saadettin Bey şiiri bitirince eğildi. Kilimin üzerinden bir alkış tufanı koptu. Divanın etekleri sahnenin üzerine indi.</p>

    <p>Kadın sıcak karnını okşadı. Battaniyesine sarındı yeniden. Dışarıdaki akasyanın çıplak gölgesine serçeler kondu.</p>

    <p class="tarih">30 Ocak 2006</p>
  </div>
</body>
</html>
