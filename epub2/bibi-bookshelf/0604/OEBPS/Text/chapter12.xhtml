<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Alnı Mavide</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>ŞEHRİN SESİNİ DUYDUM</h1>

    <p>Gece kuşu pencerenin üzerindeki kirişe kondu. İri gözlerini aşağıdaki karanlığa doğru dikti. Başını çevirdi. Gökyüzüne döndü bakışları. Ay bulutların arasından yüzdü hızlıca. Birlikte sokağa baktık yeniden. Kirli bir sokak kedisi koşarak karşıya geçti.</p>

    <p>Penceremden çekilip yatağa bıraktım kendimi. Ensemden kayan bir damla ter nevresime damladı. Duydum sesini.</p>

    <p>Apartmanın ağır giriş kapısı açıldı. Hızla geri çarptı. Otomatın aydınlığını hissettim. Kirli duvarlara bir el mi süründü? Geğirti. Derinden. Sarmısaklı çorba ve anason.</p>

    <p>“Allah cezanı versin! Senin gibi adam olmaz olsun!”</p>

    <p>Yedi numaradaki kadın. Balyajlı saçlarını toplamıştır ensesinde. Yakaları kirli, etekleri eprimiş gömleği üzerinde.</p>

    <p>“Defol git! Defol ayyaşın boku!”</p>

    <p>Kapı çarpıldı. Hüseyin Ağabey’in yüzüne kapandı.</p>

    <p>Hüseyin Ağabey Konak’ta gazete bayii. Tam üstgeçidin yanında. Sabahtan akşama kadar araba egzozu dolar kucak kadar mekânına. Toz cabası. Arada güzel kızlar geçer önünden. Kirli camının ardından bakar. İç çeker. Akşam olsun ister hemen. İkindi okunduktan sonra ayaklarının dibindeki şişeyi usulca açar.</p>

    <p>“Allahını kitabını kadın senin...”</p>

    <p>Hüseyin Ağabey dışarıya çıktı şimdi. Kirli kedinin koştuğu karşı kaldırıma geçti. Sokakta efeleniyor nedense. Kadından korkuyor belki de.</p>

    <p>“Yeter ulan! Yedin bitirdin beni! Olospuuu!”</p>

    <p>“Orospu” diyemiyor bir türlü bu adam. Dili dönmüyor desem, değil. Dili varmıyor belki.</p>

    <p>“Hüseyin Bey, ayıp oluyor ama.”</p>

    <p>Karşı apartmanın yöneticisi bu. Emekli başçavuş. Bir ayağı aksıyor. Sabahları ekmek almaya giderken duyuyorum. “Romatizmadan,” dedi geçen gün karısı. Yan balkona laf yetiştiriyordu.</p>

    <p>“Ama komutanım, bıktım ben bu karıdan. Allah koca pabucuyla ezsin bunu inşallah.”</p>

    <p>Şangırtı.</p>

    <p>Hüseyin Ağabey balkon penceresini indirdi galiba.</p>

    <p>“Olospuuu! Şeyi zilli karıııı!”</p>

    <p>“Aaa yetti be patırtın! Her gece, her gece. Ne bu be!”</p>

    <p>Hah, Yıldız’ın annesi bu. Asıl festival şimdi başlıyor. Yıldızların giriş kapısı açıldı. Naciye karısının soluğu buraya kadar geliyor. Evlerin ışıkları teker teker yanıyor. Balkonlar, pencere eşikleri insan doldu. Aşağıda saç saça kavga. Hüseyin Ağabey’in karısı da indi meydana. Arada başçavuşun sesi geliyor: “Efendi... Hanım, hanım, ayıp olmuyor mu?”</p>

    <p>Apartmanın otomatı yandı aniden. Kalbim hızlandı. İncecik ayak sesleri çınladı.</p>

    <p>Yıldız.</p>

    <p>Geceliğinin üzerine siyah yağmurluk atmış. Rahmetli babasının.</p>

    <p>Kapıdan üzerime atlıyor.</p>

    <p>“Nasıl kurtuldun sen annenden?”</p>

    <p>“Görmüyor musun aşağıdaki kıyameti. Arka pencereden sıvışıverdim.”</p>

    <p>Yıldız üniversite son sınıftan terk. İki kere bileklerini kesmiş. Üçüncüsüne ben mani oldum. Kapımın önünde doğrayacaktı kendini.</p>

    <p>“Ya açmasaydım kapıyı yine?”</p>

    <p>Mideme tekmeyi geçiriyor. İki büklüm yatağa düşüyorum. Üzerime çıkıyor. Sıyrılan kumaşın ardından beyaz bir çığ düşüyor üzerime. Gece saçları ve göğüslerinin kokusu birbirine karışıp beni eziyor. Aşağıdaki sesler sönerken onun körüğü başlıyor. Soluğum içinde kaybolup gidiyor. Geriye sıcak bir kav kalıyor. Parmaklarımdaki reçine kokusunu duyuyorum.</p>

    <p>Birden bırakıyor beni.</p>

    <p>“Annem...”</p>

    <p>Annesi yokluğunu fark eder diye ödü patlıyor. Ona doğru uzanıyorum. Kaçıyor. Kendini dışarı atmadan önce kapının arkasındaki anahtarları aldığını görüyorum.</p>

    <p>Yatağa böyle kaçıncı düşüşüm? Ay bulutların ardında kayboluyor.</p>

    <p>Gözlerimi sabahın ilk ışıklarıyla açtım. Yakınlarda bir güneş vardı sanki. İçim ısınmış. Yıldız, karşı kaldırıma geçen o kedi gibi sessizce uzanmış yanıma. Gözlerini açıp gülümsedi. Geceliğinin arasından katlanmış bir tülbent çıkardı. Açtıkça üzerindeki koyu leke büyüdü.</p>

    <p>“Annem...”</p>

    <p>Artık annesi onun yasak ayak seslerini duyamayacak.</p>

    <p>Parmaklarının arasından damlayan kanın sesini duydum.</p>

    <p>Yıldız’ın annesinin kulaklarını arka balkondaki fesleğenlerin dibine gömdüm. Yere çömelip bir sigara yaktım ardından. Karşıdaki elektrik direğine bir martı kondu. Kirli tüylerinden şehrin sesini duydum.</p>

    <p class="tarih">8 Ocak 2007</p>
  </div>
</body>
</html>
