<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Alnı Mavide</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>LEYLA GİTMEZ BİR YERE...</h1>

    <p>Yerle göğün birbirine karıştığı yerde alıcı bir kuş öttü.</p>

    <p>Koyağın iki yanında çınladı ses.</p>

    <p>Yangın artığı çamların dizlerine sarılan bodur meşeler, onların altında başlayan ahlatlar, alıçlar, kuru dereye doğru sarmış çiçekli hayıt dalları ve elbette diken ölüleri, büzülmüş, dertop olmuş bir acı gibi kıvrandılar sıcağın altında. Yaz hükmünü yeniden hissettirdi. Denizden yükselen rüzgâr, cırcırböceklerinin sesine dolandı.</p>

    <p>Daha aşağıda, dallarını salmış zeytinlerle başlayan tarlada kurulu çardak, düzlüğü ikiye ayırıyordu. Yukarıdaki kısımdan harmanı savrulmuş buğday tozu zaman zaman yükselip denize bakan yandaki çiçeği burnunda bamya tarlasına iniyordu.</p>

    <p>Güneş ikindi vaktine doğru eğdi başını. Çardaktan taş atımı mesafedeki küçük koy açıktan gelen dalgaya teslim oldu. Çalkalandı deli su. Beyaz köpükler arasından başı dönmüş, eski, küçük çakıllar fırladı.</p>

    <p>“Gemi geçti yine.”</p>

    <p>Leyla topladığı bamyaları eteğine doldurup doğruldu. Uçuk mavi denizin uzaklarına baktı. Çardağa döndü sonra.</p>

    <p>“Ana, gız. Babamın ekmeğini hazırladın mı?”</p>

    <p>Leyla koştu. Koşarken de eteğinden sıyrıldı bamyalar.</p>

    <p>Çardağın içinden geri tarlaya bağırdı:</p>

    <p>“Gel al.”</p>

    <p>Sonra yine tarlaya seğirtti.</p>

    <p>“Kavun da kesseydin.”</p>

    <p>Çardağa doğru fırladı.</p>

    <p>İçeri girdi. Tabakların ters çevrilip dizildiği tepsiyi indirdi. Sandığı açtı. Ekmeği oyası yırtılmış değirmiye sardı.</p>

    <p>“Kavun dediydim ya?”</p>

    <p>“Yok dedim, ben de.”</p>

    <p>“Ne zaman?”</p>

    <p>“Kör olasıca. Eğleniyor musun benimle? Koş, adam acından öldü.”</p>

    <p>Leyla daha fazla laf yetiştirmedi anasına. Gülümsedi sadece. Küçük bohçasını alıp güneşe doğru koştu. Tarlayı geçti. Kumsalı dikine geçip denizin kenarından başlayan kayalara tırmanmaya başladı. Merdiven gibi oyulmuş taş basamakları nefes nefese aştı. Çıktıkça güneş gözünü aldı. Sonunda kayanın tepesine vardı. Doğruldu. İki yanında uzanan mavi sonsuzluğa baktı.</p>

    <p>“Baba, ekmek getirdim.”</p>

    <p>Düzlüğün bitip denize doğru uçurumun başladığı yere çakılı, yırtılmış kumaşları savrulan eski ve büyük şemsiyenin altındaki tahta kerevete doğru yürüdü.</p>

    <p>Çıkını bıraktı.</p>

    <p>“Çıktı mı sarıkulak? Çok mu girdi ağa?”</p>

    <p>“Yapma ya! Neyse, yarın Allah kerim.”</p>

    <p>Leyla yorgun tahtalara uzandı.</p>

    <p>“Babam benim. Üzülmeyin e mi? Hiç gitmeyeceğim buradan ben.”</p>

    <p>Bir martı rüzgâra karşı durup kanatları altından ona doğru baktı. Sonra uçuruma daldı.</p>

    <p>Leyla fırladı yerinden.</p>

    <p>“Balık geliyor babam. Sürü. Kuzu gibi dizilmişler.”</p>

    <p>Şemsiyenin altında yığılı el kadar çakıllardan alıp denize fırlattı.</p>

    <p>“Hah, girdiler. Çekin ipleri!”</p>

    <p>İki yanda duran ve denize doğru inen iplere koştu. Teker teker çekti onları. Aşağıda yosunlarla kaplı ağlar ağır ağır kalktı. Dalyan denizden çıkardı kederli başını.</p>

    <p>“Çabuk! Hele durmayın. Sandala. Atlar bu namussuzlar. Bacaklıdır bunlar.”</p>

    <p>Omzundan bir el yakaladı Leyla’yı. Sertçe çevirdi kendine.</p>

    <p>“Ne yapıyorsun?”</p>

    <p>“İbram Ağabey!”</p>

    <p>“Bacım, düşeceksin kayalardan.”</p>

    <p>“Ağabey. Balık. Babam da...”</p>

    <p>İbrahim uzun boylu, güçlü kuvvetli adam. Şimdi biraz boynu bükük. Derdi boyunu aşmış. Leyla’yla on yaş var aralarında. Öğretmen eve yollamıştı onu o gün. Leyla yosun gözlü bir bebekti.</p>

    <p>İbrahim çekip divana oturttu Leyla’yı. Dağınık saçlarını düzeltti.</p>

    <p>“Bacım, yengen haber yolladı. Gelsin diyor. O da istiyor seni. Kocaman ev. Ha?”</p>

    <p>“Yok ağabey, gidemem ben.”</p>

    <p>“Bak burada bir başına olur mu? İlçede doktor var. Ona gideriz. Çarşıdan donluk da alırım sana.”</p>

    <p>“Ağabey, anamı, babamı bırakıp nereye? Nasıl laf bu?”</p>

    <p>İbrahim, Leyla’yı omuzlarından yine silkti.</p>

    <p>“Kızım, onlar yok ya artık. Ardı ardına gömdük ya onları. Helvasını, lokmasını yaptık ya.”</p>

    <p>“Ağabey, balık beklemez ağda.”</p>

    <p>İbrahim’in gözlerindeki bulut daha fazla tutunamadı. İki büklüm oldu. Sedirin üzerinden sıyrıldı. Hıçkırıklarını bıraktı. Yüreği kalktı. Dalgaların arasına düşmüş bir zeytin dalı gibi kabardı, söndü yine kabardı. Uludu için için.</p>

    <p>Leyla ağabeyinin saçını okşadı.</p>

    <p>“Gezdirsene beni biraz. Özledim suyu.”</p>

    <p>Kalktılar.</p>

    <p>Tepenin öbür yanında kendini saklayan patikadan indiler. Kayaların arasında el kadar sıkışmış kumlara çekili sandalın yanına vardılar.</p>

    <p>İbrahim örtüyü çekti. Zorladı sandalı, çevirdi. Dibinde birikmiş kumları, çeri çöpü dışarıya döktü. Ağırca yerine oturttu. Sonra itip suya indirdi. Leyla taşın üzerinden atlayıp kıça oturmuştu bile. Koyu gözleriyle gülümsüyordu. Kürekleri çözdüler. Iskarmozları kontrol etti İbrahim. İskele tarafındakini eliyle yeniden oturttu. Usulca açıldılar.</p>

    <p>İbrahim küreklere asıldıkça altlarından akan denizin serinliği vurdu. Güneş parçalara bölündü suyun üzerinde. Dalyanın serili olduğu burnu geçtiler. Sandalın livarı ne zaman sonra ilk kez ürperdi.</p>

    <p>Leyla ayağa kalktı. Kollarını açtı. Kayaya doğru bağırdı:</p>

    <p>“Babam bak bize...”</p>

    <p>Suya atladı. Sandal sağa sola yalpaladı. İbrahim kürekleri topladı. Elini siper edip kayalara baktı. Gülümsedi. Hızla ayakkabılarını çıkardı, üstünü sıyırdı. Leyla’nın ardından suya daldı.</p>

    <p>İki kardeş neşeyle su sıçrattılar birbirlerine. Nefes tutup daldılar. Aşağıda sağa sola yıkılan yosunların arasına vardılar. İncecik bir balık sürüsü geçti önlerinden. Daha arkalarda parıldayan sırtlarıyla kefaller kaçıştı. Duvar gibi yükselen kayanın sırtındaki kestanelere baktılar.</p>

    <p>Leyla’nın çözülen saçları dağıldı. Soluklanırken geriye attı onları. İbrahim sırtüstü yatıp kulaklarına dolan denizin sesini dinledi.</p>

    <p>Ağır ağır kıyıya kaydılar.</p>

    <p>Küçük kumsalda yan yana oturdular. Onlara doğru kırılan köpüklü suyun ardında sandallarının uzak bir nokta kadar kalışını izlediler.</p>

    <p>Çakıllar öttü arkada.</p>

    <p>“Hadi bakalım. Yemek vakti.”</p>

    <p>Babaları dizlerine kadar çektiği çizmeleri ve beline dayadığı balık sepetiyle gülümseyerek bakıyordu.</p>

    <p>Kalktılar.</p>

    <p>Bamya tarlasını geçip incecik dumanın yükseldiği çardağa doğru yürüdüler.</p>

    <p>Sandal denizin üzerinde kayboldu.</p>

    <p>Alıcı kuşun sesi arka tepelerde yine çınladı.</p>

    <p class="tarih">24 Temmuz 2007</p>
  </div>
</body>
</html>
