<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Alnı Mavide</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>GÂVURUN ÇAKISI VE PİŞİ</h1>

    <p>Susuzdede’nin yeşil çayırlarına uzanmışlardı. İki çocuk. Baharın binbir kokusuna arı vızıltıları karışıyordu. Aşağıdan, koyu mavi denizin tülden ince sırtından yükselen yosun kokusu tuzlu bir rüzgârla ve taklacı güvercinler gibi hızlı burgaçlarla üzerilerine yağıyordu. Bulutlar da geçiyordu. Hem de pamuk helva kokusuyla. Sumrunun biri alçalıp güneşlerini kısacık kesti.</p>

    <p>“Uyudun mu?”</p>

    <p>Sami gözlerini araladı.</p>

    <p>“İkinci rüyamdayım.”</p>

    <p>Doğruldu. Kemik saplı çakısıyla elindeki tahtayı yontan arkadaşına baktı. Dilinin ucuna geleni deyiverecekti. Bir türlü yapamıyordu. Nedenini bilmediği bir ağrı midesine gelip konuyordu.</p>

    <p>Ayağa kalktı. Pantolonundaki tozları silkeledi.</p>

    <p>“Alp.”</p>

    <p>“Hı?”</p>

    <p>“Senin bir adın daha varmış. Öyle mi?”</p>

    <p>Alp’in elindeki tahta dondu. Yeşil gözleri geriye kaçtı sanki. Usulca çakısını kapattı. Cebine koydu.</p>

    <p>“Kim söyledi sana?”</p>

    <p>“Geçen gün öğretmenler odasına girdiydim. Türkçeci kadın müdürle konuşuyordu. Kulağıma geliverdi işte.”</p>

    <p>Alp dizlerinin üzerine eğdi başını. Uzaktan bir yük gemisi Körfez’e girdi.</p>

    <p>“Var ama kullanıyorum onu ben. Öylesine işte.”</p>

    <p>Sami uzatmak istemedi. Aralarındaki camdan köprünün çatladığını hissediyordu. İçinden soğuk bir rüzgâr geçti.</p>

    <p>Yokuşun gözünde çarpık ayaklı koca göbekli bir teyze belirdi. Zorla taşıdığı su şişesiyle Susuzdede’nin yatırına doğru çıkıyordu.</p>

    <p>“Yardım edelim mi?” dedi Alp.</p>

    <p>“Aman salla yahu. Hadi sinemaya gidelim.”</p>

    <p>“Para?”</p>

    <p>Sami cebinden bozuk para dolu kirli bir naylon torba çıkardı.</p>

    <p>“Bayramdan.”</p>

    <p>İki çocuk. Gülüştüler. Tepeden aşağıya doğru koşmaya başladılar. Kelebek sürüsü kaçıştı önlerinden. Böcekler vızıldadı. Araba seslerinin geldiği caddeye doğru kıvrıldılar. Koca taşın önünden geçerlerken Sami aniden durdu. Arkadan gelen Alp az daha çarpıyordu ona.</p>

    <p>Geceleri berduşların yaktığı ateşten kararıp çürük diş gibi duran kayanın dar kovuğunda üç çocuk ayağa kalktı. İçlerinden kınalı saçları diken diken duran en boylusu bodur çalıların üzerinden atlayıp Alp’le Sami’nin önüne kadar yürüdü.</p>

    <p>“Lan, Alp. Sen gavûrmuşsun ya. Hiç söylemiyorsun.”</p>

    <p>“Ne gâvuru be?”</p>

    <p>“Geçen cumartesi günü seni Mithatpaşa’daki havradan çıkarken görmüşler.”</p>

    <p>Dönüp arkadaşlarına baktı. Herkes donmuştu.</p>

    <p>Sami’nin kalbi alnında atıyordu sanki. Yine de diklendi.</p>

    <p>“Ee, ne olmuş?”</p>

    <p>İri oğlan çilli elleriyle Sami’yi tutup kenara çekti.</p>

    <p>“Sen ne karışıyorsun maymun!”</p>

    <p>Alp’in yakasını tuttu sonra.</p>

    <p>“Oğlum okulda, kantinde aramızda oturuyorsun. Maça çıkıyorsun bizim takımla. Neden söylemedin?”</p>

    <p>Sami daha fazla dayanamadı. Sol ayağını tıpkı okulun bahçesindeki toprak sahada attığı frikiklere çıkardığı gibi oğlanın bacak arasına indiriverdi. Anırtı koptu önlerinden.</p>

    <p>İki çocuk yıldırım gibi koştular. Parkın kapısından çıktılar. Dolmuşların arasından caddeyi geçtiler. Otobüs durağında bekleyen kalabalığı çarparak açtılar. Arkalarına bakmıyorlardı bile.</p>

    <p>Sami bir ara durdu. Göğsü havayı körüklüyordu. Kusmak üzereydi heyecanından. Eğildi. Ellerini dizlerine koydu. Soluklandı biraz.</p>

    <p>“Bizim sokağa gidelim,” çıktı ağzından.</p>

    <p>On dakika sonra Samilerin evindeydiler. Mektupçu durağında, denize bakan iki katlı evin ahşap kokusu sardı terli vücutlarını. Sami’nin annesi mutfak kapısında karşıladı onları. Elleri bileklerine kadar un içindeydi.</p>

    <p>“Ders çalışacağız biz,” dedi Sami. “Matematik yazılımız var pazartesiye.”</p>

    <p>Üst kata çıktılar. Beyaz perdelerin dalgalandığı cumbanın sedirine oturdular. Deniz kendince mırıldanıp duruyordu.</p>

    <p>“Amma kurtulduk ha!” dedi Alp.</p>

    <p>“Vallahi çakını da alırlardı.”</p>

    <p>Alp kemik saplı çakısını hatırladı. Korkarak elini cebine attı. Oradaydı işte.</p>

    <p>“Sana vereyim. İster misin?”</p>

    <p>“Ver lan.”</p>

    <p>Alp başparmağını ayıp yerden çıkardı.</p>

    <p>“Nah sana.”</p>

    <p>İki çocuk. Katılasıya güldüler. Gül desenli sedir sallandı altlarında.</p>

    <p>Denize baktılar yine. Sustular.</p>

    <p>Sami’nin annesi tepsiyle merdivenleri çıkıp geldi yanlarına. Dumanı üstünde pişiler mis gibi koktu.</p>

    <p>“Aç karnına çalışmayın. Zihniniz almaz sonra.”</p>

    <p>Pencerenin pervazına kumru kondu. İçeriye doğru baktı. Guruldadı.</p>

    <p>“Siz ne yapıyorsunuz orada?”</p>

    <p>“Nerede?”</p>

    <p>“Havrada işte.”</p>

    <p>Alp pişiden yanan ağzını kocaman açtı. Dudak uçlarına üfledi.</p>

    <p>“Dua ediyoruz.”</p>

    <p>“Kime?”</p>

    <p>“Babana... Allah’a işte yahu! Kime olacak.”</p>

    <p>Yine kıkırdadılar.</p>

    <p>Denizin üzeri titredi. Kıpırdandı. Sanki aşağıda birileri koşup duruyordu. Aniden koca bir kefal zıpladı. Suyun üzeri yandı sanki.</p>

    <p>“Aha uçtu!” dedi Sami.</p>

    <p>“Kim?”</p>

    <p>“Kim olacak, baban.”</p>

    <p>İki çocuk. Yastık savaşına tutuştular. Gülmekten yorulana kadar oynadılar.</p>

    <p>İki çocuk. Elleri pişinin yağına bulanmış. Denize bakan tepelere tutunmuş zeytinin canından gelen koku ağızlarına burunlarına sinmiş.</p>

    <p>Güneş, Körfez’in üzerine eğildi. Yumuşak saçlarıyla İzmir’in omuzlarını okşadı. Öptü.</p>

    <p class="tarih">28 Ocak 2007</p>
  </div>
</body>
</html>
