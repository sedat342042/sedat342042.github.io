<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Alnı Mavide</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>MELEK ÇOK GÜZEL UYUYOR</h1>

    <p>Ofisin merdivenlerinden koşarak çıktım. Uzun koridoru geçtim. Kapı aralığından masasına baktım. Börekçilerin sardığı ince sarı kâğıdı sermiş. Üzerinde kırıntılar duruyor. Lorlu kurabiye almış olmalı. Çok sever. Hele keyfi yerindeyse, tezgâhın ardında duran çocuğa gülümsemiştir mutlaka.</p>

    <p>“Sağ ol canım. Hayırlı işler.”</p>

    <p>İnce uzun parmakları var. Bazen belli belirsiz pembe bir oje sürüyor. Keyfi yerindeyse vapura binmeden önce parmaklarını denize doğru kaldırıp tırnaklarına bakıyor. Arkadan yosun kokulu bir ışık gelip süzülüyor ve yüzüne düşüyor. Uzun uzun düşünüyor. Kıçtaki köpüklü sulara bakıyor.</p>

    <p>“Kedilerin iç çekerek uyuması var ya, bayılıyorum işte buna.”</p>

    <p>Melek’i yeni tanıyordu o zamanlar. Kediyle aynı odada hiç uyumamış. Daha doğrusu kedisi olmamış. Zor alışmıştı başlarda.</p>

    <p>“Mutfağa da mı sokuyorsun bunu?”</p>

    <p>Melek evin sahibi oysa. İstediği yere girer. Yüklük, elbise dolabı, mutfak tezgâhı, balkon demirleri, kapı önündeki paspas hepsi onun mekânı.</p>

    <p>“Bak burası olmaz ama. Bizi izliyor gibi geliyor bana. Gibisi yok. Vallahi bakıyor.”</p>

    <p>Melek yatak odasından kapı dışarı edilince çok bozulurdu. Ama çare yok. Ayşen çok güzel kadın.</p>

    <p>İnce, uzun parmaklarıyla sarılırdı bana. Esmerliğinden akan kokuyla ıslanırdım. Nefesimi kesene kadar sıkardı boğazımı. Sonra öperdi.</p>

    <p>Odasına girdim. Pencereden denizin aydınlığı sokuluyor. Kırıntıları parmağımla toplayıp dilimin üzerinde erittim. Evet, lorlu kurabiye almış. Masasının en güzel yerinde hoş gülümsemesinin donduğu fotoğrafı duruyor. Yanında eşi, ortalarında oğlu Burak.</p>

    <p>“Metin mükemmel bir adam. İnanılmaz seviyor işini. Bütün gün ameliyathanede. Sonra doğru Tabip Odası’na koşuyor. Akşamları durmadan makaleler yazıyor.”</p>

    <p>Biliyorum. Yirmi yıllık arkadaşımı bana anlatıyor. Başım ne zaman sıkışsa koşar. Babamın hastalığında da yanımdaydı. Hastanenin kafeteryasına oturmuştuk. Sıcaktı. Ağustosböcekleri ötüyordu bahçedeki çamların ağır dallarında. Ayşen bacağıma dokunuyordu. “Üzme bu kadar kendini,” der gibi sıcaklığını bana geçiriyordu.</p>

    <p>“Üzülme desem, faydası olmayacak biliyorum,” dedi Metin. “Ama kendini hazırla. Çok ciddi bir kriz bu. Üstelik de şekeri var. Yine de bu geceyi atlatırsa...”</p>

    <p>Ertesi gün ikindi vakti kaldırdık babamı. Hiç bu kadar sarsılacağımı düşünmemiştim. O hayattayken duyduğum suçluluğu aklımın derin sularına kolayca itiyormuşum demek ki.</p>

    <p>Babamın sıcak bakışları görüşe geldiği ve içerideyken beni gördüğü o son gün sona ermişti.</p>

    <p>“Bak, dükkânı ipotek ettirip bu avukatı tuttum. Adamın bacanağı, kıdemli albay sizin hâkimin devresiymiş. Bu işi olacak, diyor. Yeter ki, savunmanı değiştir.”</p>

    <p>“Baba...”</p>

    <p>Babamın kaya sağlamlığındaki umutları darmadağın olmuştu o gün.</p>

    <p>“Bir daha yüzüne bakmam bak!”</p>

    <p>Acaba beni içeri tıkanlar mı, yoksa babam mı daha acımasızdı?</p>

    <p>Yıllar sonra babamın üzerine yeşil çam dallarını serip üzerine toprak atarken gerçekten de bir daha yüzüme sevgiyle bakmadığını fark etmiştim. İçeriden çıkıp elini öptüğüm gün bile gözü yerdeydi. Beraberce “Kız Gördes” halısının motiflerine bakmıştık. Çocukken üzerinde yuvarlandığım, babamla güreştiğim, bana klenin nasıl atılacağını, domuz bağının nasıl çözüleceğini, tuştan nasıl kurtulacağımı gösterdiği halıya. Annem mutfakta neşeyle mırıldanıyordu. Yıllar böyle geçmemiş ve her şey eskisi gibi devam ediyormuş gibiydi işte. Kahve köpürürken, radyoda Zeki Müren çalıyordu.</p>

    <p>Metin’i aramadan önce müziği kapattım. Bir bulut gelip geçiyordu üzerimden. Ölmek o kadar da acı verici değil gibiydi. Ama çok korkuyordum.</p>

    <p>“Metin, ben bir bok yedim...”</p>

    <p>“...”</p>

    <p>“...Bütün kutuyu içtim.”</p>

    <p>“...”</p>

    <p>“Evet, onu işte. Uykusuzluk çekiyorum diye vermiştin ya, onu işte.”</p>

    <p>“Kapını aç, koridora uzan. Ben hemen geliyorum,” demişti Metin.</p>

    <p>Gözümü açtığımda Metin beni kusturmakla meşguldü. Banyodan sarı kovayı önüme çekmiş, parmağını ağzıma itiyordu. Ayşen biraz ileride yere çökmüş ağlıyordu.</p>

    <p>“Ne olur onu hastaneye götürelim hemen.”</p>

    <p>Birden beni babamın yanına gömerler, diye düşündüm. Yüzü bana dönük ve affetmeyen gözleri yine yerde. Ölümden çok bundan korktum. Hayata geri tutundum.</p>

    <p>Ayşen dizlerini karnına çekip öyle sarılırdı bana.</p>

    <p>“Melek üşümüştür. İçeri alalım mı onu?”</p>

    <p>Melek koşup yatağa atlardı. Aramıza alırdık. Terli göğsünü koklardı Ayşen’in.</p>

    <p>“Metin sevse eve bir kedi alacağım. Ama nefret ediyor adam.”</p>

    <p>Metin’i bana anlatıyor. En iyi arkadaşımı.</p>

    <p>Suçluluk dünyanın en ağır prangası olmalı. Boyundan ayak bileklerine bağlı görünmez bir zinciri var onun. Yaşarken atılan her adım onun paslı dişlerine takılıyor. Ağır ağır yırtıyor teni. Yeşil bir salya akıyor ondan. Zehirli ve çürümüş et kokuyor.</p>

    <p>Ben öldüğümde ve de Metin ölünce, babamla beraber üçümüz yan yana oturup yere bakar mıyız acaba?</p>

    <p>“Ayşen, hayatı geri sarmak mümkün mü acaba?”</p>

    <p>Ayşen çoktan gitmiş. Oğlana spor ayakkabısı alacak. Metin’in sevdiği kabak dolmasını yapacak akşama.</p>

    <p class="tarih">24 Mart 2007</p>
  </div>
</body>
</html>
