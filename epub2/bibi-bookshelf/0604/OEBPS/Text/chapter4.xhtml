<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Alnı Mavide</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>DÖNÜŞ</h1>

    <p>Hızlı bir yaz yağmuru geçti üzerimizden. Talatpaşa dolmuşunun içindeydim. Şoför sigarasından çekti. Aynasını düzeltti.</p>

    <p>“Otur ağabeycim. Yağmur dinsin öyle çıkarsın.”</p>

    <p>Son duraktaydık. Önümüzden aniden başlayan yağmura yakalanmış insanlar koşarak geçiyor, kendi aralarında yüksek sesle konuşup gülüşüyorlardı. Hemen yanımızdaki yaşlı çınarın yapraklarından birisi havada daireler çizip arabanın kaputuna düştü. Daha yemyeşildi. Canlı ve hayat doluydu. Yaşaması için önünde aylar varken ağacından kopuvermişti. Öyle bir zamansız ölüm.</p>

    <p>Sigara uzattı.</p>

    <p>“Eyvallah.”</p>

    <p>Arabadan çıktım. Genç ölüyü parmaklarımın arasında tuttum. Sokağa yağmurun son damlaları düşüyordu. Tanıdık duvarları gördüm. Eskimiş, kirlenmişlerdi. Yeni işhanları, hızla girip çıkan erkekler, ışıklı vitrinlerden taşan sesler çıktı önüme. Arka sokaklara saptım. Papazın Fırını’na doğru yürüyordum. Gözlerim mandalina ağacını aradı. Oradaydı. Gövdesi kalınlaşmış, dalları seyrekleşmiş ama hayattaydı. Yanından geçerken gülümsedik birbirimize.</p>

    <p>Kunduracının yerine bakkal açılmıştı. Bira kasalarının üzerine makarna kutularını dizmişler. Elektrik direğinde geçen bahardan kalma bir uçurtma ölüsü çırpınıyordu.</p>

    <p>Haki boyalı eski evin önünde durdum. Perde açıldı. Muzaffer Ağabey bana bakıyordu. Gülümsedi. “Gel,” dedi eliyle.</p>

    <p>Nem kokan merdivenleri çıktım. Kapı açıktı. Koridordaki kirli kilimin üzerinde ters çevrilmiş terlik ölüleri yatıyordu. Sokağa bakan odaya girdim. Pencerenin önündeki divana oturmuştu. Her zamanki gibi. Bağdaş kurmuş. Yanında çayı.</p>

    <p>“Çok yaşlanmış,” diye düşündüm. Beyaz saçları alnına doğru düşmüştü. Uzamış seyrek sakallarını sıvazladı. Titreyen ellerini dizlerine koydu.</p>

    <p>“Dükkânı kapatmışsın.”</p>

    <p>“Yaşlandım artık. Belli olmuyor mu? Ama hâlâ konu komşunun ayakkabılarını tamir ediyorum.”</p>

    <p>Gözü seğirdi. Yere baktı.</p>

    <p>“Sevim Yengen sana çok yazdı. Hiç cevabın gelmedi.”</p>

    <p>Başımı duvara yasladım. Gözlerimi kapadım. Yaprağı avucumda sıktım.</p>

    <p>“Sevim Yenge nasıl?”</p>

    <p>“Dükkânı geçen sene sattık. Bu yaştan sonra ne işime yarayacak! Hıdır da gelip çalışacak değil ya. Koskoca mühendis.”</p>

    <p>İçindeki yangını duyuyordum artık. Gürül gürül alev vuruyordu tenime.</p>

    <p>“Ama Sevim hiç kabullenemedi Hıdır’ın gidişini. ‘Memleketin suyu mu çıktı? Yanımızda kalsaydı ya, ne işi var Amerikalarda,’ diye dövündü durdu.”</p>

    <p>Arka cebimden cüzdanımı çıkardım. İkiye katlanmış fotoğraf. Hıdır ve ben. Havalandırmada yan yana durmuşuz. O gülümsüyor. Bıyıklarının altından inci gibi dişleri çıkmış. Arkada kulenin demir parmaklıklı pencereleri görünüyor. Daha da gerilerde silahını omzuna asmış bir askerin koyu gölgesi.</p>

    <div class="epigraph html5_section">
      <p><em>“Çıkınca babamlara gidersin, değil mi?”</em></p>

      <p><em>“Ne diyorsun lan, herze! Beraber gideceğiz ya. Sevim Yenge ısırganlı bükme yapar yine.”</em></p>

      <p><em>Hep gülerdi Hıdır. Saçını kaşıyıp yine kahkaha attı.</em></p>

      <p><em>“O kadar sopa attılar, kafanı kırdılar ama midene dokunamamışlar. Hâlâ hatırlıyor musun ısırganı.”</em></p>

      <p><em>Sarıldık birbirimize. On dakika sonra hücrelere geri götüreceklerdi bizi.</em></p>

      <p><em>“Sen yine de uğra onlara arada bir. İhmal etme. En çok annemi düşünüyorum ben. Azıcık üşütsem gecelerce başımda uyumazdı.”</em></p>

      <p><em>Beraber yere baktık. Kışın bıraktığı kirli karın altındaki toprağı gördük.</em></p>

      <p><em>“Aslına bakarsan babam da iyi değildir. Dükkânının içinde oflayıp duruyordur şimdi.”</em></p>
    </div>

    <p>Fotoğrafı yeniden katladım. Uzanıp Muzaffer Ağabey’in divanına bıraktım.</p>

    <p>“Bu Hıdır’la çektirdiğim son fotoğraftı. Ertesi gün bizi havalandırmaya bırakmadılar. Tam üç ay güneşi görmedim. Sonra öğrendim ki, Hıdır’ı o akşam alıp götürmüşler.”</p>

    <p>Muzaffer Ağabey camdan dışarıya baktı.</p>

    <p>“Biliyor musun, bu oğlana çok kızıyorum. İnsan bari bayramlarda gelir. Senin yaşlı anan, baban var burada. Hiç özlemez mi, bizi?”</p>

    <p>Omuzları sarsıldı. Belli belirsiz hıçkırdı. Süzülen gözyaşları pencereden düşen ışığın altında parladı.</p>

    <p>Kalktım.</p>

    <p>“Sevim Yengene merhaba demeyecek misin? Kaç gündür hasta. Yatağından çıkmadı.”</p>

    <p>Arkadaki odaya yöneldim. Kapıyı açtım. Toplanmış boş bir yatak duruyordu. Yastığa çerçevelenmiş büyük bir fotoğraf dayanmıştı. Sevim Yenge Hıdır’a sarılmış gülüyordu.</p>

    <p>Avucumdaki yaprağı yatağın üzerine bıraktım. Çıktım.</p>

    <p>Sokağa indiğimde cama doğru baktım. Muzaffer Ağabey çayını yudumluyordu. Göz göze geldik. Gülümsedi.</p>

    <p class="tarih">26 Ocak 2007</p>
  </div>
</body>
</html>
