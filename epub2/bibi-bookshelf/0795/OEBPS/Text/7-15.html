<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-15.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x7-15.html" xml:lang="en-US">
    <div class="Basic-Text-Frame">
      <p class="G-vde-1" xml:lang="tr-TR"></p>

      <p class="bas" id="toc_marker-2-1-1">XIV</p>

      <p class="basalt" id="toc_marker-2-1-1-1">Dünyaya Hâkim Olan Kim?</p>

      <p class="ara-bas-1 para-style-override-12" xml:lang="en-GB"><span xml:lang="en-US">Avrupa uygarlığı –diye yineledim birkaç kez– otomatik olarak kitlelerin ayaklanmasını üretmiş bulunuyor. Tersinden bakıldığında da, bu ayaklanmanın gerçekleşmesinin çok iyi bir yanı var; ne olduğunu söyledik: Kitlelerin ayaklanması insan yaşamının çağımızda akıl almaz oranda büyümesiyle aynı şey. Gel gelelim aynı olgunun öbür yüzü dehşet verici; bu yüzünden bakıldığında, kitlelerin ayaklanması insanlığın ahlakının kökünden bozulmasıyla aynı şey. Gelin şimdi olguyu yeni bakış açılarından görelim.</span></p>

      <p class="alt">1</p>

      <p class="ara-bas-1 para-style-override-12" xml:lang="en-GB"></p>

      <p class="ara-bas-1 para-style-override-12" xml:lang="en-GB"><span xml:lang="en-US">Yeni bir tarih çağının özü ya da karakteri iç değişikliklerin –insanın ve ruhunun değişikliklerinin– ya da dış değişikliklerin –biçimsel ya da mekanik değişiklikler– sonucudur. Bu sonunculardan hiç kuşkusuz en önemlisi iktidarın yer değiştirmesidir. Ama bu olgu ruhun da yer değiştirmesini birlikte getirir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">O nedenle, bir çağa onu anlamak niyetiyle yaklaştığımızda, sormamız gereken ilk sorulardan biri şu olmalıdır: “O dönemde dünyaya kim hâkimdi?” Söz konusu dönemde insanlık aralarında iletişim bulunmayan birkaç parçaya ayrılmış, onlar da birbirinden bağımsız iç dünyalar oluşturuyor olabilirler. Miltiades’in zamanında Akdeniz âlemi Uzak Doğu âleminin varlığından habersizdi. Böyle durumlarda, “Dünyaya kim hâkim?” sorumuzu topluca yaşayan grupların her birine yöneltmemiz gerekir. Ancak XVI. yüzyıldan başlayarak insanlığın tümü öylesine devasa bir birleşme sürecine girmiş bulunuyor ki, bu günümüzde doruğuna çıkmış durumda. Artık diğerlerinden kopuk yaşayan insanlık parçası yok – insanlık adaları kalmadı. Dolayısıyla, o yüzyıldan beri dünyayı yöneten her kimse, gerçekte otoriter etkisini yeryüzünün tamamında uyguluyor denebilir. Üç yüzyıl süreyle, Avrupa uluslarının oluşturdukları homojen grubun rolü bu oldu. Avrupa buyruk veriyordu ve onun buyruğunun birliği altında dünya birleşik bir biçemde yaşıyordu ya da hiç değilse giderek birleşme yolundaydı.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">O yaşam biçemi “Modern Çağ” olarak adlandırılır, renksiz, pek bir şey anlatmayan bir adın altında gizlenen gerçek şudur: Avrupa hegemonyası dönemi.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">“Hâkimiyet”ten maksat burada her şeyden önce maddi güç, fiziksel zorlama değil. Çünkü burada aptalca laflardan kaçınmayı amaçlıyoruz; en azından en kabataslak, en açık seçik aptallıklardan. Şimdi bakınız: “Hâkimiyet” diye adlandırılan, insanlar arasındaki o kalıcı ve normal ilişki hiçbir zaman kuvvete dayanıyor değildir, tam tersine; çünkü bir insan ya da insan grubu “kuvvet” denilen o aracı ya da toplumsal düzeneği yönetici olduğundan ötürü elinin altında tutar. İlk bakışta yönetimin temeli kuvvetmiş gibi görünen durumlar, daha iyi incelendiğinde, bu savı doğrulamak için en iyi örnekler olarak görülür. Napolyon İspanya’ya karşı bir saldırı gerçekleştirmişti, o saldırıyı bir zaman sürdürmüştü, ama İspanya’ya bir güncük bile hâkim olamadı. Oysa yeterli kuvveti vardı, fakat işte kuvvetten başka bir şeyi olmadığından ötürü hâkim olamamıştı. Bir saldırı olgusu ya da süreciyle, hâkim olma durumunu birbirinden ayırmak gerekir. Hâkim olmak otoriteyi normal olarak uygulamaktır. O ise her zaman kamuoyundan kaynaklanır – her zaman, on bin yıl önce de, bugün de, İngilizler arasında da, Botocudo kabilelerinde de. Yeryüzünde hiç kimse hiçbir zaman hâkimiyetini kamuoyundan başka bir şeyle besleyerek egemen olmamıştır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Yoksa kamuoyu egemenliğinin 1789’da avukat Danton ya da XIII. yüzyılda Aquinolu Aziz Thomas tarafından icat edilmiş olduğunu mu sanıyorsunuz? O egemenliğin kavramı şu ya da bu yerde, şu ya da bu tarihte icat edilmiş olabilir; ancak kamuoyunun insan toplumlarında egemenlik olgusunu üreten kökten kuvvet olması, insanoğlunun kendisi kadar eski tarihli ve sürekli bir olgudur. Bu bağlamda, Newton fiziğinde yerçekimi hareketi üreten kuvvettir. Kamuoyun yasası da siyasal tarihin evrensel yerçekimidir. Onsuz tarih bilimi bile mümkün olmazdı. O nedenle, Hume şöyle pek zekice imada bulunur: Tarihin konusu, kamuoyunun egemenliğinin nasıl ütopyacı bir emelden çok öteye giderek, insan toplumlarında her zaman, her saat ağırlıklı olmuş olduğunu kanıtlamaktır. Yani yeniçerilerle yönetmek isteyen biri bile, onların fikrine ve halkın kalan kısmının onlar hakkındaki fikrine bağlıdır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Doğrusunu isterseniz, yeniçerilerle egemenlik etmek olmaz. Talleyrand Napolyon’a ne demiştir: “Süngülerle efendimiz, her şey yapılabilir ama bir tek şey yapılamaz: Üzerine oturmak.” Yönetmek demek iktidara el koyma hareketi demek değildir, sakin sakin iktidar olmak demektir. Özetle, hâkim olmak demek, yerine oturmak demektir. Taht, piskoposluk makamı, bakanlık ya da parlamento koltuğu, genel merkez, artık hangisi olursa. Safdilce ve melodramatik bir bakış açısından varsayılanın aksine, hâkimiyet insanın yumruğundan çok daha fazla kaba etlerine bağlı bir sorundur. Devlet, son elde, kamuoyunun konumudur: Bir denge, bir durağanlık durumu yani.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Ancak şu da var: Öyle durumlar olur ki, kamuoyu mevcut değildir. Uzlaşmaz gruplara bölünmüş bir toplumda fikirler birbirini yok eder, bir egemenlik oluşmasına yer bırakmaz. Doğanın da boşluğa tahammülü olmadığından, var olmayan kamuoyu kuvvetinin bıraktığı o boşluğu kaba kuvvet gelip doldurur. Sözün kısası, o kuvvet daha önce davranıp öbürünün yerini alır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bu yüzden, eğer kamuoyu yasası tam olarak tarihsel yerçekimi yasası olarak anlatılmak istenirse, o kuvvetin mevcut olmadığı bu tür durumları da göz önüne almakta yarar vardır, o noktada şöyle bir formüle, herkesçe bilinen, saygıdeğer, gerçeği yansıtan şu deyişe ulaşırız: Kamuoyunun zıddına giderek egemenlik sürmek olmaz.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bu da bizi egemenliğin bir fikrin otoritesi anlamına geldiğini fark etmeye yöneltir; dolayısıyla bir ruhun otoritesidir; egemenliğin sonuçta ruhsal güçten başka bir şey olmadığını kavrarız. Tarih olayları bunu harfi harfine doğrular. Tüm ilkel iktidarlar “kutsal” niteliklidir, çünkü dinselliğe dayanır, din ise daha ilerde ruh, fikir, görüş olacak şeyin ilk ortaya çıktığında aldığı biçimdir; sözün kısası, maddesel olmayan, fizikötesi şeydir. Ortaçağda aynı olgu daha büyük boyutlarda yinelenir. Avrupa’da ilk biçimlenen devlet ya da iktidar kilisedir, kendine özgüdür ve daha o zamandan “ruhani iktidar” adını taşır. Siyasal iktidar kiliseden, kendisinin de kaynağında ruhani iktidardan, yani birtakım fikirlerin egemenliğinden başka bir şey olmadığını öğrenir ve</span> <span class="char-style-override-11" xml:lang="en-US">Kutsal</span> <span xml:lang="en-US">Roma İmparatorluğu kurulur. Böylelikle aynı oranda ruhani olan iki güç çarpışırlar ve özde farklılaşamadıklarından ötürü –her ikisi de ruhtur– sonunda her biri zamanın değişik boyutlarında yerleşmek üzere anlaşırlar: Biri dünyevi zamanda, öbürü sonsuzlukta. Dünyevi iktidar ile dinsel iktidar, her biri yekdiğeri gibi ruhanidir; ancak biri zamanın ruhudur –değişebilen dünyevi kamuoyu–, öbürü ise sonsuzluğun ruhudur – Tanrı oyu, Tanrının insanlar ve yazgıları üstüne düşüncesi.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">O halde, falan tarihte filanca kişi, filan halk ya da homojen halklar öbeği hâkim demekle, şunu demek aynı kapıya çıkar: Falan tarihte dünyaya filan görüş sistemi –fikirler, seçimler, emeller, niyetler– hâkimdir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Peki bu hâkimiyet nasıl anlaşılmalıdır? İnsanların büyük bölümünün bir görüşü yoktur, kafalarına fikirlerin dışarıdan basınçla girmesi gerekir, aynen motor yağının makinelere girdiği gibi. Bu yüzden, fikir sahibi olmayan insanların –ki çoğunluktadırlar– görüş bildirmesi için, ruhun –artık ne ruhu ise– güç sahibi olması ve o gücü kullanması gerekir. Görüşler olmasaydı, insanların toplu yaşantısı kargaşa olurdu; daha da beter: Tarihsel hiçlik olurdu. Fikirler olmasaydı, insanların yaşamı mimariden, organik yapıdan yoksun kalırdı. O nedenle, bir ruhsal güç bulunmadıkça,</span> <span class="char-style-override-11" xml:lang="en-US">buyruk veren biri olmadıkça</span> <span xml:lang="en-US">ve o egemenlik eksik kaldığı oranda insanlığa kaos hükmederdi. O bağlamda,</span> <span class="char-style-override-11" xml:lang="en-US">iktidarın her yer değiştirişi</span><span xml:lang="en-US">, hükmedenlerin her değişimi aynı zamanda bir fikir değişikliğidir ve onun sonucunda tarihsel yerçekiminde koskoca bir değişikliktir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Şimdi başlangıca dönelim. Birkaç yüzyıl boyunca, dünyaya Avrupa, yani benzer ruh taşıyan bir halklar grubu hâkim oldu. Ortaçağda dünyevi işlere hükmeden kimse yoktu. Tarihin tüm ortaçağlarında da öyle olmuştur zaten. O nedenle, o çağlar hep görece bir kaosun ve görece bir barbarlığın, bir fikir eksikliğinin temsilcisidirler. Öyle zamanlardır ki, insanlar severler, nefret ederler, tutkuları, karşıtlıkları vardır ve de hepsi büyük ölçüdedir. Tamam da, pek az fikir belirtirler. Böylesi çağların da hoşlukları yok değildir. Ama büyük çağlarda insanlığı yaşatan şey fikirlerdir ve o sayede düzen kurulur. Ortaçağın öteki yanında, yeniden modern çağa benzer bir dönemle karşılaşırız, dünyanın sınırlı bir bölümüne de olsa, buyruk veren biri vardır: Büyük hâkim Roma’dır o. Akdeniz ve çevresinde düzeni kuran odur.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bu savaş sonrası dönemde artık Avrupa dünyaya hâkim değil denilmeye başlanıyor. Peki, bu tanının olanca vahameti anlaşılıyor mu? O tanıyla iktidarın yer değiştirdiği bildiriliyor. Peki, acaba nereye doğru gidiyor? Dünya hâkimiyetinde Avrupa’nın yerini kim alacak? Hem birilerinin alacağı kesin mi? Ya hiç kimse almazsa, ne olacak peki?</span></p>

      <p class="alt">2</p>

      <p class="ara-bas-1 para-style-override-12" xml:lang="en-GB"><span xml:lang="en-US">Dünyada her an, dolayısıyla şu anda, sonsuz sayıda olay olmakta, gerçeğin ta kendisi bu. Demek ki şu anda dünyada olup bitenin ne olduğunu söyleme iddiası kendi kendisiyle dalga geçmek olarak anlaşılmalı. Ama aynı zamanda gerçeğin tamamını doğrudan doğruya bilmenin olanaksızlığı anlamına geliyor, öyleyse kendi kafamıza göre bir gerçeklik yapılandırıp, olayların belli bir biçimde olduğunu varsaymaktan başka çaremiz yok. Bu da bize bir şema, yani bir kavram ya da bir kavramlar ağı sağlar. Sonra onunla, bir kareli aydınger kâğıdının arkasındaymış gibi, somut gerçeğe bakarız ve o zaman, işte ancak o zaman gerçeğin yaklaşık bir görüntüsüne ulaşabiliriz. Bilimsel yöntem böyle oluşmuştur. Dahası var: Aklın her türlü kullanılışı böyledir. Arkadaşımızın bahçe yolundan doğru geldiğini görüp “Pedro bu” dediğimizde, bile bile, alaycılıkla bir hata işleriz. Çünkü Pedro’nun bizim için taşıdığı anlam şematik bir fizik ve manevi davranışlar dizisidir –yani “karakter” dediğimiz şey– ve doğrusunu isterseniz, o şema kimi zaman kafamızdaki “arkadaşımız Pedro” fikrine hemen hiç benzemez.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bütün kavramlar, en basitinden en tekniğine kadar, kendi kendisiyle alay üzerine yapılandırılır: Tepeden bakan bir tebessümün dişleri üzerine, tıpkı geometrik kesimli pırlantanın yüzüğün altın dişleri arasına yerleştirilişi gibi. Kavram olanca ciddiyetiyle der ki: “Şu şey A’dır, şu öteki şey de B’dir.” Ama onunki gülmemek için kendini zor tutan birinin, kahkahasını zorla zapt etmiş, dudaklarını sıkıca kapatmasa patlatıverecek olan birinin iğreti ciddiyetidir. Pek iyi bilmektedir ki, ne bu öyle dosdoğru A’dır, ne de öbürü hiç çekincesiz B’dir. Kavramın tam olarak düşündüğü söylediğinden biraz başka bir şeydir, alaycılık da işte bu ikilemdedir. Aslında düşündüğü şöyledir: Biliyorum ki, kesin konuşmak gerekirse, bu şey A değil, öbür şey de B değil; ama onları A ve B olarak kabul etmekle, ben biri ve öbürü karşısında somut yaşamsal davranışım açısından kendi kendimle bir uzlaşmaya varıyorum.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bu bilgi kuramı, bu akıl kuramı bir eski Yunanlıyı öfkelendirirdi. Çünkü Eski Yunan akılda, kavramda gerçeğin ta kendisini keşfettiğini sanmıştı. Oysa biz, aklın, kavramın, insanın gündelik bir aracı olduğuna, insanın onu gereksindiğine, yaşamını oluşturan sonsuz ve son derece sorunlu gerçeğin ortasında kendi durumunu açıklığa kavuşturmakta kullandığına inanıyoruz. Yaşam, aralarında hayatta kalabilmek için nesnelere karşı verdiğimiz savaşımdır. Kavramlar onların saldırısına karşılık verebilmek üzere oluşturduğumuz stratejik plandır. O nedenle, herhangi bir kavramın yüreğinin içi iyice incelenecek olursa, nesnenin kendisi hakkında bize hiçbir şey söylemediği, yalnızca bir insanın o nesneyle ne yapabileceği, ondan ne zarar görebileceğini özetlediği ortaya çıkar. Her kavramın içeriğinin her zaman yaşamsal olduğunu, hep bir insanın olası eylemi ya da olası ıstırabı olduğunu ileri süren bu kısıtlayıcı görüş, bildiğim kadarıyla bugüne değin kimse tarafından ileri sürülmemiştir; ama bence, Kant ile başlamış olan felsefi sürecin kaçınılmaz sonucudur. O nedenle, Kant’a kadar olan felsefenin tüm geçmişini onun ışığında yeniden gözden geçirirsek, temelde bütün filozoflar aynı şeyi söylemişler gibi gelecektir. Evet öyle, her felsefi keşif bir şeyin</span> <span class="char-style-override-11" xml:lang="en-US">örtüsünü kaldırmaktan</span><span xml:lang="en-US">, dipte bulunanı yüzeye çıkarmaktan başka bir şey değildir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Fakat söylemeye hazırlandığım şey felsefe sorunlarının o denli dışında ki, böylesi bir girizgâh fazla kaçıyor. Niyetim sadece şu anda dünyada –tarihsel dünyada demek istiyorum elbette– gerçekleşen şeyin yalnızca şu olduğunu söylemekti: Üç yüzyıl boyunca Avrupa dünyaya hâkim oldu ve şimdi Avrupa ne hâkim olduğundan ne de olmayı sürdüreceğinden emin. Güncel tarihsel gerçeği bütünleyen sonsuz sayıda şeyi böylesi basit bir formüle indirgemek hiç kuşkusuz, en azından abartı olur, bu yüzden benim de düşünmenin, ister istemez abartmak olduğunu anımsatmam gerekiyordu. Abartmak istemeyen susmalı; dahası: Aklını dumura uğratmalı, aptallaşmanın bir yolunu aramalı.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Aslında, sanıyorum ki bugün gerçekte olan şey de bu zaten, geriye kalan hepsi onun sonucu, koşulu, belirtisi ya da onunla ilintili ufak bir olay.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Ben tam olarak Avrupa’nın hâkim olmaktan çıktığını söylemedim, bu yıllarda Avrupa hâkim olup olmadığı, yarın hâkim olup olmayacağı konusunda ağır kuşkular içinde dedim. Yeryüzünün diğer halklarında ona karşılık veren bir ruh hali var: Şimdi birilerinden buyruk alıyor olup olmadıklarından kuşkulular. Onlar da bundan emin değiller.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bu son yıllarda Avrupa’nın çöküşünden çok söz edildi. Ben hararetle rica ediyorum, salt Avrupa’nın ya da Batı’nın çöküşünden söz ediliyor diye Spengler’i düşünme safdilliğini sürdürmeyiniz. Spengler’in kitabı ortaya çıkmadan önce de herkes o konuyu konuşuyordu ve kitabının başarısı, bilindiği gibi, o kuşkunun ya da kaygının bütün kafalarda, birbirinden çok ayrı anlamlarda ve nedenlerle önceden var olmasından kaynaklandı.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Avrupa’nın çöküşünden o kadar fazla konuşuldu ki, çoğu kişi giderek bunu bir olay sandı. Öyle olduğuna cidden ve kesinlikle inandıklarından değil, ama gerçek saymaya alıştılar, ama doğrusunu isterseniz herhangi bir belli tarihte ona kesinlikle inandıklarını anımsamıyorlar. Waldo Frank’ın bu yakınlarda yayımlanan kitabı</span> <span class="char-style-override-11" xml:lang="en-US">Amerika’nın Yeniden Keşfi</span><span xml:lang="en-US">, bütünüyle Avrupa’nın can çekişmekte olduğu varsayımına dayanıyor. Oysa Frank ne çözümlüyor, ne tartışıyor, ne de dehşetengiz bir öncül olarak yararlanacağı böylesine büyük bir olguyu masaya yatırıyor. Şimdi, daha yola çıkış noktasındaki bu safdillik Frank’ın Avrupa’nın çöktüğünden aslında emin olmadığını düşünmem için yeterli; hatta ondan öylesine uzak ki, o soruyu kendi kendisine sormuyor bile. Tramvaya biner gibi atlıyor üzerine. Basmakalıp fikirler zihinsel ulaşımın tramvaylarıdır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Yığınla insan da onun yaptığını yapıyor. En önemlisi, halklar öyle yapıyor, koskoca halklar.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Dünyanın şimdiki görünümü ibret verici bir çocuksulukta. Okulda biri öğretmenin gittiğini fark etmeye görsün, çocuk güruhu azar, disiplinden çıkar. Her biri öğretmenin varlığının dayattığı baskıdan sıyrılmanın, kuralların boyunduruğundan kurtulmanın, ayaklarını havaya dikmenin, kendini yazgısının hâkimi olarak hissetmenin keyfini sürer. Ama uğraşlarını ve ödevlerini belirleyen kural kalkınca, çocuk güruhunun kendince yapacak şeyi, düzgün bir görevi, anlamlı, sürekli, gidişi belli bir işi bulunmadığından, sonuçta tek şeyi becerir: Takla atmayı.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Küçük halkların sergiledikleri hafiflik gösterisi acıklı şey. Avrupa çöküntüye girdi, bu yüzden egemenliğini yitiriyor deniyor ya, her ulus ve ulusçuk zıplıyor, elini kolunu sallıyor, başını eğiyor ya da diklenip geriniyor, kendi yazgısına hâkim yetişkin insan havalarına giriyor. Dört bir yanda karşımıza çıkan tel gibi gerilmiş “milliyetçilik” manzaraları bu yüzden.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Önceki bölümlerde bugün dünyaya hâkim olan yeni bir insan tipinin eşkâlini saptamaya çalıştım: Onu kitle insanı diye adlandırdım, başlıca özelliğinin kendisini sıradan hissettiği için sıradanlık hakkını ilan etmesi olduğunu, kendinden üstün merciler tanımayı reddettiğini belirttim. Madem bu oluş biçimi her halkın kendi içinde çoğunlukta, o zaman ulusların bütününe baktığımızda da aynı olgunun tekrarlanması doğal. Görecelikle, büyük yaratıcı halklara, tarihe yön vermiş olan azınlıktaki insan soylarına isyan etmeye kararlı kitle halkları da var. Dünyanın bir ucunda yitmiş falan ya da filan ufacık cumhuriyetin, ayaklarının ucunda yükselerek Avrupa’yı azarlayışı ve evrensel tarihte yeri kalmadığını ilan edişi gerçekten gülünç oluyor.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Sonuç nedir? Avrupa öyle bir kurallar dizgesi yaratmıştı ki, etkinliği ve verimliliği yüzyıllar boyunca kanıtlandı. O kurallar hiç de olabileceğin en iyisi değildi. Ancak, başkaları var olmadıkça ya da ufukta görünmedikçe, kuşkusuz kesin kurallardı. Aşılabilmeleri için başkalarını doğurmaktan başka çare yok. Şimdi, kitle halkları Avrupa uygarlığı denen o kurallar dizgesinin ömrünü doldurduğunu iddia ediyorlar, ama yenisini yaratacak yetenekleri olmadığından ne yapacaklarını bilmiyorlar, zaman doldurmak için takla atıyorlar. Dünyada birilerinin egemenliği sona erdiğinde ortaya çıkan ilk sonuç budur işte: Diğerleri ayaklanırlar ve bir görevden, bir yaşam programından yoksun kalırlar.</span></p>

      <p class="alt">3</p>

      <p class="ara-bas-1 para-style-override-12" xml:lang="en-GB"><span xml:lang="en-US">Çingene günah çıkarmaya gitmiş; ama papaz, ihtiyatlı davranıp daha baştan Tanrının yasasının buyruklarını biliyor mu diye sormuş. Çingene şöyle yanıtlamış:</span> <span class="char-style-override-11" xml:lang="en-US">A be papazcağzım, öğrenmesine öğrenecek idim; ama bir dedikodu geldi kulacığıma, o buyruklar kaldırılacakmış dediler de</span><span xml:lang="en-US">.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Dünyanın bugünkü durumu da böyle değil mi? Artık Avrupa’nın kuralları geçmiyormuş diye bir dedikodu dolaşmakta, onu işitenler –insanlar olsun, halklar olsun– buyruksuz yaşamak için fırsattan yararlanıyorlar. Çünkü yalnızca Avrupa buyrukları vardı. Olay –başka defalar olduğu gibi– yeni birtakım kuralların filizlenip eskilerin yerini alması, yepyeni bir coşkunun ısısı düşmekte olan eski heyecanları kendi genç ateşinde eritmesi değil. Normali bu olurdu. Dahası var: Eski kural köhneleştiğinden ötürü eski sayılmıyor, ortada yeni bir ilke belirdiğinden öyle sayılıyor, salt yeni olduğundan dolayı, hemencecik öncekinden daha avantajlı durumda. Eğer evlat sahibi olmasaydık ihtiyarlamazdık ya da çok daha geç ihtiyarlardık. Araçlarla da aynı şey olur. On yıllık bir otomobil yirmi yıllık bir lokomotiften daha eski görünür, tek nedeni otomotiv tekniğinin icatlarının çok daha hızla birbirini izlemiş olmasıdır. Yeni gençliklerin filizlenmesinden kaynaklanan bu çöküş bir sağlık belirtisidir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Oysa şimdi Avrupa’da olan sağlıksız, acayip bir şey. Avrupa’nın kuralları ufukta başka kurallar belirmeksizin yürürlükten kalktı. Avrupa hâkimiyetini yitirdi –deniyor–, ama onun yerini alacak biri ortada yok. Avrupa deyince her şeyden önce ve tam olarak Fransa, İngiltere, Almanya üçlüsü anlaşılıyor. Yeryüzünün onların kapladığı kesiminde insan varlığının dünyaya düzen vermiş olan kalıpları olgunlaşmıştır. Eğer, söylendiği üzere, o üç halk çöküntüye girmişse ve onların yaşam programı geçerliliğini yitirmişse, dünyanın disiplinden çıkmasında şaşılacak yan yok.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bu da gerçeğin ta kendisi. Tüm dünya –uluslar, bireyler– disiplinden çıkmış durumda. O disiplinsizlik bir süre için eğlenceli olur, hatta ne idüğü belirsiz hayaller uyandırır. Ast durumundakiler üzerlerinden bir ağırlık kalktığını düşünürler. On Emir türü buyruklar taşa ya da tunca kazındıkları zamanın karabasan niteliğini korurlar. Buyruk vermenin kökünde buyurmak, birilerine bir şeyler yüklemek vardır. Buyuran kişi, çaresiz, bir şeyler yükleyen kişidir. Tüm dünyadaki astlar artık üzerlerine yük bindirilmesinden, görevlendirilmekten bıkmış, usanmışlardır, ağır buyruklardan kurtuldukları o anlardan şenlik şamata yararlanırlar. Gel gelelim kısa sürer şenlik. Bizi belli biçimde yaşamaya zorlayan buyruklar olmayınca, yaşamımız açığa alınmış olur. Bu da günümüzde dünyanın en nitelikli gençliklerinin manen içine düştükleri korkunç durumdur. Salt kendilerini özgür, görevlerden azade hissettiklerinden ötürü, bomboş hissediyorlar. Açığa alınmış bir yaşam ölümden beter kendini inkâr etmektir. Çünkü yaşamak belirli bir şey yapmak –bir görevi yerine getirmek– zorunluluğudur ve varlığımızı bir şeye adamaktan kaçındığımız oranda yaşamımızın içini boşaltmış oluruz. Çok geçmeden yeryüzünün her yanında dehşet verici bir çığlık işitilecek, sayısız köpeğin uluması gibi yıldızlara değin yükselecek: Buyruk verecek, bir görev, bir yükümlük dayatacak bir şeyi ya da birisini dileyen bir çığlık.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Çocukların bilinciyle, artık Avrupa hâkim değil diye ilan edenlere söylemiş olayım bunu. Hâkim olmak demek, insanlara bir uğraş sunmak, onları kendi yazgılarına, kendi düzenlerine yerleştirmektir; olmadık şeyler yapmalarını önlemektir, çünkü olmadık şey olmayan bir şeydir, boş bir yaşamdır, ıssızlıktır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Eğer yerini alacak biri bulunsaydı, Avrupa’nın hâkim olmaktan çıkmasının pek önemi olmazdı. Ama öyle bir şeyden eser yok. New York ya da Moskova Avrupa’ya kıyasla hiçbir yenilik getirmiyorlar. Hem biri, hem öbürü Avrupa hâkimiyetinin iki ayrı parçası, kalanından koptukları için anlamlarını yitirmişler. Aslında New York ile Moskova’dan söz etmek tatsız iş. Çünkü insan ne olduklarını tam olarak bilemiyor: Tek bildiği, ne biri ne de öbürü üstüne kesin söz söylenmiş değil. Ama ne olduklarını tam olarak bilmeksizin de genel karakterleri yeterince anlaşılıyor. Aslında her ikisi de kimi kez “tarihsel kamuflaj olguları” diye adlandırdığım şeye tümüyle uyuyorlar. Kamuflaj, özü gereği, göründüğü şey olmayan bir gerçektir. Görünümü özünü açığa vurmak yerine gizler. O nedenle, insanların çoğunu aldatır. Kamuflajın sürüklediği yanılgıdan yalnız önceden ve genellikle kamuflajın varlığından haberdar olan kişi kendini kurtarır. Seraplarda da aynı şey olur ya: Zihinsel kavram gözün gördüğünü düzeltir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Her tarihsel kamuflaj olayında üst üste binen iki gerçek vardır: Biri derin, sahici, özde; öbürü görünürde, rastlantısal, yüzeyde. O bağlamda, Moskova’da Avrupa’da, Avrupa gerçekleri ve sorunları göz önüne alınarak tasarlanmış Avrupa fikirlerinden oluşan bir film oynuyor – Marksizm. Onun altında ise Avrupalıdan yalnızca etnik malzeme olarak ayrı olmakla kalmayan, bizimkinden farklı bir yaşta –ki bu çok daha önemli– bir halk bulunuyor. Henüz mayalanma halinde, yani genç bir halk. Marksizmin –endüstri bulunmayan– Rusya’da zafere ulaşmış olması, başına gelebilecek en büyük çelişkiydi. Ama öyle bir çelişki yok, çünkü öyle bir zafer yok. Kutsal</span> <span class="char-style-override-11" xml:lang="en-US">Roma</span> <span xml:lang="en-US">İmparatorluğu’nun Cermenleri nasıl Romalıydılarsa Rusya da aşağı yukarı öyle Marksist. Yeni halklar</span> <span class="char-style-override-11" xml:lang="en-US">fikir</span> <span xml:lang="en-US">sahibi değildirler. Eski bir kültürün var olduğu ya da varlığının son bulmuş olduğu bir ortamda yetiştiklerinde, onun kendilerine sunduğu fikre bürünürler.</span> <span class="char-style-override-11" xml:lang="en-US">Kamuflaj</span> <span xml:lang="en-US">da, nedeni de buradadır işte. Başka defalar belirttiğim gibi, bir halk için iki büyük evrim tipi vardır. Hiçbir uygarlığın bulunmadığı boş bir “dünya”da doğan halk vardır. Örnek: Mısır ya da Çin. Böyle bir halkta her şey kendinden kaynaklanır ve davranışlarının açık seçik, dosdoğru bir anlamı vardır. Ama önceden eski tarihli bir başka uygarlığın kapladığı bir ortamda filizlenip gelişen halklar da vardır. Roma böyledir, sularına Yunan ve Doğu uygarlığı sinmiş bulunan Akdeniz’in orta yerinde gelişmiştir. O nedenle, Roma’nın davranışlarının yarısı kendi icadı değildir, öğrenilmiştir. Öğrenilmiş, başkasından devralınmış bir davranış ise her zaman için ikilidir, gerçek anlamı doğrudan değildir, dolaylıdır. Öğrenilmiş bir davranışta bulunan –örneğin yabancı dilde bir sözcük kullanan– kişi o davranışın altında kendi asıl davranışını sürdürür; örneğin, o egzotik sözcüğü kendi diline çevirir. Demek ki kamuflaj olaylarını anlayabilmek için de yine dolaylı bir bakış gereklidir; bir metni yanında sözlükle çeviren kişininki gibi. Ben öyle bir kitap bekliyorum ki, içinde Stalin’in Marksizmi Rusya tarihine çevrilmiş olsun. Çünkü o tarihin güçlü yanı Rus yanıdır, komünist yanı değil. Kim bilir nasıldır o yan! Kesinlikle söyleyebileceğimiz tek şey, Rusya’nın dünya hâkimiyetine</span> <span class="char-style-override-11" xml:lang="en-US">talip olması</span> <span xml:lang="en-US">için yüzyıllar geçmesi gerektiğidir. Nedeni henüz buyruktan yoksun oluşudur, Marx’ın Avrupa kaynaklı ilkesini benimser gibi yapmak zorunda kalmıştır. Fazlasıyla genç olduğundan ötürü, bu öykünme ona yetmiştir. Gençlerin yaşamak için bir nedene gereği yoktur; bir bahane olsun, onlara yeter.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">New York olayında da buna pek benzer bir durum söz konusu. Bugünkü gücünü boyun eğdiği buyruklardan kaynaklanıyor sanmak hata olur. Sonuçta hepsi şuna indirgeniyor: Tekniğe. Ne rastlantı! Yine Amerikan değil, Avrupalı icadı. Tekniği XVIII-XIX. yüzyıllar boyunca Avrupa icat etmiştir. Ne rastlantı! Tam da Amerika’nın doğmakta olduğu yüzyıllar. Ve kalkıp bize ciddi ciddi ne diyorlar: Amerika’nın özü pratik ve teknik yaşam anlayışıymış! Oysa şöyle denmesi gerekirdi: Amerika, bütün koloniler gibi eski ırkların yeniden hayat bulması ya da gençleşmesidir, özellikle de Avrupa soylarının. Rusya’dan farklı nedenlerle Amerika Birleşik Devletleri de “yeni halk” olarak adlandırdığımız o özgün tarihsel gerçeğin bir örneğini sunuyor. Bu öylesine bir laf sanılır, ama tıpkı bir insanın gençliği gibi elle tutulur bir gerçektir. Amerika’nın gücü gençliğidir, o gençlik çağdaş “teknik” buyruğunun hizmetine girmiştir, gündemde olsa Budizmin hizmetine de girmiş olabilirdi. Ancak Amerika bununla kendi tarihini başlatmaktan öte bir şey yapmıyor. Bunalımları, fikir ayrılıkları, çatışmaları bundan sonra başlayacaktır. Amerika’nın hâlâ birçok şey olması gerekiyor; ki bazıları tekniğe ve pratiğe en karşıt şeyler. Amerika’nın gerisindeki yıllar Rusya’dan daha az. Ben her zaman, abartmış olmaktan korkarak, Amerikalıların son icatlarla kamufle olmuş bir ilkel halk olduğunu ileri sürmüşümdür.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-60" id="footnote-225-60-backlink">60</a></span> <span xml:lang="en-US">Şimdi Waldo Frank,</span> <span class="char-style-override-11" xml:lang="en-US">Amerika’nın Yeniden Keşfi</span> <span xml:lang="en-US">başlıklı yapıtında, bunu açık açık ilan ediyor. Amerika henüz ıstırap çekmedi; buyruk vermek için gereken erdemlere sahip olduğunu düşünmek ham hayaldir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Hiç kimsenin hâkimiyet kuramayacağı, dolayısıyla dünyanın yeniden kaosa gerileyeceği gibi kötümser bir sonuca varmaktan kaçınanların çıkış noktamıza dönüp ciddiyetle şu soruyu sorması gerekir: Avrupa’nın çökmekte olduğu, hâkimiyetinden vazgeçeceği, buyruğundan feragat edeceği söylendiği gibi kesin mi? Avrupa’ya tam anlamıyla Avrupa olma olanağını verecek hayırlı bir bunalım olmasın bu? Eğer günün birinde Avrupa Birleşik Devletleri’nin yapılandırılması gerekiyorsa, Avrupa çoğunluğunun yerini resmen birlik alacaksa, Avrupa</span> <span class="char-style-override-11" xml:lang="en-US">uluslarının</span> <span xml:lang="en-US">apaçık çöküntüsü başlangıçta gerekli değil miydi?</span></p>

      <p class="alt">4</p>

      <p class="ara-bas-1 para-style-override-12" xml:lang="en-GB"><span xml:lang="en-US">Hangi toplum olursa olsun, buyruk verme ve boyun eğme işlevi kesin nitelik taşır. O bağlamda kimin buyruk verip kimin boyun eğeceği açıklığa kavuşmadı mı, geri kalan her şey de bulanıktır, beceriksizce yürütülür. Her bireyin en mahrem yaşantısı bile, dâhice istisnalar dışında, tedirgin olacak ve sahteleşecektir. Eğer insan başkalarıyla kırk yılın başı bir araya gelen bir münzevi varlık olsaydı, belki de buyruğun, iktidarın el değiştirmelerinden ve bunalımlarından kaynaklanan bu tür etkilenmelerin dışında kalırdı. Gel gör ki insan en ilkel dokusunda bile toplumsal bir varlık olduğuna göre, aslında ilk elde yalnızca topluluğu ilgilendiren değişimlerden ötürü de kendi özel yaşantısında sarsıntıya uğrar. O nedenle, eğer bir bireyi kenara çekip çözümleyecek olursak, daha başka veriye gerek duymaksızın, ülkesinde buyruk ve boyun eğme bilincinin ne merkezde olduğunu kavrayabiliriz.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Ortalama İspanyolun bireysel karakterini bu sınava sokmak ilginç, hatta yararlı olurdu. Ne var ki buna karşılık sıkıcı, yararına karşın bunaltıcı bir işlem olurdu; bu yüzden hiç girişmiyorum. Ama İspanya’nın yüzlerce yıldır buyruk verme ve boyun eğme konusunda kirli bir vicdanla yaşayan bir ülke olmasının yurdumuzun vasat insanında yarattığı pek büyük manevi çöküntü ve alçaklaşma oranını gözler önüne sermeye yarardı. Alçaklaşma dediğim şey, bir düzensizliğin alışılagelmiş, yerleşik bir durum olarak kabullenilmesi, haksızlık olarak göründüğü halde üstlenilmesinden ibarettir. Özünde bir suç, bir anormallik olan şeyin sağlıklı bir normalliğe dönüştürülmesi mümkün olmadığından, bireyin kendisi haksızlığa uyum sağlamayı seçer, peşi sıra sürüklediği suçun ya da düzensizliğin tümüyle parçası olup çıkar. Halk arasındaki “Bir yalan bin yalan doğurur” özdeyişindekine benzer bir düzenektir bu. Tüm uluslar üzerlerinde buyruk hakkı olmayanın onlara egemen olmaya kalkıştığı çağlar geçirmişlerdir; ama kuvvetli bir içgüdü kuvvetlerini o noktada toplamalarını, o düzendışı egemenlik iddiasını geri püskürtmeleri sağlamıştır. O geçici düzendışılığı reddetmiş, kamusal ahlaklarını yeniden oluşturmuşlardır. Oysa İspanyol insanı bunun tersini yapmıştır: Vicdanının derininde reddettiği kişinin buyruğuna baş eğmeye karşı çıkacak yerde, varlığının geri kalanını tümüyle sahteleştirerek, o ilk sahtekârlığa uyum sağlamayı yeğlemiştir. Bu tutum ülkemizde sürüp gittikçe, soyumuzun insanlarından bir şey beklemek beyhudedir. Devleti, hâkimiyeti ya da buyruğu yapısı gereği sahte olan bir toplum, tarihte varlığını haysiyetiyle sürdürmek gibi çetin bir görevin gerektirdiği esnek güce sahip olamaz.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Dolayısıyla, dünyaya kimin hâkim olacağı konusunda hafif bir kuşkunun, basit bir tereddüdün, tüm dünyanın –gerek kamusal yaşamında gerekse özel yaşantısında– yozlaşmaya başlaması için yeterli olmasında şaşılacak bir şey yok.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">İnsan yaşamı, yapısı gereği, bir şeylere adanmak zorundadır: Şanlı ya da kendi halinde bir girişim de olabilir, parlak veya sıradan bir yazgı da. Varoluşumuzda yazılı olan, garip, ama kaçınılmaz bir koşuldur o. Yaşamak, bir yandan her bireyin kendince, kendisi için yaptığı bir şeydir. Öte yandan benim bu yalnızca beni ilgilendiren hayatım, benim tarafımdan bir şeye adanmazsa, öylesine bomboş, gerilimsiz, “biçim”den yoksun olarak ilerleyecektir. Şu son yıllarda sayısız insan yaşamının dev boyutlu bir gösterisine tanık olmaktayız: Kendilerini adayacak bir şeyleri bulunmadığından, kendi kendilerinin dehlizinde yitip gitmişler. Tüm buyruklar, tüm zorunluluklar askıya alınmış durumda. İdeal bir durummuş gibi görünüyor, öyle ya, her bir yaşam keyfinin istediğini yapmak için tam bir özgürlük içinde, başıboş kasnak gibi. Tüm halkların durumu için aynı şey söylenebilir. Avrupa dünyadaki baskısını gevşetmiş bulunuyor. Ne var ki sonuç beklenilenin tam tersi. Kendi başına terk edilen her bir yaşam özünden yoksun kalmış, yapacak şeyi olmadığından bomboş. İçini bir şeylerle doldurması gerektiğinden de kendi kendini “icat ediyor” ya da sanki kendisiymiş gibi yapıyor hoppalıkla, zamanını yalancıktan uğraşlarla geçiriyor, yüreğinden kopan, içinden gelen bir şeyin dayatmadığı uğraşlarla. Bugün falan şey oluyor; yarın onun tam tersi bir başka şey. Kendi kendisiyle baş başa kalınca yitmiş gitmiş. Bencillik dehlize benzer. Anlaşılır bir durum. Yaşamak dosdoğru bireye yönelmek, bir hedefe doğru yürümektir. Hedef benim yürüyüşüm, benim yaşamım değildir; yoluna yaşamımı koyduğum, yani onun dışında, ötesinde olan bir şeydir. Eğer sadece yaşamımın içinden gitmeye karar verecek olursam, bencilliğim beni bir yere götürmez; olduğum yerde döner dururum. Dehlizdir bu, hiçbir yere götürmeyen, kendi içinde yürüyüp durdukça kendi içinde kaybolup giden bir yol.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Savaştan sonra Avrupa insanı içine kapandı, ne kendisi ne de başkaları için girişimde bulunur oldu. İşte bu yüzdendir ki tarihsel düzlemde on yıl öncesinden farkımız yok.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Hâkimiyet öyle akşamdan sabaha olmaz. Hâkimiyet başkaları üzerinde uygulanan bir baskıdır. Ama baskıdan ibaret değildir. Yalnızca o olsaydı şiddet olurdu. Şunu unutmamalıyız ki, buyruk vermenin çifte etkisi vardır: Buyruk birisine verilir, aynı zamanda ona bir şey buyurulur. Ve sonuçta ona buyurulan şey bir girişime, bir büyük tarihsel yazgıya katılmasıdır. O nedenle yaşam programından yoksun, tam olarak söylemek gerekirse, bir imparatorluk yaşamı planından yoksun imparatorluk olmaz. Schiller’in dizesi ne der:</span></p>

      <p class="G-vde---Metin-Ortala-1" xml:lang="tr-TR"></p>

      <p class="ara-bas-1 para-style-override-12" xml:lang="en-GB"><span class="char-style-override-11" xml:lang="en-US">Krallar inşaata giriştiğinde, yol işçilerine iş çıkar</span></p>

      <p class="G-vde---Metin-Ortala-1" xml:lang="tr-TR"></p>

      <p class="ara-bas-1 para-style-override-12" xml:lang="en-GB"><span xml:lang="en-US">Öyleyse büyük halkların –ve büyük insanların– icraatının salt bencil bir esine uyduğuna inanan basit görüş biçimini benimsemenin yeri değil. Su katılmadık bir bencil olmak sanıldığı kadar kolay değildir, kimse öyle olmakla zafere ulaşmamıştır. Büyük halklarla büyük insanların görünürdeki bencilliği, yaşamını bir girişime adamış olanların zorunlu davranışındaki kaçınılmaz sertliktir. Gerçekten bir şey gerçekleştirilmek gerektiğinde, kendimizi bir tasarıma adadığımızda, gelip geçen herkese hizmet edebilmek için hazır beklememiz, rastgele ufak tefek diğerkâmlıklarla uğraşmamız istenemez bizden. İspanya’yı gezen ziyaretçilerin en çok beğendiği şeylerden biri, sokakta birisine falan meydanın ya da caddenin nerede olduğunu sorduklarında, sordukları kimsenin çoğu zaman kendi yolundan ayrılması, kendi işini yabancıya cömertçe feda ederek onu gideceği yere kadar götürmesidir. İyi niyetli Kelt-İber insanının bu davranışında cömertlik payı olabileceğini inkâr etmiyorum, yabancının bu tutumu böyle yorumlamasından da memnunum. Ama bunu her duyduğumda ya da okuduğumda bastıramadığım bir kuşku doğar içimde: Kendisine yer sorulan o yurttaşım acaba sahiden bir yere gidiyor muydu? Çünkü çoğu kez İspanyolun hiçbir şeyin peşinde olmaması da pekâlâ mümkündür, belki ne tasarımı ne hayati bir görevi vardır, öylece yaşamaya çıkmış, acaba başkalarının ömrü gelir de onunkini birazcık doldurur mu diye bakınıyordur. Birçok durumda, yurttaşlarımın acaba eşlik edecek bir yabancı bulur muyum diye sokağa çıktıklarını saptamışımdır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Şimdiye değin Avrupa’nın elinde tutmuş olduğu dünya hâkimiyeti konusunda doğan bu kuşkunun öbür halkların maneviyatını bozması vahimdir, ancak çok genç olduklarından henüz kendi tarih-öncelerini yaşayan topluluklar bunun dışında kalıyorlar. Ama çok daha vahim olan bir şey var: O da bu ayak sürümenin giderek Avrupa insanının kendisinin maneviyatını hepten bozabileceği. Böyle düşünmem Avrupalı olmamdan ya da benzeri bir şeyden ileri gelmiyor. Şöyle söylüyor değilim: Yakın gelecekte dünyanın hâkimi Avrupa olmayacaksa, dünyanın hayatı beni ilgilendirmiyor. Şayet bugün iktidarda ve gezegenimizin yönetiminde onun yerini alabilecek bir başka halklar grubu bulunsa, Avrupa hâkimiyetinin sona ermesi beni hiç kaygılandırmazdı. Aslında dilediğim o da değil. Hiç kimsenin hâkim olmamasını kabullenirdim, ama eğer bu Avrupa insanının tüm erdemlerinin ve yeteneklerinin buhar olup uçmasına yol açacak olmasaydı.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bakınız şimdi: Bu son söylediğimden kurtuluş yok. Eğer Avrupalı kendi buyruk vermemeye alışırsa, iki kuşağa kalmaz, eski kıta, ardından da tüm dünya ahlaksal uyuşukluğa, zihinsel kısırlığa ve barbarlığın her çeşidine sürüklenir. Batı’daki ruhları ancak hâkimiyet hevesi ve onun esinlediği sorumluluk disiplini gerilim içinde tutabilir. Bilim olsun, sanat olsun, teknik ve başka şeyler olsun, hâkimiyet bilincinin yarattığı gerilim ortamından beslenir. O olmadı mıydı, Avrupa insanı değersizleşecektir. Artık zihinlerde onları kuvvetle, cesaretle, sebatla her düzlemde büyük, yepyeni fikirler yakalamaya iten o kökten kendine inanç duygusu olmayacaktır. Ve Avrupa insanı gündelik olaylara sıkışıp kalacaktır. Şatafatlı, yaratıcı çaba yetisinden yoksun, gidip gidip düne, alışkanlığa, gündelik çarka takılacaktır. Formüllere sığınan, kaba saba, kof bir yaratık olup çıkacaktır, çöküntü dönemindeki eski Yunanlılar ve tüm Bizans tarihini dolduranlar gibi.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Yaratıcı hayat ileri düzeyde saflık, büyük bir haysiyet, vakarın bilincini uyandıran sürekli dürtüler gerektirir. Yaratıcı hayat kuvvetli bir hayattır, o da ancak şu iki durumdan birinde mümkündür: Ya insan kendisi buyruk vermektedir ya da o işlevi hakkıyla yapabileceğine inandığımız birinin hâkimiyetindeki bir dünyada yaşamaktadır; ben ya buyruk veririm ya da baş eğerim. Ama baş eğmek demek dişini sıkmak demek değildir –dişini sıkmak alçalmaktır– tersine, buyruk verene saygı duymak ve onu izlemek, onunla dayanışma içinde olmak, onun dalgalanan bayrağının altında coşkuyla yer almaktır.</span></p>

      <p class="alt">5</p>

      <p class="ara-bas-1 para-style-override-12" xml:lang="en-GB"><span xml:lang="en-US">Şimdi bu yazıların çıkış noktasına geri dönmeliyiz: Bugünlerde dünyada Avrupa’nın çöktüğünden söz edilmesi gibi tuhaf bir olaya. O çöküşün ilk farkına varanın yabancılar olmayıp, onu doğrudan doğruya Avrupalıların kendilerinin keşfetmiş olmaları bile şaşırtıcı bir ayrıntı. Eski kıtanın dışında hiç kimse onu düşünmezken, Almanya’daki, İngiltere’deki, Fransa’daki bazı kimselerin aklına şu ilginç fikir geldi: Yoksa gerilemeye mi başladık biz? Bu fikir pek beğenildi ve şimdi herkes Avrupa’nın çöküşünden inkâr kabul etmez bir gerçekmiş gibi bahseder oldu.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Fakat siz bunu ileri süren kimseyi elinizin hafif bir hareketiyle durdurun ve tanısını hangi somut ve açık seçik olgulara dayandırdığını soruverin. Çok geçmeden onun belirsiz hareketler yaptığını, kollarıyla evrenin yuvarlaklığını falan işaret ettiğini göreceksiniz: Denize düşen her kazazedenin yaptığı tipik hareketlerdir bunlar. Nitekim neye el atacağını bilmiyordur. Avrupa’nın bugünkü çöküntüsü pek belirgin noktalara değinmeksizin belirtilmeye kalkışıldığında ortaya çıkan tek şey, Avrupa uluslarının her birinin önündeki ekonomik güçlükler yumağıdır. Ancak o güçlüklerin niteliği biraz netleştirilmeye çalışıldığında, hiçbirinin servet yaratma gücünü ciddi biçimde etkilemediği fark edilir; eski kıta bu bağlamda çok daha ağır bunalımlardan geçmiştir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Yoksa Alman ya da İngiliz insanı bugün kendilerini her zamankinden daha fazla ve daha iyi üretim yapma yeteneğinde hissetmiyor mu? Hayır, hiç öyle hissetmiyorlar ve o Almanla o İngilizin bu ekonomik boyuttaki ruh halini iyice belirlemek çok önemli. Çünkü tuhaf bir durum var: İçinde bulundukları tartışma götürmez depresyon hali aslında kendi yeteneklerini azalmış hissetmelerinden ileri gelmiyor, tam tersine, kendilerinde her zamankinden daha büyük bir potansiyel güç hissettikleri halde, karşılarına pek güzel yapabilecekleri şeyi gerçekleştirmelerini önleyen bazı kaçınılmaz engeller çıkmasından ileri geliyor. Günümüzde Alman, İngiliz, Fransız ekonomilerinin o kaçınılmaz sınırları, her birinin kendi devletinin siyasal sınırlarıdır. Dolayısıyla asıl güçlük ortaya çıkmış bulunan şu ya da bu ekonomik sorundan kaynaklanıyor değil, ekonomik yeteneklerin içinde gelişmesi gereken kamusal yaşam biçiminin o yeteneklerin boyutlarıyla uyuşmazlığından kaynaklanıyor. Benim fikrimce, son yıllarda Avrupa’nın hayatiyetini inkâr kabul etmez biçimde karartan daralma ve güçsüzlük duygusu bugünkü Avrupa potansiyelinin boyutlarıyla, içinde gelişmek zorunda bulunduğu siyasal örgütün biçimi arasındaki orantısızlıktan besleniyor. Ağır ivedi sorunları çözümlemek için en güçlü bir atılımla yola çıkıldı; gel gelelim o hareket çok geçmeden, içinde yer aldığı daracık kafeslere, yani şimdiye değin Avrupa’nın yaşam düzenini oluşturan ufak uluslara takılmış, tökezlemekte. Bugünkü karamsarlık, kıtanın ruhunun üstüne çökmüş bulunan yılgınlık, geniş kanatlarını çırptıkça kafesinin demirlerine çarpıp yaralanan bir kuşunkini andırıyor tıpkı.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bunun kanıtı, etmenleri görünürde ekonomik olmaktan uzak bulunan tüm diğer düzlemlerde durumun tekrarlanmasıdır. Örneğin zihinsel hayatta. Almanya’da, İngiltere’de ya da Fransa’da yaşayan nitelikli aydınların hepsi bugün kendi uluslarının sınırlarının içinde boğuluyorlar, kendi uluslarını mutlak bir sınırlanma olarak hissediyorlar. Alman profesör artık yine Alman profesörlerden oluşan yakın çevresinin onu kıstırdığı üretim biçeminin saçma olduğunu fark etmekte ve Fransız yazar ile Britanyalı denemecinin yararlandıkları daha geniş ifade özgürlüğünü özlemekte. Öte yandan, Parisli edebiyatçı Fransa’da doğmuş oluşunun onu mahkûm ettiği edebiyatta keyfi yönetim ve sözel biçimcilik geleneğinin devrini tamamlamış olduğunu anlamaya başlıyor, elinden gelse o geleneğin en iyi niteliklerini korumakla birlikte, onu Alman profesörün kimi erdemleriyle bütünleştirmeyi isterdi.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">İç politika düzleminde de aynı şey oluyor. Bütün büyük ulusların neden böyle can çekişme durumunda olduğu gibi tuhafın tuhafı bir sorun henüz derinine incelenmiş değil. Deniyor ki demokratik kurumlar itibarını yitirmiş. Öyle ise açıklanması gereken de tam bu işte. Çünkü garip bir itibarsızlık bu. Dört bir yanda parlamento hakkında kötü şeyler söyleniyor; ama sözü edilen hiçbir ülkede onun yerine başka bir şey konulmaya çalışılmıyor, hiç değilse fikir düzeyinde ona yeğlenebilecek gibi görünen başka ütopik devlet biçimleri de ufukta belirmiş değil. Dolayısıyla, görünüşteki o itibar kaybının gerçekliğine pek de inanmamak gerek. Avrupa’da kötü işleyen şey kamusal yaşamın aracı olarak kurumlar değil, onların kullanıldığı görevler. Yaşamın her Avrupalı bireyin içinde fiilen ulaşmış olduğu boyutlarla kıyaslanabilir programlar yok ortada.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Burada bir görüş hatası var ki, bir defada düzeltmek yararlı olacaktır, çünkü her an söylenegelen aptallıkları dinlerken insanın tüyleri diken diken oluyor, örneğin parlamento hakkındakiler. Geleneksel parlamentoların davranış biçimlerine yöneltilebilecek bir dizi eleştiri var; ama teker teker ele alırsak, hiçbirinin parlamentonun lağvedilmesi gerektiği sonucunu haklı kılmadığı görülür, tersine hepsi dosdoğru ve apaçık bir yoldan, parlamentoda reform yapma gereğine varıyor. Şimdi bakınız: İnsanın bir şey hakkında söyleyebileceği en iyi şey onun bir reformdan geçirilmesi gerektiğidir, çünkü bu demektir ki o şey vazgeçilmez niteliktedir ve yeni bir yaşama kavuşturulabilir. Bugünün otomobili 1910 yılının otomobiline yöneltilen eleştirilerden doğdu. Ama parlamentonun halk nezdinde itibarını kaybetmesi yapılan eleştirilerden ileri gelmiyor. Örneğin parlamento etkili değildir deniyor. O zaman şu soruyu sormalıyız: Ne konuda etkili değil? Öyle ya, etki herhangi bir aracın belli bir amacı gerçekleştirmek için sahip olduğu erdemdir. Bu durumda amaç her ulus çerçevesindeki kamusal sorunların çözümlenmesidir. O nedenle, parlamentoların etkisizliğini ilan eden kimselerin güncel kamu sorunlarının nasıl çözümleneceği konusunda açık seçik bir fikir sahibi olmasını bekliyoruz. Yoksa bugün bir ülkede yapılması gerekenin ne olduğu konusunda kuramsal düzeyde olsun bir fikir mevcut değilse, kurumsal araçları etkisizlikle suçlamanın anlamı yoktur. İşin doğrusu tarihte hiçbir kurumun XIX. yüzyıl parlamenter devletlerinden daha muazzam, daha etkili devletler yaratmamış olduğunu hatırlamaktır. Bu öylesine tartışma götürmez bir olay ki, unutmak düpedüz aptallığın kanıtıdır. Öyleyse yasama meclislerini “daha da etkili” kılmak üzere köklü reformlar yapmak olanağını ve ivediliğini onların işe yaramazlığını ilan etmekle karıştırmamak gerekir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Parlamentoların itibar kaybının onların herkesçe bilinen kusurlarıyla hiçbir ilgisi yok. Onların siyasal araç niteliklerinin tümüyle dışında bulunan başka bir nedenden ileri geliyor. Avrupa insanının onları ne alanda kullanacağını bilmemesinden, geleneksel kamu yaşamının hedeflerini değerlendiremeyişinden, uzun lafın kısası, içinde yaşadığı ve tutsak olduğu ulusal devletlerden umutlu olmamasından ileri geliyor. Şu dilimize doladığımız itibar kaybına biraz dikkatle bakacak olursak, ülkelerin çoğunda yurttaşların kendi devletlerine saygı duymadığı görülür. Onun yerine, bir ayrıntı olan kurumları koymanın yararı olmaz, çünkü saygıyı hak etmeyen onlar değil, artık dar kalmış olan devletin kendisidir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">İlk olarak, Avrupa insanı ekonomik, politik, zihinsel tasarımlarında ulusunun sınırlarına çarptığında, o sınırların –yani kendi yaşam olanaklarının, yaşam tarzının– içinde hapsedilmiş bulunduğu kolektif bedenin boyutlarıyla kıyas kabul etmediğini hissetmiş bulunuyor. O noktada İngiliz, Alman ya da Fransız olmanın taşralı olmak anlamına geldiğini keşfetti. Dolayısıyla, eskisinden “daha az” olduğunu fark etti, çünkü eskiden İngiliz olsun, Alman olsun, Fransız olsun, her biri başlı başına evrenin kendisi olduğunu sanıyordu. Bence Avrupa insanının kapılmış olduğu çöküntü izleniminin asıl kökeni budur. Dolayısıyla, tümüyle kendi içinden gelen ve çelişkili bir köken; öyle ya, giderek daraldığı iddiası doğrudan doğruya kendi yeteneğinin genişlemiş olmasından ve içine artık sığmadığı köhnemiş bir organizasyona toslamasından doğuyor.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bu söylediklerime somut bir görünüm vermek için herhangi bir somut etkinlik düşünelim; örneğin otomobil imalatını. Otomobil tümüyle bir Avrupa icadı. Buna karşın, günümüzde bu aracın Kuzey Amerika’daki imalatı daha üst düzeyde. Sonuç: Avrupa otomobili çöküntü halinde. Yine de Avrupalı otomobil imalatçısı –sanayici ve teknisyen– pek iyi biliyor ki, Amerikan ürününün üstünlüğü okyanusun öteki yakasındaki insanların herhangi bir özgün erdeminden ileri geliyor değil, sadece Amerikan fabrikasının kendi ürününü herhangi bir engelle karşılaşmaksızın yirmi milyon kişiye sunabilmesinden ileri geliyor. Bir Avrupa fabrikasının önünde tüm Avrupa ülkelerinden, sömürge ve mandalarından oluşan bir pazar açıldığını düşününüz. Kimsenin kuşkusu olmaz: Beş ya da altı yüz milyon kişi tarafından kullanılacak o otomobil, “Ford”dan çok daha kaliteli ve ucuz olacaktır. Amerikan tekniğinin bütün o kendine özgü güzelliklerinin Amerikan pazarının genişliğinin ve türdeşliğinin nedenleri değil, sonuçları olduğu kesin gibi bir şeydir. Endüstrinin “rasyonelleştirilmesi”, boyutlarının otomatik sonucudur.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Dolayısıyla Avrupa’nın gerçek durumu sonuçta şuna varıyor: Upuzun, muhteşem tarihi onu hayatın yeni bir aşamasına ulaştırmış, öyle bir aşama ki, içinde her şey büyümüş; ama aynı zamanda o geçmişten artakalmış yapılar cüce boyutlu ve bugünkü genişlemeye set çekiyor. Avrupa ufak uluslar halinde oluştu. Bir bakıma, ulusallık fikri ve duygusu onun en özgün icadı oldu. Şimdi ise kendi kendini aşmak zorunda bulunduğunu görüyor. Önümüzdeki yıllarda sahnelenecek olan muazzam dramın şeması bu işte. Geçmişinin artıklarından kendini kurtarmayı bilecek mi Avrupa, yoksa sonsuza değin onlara tutsak mı kalacak? Öyle, çünkü tarihte büyük bir uygarlığın kendi geleneksel devlet fikrinin yerine başka bir şey koyamadığı için ölüp gittiği görülmüştür bir kere.</span></p>

      <p class="alt">6</p>

      <p class="ara-bas-1 para-style-override-12" xml:lang="en-GB"><span xml:lang="en-US">Eski Yunan-Roma âleminin can çekişmesini ve ölümünü başka bir yerde anlatmıştım, ayrıntılar için oraya gönderiyorum.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-61" id="footnote-225-61-backlink">61</a></span> <span xml:lang="en-US">Ancak şimdi olaya başka bir açıdan yaklaşabiliriz.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Yunanlılarla Latinler tarihte, kovanlarının içindeki arılar gibi, kentlerin (</span><span class="char-style-override-11" xml:lang="en-US">poleis)</span> <span xml:lang="en-US">içinde yerleşmiş görünürler. Bu sayfalarda olguyu esrarlı bir oluşum sonucu ortaya çıkan bir mutlak olarak almak zorundayız; öylece o olgudan yola çıkmak durumundayız, bir hayvanbilimci de aynı şekilde açıklanamayan ham bir veriden yola çıkar: Örneğin sarı arı ancak petekleri yapan oğulun arasında yaşarken,</span> <span class="char-style-override-11" xml:lang="en-US">sphex</span><span xml:lang="en-US">’in münzevi ve avare yaşaması gibi.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-62" id="footnote-225-62-backlink">62</a></span> <span xml:lang="en-US">Aslında arkeolojik kazılar Atina ve Roma’nın yerinde Atina ve Roma’dan önce bulunmuş olan bazı şeyleri görmemizi sağlıyor. Ama hepten kırsal ve özgün bir karakterden yoksun olan o tarihöncesinden kentlerin doğuşuna geçiş olgusu her iki yarımadanın toprağından doğan yeni bir türün ürünü ve sonuçta gizli kalıyor; hatta o tarihöncesi halklarla bu garip insan toplulukları arasındaki soy bağı da tam belli değil. İkinciler insanlığın ufkuna büyük bir yenilik getiriyorlar: Halka açık bir meydanla, çevresinde kıra kapalı bir kent yapısını. Çünkü aslında kent ya da</span> <span class="char-style-override-11" xml:lang="en-US">polis</span><span xml:lang="en-US">’in en uygun tanımlaması top namlusunun komik tanımlamasına çok benzer: Bir delik alın, çevresini telle sımsıkı sarın, oldu size bir top. Aynı şekilde, kent ya da</span> <span class="char-style-override-11" xml:lang="en-US">polis</span> <span xml:lang="en-US">başlangıçta bir boşluktur:</span> <span class="char-style-override-11" xml:lang="en-US">Forum</span> <span xml:lang="en-US">ya da</span> <span class="char-style-override-11" xml:lang="en-US">agora</span><span xml:lang="en-US">; ondan sonra gelen her şey o boşluğu sağlama almak, çevresini belirlemek için özürdür.</span> <span class="char-style-override-11" xml:lang="en-US">Polis</span> <span xml:lang="en-US">başlangıcında bir konutlar bütünü değildir, bir sivil toplaşma yeridir, kamusal işlemlere ayrılarak sınırlanmış bir mekândır. Kent, kulübe ya da</span> <span class="char-style-override-11" xml:lang="en-US">domus</span> <span xml:lang="en-US">gibi, kötü hava koşullarından korunmak ve üremek için yapılmış değildir, onlar özel ve ailevi işlerdir, oysa kent kamusal işleri tartışmak üzere yapılmıştır. Şuna dikkat buyrulsun, son derece önemli bir şeydir bu: Yeni bir mekân türünün yaratılmasıdır, Einstein’ın uzayından çok daha yeni bir şey. O zamana değin yalnızca bir mekân vardı: Kır; orada onun insan denen varlık açısından getirdiği tüm sonuçlara katlanılarak yaşanıyordu. Kırsal insan henüz bitkisel bir varlıktır. Yaşantısı, düşündüğü, hissettiği, dilediği her şey, bir bitkinin içinde yaşadığı bilinçsiz uyuşukluktur. Büyük Asya ve Afrika uygarlıkları bu anlamda insan biçimli koskocaman bitki topluluklarıydılar. Oysa Yunan-Roma insanı kırdan, jeolojik-botanik evrenin “doğa”sından kendini ayırmaya karar vermiştir. Bu nasıl olabilmiştir? İnsanoğlu kırdan nasıl çekebilir kendini? Öyle ya, kır, toprağın tamamı, sınırsızlık! Çok basit: Kırın bir parçacığını duvarlarla çevreleyip, onun içinde biçimden ve sınırdan yoksun boşluğa karşıt bir sınırlı boşluk yaratarak. İşte size bir meydan. Ev gibi, kırda var olan mağaralara eş, üstü kapalı bir “iç mekân” değil, doğrudan doğruya kırın dışlanmasıdır meydan. Kendisini sınırlayan duvarlar sayesinde geri kalana sırt çevirmiş olan, geri kalanından el çeken ve ona karşı çıkan bir kır parçacığıdır. Sonsuz kırdan ayrılıp kopan, kendini ona karşı sağlama alan bu daha küçük ve isyancı kır, artık kır olmaktan çıkmış bir boşluktur, dolayısıyla kendine özgü bir mekândır, insanın bitki ve hayvanlarla her türlü ortaklıktan kendini kurtarıp, onları dışladığı, onlardan ayrı, yalnızca insana özgü bir ortam yarattığı yepyeni mekân. Sivil yaşam mekânıdır. O nedenle kentlilerin kentlisi,</span> <span class="char-style-override-11" xml:lang="en-US">polis’</span><span xml:lang="en-US">in imbikte damıtılmış özü Sokrates der ki: “Benim kırın ağaçlarıyla ilişkim yok; ben yalnızca kentteki insanlarla ilgiliyim.” Hintli olsun Pers olsun, Çinli olsun, Mısırlı olsun, bundan ne anlardı ki?</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bir yandan İskender’e, öte yandan Sezar’a değin, Yunan ile Roma’nın tarihi bu iki mekân arasındaki sürekli kavgadan ibarettir: Aklın yarattığı kent ile bitkisel kırsal kesim arasında, hukukçu ile rençper arasında,</span> <span class="char-style-override-11" xml:lang="en-US">ius</span> <span xml:lang="en-US">ile</span> <span class="char-style-override-11" xml:lang="en-US">rus</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-63" id="footnote-225-63-backlink">63</a></span> <span xml:lang="en-US">arasında.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Kentin bu kökeninin salt benim icadım olduğu ve yalnızca simgesel bir gerçeğe karşılık geldiği sanılmasın. Yunan-Latin kentinin sakinleri ender görülen bir ısrarla, belleklerinin ilk ve en derin katmanında bir</span> <span class="char-style-override-11" xml:lang="en-US">synoikismòs</span> <span xml:lang="en-US">anısını saklarlar. Metinleri sorgulamanın gereği yok; çevirisini yapmak yeter.</span> <span class="char-style-override-11" xml:lang="en-US">Synoikismòs</span> <span xml:lang="en-US">birlikte yaşamaya yönelme anlaşmasıdır; yani birlikteliktir, doğrudan doğruya bu sözcüğün fiziksel ve hukuksal içerikli iki anlamı uyarınca. Kırdaki bitki dağınıklığının yerini kentte sivil halkın toplaşması alır. Kent “süper ev”dir, evin ya da insan yuvasının aşılmasıdır, ailevi</span> <span class="char-style-override-11" xml:lang="en-US">oikos</span><span xml:lang="en-US">’tan daha soyut ve yüce bir kendiliğin yaratılmasıdır. Erkeklerle kadınlardan değil, yurttaşlardan oluşan</span> <span class="char-style-override-11" xml:lang="en-US">republica</span><span xml:lang="en-US">’dır,</span> <span class="char-style-override-11" xml:lang="en-US">politeia</span><span xml:lang="en-US">’dır. Başlangıçta hayvanlara daha yakın olan boyutlara indirgenemeyecek olan yeni bir boyut açılır insan yaşantısına, daha önce yalnızca birer insan olanlar o boyuta en nitelikli enerjilerini adarlar. Böylelikle kent doğar, elbette ki devlet olarak.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Tüm Akdeniz kıyısı, bir bakıma, bu devlet türüne öteden beri kendiliğinden eğilim göstermiştir. Afrika’nın kuzeyinde (Carthago=kent) de az çok saf olarak aynı olgu yinelenir. İtalya kent-devletten XIX. yüzyıla değin çıkmamıştır, bizim doğu bölgelerimiz de fırsatını bulur bulmaz özerkliğe yönelir, ki bu da o binyıllık esinden kalma bir kötü alışkanlıktır.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-64" id="footnote-225-64-backlink">64</a></span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Kent devleti, bileşenleri nispeten ufak olduğundan ötürü, devlet ilkesinin özgün yanlarını açık seçik görmemizi sağlar. Bir yandan “devlet” sözcüğü tarihsel güçlerin bir denge bileşimine ulaşıp oturuşmuş olduğunu belirtir. Bu anlamda tarihsel hareketin tersidir: Devlet yerleşmiş, durgunluk içinde oluşmuş bir ortak yaşamdır. Gel gelelim o hareketsizlik, durağanlık ve belirlenmişlik özelliği, her denge durumunda olduğu üzere, devleti üretmiş bulunan ve ayakta tutan dinamizmi gözlerden saklar. Sözün kısası, oluşmuş devletin ancak daha önceden onu amaçlayan bir savaşımın, çabaların sonucu olduğunu unutturur. Kurulu devletin öncesinde kurucu devlet vardır ve o da bir hareket ilkesidir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bununla söylemek istediğim şu: Devlet insanın kendisine hazır sunulmuş, armağan edilmiş olarak önünde bulduğu bir toplum biçimi değildir, zahmetle, demir gibi döverek biçimlendirilmesi gerekir onu. İnsan çabası olmaksızın, yapıp yakıştırmayı doğanın üstlendiği kavimler, kabileler ya da kan birliğine bağlı diğer toplumlar gibi değildir. Onların tersine, devlet ancak insan içinde doğduğu, kanının kendisini yerleştirdiği toplumdan kaçmak için çırpındığı zaman başlar. Kan derken, başka herhangi bir doğal ilkeyi de kastediyorum; örneğin dili. Başlangıcında devlet farklı kanların ve dillerin karışımından oluşmuştur. Bu her türlü doğal toplumun aşılması demektir. Melez ve çoğuldillidir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Böylece kent değişik halkların birleşmesiyle doğar. Zoolojik çok türlülüğün üzerine soyut bir hukuksal türdeşlik yapılandırır.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-65" id="footnote-225-65-backlink">65</a></span> <span xml:lang="en-US">Şurası açıktır ki, hukuksal birlik devleti yaratan hareketin itici gücü olan emel değildir. İtici güç her türlü hukuktan daha önce kendi başına var olan bir şeydir, kan birliğine dayanan ufacık toplumlarda mümkün olabileceklerden daha geniş çaplı yaşamsal girişimler gerçekleştirme amacıdır. Bütün devletlerin oluşumunda her zaman bir büyük girişimcinin profilini görürüz ya da sezinleriz.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bir devletin doğuşundan hemen önceki tarihsel durumu gözlemleyecek olursak, hep şu şemayla karşılaşırız: Birkaç ufak topluluk, toplumsal yapıları her birinin kendi içine yönelik olarak yaşamasına uygun olarak oluşmuş. Her birinin toplum biçimi sadece kendi içinde ortak yaşamaya yarıyor. Bu da geçmişte onların gerçekten birbirlerinden kopuk, her biri kendi başına, kendisi için yaşamış olduklarını gösterir, sınır komşularıyla ancak olağanüstü durumlarda ilişkileri olmuştur. Ama gerçekteki o yalıtılmışlığın ardından dıştan, en çok da ekonomik bakımdan fiili bir birliktelik gelip çatmıştır. Her topluluğun bireyi artık yalnız o topluluk sayesinde yaşamamaktadır, yaşamının bir bölümü öbür topluluklarla birlikte oluşmaktadır, onlarla tecimsel ve zihinsel alışverişe girmiştir. Dolayısıyla, biri içsel biri dışsal olmak üzere iki ortak yaşam arasında bir dengesizlik ortaya çıkar. Kurulu toplumsal yapılar –haklar, “görenekler” ve din– içsel birlikteliği destekler, daha geniş ve yeni olan dışsal birlikteliği zorlaştırırlar. Bu durumda devlet ilkesi içsel birlikteliğin toplumsal yapılarını lâğvederek, onların yerine yeni dışsal ortak yaşama uygun bir toplumsal yapı getirmeye yönelten harekettir. Bunu Avrupa’nın bugün içinde bulunduğu aşamaya uygulayalım, bu soyut anlatım anında biçim ve renk alacaktır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bazı halkların kafası eğer bir ortak yaşamın geleneksel yapısını terk etme, dahası, hiç görülmedik bir başka yapı hayal etme yeteneğinden yoksunsa, bir devlet yaratılamaz. O nedenle sahici bir yaratıcılık söz konusudur. Devlet salt hayal yapıtı olarak başlar. Düş gücü insanoğlunun sahip olduğu özgürleştirici güçtür. Bir halkın devlet kurma yeteneği hayal edebildiği oranda vardır. Bu yüzden tüm halklar devlet kurma evrimlerinde doğrudan doğruya doğanın kendi hayal güçlerine koyduğu sınırla sınırlanmışlardır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Eski Yunan ve Roma halkları, kırsal dağınıklığı alt eden kenti hayal etme yeteneğiyle kent surlarında kalmışlardır. Yunan-Roma zihinlerini daha öteye ilerletmek, onları kentten kurtarmak isteyen biri çıkmıştır; ama çabası boşa gitmiştir. Roma insanının düş gücünün darlığı Brutus’un kişiliğinde somutlaşarak Sezar’ı öldürmeyi üstlenmiştir – oysa Sezar antikçağın en büyük hayaliydi. Biz Avrupalıların bugün bu öyküyü hatırlamamızda yarar var, çünkü bizim öykümüz de aynı aşamaya gelmiş durumda.</span></p>

      <p class="alt">7</p>

      <p class="ara-bas-1 para-style-override-12" xml:lang="en-GB"><span xml:lang="en-US">Berrak kafa sözünü hak eden berrak kafalar olarak, tüm antik dünyada belki de ancak iki kişi çıkmıştır: Themistokles ve Sezar; iki siyaset adamı. Şaşırtıcı bir şey bu, öyle ya, siyaset adamı genellikle, ünlüleri dahil,</span> <span class="char-style-override-11" xml:lang="en-US">beceriksiz</span> <span xml:lang="en-US">olduğundan ötürü siyaset adamıdır.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-66" id="footnote-225-66-backlink">66</a></span> <span xml:lang="en-US">Hiç kuşku yok ki, gerek Yunan’da, gerekse Roma’da birçok alanda berrak fikirleri bulunan başka adamlar çıkmıştır – filozoflar, matematikçiler, doğalbilimciler. Ama onların berraklıkları bilimsel düzlemdeydi; yani soyut şeyler üstüneydi. Hangi türden olursa olsun, bilimin konu aldığı şeylerin tümü soyuttur, soyut şeyler de her zaman berraktır. Öyle ki, bilimin berraklığı bilim yapanların kafasından çok, irdeledikleri şeylerdedir. Özünde karışık, girift olan şey, her zaman tek olan somut yaşamsal gerçekliktir. Onun içinde dosdoğru yönelmeyi bilen, hayattaki her durumun sunduğu kaosun gerisinde anın gizli anatomisini seçmeyi bilen, sözün kısası, hayatın ortasında kaybolup gitmeyen insanınki, işte o sahiden berrak bir kafadır. Çevrenizdekileri gözlemleyin, hayatlarında nasıl da yönsüz yordamsız ilerlediklerini göreceksiniz; iyi ya da kötü yazgıları içinde, uyurgezerler gibi gidiyorlardır, başlarına gelenin ne olduğu konusunda en ufak bir kuşkuları bile yoktur. Kendileri ve çevreleri hakkında kesinkes formüllerle konuşuyorlardır ki bu da onların hepsi hakkında fikre sahip olduklarını gösterir. Öyle de, o fikirleri kabataslak bir inceleyecek olursanız, sözünü ettikleri gerçeği pek fazla, hatta hiç yansıtmadıklarını fark edersiniz, sonra çözümlemenizi daha derinleştirirseniz, aslında o gerçeğe uyma iddiasında da olmadıklarını anlarsınız. Tam tersine: Birey onlarla gerçek hakkında, kendi yaşamı konusunda kendi görüşünü yakalamaya çalışmaktadır. Çünkü başlangıçta yaşam, insanın içinde yitip gittiği bir kaostur. İnsan bunu sezinler, ama o korkunç gerçekle yüz yüze kalmaktan dehşet duyar ve onu her şeyin apaçık belli olduğu hayal ürünü bir perdeyle gizlemeye çabalar. “Fikirleri”nin gerçek olmamasını umursamaz; onları kendi yaşamından korunmak için bir kalkan olarak kullanır, gerçeği ürkütüp kaçıracak korkuluklar olarak.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Kafası berrak olan adam, o hayal ürünü “fikirler”den kendini kurtarıp, hayata cepheden bakandır, hayatta ne varsa hepsinin sorunsal olduğunu üstlenip, kendisini yitip gitmiş hissedendir. Ki bu da gerçeğin ta kendisi olduğundan –çünkü yaşamak demek kendini yitip gitmiş hissetmek demektir–, onu kabullenen kişi artık kendini bulmaya başlamış demektir, sahici gerçeğini keşfetmeye başlamıştır artık, ayağını sağlam toprağa basıyordur. Bir deniz kazazedesi gibi içgüdüsel olarak tutunacak bir şey arayacaktır ve işte o trajik, ivedi, kurtulma çabasında olduğundan ötürü kesinlikle sahici olan bakış, onun kendi hayatının kaosuna bir düzen vermesini sağlayacaktır. Sahici olan fikirler yalnızca bunlardır: Kazazedelerin fikirleri. Geri kalanı safsatadır, tavır koymadır, kendini aldatmadır. Kendini sahiden yitip gitmiş hissetmeyen kişinin kendini yitirmesi kaçınılmazdır; yani kendisini hiç bulamayacaktır, kendi gerçeğiyle asla karşılaşmayacaktır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bu her düzlemde geçerlidir, bilimin başlı başına hayattan kaçış olmasına karşın, bilimde bile (bilim adamlarının büyük bölümü kendi hayatlarıyla yüzleşmekten dehşet duydukları için varlıklarını bilime adamışlardır; berrak kafalar değillerdir, herhangi bir somut durum karşısında beceriksiz kaldıkları bilinen şeydir). Bilimsel fikirlerimiz, kendimizi bir sorun karşısında yitip gitmiş hissettiğimiz, onun sorunsal niteliğini pek iyi görmüş olduğumuz ve başkalarından devraldığımız fikirlere, hazır reçetelere, sloganlara ya da sözcüklere yaslanamayacağımızı anladığımız oranda geçerlidir. Yeni bir bilimsel gerçeği keşfeden kişi, daha önce öğrenmiş olduğu hemen her şeyi öğütmüş olmak zorundadır, böylece o yeni gerçeğe sayısız basmakalıp kavramı boğazlarken kanlanmış ellerle ulaşır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Politika bilimden çok daha fazla gerçektir, çünkü insanın birdenbire kendini ister istemez gırtlağına değin içine batmış bulduğu, bir eşi daha bulunmayan durumlardan oluşur. O nedenle, kimlerin kafasının berrak, kimlerin kafasınınsa sıradan olduğunu ayırt etmemize en iyi olanak veren konudur.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Sezar, ürkütücü bir kargaşa anında, insanlığın yaşamış olduğu en karışık saatlerden birinde, asıl gerçeği ana hatlarıyla yakalama yeteneğinin bildiğimiz en büyük örneğini vermiştir. Ve sanki kader o ibret alınacak örneği vurgulamayı istermiş gibi, yanına muhteşem bir entelektüel kafasını koymuştur: Hayatı boyunca her şeyi karmakarışık etmekle uğraşan Cicero’yu.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Aşırı talihi Roma’nın politik bedenini dağıtmıştı. Tiber nehri kıyısındaki bu kent, İtalya’nın, İspanya’nın, Kuzey Afrika’nın, Klasik ve Helen Doğu’nun efendisiydi ve artık patlama noktasına gelmişti. Kamusal kurumları özünde beldeseldi ve kentten koparılmaları olanaksızdı, tıpkı yapıştıkları ağaca mahkûm olan bitki kurtları gibiydiler.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Hangi tipten, hangi düzeyde olursa olsun, demokrasilerin sağlığı değersiz bir teknik ayrıntıya bağlıdır: Seçim yöntemine. Geri kalan her şey ikincildir. Eğer meclislerin oluşum biçimi doğruysa, gerçeği yansıtıyorsa, her şey yolunda gider; yoksa geri kalan her şey en iyi biçimde yürüse de, her şey kötü gider. İÖ. I. yüzyıl başlarında Roma sınırsız güce sahipti, zengindi, karşısına dikilen düşmanı yoktu. Yine de ölüm halindeydi, çünkü aptalca bir seçim düzenini korumakta ayak diriyordu. Bir seçim düzeni sahte olduğu zaman aptalcadır. Oylamanın kentte yapılması şarttı. Kırsal kesimdeki yurttaşlar seçim toplantılarına katılamıyordu. Roma dünyasının dört bir yanına dağılmış yaşayanlar ise hiç katılamıyorlardı. Seçimler imkânsız olduğundan hile yapmak gerekiyordu, adaylar da –eski askerleri, sirk atletlerini kullanarak– ortalığı birbirine katıyor, seçim sandıklarını parçalatıyorlardı.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Sahici bir oylamanın desteğini almayan demokratik kurumlar havada kalır. Sözler havada kalır. “Cumhuriyet lafta kalıyordu.” Bu deyiş Sezar’ındır. Hiçbir merciin otoritesi yoktu. Soldaki ve sağdaki generaller –Marius ve Silla– hiçbir yere varmayan kof diktatörlüklerle birbirlerini yiyorlardı.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Sezar hiçbir zaman politikasını açıklamamış, doğrudan doğruya onu uygulamakla uğraşmıştır. Ama o Sezar’ın kendisiydi, Sezarcılığın elkitabı değildi, bu genellikle daha sonra arkadan gelir. O politikayı kavramak istiyorsak, Sezar’ın icraatını ele alıp adını koymaktan başka çaremiz yoktur. Sırrı en büyük savaş başarısındadır: Galya bölgelerinin fethi. O girişimi gerçekleştirebilmek için kurulu iktidara karşı isyan bayrağını çekmek zorunda kalmıştı. Neden mi?</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">İktidarı cumhuriyetçiler oluşturuyordu, yani muhafazakârlar, kent-devletine sadık olanlar. Politikaları iki maddede özetlenebilir: Bir, Roma’nın kamusal yaşamının sarsıntıları aşırı yayılmış olmasından ileri geliyor. Kent onca milleti birden yönetemez. Her yeni fetih cumhuriyeti yıpratan bir suçtur. İki, kurumların dağılıp gitmesini önleyebilmek için bir</span> <span class="char-style-override-11" xml:lang="en-US">princeps</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-67" id="footnote-225-67-backlink">67</a></span> <span xml:lang="en-US">gereklidir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">“Hükümdar” sözcüğü bizler için bir Romalı için taşıdığının neredeyse tersi bir anlam taşıyor. O, bu sözcükten tıpkı diğer yurttaşlar gibi bir yurttaş anlardı, ancak o yurttaş cumhuriyet kurumlarının işlerliğini sağlamak için üst düzeyde yetkilerle donatılmış olacaktı.</span> <span class="char-style-override-11" xml:lang="en-US">Cumhuriyet</span> <span xml:lang="en-US">kitaplarında Cicero, Sezar’ın tarihsel girişimlerini hikâye eden ciltlerinde Salustius, bir</span> <span class="char-style-override-11" xml:lang="en-US">princeps civitatis,</span> <span xml:lang="en-US">bir</span> <span class="char-style-override-11" xml:lang="en-US">rector</span> <span class="char-style-override-11" xml:lang="en-US">rerum publicarum</span><span xml:lang="en-US">, bir</span> <span class="char-style-override-11" xml:lang="en-US">moderator</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-68" id="footnote-225-68-backlink">68</a></span><span xml:lang="en-US">dileyerek, tüm politika yazarlarının düşüncesini özetlemişlerdir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Sezar’ın çözümü muhafazakârlarınkine hepten karşıttır. Roma’nın daha önceki fetihlerinin sonuçlarının zararlarını gidermek için onları sürdürmekten başka çare bulunmadığını kavrar, öylesi kuvvet gerektiren bir yazgıyı sonuna değin üstlenir. En çok da yeni halkları fethetmek gerekiyordu, onlar uzak olmayan bir gelecekte Doğu’nun yozlaşmış uluslarından daha tehlikeli olacaklardı. Sezar Batı’nın barbar halklarını derinine Romalılaştırma gereğinden söz edecektir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Yunan ve Romalıların zamanı hissetme, kendi yaşamlarını zamanın akışında bir genişleme olarak görme yeteneğinden yoksun oldukları söylenmiştir (Spengler). Ancak içinde bulundukları anda yaşarlarmış. Ben bu tanının hatalı olmasından kuşkulanıyorum ya da hiç değilse iki şeyi birbirine karıştırıyor olmasından. Yunan ve Roma insanı gelecek açısından şaşırtıcı bir körlüğe duçardır. Görmez geleceği, tıpkı renk körünün kırmızıyı seçemediği gibi. Ama buna karşılık, geçmişe kök salmış olarak yaşar. Bu anda bir şey yapmadan önce geriye doğru bir adım atar, boğaya öldürücü darbeyi indirmeye hazırlanan</span> <span class="char-style-override-11" xml:lang="en-US">Lagartijo</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-69" id="footnote-225-69-backlink">69</a></span><span xml:lang="en-US">misali; geçmişte bugünkü duruma uygun bir model arar, oradan aldığı bilgiyle güncelliğe dalış yapar, hem koruyup hem çarpıtan o şanlı dalgıç giysisinin içinde. O nedenle, tüm yaşamı aslında yeniden yaşamaktır. Bu eskiye rağbet demektir ve antik dünya insanında hep görülür. Ama yaşanılan zamana karşı duyarsız olmak demek değildir. Yalnızca eksik bir zaman duygusu demektir, gelecek kanadı eksiktir de, geçmiş kanadı aşırı gelişmiştir. Biz Avrupalılar öteden beri ağırlığı geleceğe vermişizdir ve onu zamanın en temel boyutu olarak hissederiz; bizim için zaman “sonra”dan başlar, “önce”den değil. Yani Yunan-Roma yaşamına baktığımızda bize çağdışı gibi gelmesi anlaşılır bir şey.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bugün olan her şeyi örnek sayılacak bir geçmişin maşasıyla tutma illeti antikçağ insanından modern filologa geçmiştir. Filolog da öyle gelecek karşısında kördür. O da geriye dönüktür, bugünün her anının bir öncesini arar ve onu pastoral şiirden esinlenmiş hoş bir sözcükle “kaynak” diye adlandırır. Bunu söylüyorum, çünkü daha Sezar’ın eski biyografi yazarları o muazzam şahsiyeti anlamaya yanaşmayarak, bütün yapmak istediği şeyin İskender’e öykünmek olduğunu varsaymışlardır. Öyle ya, denklem kendini dayatıyordu: Mademki İskender Miltiades’in zafer tacını düşünerek uykusuz kalıyormuş, demek Sezar’ın da İskender’inkini düşünerek gözüne uyku girmemesi gerekirmiş. Ve bu böylece sürüp gidiyordu. Hep geriye doğru bir adım, bugünün ayağı ille de dünün izine bassın. Çağımızın filologu da klasik çağın biyografi yazarının izinde gidiyor.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Sezar’ın, İskender’in yaptığına benzer bir şey yapmayı amaçladığını sanmak –ve tarihçilerin hemen tümü böyle sanmışlardır– onu anlamaktan hepten vazgeçmek anlamına gelir. Sezar aşağı yukarı İskender’in tersidir. İkisi arasındaki tek benzerlik bir evrensel hükümdarlık fikridir. İyi de, o fikir İskender’in değildir ki, Perslerden gelmedir. İskender imgesi olsa Sezar’ı Doğu’ya, şanlı geçmişe doğru yöneltirdi. Sezar’ın Batı’dan yana olan kökten tercihi daha çok Makedonyalıya karşı çıkma iradesini ortaya koyar. Hem zaten Sezar’ın hedeflediği de öylesine bir evrensel hükümdarlık değildir. Hedefi daha derindir. Roma’ya odaklı değil, eyaletlerin oluşturduğu dış çembere dayalı bir Roma İmparatorluğu ister, ki bu da kent-devletinin tümden aşılması anlamına gelir. Birbirinden en ayrı halkların elbirliği ettiği, herkesin kendini dayanışma içinde hissettiği bir devlet. Emreden bir merkez ile itaat eden bir çevre değil, kapsamındaki her öğenin devletin aynı zamanda hem etken hem edilgen öznesi olduğu bir devasa toplumsal beden. Modern devlet böyledir, Sezar’ın geleceğe odaklanmış, masallara layık dehası da öyleydi. Fakat bu Roma’nın dışında, soylu sınıfa karşıt, cumhuriyetçi oligarşinin katbekat üstünde, onun yalnızca bir</span> <span class="char-style-override-11" xml:lang="en-US">primus inter pares</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-70" id="footnote-225-70-backlink">70</a></span><span xml:lang="en-US">olan</span> <span class="char-style-override-11" xml:lang="en-US">hükümdar</span><span xml:lang="en-US">ından da yüksek bir gücün varlığını gerektiriyordu. Evrensel demokrasiyi temsil edecek o icra gücü ancak merkezi Roma’nın dışında bir yerde olacak monarşidir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Cumhuriyet, monarşi! Öyle iki sözcük ki,</span> <span class="char-style-override-11" xml:lang="en-US">asıl</span> <span xml:lang="en-US">anlamları tarih boyunca durmadan değişmiştir, bu yüzden özde ne anlama geldiklerinden emin olabilmek için her an irdelenmesi gerekir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Sezar’ın güvendiği adamlar, en yakındaki araçları, kentin köhnemiş temsilcileri değildiler, tersine, yeni kişilerdi, eyaletlerden gelmiş enerjik ve etkin kimseler. Gerçek temsilcisi Cornelius Balbus oldu, Cadizli bir işadamı, Atlantik kıyısından, “sömürge halkı”ndan biri.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Ama yeni devletin zamanından önce ufukta belirmesi fazla geldi: Lazio’nun ağır işleyen kafaları öylesine büyük bir sıçrayış yapamazlardı. Somut maddeciliğiyle kentin görüntüsü, Romalıların kamusal bedenin o yepyeni örgütlenmesini “görmeleri”ni engelledi. Kentte yaşamayan insanlar nasıl olur da bir devlet kurabilirlerdi ki? Ne biçim bir birlikti o, öylesine incelikli, neredeyse mistik nitelikli?</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bir kez daha tekrarlıyorum: Devlet diye adlandırdığımız gerçek, kan birliğinin buluşturduğu insanların kendiliğinden birlikte yaşamaları değildir. Devlet ayrı yerlerde doğmuş grupların birlikte yaşamaya zorlanmasıyla başlar. O zorlama da düpedüz şiddet değildir, bir başlangıç tasarımı, dağınık öbeklere önerilecek bir ortak görev gerektirir. Devlet her şeyden önce bir etkinlik tasarımı ve bir işbirliği programıdır. İnsanlar birlikte bir şeyler yapmaya davet edilirler. Devlet kan birliği değildir, dil birliği, toprak birliği, komşuluk da değildir. Maddesel, cansız, verilip sınırlanmış bir şey değildir. Salt dinamizmdir –birlikte bir iş başarma iradesi– ve o sayede devlet fikri hiçbir fiziksel terimle sınırlanmış değildir.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-71" id="footnote-225-71-backlink">71</a></span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Saavedra Fajardo’nun</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-72" id="footnote-225-72-backlink">72</a></span> <span xml:lang="en-US">herkesçe bilinen siyasal arması çok zekice seçilmiştir: Bir ok ve altında şöyle yazar: “Ya iner, ya çıkar.” Devlet budur işte. Bir nesne değil, bir harekettir. Devlet, her anında bir</span> <span class="char-style-override-11" xml:lang="en-US">yerden gelir</span> <span xml:lang="en-US">ve bir</span> <span class="char-style-override-11" xml:lang="en-US">yere yönelir</span> <span xml:lang="en-US">durumdadır. Bütün hareketler gibi, bir</span> <span class="char-style-override-11" xml:lang="en-US">terminus a quo</span> <span xml:lang="en-US">ve bir</span> <span class="char-style-override-11" xml:lang="en-US">terminus ad</span> <span class="char-style-override-11" xml:lang="en-US">quem</span> <span class="dipp" style="font-size:0.8em;" xml:lang="en-US"><a class="footnote-link" href="#footnote-225-73" id="footnote-225-73-backlink">73</a></span><span xml:lang="en-US">vardır onda. Sahiden devlet olan bir devletin hayatının herhangi bir anında kesin, şu ya da bu maddesel niteliğe, kana, dile, “doğal sınırlara” dayanıyor</span> <span class="char-style-override-11" xml:lang="en-US">gibi görünen</span> <span xml:lang="en-US">bir ortak yaşam birimi bulunacaktır. Durağan bir yorumlamasını yapacak olursak, bizi “Devlet bu işte” demeye yöneltir. Ama çok geçmeden o insan topluluğunun elbirliğiyle bir şeyler gerçekleştirmekte olduğunu fark ederiz: Başka halkları fethetmek, koloniler kurmak, başka devletlerle federasyon oluşturmak gibi; yani her an, birliğinin maddesel ilkesiymiş gibi görünen şeyi aşmakla meşguldür.</span> <span class="char-style-override-11" xml:lang="en-US">Terminus ad</span> <span class="char-style-override-11" xml:lang="en-US">quem</span><span xml:lang="en-US">’dir o, gerçek devlettir, birliği de doğrudan doğruya erişmiş olduğu her türlü birliği aşmakla oluşur. O ileriye doğru atılım sona erdiğinde, devlet kendiliğinden sona erer, daha önce var olan ve fiziksel olarak temellendirilmiş gibi görünen birlik –soy, dil, doğal sınır– hiçbir şeye yaramaz: Devlet bölünür, dağılır, bin parça olur.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Ancak devletin yaşamındaki bu çift zamanlılık –var olan birlik ile olması tasarlanan daha geniş çaplı birlik– ulusal devletin özünü anlamamızı sağlar. Ulus terimine modern anlamını verecek olursak, bilindiği gibi, bir ulusun ne mene bir şey olduğu henüz dile getirilmiş değildir. Kent-devleti pek açık seçik bir fikirdi, gözle görülebilirdi. Oysa Galyalılarda ve Cermenlerde filizlenen yeni kamusal birlik türü, Batı’nın siyasal esini, ondan çok daha belirsiz ve elle tutulmaz bir şeydir. Sezar ve Tacitus Alplerin gerisinde, Ren nehrinin ötesinde ya da İspanya’da yeni yeni oluşan o devletlerin ne mene bir şey olduklarını kendi Roma terimleri içinde dile getirmeye çalıştıklarında nasıl kararsız kalmışlarsa, kafa yapısı gereği geçmişe dönük olan filolog, günümüzün tarihçisi de, bu muhteşem olgu karşısında handiyse o denli şaşkındır. O devletleri</span> <span class="char-style-override-11" xml:lang="en-US">civitas</span><span xml:lang="en-US">,</span> <span class="char-style-override-11" xml:lang="en-US">gens, natio</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-74" id="footnote-225-74-backlink">74</a></span> <span xml:lang="en-US">terimleriyle adlandırırken, o adların hiçbirinin uygun düşmediğini fark etmişlerdir.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-75" id="footnote-225-75-backlink">75</a></span> <span class="char-style-override-11" xml:lang="en-US">Civitas</span> <span xml:lang="en-US">değildirler, çünkü kent olmadıkları aşikârdır.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-76" id="footnote-225-76-backlink">76</a></span> <span xml:lang="en-US">Ancak terimi belirsizleştirerek, sınırlı bir toprak parçasını anlatmakta kullanmak da doğru değil. Yeni halklar topraklarını pek kolayca değiştirirler ya da en azından oturdukları alanı genişletir ya da daraltırlar. Etnik birim –</span><span class="char-style-override-11" xml:lang="en-US">gens, natio</span><span xml:lang="en-US">– de değildirler. Tarihte ne denli gerilere gidersek gidelim, yeni devletler birbirinden bağımsız olarak doğmuş öbeklerden oluşmuş durumda görünürler. Değişik kanların birleşimidirler. Öyleyse ne kana dayalı bir topluluk, ne belli bir toprakta yerleşme, ne de bu tür başka bir şey olduğundan, ulus denen şey nedir peki?</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Hemen her zaman olduğu gibi, bu durumda da olaylara güzelce baş eğmek bize gerekli anahtarı sunar. Herhangi bir “modern ulus”un –Fransa, İspanya, Almanya– evrimini gözden geçirdiğimizde dikkatimizi çeken nedir? Sadece şu: Belli bir tarihte milliyeti oluşturuyor gibi görünen şeyin, daha sonraki bir tarihte reddedildiğini görürüz. Ulus, ilkin bir kabile, yan taraftaki ulus-olmayan topluluk olarak görünür. Sonra bakarız, ulus iki kabileden oluşuyor, daha sonra bir havaliyi kapsıyor, çok geçmeden de bütün bir kontluk, dükalık ya da “krallık”. Ulus Leon, ama Kastilya değil; derken Leon ve Kastilya, ama Aragon değil.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-77" id="footnote-225-77-backlink">77</a></span> <span xml:lang="en-US">İki ilkenin varlığı açık seçik görülür: Biri değişken ve hep aşılır nitelikte, kendi dili ya da lehçesi olan kabile, havali, dükalık, “krallık”; öbürü kalıcı, tüm o sınırlamaları özgürce aşıyor ve tam da birincinin kökten karşıtlık saydığı öğeyi birlik sayıyor.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Filologlar –kendilerini “tarihçi” diye niteleme iddiasında olanları böyle adlandırıyorum– şimdi, bu iğreti tarihte, şu iki ya da üç yüzyılda Batı ulusları olan şeyden yola çıkarak Vercingetorix’in ya da Cid Campeador’un</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-78" id="footnote-225-78-backlink">78</a></span> <span xml:lang="en-US">daha o zamanlardan –tamı tamına– Saint Malo’dan Strasbourg’a kadar bir Fransa ya da Finisterre’den Cebelitarık’a kadar bir İspanya kurma peşinde olduklarını varsaydıklarında safsatanın dik âlâsını yapmaktalar. Bu filologlar –safderun tiyatro yazarı gibi– hep kahramanlarının Otuz Yıl Savaşları’na gittiklerini yazarlar. Fransa ile İspanya’nın nasıl oluştuklarını bize anlatmak için, Fransa ile İspanya’nın, Fransızlarla İspanyolların ruhlarında daha önceden birer birim halinde durup durduklarını varsayarlar. Yani sanki Fransa ve İspanya var olmadan önce aslında Fransızlar ve İspanyollar varmış gibi! Sanki Fransız insanıyla İspanyol insanı sadece iki bin yıllık bir çabayla oluşturulması gerekmiş şeyler değilmiş gibi!</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Gerçeğin aslı şu ki, bugünkü uluslar sürekli aşılmaya mahkûm olan o değişken ilkenin güncel dışavurumundan başka bir şey değiller. O ilke bugün kan ya da dil değil, öyle ya, Fransa’da ya da İspanya’da kan ve dil ortaklığı devlet çerçevesinde birleşmenin sonucu olmuştur, nedeni değil; şimdilerde o ilke “doğal sınır”dır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bir diplomatın kurnazca eskrim yaparken, o doğal sınırlar kavramını, yürüttüğü mantığın son nedeni olarak kullanması yerindedir. Oysa bir tarihçi sığınılacak son kaleymiş gibi onun ardında mevzilenemez. Çünkü ne kesindir o kavram, ne de yeterince belirgindir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Keskin terimler çerçevesinde temellendirmiş olduğumuz sorunun ne olduğu unutulmasın. Sorun, kent-devletinden ya da öbür uca atlayarak, Augustus’un kurduğu imparatorluktan farklı olarak ulusal devletin –ulus dediğimiz şeyin– ne olduğunu irdelemek.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-79" id="footnote-225-79-backlink">79</a></span> <span xml:lang="en-US">Eğer konu daha da açık seçik ve yerli yerince dile getirilmek istenirse, şöyle söylenmeli: Fransa, İngiltere, İspanya, İtalya ya da Almanya diye adlandırdığımız, ortak bir iktidarın hâkimiyeti altında milyonlarca insanın birlikte yaşamasını sağlamış olan sahici güç nedir acaba? Başlangıçta kan birliği değildir, çünkü o bedenlerin her biri pek değişik kan selleriyle sulanmıştır. Dil birliği de değildir, öyle ya, bugün bir devlet çerçevesinde toplanmış bulunan halklar farklı diller konuşuyorlardı, hatta halen de konuşuyorlar. Bugün ulaşmış bulundukları –bunu ulaşılacak bir hedef olarak varsayarsak– bir göreceli ırk ve dil türdeşliği daha önceki bir siyasal birleşmenin sonucudur. Demek ki, ulusal devleti yaratan ne kandır, ne de dildir; dahası, kökenlerdeki alyuvar ve sesleme farklılıklarını aynı düzeye getiren etmen ulusal devlettir. Ve her zaman böyle olmuştur. Asla demesek bile, pek az kez</span> <span class="char-style-override-11" xml:lang="en-US">devlet daha önceki bir kan ya da dil ortaklığıyla örtüşmüştür.</span> <span xml:lang="en-US">İspanya bugün bir ulusal devletse, nedeni dört bir yanında İspanyolca konuşuluyor olması değildir</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-80" id="footnote-225-80-backlink">80</a></span><span xml:lang="en-US">; Aragon ve Katalonya keyfi olarak seçilmiş belli bir günde hâkimiyetlerinin sınırları Aragonluların ya da Katalanların konuştukları dille örtüştüğünden</span> <span class="char-style-override-11" xml:lang="en-US">ötürü</span> <span xml:lang="en-US">ulusal devlet olmuş değillerdi. Somut olguların sunduğu tüm durumlara saygıyla yaklaşarak, şu savı benimsersek gerçeğe daha çok yakınlaşırız: Herhangi bir genişlikteki bir alana yayılmış bulunan her dil birliğinin öncesinde büyük bir olasılıkla bir siyasal birleşim yatar.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-81" id="footnote-225-81-backlink">81</a></span> <span xml:lang="en-US">Devlet her zaman pek basiretli olmuştur.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Durum uzun zamandır bu merkezde, yine de ulusallığı kan ve dil üzerine temellendirmekte ayak direniyor olması tuhaf şey. Ben bunda hem nankörlük, hem de tutarsızlık görüyorum. Öyle, çünkü Fransız insanı bugünkü Fransa’sını, İspanyol insanı İspanya’sını, yapılan bir atılımla kan ve dil ortaklığının daracık sınırlarının aşıldığı</span> <span class="char-style-override-11" xml:lang="en-US">x</span> <span xml:lang="en-US">diyeceğimiz bir başlangıç noktasına borçludurlar. Oysa iddiaya göre, Fransa ve İspanya bugün onları mümkün kılan şeyin tersinden oluşuyorlar.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Ulus fikrini bir büyük toprak bütünü üzerine temellendirmekle, kan ve dil ortaklığının sunmadığı birlik ilkesini böylece “doğal sınırlar” mistisizminde keşfetmekle benzeri bir çarpıtma yapılmış oluyor. Burada da aynı bakış açısı hatasıyla karşılaşıyoruz. İçinde bulunduğumuz günün rastlantısıyla, ulus diye adlandırdığımız bütünleri kıtanın geniş alanları ya da yakınındaki adalar üstünde yerleşmiş görüyoruz. Ve bu güncel sınırlardan kesin, ruhsal bir sonuç çıkarılmak isteniyor. Onlar “doğal sınırlar”dır deniyor ve “doğallıkları” ile yeryüzü biçimlerinin tarihin gelişimini sihirli bir değnek gibi önceden koşullandırmış olduğu anlatılıyor. Ancak bu mitos da hemencecik un ufak olup gider, kan ve dil birliğinin ulusun kaynağı olarak görülmesini çürüten nedenleri ona da uygulamak yeter. Burada da, birkaç yüzyıl geriye gidecek olursak, Fransa ile İspanya’yı daha ufak uluslara bölünmüş buluruz: Onların hepsinin de kaçınılmaz “doğal sınırları” vardı. Sınır oluşturan dağlar Pireneler ya da Alpler kadar yüksek, akarsu engeli Ren nehri, Calais geçidi ya da Cebelitarık boğazı kadar geniş olmayabilirdi. Ama bu da yalnızca sınırların “doğallığı”nın salt göreceli olduğunu kanıtlar.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Meşhur “doğal sınır”ın tarihsel gerçekliği basit bir şey,</span> <span class="char-style-override-11" xml:lang="en-US">A</span> <span xml:lang="en-US">halkının topraklarını</span> <span class="char-style-override-11" xml:lang="en-US">B</span> <span xml:lang="en-US">halkı aleyhine genişletmesine engel olmasından ibaret.</span> <span class="char-style-override-11" xml:lang="en-US">A</span> <span xml:lang="en-US">açısından –ortak yaşam ya da savaş bakımından– bir engel sayılan şey,</span> <span class="char-style-override-11" xml:lang="en-US">B</span> <span xml:lang="en-US">açısından bir savunmadır. Demek oluyor ki, “doğal sınır” kavramı, sınırdan daha da doğal olarak halklar arasında sınırsız yayılma ve kaynaşma olanağını göz önünde tutmakta. Görülen odur ki, yalnızca maddi bir engel olguyu dizginleyebiliyormuş. Dünün ve önceki günün sınırları bugün bizlere Fransız ya da İspanyol uluslarının temelleri olarak görünmüyor, tam tersine: Ulus fikrinin birleşme sürecinde karşılaştığı engeller onlar. Ne var ki biz hâlâ yeni ulaşım ve savaş araçlarının birer engel olmaktan çıkardığı bugünkü sınırlara kesin ve temel bir nitelik yakıştırma derdindeyiz.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Sınırlar ulusallıkların somut temeli olmadıysa, oluşumlarında ne payları olmuştur öyleyse? Durum açık seçik belli ve kent-devleti karşısında ulusal devlet esininin anlaşılabilmesi bakımından büyük önem taşıyor. Sınırlar, her an, ulaşılmış bulunan siyasal birliğin pekiştirilmesine yaramıştır. Yani ulusun</span> <span class="char-style-override-11" xml:lang="en-US">başlangıcı</span> <span xml:lang="en-US">olmamışlardır, tersine:</span> <span class="char-style-override-11" xml:lang="en-US">Başlangıçta</span> <span xml:lang="en-US">ona engel olmuşlardır, sonra, bir kez yerle bir edildikten sonra, birliği güvence altına almak için maddi araç olmuşlardır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Gelelim konumuza; soyun ve dilin rolü de tamamen aynı olmuştur. Ulusu</span> <span class="char-style-override-11" xml:lang="en-US">meydana getiren</span> <span xml:lang="en-US">falan ya da filan soy olmamıştır, tersine: Ulusal devlet birleşme çabası sırasında, hepsi birer engel sayılan birçok soy ve dille karşılaşmıştır. Onları var gücüyle egemenlik altına aldıktan sonra, göreceli bir kan ve dil birliği üretmiş, o da ulusal birliği pekiştirmeye yaramıştır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Öyleyse ulusal devlet fikrinin uğradığı geleneksel çarpıtmayı düzeltmekten ve ulusallığı oluşturan öğeler sanılan üç şeyi birincil engeller saymaya alışmaktan başka çaremiz yok. Bu arada, bir çarpıtmayı düzelteyim derken, bir başka çarpıtmaya sapıyormuş gibi görünen ben olacağım.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Ulusal devletin sırrını biyolojik ya da coğrafi nitelikli, özüne yabancı ilkeler yerine, o tür bir devlet olarak özel esininde, kendi politikasında aramaya karar vermek şart.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Modern ulusların harika gerçeğini kavrayabilmek için sonuçta soy, dil ve toprak gibi doğuştan gelen etmenlere başvurmak acaba niçin gerekli sanılmıştır? Tek ve basit nedeni şu: Çünkü modern uluslarda bireyler kamu gücüyle, eski devlette bilinmeyen kökten bir yakınlık ve dayanışma içindeler de ondan. Atina’da ve Roma’da yalnızca bir avuç insan devletti; diğerleri –köleler, müttefikler, taşralılar, kolonide oturan tarımcılar– ancak uyruktular. Oysa İngiltere’de, Fransa’da, İspanya’da hiç kimse asla devletin salt uyruğu olmamıştır, hep katılımcısı olmuştur, birlik olmuştur onunla. Devletle o birlikteliğin en çok da hukuksal biçimi çağlara göre çok farklılık göstermiştir. Kişisel rütbe ve statülerde büyük farklılıklar olmuştur gerçi, nispeten ayrıcalıklı ve nispeten geri plana itilmiş sınıflar olmuştur; ancak her çağdaki siyasal durumun fiili gerçeği göz önüne alınarak, o çağın ruhu yeniden yaşanılırsa, her bireyin kendini devletin aktif öznesi, katılımcısı ve işbirlikçisi olarak hissettiği apaçık ortaya çıkar. Ulus demek –Batı’da bu sözcüğün yüzyıldan fazla süredir taşıdığı anlamda– kamu gücüyle onun yönettiği topluluk arasındaki “özdeş birlik” demektir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Devlet her zaman, biçimi ne olursa olsun –ilkel, antikçağ, ortaçağ ya da modern çağ devleti–, bir grup insanın diğer insan gruplarına birlikte bir girişimi gerçekleştirmek üzere yaptığı çağrıdır. Aradaki işlemler ne çeşit olursa olsun, o girişim sonuçta bir ortak yaşam türünü örgütlemekten ibarettir. Devlet ve yaşam projesi, insanların görevleri ya da davranışları birbirinden ayrılmaz terimlerdir. Değişik devlet türleri girişimci grubun</span> <span class="char-style-override-11" xml:lang="en-US">diğerleri</span><span xml:lang="en-US">yle işbirliğini düzenleyiş biçimlerinden doğar. Örneğin antikçağ devleti</span> <span class="char-style-override-11" xml:lang="en-US">diğerleri</span><span xml:lang="en-US">yle kaynaşmayı hiç becerememiştir. Roma İtalik halkları ve eyaletleri boyunduruk altına almış ve eğitmiştir, ancak onları kendisiyle birleşecek düzeye yükseltmemiştir. Kentin içinde bile yurttaşları siyasal bakımdan kaynaştırmayı başaramamıştır. Cumhuriyet döneminde, Roma’nın aslında iki Roma olduğu akıldan çıkarılmamalıdır: Senato ve halk. Devletin uyguladığı birleştirme işlemi hiçbir zaman, birbirlerinin dışında, birbirlerine yabancı kalan öbekler arasında bağlantıyı sağlamaktan ileriye geçmemiştir. O nedenledir ki, tehdit altında kalan imparatorluk,</span> <span class="char-style-override-11" xml:lang="en-US">diğerleri</span><span xml:lang="en-US">nin yurtseverliğine dayanamamış, kendini kendi idari bürokrasi ve savaş araçlarıyla savunmak zorunda kalmıştır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bütün Yunan ve Roma gruplarının başkalarıyla kaynaşma konusundaki yeteneksizliği şimdi irdelemesi yarar sağlamayan birtakım derin nedenlerden kaynaklanmaktadır, sonuçta hepsini bir nedende özetleyebiliriz: Antikçağ insanının işbirliği anlayışınca, devlet, ister istemez basit, ilkel, kaba saba bir biçimde boyunduruk altına alanlarla boyunduruğa girenler ikilisinden oluşuyordu.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-82" id="footnote-225-82-backlink">82</a></span> <span xml:lang="en-US">Roma’nın payına düşen buyruk vermekti, boyun eğmek değil; diğerlerinin payına ise boyun eğmek düşüyordu, buyruk vermek değil. O durumda, devlet</span> <span class="char-style-override-11" xml:lang="en-US">pomoerium</span><span xml:lang="en-US">’da somutlaşmıştı, yani surlarla fiziksel olarak sınırlanmış olan kentin bedeninde.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Ancak yeni halkların getirdiği devlet anlayışı o denli maddesel değildir. Eğer devlet bir ortak girişim projesiyse, salt dinamik bir gerçeğe sahiptir; bir</span> <span class="char-style-override-11" xml:lang="en-US">oluşturma</span><span xml:lang="en-US">dır o, icraatta ortaklıktır. Buna göre, o girişime katılan herkes devletin etken bir parçasıdır, politik öznedir – soy, kan, doğum yeri, toplumsal sınıf, hepsi ikinci planda kalır. Siyasal anlamda birlikte yaşamak için halklara bir ad veren, o eskilerde kalmış, geçip gitmiş, geleneksel, belleklerde yitmiş –özetle, reform kabul etmeyen, alınyazısı gibi– bir topluluk değildir, somut icraata girişen geleceğin topluluğudur. Dün olmuş olduğumuz şey değildir bizi devlette birleştiren, yarın elbirliğiyle yapacağımız şeydir. Batı’da siyasal birliğin eski devleti tutsak etmiş olan tüm sınırları bir sıçrayışta aşıvermesi bundandır. Öyledir, çünkü Avrupa insanı</span> <span class="char-style-override-11" xml:lang="en-US">homo antiquus</span><span xml:lang="en-US">’a</span> <span class="dipp" style="font-size:0.8em;" xml:lang="en-US"><a class="footnote-link" href="#footnote-225-83" id="footnote-225-83-backlink">83</a></span> <span xml:lang="en-US">kıyasla geleceğe açık bir insan gibi davranır, bilinçli olarak geleceğin içine yerleşmiştir, bugünkü tavrını da oradan belirler.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bu tür bir siyasal eğilimin gittikçe daha geniş soluklu birleşmelere kapı açması kaçınılmazdır, onu durduracak hiçbir ilke yoktur. Kaynaşma yetisi sınırsızdır. Söz konusu olan yalnızca bir halkın diğer bir halkla kaynaşması değil, ulusal devletin en özgün niteliğidir: Her siyasal bedenin içinde tüm toplumsal sınıfların kaynaşmasıdır. Ulus toprak ve etnik öğeler bakımından genişledikçe, içerde işbirliği daha yekpareleşir. Ulusal devlet, hükümet biçimlerindeki tüm farklılıklardan daha kesin bir anlamda, kendi kökeni gereği demokratiktir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Ne ilginçtir ki, ulusu geçmişte kalmış bir topluluğa dayandırarak tanımlayınca, sonunda hep Renan’ın formülünü en iyi tanım olarak kabulleniyoruz, tek nedeni onda kan, dil ve gelenek ortaklığına yeni bir nitelik eklenmesi ve onun “her gün yinelenen bir halkoylaması” olarak sunulmasıdır. Ama acaba bu tanımlamanın ne anlama geldiği iyice anlaşılıyor mu? Acaba ona Renan’ın verdiğine karşıt, ancak ondan çok daha sahici bir içerik veremez miyiz şimdi?</span></p>

      <p class="alt">8</p>

      <p class="ara-bas-1 para-style-override-12" xml:lang="en-GB"><span xml:lang="en-US">“Tarihte ortak zaferleri, halihazırda ortak bir iradesi bulunmak; birlikte büyük işler başarmış olmak, daha başkalarını başarmayı dilemek; işte bir halk olmanın temel koşulları bunlar... Geçmişte şanlı sayfalardan ve pişmanlıklardan oluşan bir miras; gelecekte gerçekleştirecek ortak bir program... Bir halkın varlığı her gün yinelenen bir halkoylamasıdır.”</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Renan’ın herkesçe bilinen deyişi böyle işte. Olağanüstü talihini nasıl açıklayabiliriz peki? Hiç kuşkusuz, son tümcesinin inceliğiyle. Ulusun öyle her gün yinelenen bir halkoylamasından oluşması üzerimizde bir kurtuluş etkisi yapar. Kan, dil ve tarih ortaklığı durağan, yazgısal, kaskatı kesilmiş ilkelerdir; birer hapishanedirler. Eğer ulus denen şey yalnızca onlardan oluşsaydı, sırtımızı çevirmiş olduğumuz, artık alışverişimiz bulunmayan bir şey olurdu. Ulus insanların oldukları bir şey olurdu, yaptıkları bir şey değil. Birileri ona saldırdığında savunmanın anlamı olmazdı bile.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">İnsan hayatı, ister istemez geleceğe yönelik bir şeyle sürekli uğraşmaktır. İçinde yaşadığımız andan başlayarak bir sonraki anla uğraşırız. O nedenle, yaşamak demek, her zaman, dur durak bilmeksizin yapmak demektir.</span> <span class="char-style-override-11" xml:lang="en-US">Yapma</span><span xml:lang="en-US">nın, her türlü</span> <span class="char-style-override-11" xml:lang="en-US">yapma</span><span xml:lang="en-US">nın bir geleceği gerçeğe dönüştürmek anlamına geldiğine neden parmak basılmamış? Kendimizi anılara kapıp koyverdiğimizde bile öyledir. Yaşadığımız anda belleğimizi kurcalama işlemini</span> <span class="char-style-override-11" xml:lang="en-US">yapıyorsak,</span> <span xml:lang="en-US">anında bir şey elde etmek içindir, varsın o geçmişi yeniden yaşamanın zevkinden başka şey olmasın. O mütevazı münzevi zevk bir an öncesinde istenmeye değer bir gelecek gibi görünmüştür gözümüze; bu yüzden anımsama işlemini</span> <span class="char-style-override-11" xml:lang="en-US">yaparız</span><span xml:lang="en-US">. Şunu bir kenara yazalım öyleyse: İnsanın gözünde her şey ancak ve ancak geleceğe bağlı olarak anlam taşır.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-84" id="footnote-225-84-backlink">84</a></span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Eğer ulus tarihle bugünden ibaret olsaydı, bir saldırı karşısında kimse onu savunmayı üstlenmezdi. Tersini söyleyenler samimiyetsiz ya da kaçıktırlar. Mesele şu ki, ulusal tarih geleceğin üstüne –gerçek ya da hayali– birtakım özendirmeler yansıtır. Bizim ulusumuzun varlığını koruyacağı bir gelecek arzulanabilir bir yarın olarak görünür. Onu savunmak üzere seferber olmamız bundandır; kandan, dilden ya da ortak geçmişimizden ötürü değil. Ulusumuzu savunmakla yarınımızı savunuruz, dünümüzü değil.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Renan’ın tümcesinden yansıyan budur işte: Yarın için muhteşem bir program olarak ulus. Halkoylaması bir geleceği kararlaştırır. Bu durumda geleceğin geçmişin sürüp gitmesinden ibaret olması olayı hiç mi hiç değiştirmez; yalnızca Renan’ın tanımlamasının da eskiye dönük olduğunu kanıtlar.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">O nedenle, ulusal devlet salt devlet fikrine antikçağın</span> <span class="char-style-override-11" xml:lang="en-US">polis</span><span xml:lang="en-US">’inden ya da Arapların kana bağlı “kavim”inden daha yakın bir ilkeyi temsil eder. Aslında ulus kavramı hâlâ tarihe, toprağa, soya bağlı olmayı bir çeki taşı gibi sürüklemekte; ama yine aynı nedenle, o fikirde hep özendirici bir yaşam programının çevresinde salt insan birliği ilkesinin baskın çıktığını görmek şaşırtıcı olur. Dahası var: Ben derim ki, geçmişin o çeki taşı ve öyle nispeten maddesel ilkelere sınırlanma olgusu Batı insanlarının ruhlarında tümüyle kendiliğinden belirmiş ve belirmekte değildir, romantik çağın ulus fikrine getirmiş olduğu bilgece yorumdan kaynaklanır. Şayet ortaçağda o XIX. yüzyıl ürünü ulusallık kavramı var olmuş olsaydı, İngiltere, Fransa, İspanya, Almanya hiç doğmazdı.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-85" id="footnote-225-85-backlink">85</a></span> <span xml:lang="en-US">Çünkü o yorum bir ulusun itici ve oluşturucu gücü olan şeyle, salt onu pekiştirip ayakta tutan şeyi birbirine karıştırır. Ulusları yaratmış olan şey ulusçuluk değildir – şunu dile getirelim artık. Tersine inanmak işte şu az önce değindiğim ve Renan’ın ünlü tanımlamasında kabul ettiği safsata olur. Eğer bir ulusun var olması için bir insan topluluğunun bir ortak geçmişe dayanması gerekiyorsa, o aynı insan topluluğunu bugün tarih olarak gördüğümüz şeyin güncelliğinde yaşarken ne olarak adlandıracağımızı soruyorum kendi kendime. Öyle görünüyor ki, biz bir ulusuz diyebilmeleri için o ortak yaşamın sona erip tarihe karışması zorunluymuş. Filologun, arşivcinin temelde yaptığı çarpıtma, gerçeği geçmişe karışmadıkça görebilmesini engelleyen mesleki bakış açısı fark edilmiyor mu burada? Filolog, filolog olabilmek için, her şeyden önce bir geçmişin var olmasına gereksinim duyan kişidir; ama ulus, ortak bir tarihe sahip olmadan önce o topluluğu yaratmak zorunda kalmıştır, yaratmadan önce de onu düşlemiş, dilemiş, tasarlamış olmalıdır. Ve ulusun var olması için kendine ait bir projesi bulunması yeterlidir, daha sonra o proje gerçekleştirilemese, uygulama aşamasında başarısız kalsa da olur, nice kez görülmüştür bu. O durumda yarım kalmış bir uluslaşmadan söz ederiz (örneğin Bourgogne).</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Orta ve Güney Amerika halklarıyla İspanya’nın ortak bir geçmişi, ortak bir soyu, ortak bir dili vardır, buna karşın onlarla bir ulus oluşturmamıştır. Neden mi? Yalnızca bir tek şey eksiktir, o da göründüğü kadarıyla temel niteliklidir: Ortak bir gelecek. İspanya zoolojik bakımdan akrabası olan o insan gruplarına çekici görünen bir gelecek programı icat etmeyi bilememiştir. Geleceğin halkoylaması İspanya’ya karşı çıkmıştır, o noktada arşivlerin, anıların, ataların, “vatan”ın hiç mi hiç hükmü olmamıştır. Bir gelecek bulunduğu zaman bütün bunlar pekiştirici güç olarak işe yarar; ama daha ilerisine hükmü geçmez.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-86" id="footnote-225-86-backlink">86</a></span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Sonuç olarak, ulusal devleti halkoylaması niteliği taşıyan bir tarihsel yapı olarak görüyorum. Bundan öte sahipmiş gibi göründüğü başka tüm nitelikler iğreti ve değişken bir değer taşır, halkoylamasının her an gerektirdiği içeriği, biçimi ya da takviyeyi temsil eder. Renan pırıl pırıl ışıklar saçan sihirli sözcüğü bulmuştur. Halkoylaması sözcüğü bir ulusun özündeki sırrın ipucunu vererek sezinlememizi sağlar; o sırrın içeriği şu iki maddeden oluşmaktadır: Bir, ortak bir girişimin çerçevesinde tam bir ortak yaşam projesi; iki, insanların o özendirici projeyi benimsemeleri. O herkesçe benimsenme, ulusal devleti bütün antikçağ devletlerinden ayıran içsel sağlamlığı doğurur; çünkü eskilerde birlik devletin birbirinden farklı gruplar üzerinde dışarıdan yaptığı baskı sayesinde oluşur ve sürer, oysa burada devlet gücü “uyruklar” arasında kendiliğinden oluşan derin bağlılıktan doğar. Aslında uyruklar zaten kendileri devlettirler ve onu kendilerine yabancı bir şey gibi hissedemezler – ulusallığın yeni ve harika yanı da budur işte.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Oysa Renan, halkoylamasına geriye dönük bir içerik vererek, o isabetli tanımını neredeyse hiçe indirgiyor, olup bitmiş, yalnızca süregelmesi kararlaştırılacak bir ulusu ele alıyor. Bense tanımın yönünü değiştirmeyi, doğuş halindeki bir ulus için geçerli saymayı yeğliyorum. Kesin bakış açısı budur. Öyle, çünkü bir ulus varlığının hiçbir anında olup bitmiş değildir. Başka devlet türlerinden onu ayıran da budur. Ulus her anında ya oluşmakta ya da dağılmaktadır. Üçüncü olasılık yoktur. Onu benimseyenlerin sayısı ya artmaktadır ya eksilmektedir, devletinin o anda canlı bir girişimi temsil edip etmediğine bağlıdır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Onun için Batı’nın insan topluluklarını birbiri ardından coşkuyla harekete geçirmiş olan birleştirici girişimler dizisini yeniden yapılandırmak çok öğretici olurdu. Avrupalıların yalnızca kamu hayatında değil, kendi en özel yaşamlarına varıncaya değin nasıl o girişimlerle yaşadıkları görülürdü; ufukta bir girişim olup olmaması sonucunda, nasıl “idman yaptıkları” ya da maneviyatlarının bozulduğu izlenirdi.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">O inceleme başka bir konuyu daha açıkça ortaya koyardı. Eski insanların devletçi girişimleri, üzerinde denendiği insan gruplarını kaynaştıran bir benimsemeyi gerektirmediğinden, devletin o niteliğiyle yazgısı sonucu hep sınırlı bir çerçeve içinde –kent ya da kavim– kalmasından ötürü, pratikte sınır tanımıyordu. Bir halk –Pers olsun, Makedonyalı olsun, Romalı olsun– gezegenin herhangi bir parçasını kendi egemenliğinde bir birliğe dönüştürebiliyordu. O birlik sahici, içsel ve nihai olmadığından, fethetmiş olanın savaş ve yönetim gücünden başka bir koşula bağlı değildi. Ama Batı’da ulusal birleşme olmazsa olmaz bir dizi aşama izlemek durumunda kaldı. Perslerin, İskender’in ya da Augustus’un imparatorluklarının boyutlarına ulaşan hiçbir imparatorluğun Avrupa’da gerçekleşememiş olması bizi daha çok şaşırtmalı.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Ulusları yaratan süreç Avrupa’da hep şu ritmi izlemiştir:</span> <span class="char-style-override-11" xml:lang="en-US">İlk aşama</span><span xml:lang="en-US">. Devleti farklı halkları bir siyasal ve ahlaksal birlik çerçevesinde kaynaştırma olarak hissettiren Batı’nın kendine özgü içgüdüsü, coğrafi, etnik ve dilsel bakımlardan birbirine en yakın bulunan gruplar üzerinde etkili olmaya başlar. O yakınlık ulusu kaynaştırdığından ötürü değil, birbirine yakın olanların farklılığı daha kolaylıkla dizginlenebildiğinden.</span> <span class="char-style-override-11" xml:lang="en-US">İkinci aşama</span><span xml:lang="en-US">. Pekişme dönemi, yeni devletin ötesindeki</span> <span class="char-style-override-11" xml:lang="en-US">diğer</span> <span xml:lang="en-US">halklar yabancı ve az çok düşman olarak algılanır. Ulusal sürecin bir tekelcilik görünümü aldığı, devletin içine kapanma eğilimine girdiği dönemdir bu; sözün kısası, bugün</span> <span class="char-style-override-11" xml:lang="en-US">milliyetçilik</span> <span xml:lang="en-US">dediğimiz şeydir. Gel gelelim</span> <span class="char-style-override-11" xml:lang="en-US">diğerleri siyasal</span> <span class="char-style-override-11" xml:lang="en-US">düzlemde</span> <span xml:lang="en-US">yabancı ve düşman olarak algılanmaktayken, ekonomik, zihinsel ve ahlaksal düzlemde onlarla birlikte yaşanılmaktadır. Milliyetçi savaşlar teknik ve ruhsal farklılıkları tesviye etmeye yarar. Alışılmış düşmanlar tarihsel olarak türdeşleşirler.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-87" id="footnote-225-87-backlink">87</a></span> <span class="char-style-override-11" xml:lang="en-US">Üçüncü aşama</span><span xml:lang="en-US">. Devlet tam anlamıyla yerleşmiştir. O noktada yeni girişim başlar: Daha düne kadar düşman olan halklarla birleşmek. Ahlaksal bakımdan ve çıkarlarında bize yakın oldukları, daha uzak ve daha yabancı gruplar karşısında birlikte bir ulusal çember oluşturduğumuz kanısı pekişir. Ve işte böylece yeni bir ulus fikri olgunlaşır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Anlatmaya çalıştığım şeyi bir örnekle açıklayayım. Sık sık söylenen şeydir: Daha Cid zamanında İspanya –</span><span class="char-style-override-11" xml:lang="en-US">Spania</span><span xml:lang="en-US">– bir ulus fikriydi ve o savı büsbütün abartarak hem ondan daha yüzyıllar önce Aziz İsidoro’nun</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-88" id="footnote-225-88-backlink">88</a></span> <span xml:lang="en-US">“İspanya ana”dan söz ettiğini ileri sürerler. Benim fikrimce bu koskoca bir tarihsel perspektif hatasıdır. Cid zamanında Leon-Kastilya devleti yapılandırılmaya başlanmaktaydı ve o Leon-Kastilya birliği zamanın ulus fikriydi, siyasal açıdan etkin fikriydi.</span> <span class="char-style-override-11" xml:lang="en-US">Spania</span> <span xml:lang="en-US">ise bütünüyle bilgece bir fikirdi; sonuç olarak Roma İmparatorluğu’nun Batı’da tohumlarını saçtığı nice doğurgan fikirden biriydi. “İspanyollar” Roma tarafından bir idari birimde, imparatorluğun son döneminde bir</span> <span class="char-style-override-11" xml:lang="en-US">diocesis</span><span xml:lang="en-US">’te</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-89" id="footnote-225-89-backlink">89</a></span> <span xml:lang="en-US">toplanmaya alışmışlardı. Ancak o coğrafi-idari kavram bir kabulden ibaretti, içten doğma bir esin değildi, hele bir emel olduğu hiç söylenemez.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">XI. yüzyılda o fikre ne denli gerçeklik verilmeye çalışılırsa çalışılsın, daha IV. yüzyıl Yunanlılarında Helade kavramının taşıdığı kuvvete ve kesinliğe bile erişmediği kabul edilecektir. Ve üstelik Helade hiçbir zaman sahici bir ulus fikri olmamıştır. Daha doğrusu asıl tarihsel karşılık şöyledir: IV. yüzyıldaki Yunanlılar için Helade, XI hatta XIV. yüzyıllardaki “İspanyollar” için</span> <span class="char-style-override-11" xml:lang="en-US">Spania</span><span xml:lang="en-US">, XIX. yüzyıldaki “Avrupalılar” için Avrupa neyse o olmuştur.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bu da ulusal birlik girişimlerinin tıpkı bir melodinin notaları gibi tam vaktinde, saatinde geldiğini gösteriyor. Dün yalnızca bir yakınlık olan şey, ulusal esin olup yanardağ misali patlamak için yarını beklemek zorunda. Ama buna karşılık, onun da gününün, saatinin geleceği kesin gibi bir şeydir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Şimdi</span> <span class="char-style-override-11" xml:lang="en-US">Avrupalılar</span> <span xml:lang="en-US">için Avrupa’nın bir ulusal fikre dönüşebileceği gün gelmekte. Ve bugün buna inanmak, XI. yüzyılda İspanya’nın ve Fransa’nın birliğini öngörmeye kıyasla hiç de ütopya sayılmaz. Batı’nın ulusal devleti, asıl özüne ne denli sadık kalırsa, devasa bir kıta devleti çerçevesinde birleşmeye o denli hak kazanacaktır.</span></p>

      <p class="alt">9</p>

      <p class="ara-bas-1 para-style-override-12" xml:lang="en-GB"><span xml:lang="en-US">Batı ulusları günümüzdeki çerçevelerini aşar aşmaz, çevrelerinde ve altlarında bir fon gibi Avrupa doğar. Rönesans’tan itibaren bu peyzaj birliğinde hareket etmeye koyulmuşlardır ve Avrupa peyzajı doğrudan doğruya onlar olmuştur, onu farkına varmaksızın savaşçı çoğulluklarından soyutlamaya başlamışlardır bile. Fransa, İngiltere, İspanya, İtalya, Almanya aralarında savaşırlar, karşıt ittifaklar kurarlar, o ittifakları bozar, sonra yeniden yaparlar. Ne var ki tüm bunlar, barış da savaş da eşitlerin birlikte yaşamasıdır, ki bu da Roma’nın Keltiberlerle, Galyalılarla, Britanyalılarla, Cermenlerle asla yapamamış olduğu bir şeydir. Tarih ilk elde çekişmeleri ve genellikle daha sonra birliğin filizleneceği toprak olan politikayı vurgulamıştır; ama bir bölgede savaşılıyorken, yüz bölgede düşmanla ticaret yapılmış, fikir alışverişinde bulunulmuş, sanat biçimleri ve inanç ürünleri değiştokuş edilmiştir. Denebilir ki o çarpışma patırtısı yalnızca bir perde olmuştur, ardında ise sulh barışçı bir mercan resifi misali, inatla çalışıyor, birbirlerine düşman ulusların hayatları arasında bağlar örüyordu. Her yeni kuşakla birlikte ruhların türdeşliği de artmaktaydı. Daha kesin ve daha ihtiyatla söylenmek istenirse şöyle denebilir: Fransız, İngiliz ve İspanyol ruhları dilediğiniz kadar farklıydı, farklıdır ve gelecekte de farklı olacaktır; yine de psikolojik açıdan aynı düzlemdedirler ya da aynı yapıya sahiptirler ve en önemlisi, giderek ortak bir içerik edinmektedirler. Din, bilim, haklar, sanat, sosyal ve erotik değerler giderek ortak olmaktadır. Şimdi dikkat buyrulsun: İnsanlar bu ruhsal şeylere</span> <span class="char-style-override-11" xml:lang="en-US">bağlı</span> <span xml:lang="en-US">yaşarlar. Ruhlar aynı yüksekliğe ulaştıkları oranda türdeşlik de artar.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Eğer bugün zihinsel içeriğimizin –görüşler, kurallar, dilekler, iddialar– bilançosunu çıkaracak olursak, tümünün büyük bölümünün ne Fransız insanına kendi Fransa’sından, ne İspanyol insanına kendi İspanya’sından geldiğini, Avrupa’nın ortak fonundan geldiğini fark ederiz. Nitekim bugün her birimizde Avrupa’dan aldığımız şeylerin ağırlığı onu Fransız, İspanyol vb. kılan farklılık payından çok daha fazladır. Eğer hayali bir deneyim yaparak salt olduğumuz şeylerle, “ulusal” olarak yaşamaya sınırlansak ve yalnızca hayalimizde ortalama Fransız insanından diğer kıta ülkelerinden edinerek kullandığı, düşündüğü, duyduğu her şeyi koparıp alacak olsak, dehşete düşerdi. Yalnız kendi kendisiyle yaşamasının mümkün olmadığını görürdü; manevi servetinin beşte dördü sahibi belirsiz Avrupa mallarıdır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Gezegenin bu bölümünde yaşayan bizlerin dört yüzyıldır Avrupa sözcüğünün anlattığı vaadi gerçekleştirmekten öte, yapabileceğimiz başka geniş çaplı bir girişim ufukta görünmüyor. Ona yalnızca eski “uluslar”ın önyargısı, tarih olarak ulus fikri karşı çıkıyor. Şimdi göreceğiz bakalım, Avrupalılar da Lut’un karısının evlatları mı, yani tarihi başlarını geriye çevirmiş olarak yazmakta ayak direyecekler mi. Roma’ya ve genel olarak antikçağ insanına yaptığımız gönderme bizim için uyarı işlevi yaptı; belli bir tip insanın kafasına bir kez koymuş olduğu devlet fikrini terk etmesi pek güçtür. Neyse ki, Avrupa insanının farkına vararak ya da varmayarak dünyaya getirdiği ulusal devlet fikri, ona belletilmiş olan bilgece, filolojik fikir değildir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Şimdi bu denemenin savını özetleyeyim. Dünya günümüzde büyük bir maneviyat bozukluğuna sürüklenmiş bulunuyor, çeşitli belirtilerinden biri de kitlelerin çığrından çıkmış ayaklanması, ki o da Avrupa’nın maneviyatının bozulmasından kaynaklanıyor. Bu sonuncusunun ise nedenleri çok çeşitli. Başlıcalarından biri kıtamızın eskiden dünyanın geri kalanına ve kendi kendine uyguladığı gücün yer değiştirmesi. Avrupa kendi hâkimiyetinden, dünyanın kalanı da ona baş eğdiğinden emin değiller. Tarihsel egemenlik dağılıp gitmiş durumda.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Artık “zamanın olgunluğu” diye bir şey yok, çünkü o önceden saptanmış, berrak, şaşmaz bir geleceği gerektirir, XIX. yüzyılda olduğu gibi. O zamanlar yarın ne olacağının bilindiği sanılıyordu. Oysa şimdi ufukta bir kez daha meçhul yollar açılıyor,</span> <span class="char-style-override-11" xml:lang="en-US">öyle ya</span><span xml:lang="en-US">,</span> <span class="char-style-override-11" xml:lang="en-US">kim</span> <span xml:lang="en-US">hâkim olacak, yeryüzünde iktidar nasıl yapılanacak belli değil.</span> <span class="char-style-override-11" xml:lang="en-US">Kim</span><span xml:lang="en-US">, bu demektir ki hangi halk ya da halklar grubu; dolayısıyla hangi etnik tip; dolayısıyla nasıl bir ideoloji, nasıl bir tercih, kural, yaşamsal olanaklar sistemi...</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">İnsanların meseleleri yakın gelecekte hangi ağırlık merkezine doğru kayacak bilinmiyor, o nedenle dünyanın yaşamı kargaşalı bir iğretiliğe terk edilmede. Günümüzde kamusal alanda olsun, özel alanda –hatta mahrem hayatta– olsun yapılan her şey ama her şey, bazı bilimlerin bazı alanları dışında, gelip geçici. Bugün cümle âleme ilan edilen, sergilenen, denenen ve göklere çıkarılan ne varsa, ona güvenmenin yeri yok. Her şey bedensel spor merakı (merakı diyorum, sporun kendisi değil), siyasette şiddete değin; “yeni sanat”tan, moda olan plajlarda yapılan gülünç güneş banyolarına değin. Bunların hiçbirinin bir kökü yok, tamamı salt yeni icat, sözcüğün kötü anlamında, yani gelip geçici kapris değerinde. Yaşamın temel özünden yola çıkan bir yaratıcılık değil; sahici bir çaba ya da uğraş değil. Özetle: Hepsi yaşamı sahteleştirmek. Çelişkili bir durumla karşı karşıyayız: İçtenliği baş tacı eden, ama aynı zamanda sahteliğin ta kendisi olan bir yaşam tarzıyla. Günümüzde hiçbir politikacı yok ki kendi uyguladığı siyaseti olmazsa olmaz bir şey gibi hissetsin, siyaset adamının jestleri ne denli dramatik olursa, bir o kadar da havai, yazgının gereği olmaktan o denli uzak. Kendi kökünden gelmeyen yaşam olmaz, kaçınılmaz sahnelerden oluşmayan sahici yaşam yoktur. Geri kalanı, alıp almamak ya da yerine başka bir şey koymak bizim elimizde olan şey, işte yaşamın sahteleştirilmesi odur.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Bugünkü yaşam bir ara rejimin meyvesi, tarihsel dünyanın iki düzenlemesi arasında kalmış bir boşluk: Geçmiş düzenle gelecek düzen arasında. O nedenle özünde iğreti. Artık ne insanlar gerçekten hangi kurumlara hizmet etmeleri gerektiğini biliyorlar, ne kadınlar ne tip erkekleri gerçekten tercih ettiklerini.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Avrupalılar bir büyük birleştirici girişime atılmazlarsa, yaşamasını bilmezler. O girişim eksik oldukça, manen alçalır, gevşerler, ruhları paramparça olur. Bunun bir başlangıcı bugün gözlerimizin önünde sergilenmede. Şimdiye değin uluslar diye adlandırılan kapalı çevreler aşağı yukarı bundan yüzyıl önce sınırlarının son haddine ulaştılar. Artık o sınırlarla onları aşmaktan öte yapacak bir şey yok. Artık Avrupa insanının çevresinde ve altında yığılarak onu hapseden, prangaya vuran geçmişten başka bir şey değil onlar. Her zamankinden daha büyük bir yaşamsal özgürlükle, hepimiz her halkın kendi içindeki havanın solunamaz olduğunu hissetmekteyiz, çünkü sınırlı bir hava o. Önceleri geniş, açık, ferah bir havası olan her ulus, bir taşraya ve “iç kesime” dönüşmüş bulunuyor. Düşlediğimiz büyük Avrupa ulusunda bugünkü çoğulluk yitip gidemez, yitip gitmemelidir. Antikçağ devleti halkların farklılıklarını yok eder ya da o halkları kendi dışında etkisiz bırakırken, yani sonuçta onları mumyalaştırarak muhafaza ederken, daha saf bir dinamizmi olan ulus fikri, tüm zamanlarda Batı’nın yaşamını oluşturan o çoğulluğun varlığını etkin olarak korumasını gerektiriyor.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Herkes yeni bir yaşam ilkesinin ivediliğini hissetmekte. Ama –benzeri bunalımlarda her zaman olduğu üzere– kimileri tam da vadesi dolmuş olan ilkeyi son haddinde ve sahtelikle yoğunlaştırarak bu anı kurtarmaya çabalıyor. Yaşadığımız yıllardaki “milliyetçi” patlamanın anlamı bu işte. Ve –tekrarlıyorum–, her zaman da böyle olmuştur. Su kesileceğine yakın gür akar. Son nefes en derinidir. Sınırlar yok olmalarının arifesindeler, donup kalmaktalar – hem askeri sınırlar, hem ekonomik sınırlar.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Gel gelelim tüm bu milliyetçilikler çıkmaz sokaktır. Yarınlara yansıtmayı deneyin onları, tıkanıp kaldıklarını göreceksiniz. O yoldan hiçbir yere varılmaz. Milliyetçilik her zaman için uluslaştırıcı ilkeninkine karşıt yönde bir itkidir. Bu kapsayıcı olduğu halde, o dışlayıcıdır. Yine de pekiştirme dönemlerinde pozitif bir değer ve yüksek bir kuraldır. Ama Avrupa’da her şey zaten fazlasıyla pekişmiş durumda, milliyetçilik de saplantıdan öte bir şey değil, yeni şeyler icat etme ve büyük girişimlere el atma görevinden sıvışmak için bir özür sadece. Kullandığı araçların basitliği ve göklere çıkardığı adamların düzeyi, onun tarihsel yaratıcılığa hepten ters düştüğünü fazlasıyla ortaya koymakta.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Avrupa’nın nabzını ancak kıta halkları grubuyla bir büyük ulus yapılandırma kararı yeniden temposuna sokabilir. Ancak böylelikle Avrupa yeniden kendi üzerinde büyümeye başlayacak ve otomatik olarak kendi kendisinden yeniden çok şey bekleyecek, kendini yeniden disipline sokacaktır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Şu da var ki durum genellikle düşünüldüğünden çok daha tehlikeli. Yıllar geçip gitmekte ve Avrupa insanının şimdi sürdürmekte olduğu düzeysiz yaşama alışması sakıncası belirmekte; başkalarına da, kendine de buyruk vermemeye alışmakta. Böyle olursa tüm üstün erdemleri ve yetenekleri buhar olup uçacaktır.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Ama uluslaşma sürecinde hemen her zaman olduğu gibi, muhafazakâr sınıflar Avrupa birliğine karşı çıkıyorlar. Onlara göre birlik felaket getirebilir, çünkü Avrupa’nın maneviyatının düzelmemek üzere bozulması ve tarihsel enerjisini yitirmesi gibi genel nitelikli bir tehlikeye çok somut ve yakın bir başka tehlike ekleniyor. Rusya’da komünizm zafere ulaştığında çoğu kişi kızıl selin Batı’nın tümünü işgal edeceğinden korkmuştu. Ben bu tür bir kehanete katılmadım. Tersine: O yıllarda Rus komünizminin Avrupalıların özümseyemeyeceği bir madde olduğunu yazdım, çünkü onlar tarihleri boyunca tüm çaba ve coşkularını bireysellik kozunu oynamaya adamış bir kapalı toplumsal sınıftılar. Aradan zaman geçti, o zaman ürkmüş olanlar yeniden sükûnet buldular. İşin güzeli o sükûneti tam da sahiden kaybetmelerine neden olabilecek dönem gelip çattığında buldular. Çünkü zaferiyle her şeyi ezip geçecek bir komünizm şimdi sahiden Avrupa’nın üzerine çullanabilir.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Ben şunu iddia ediyorum: Rus tarzı komünizm inancının içeriği önceleri olduğu gibi şimdi de Avrupalılara çekici gelmiyor, onlar açısından istenebilir bir gelecek vaat etmiyor. Hem bu inatçı, sağır, üstelik tüm havariler gibi içtenlikten uzak havarilerinin safsatayla ilan ettikleri sudan nedenlerden ötürü değil. Batı’nın burjuvaları pek güzel biliyorlar ki, komünizm olmasa da, sadece rantlarıyla geçinip onları bir de evlatlarına aktaran adamın günleri sayılıdır artık. Avrupa’yı Rus imanına bağışık kılan bu değildir, korku ise hiç değildir. Bundan yirmi yıl önce Sorel’in şiddet taktiği kuramını üstüne temellendirdiği keyfi varsayımlar bugün hayli gülünç geliyor. Burjuva insanı onun sandığı gibi korkak değil ve günümüzde şiddete işçilerden daha yatkın durumda. Herkesin bildiği bir şey varsa, o da Rusya’da bolşevizm zafere ulaştıysa, nedeni Rusya’da burjuvaların bulunmama-sıydı.</span><span class="dipp" style="font-size:0.8em;" xml:lang="en-US"><a class="footnote-link" href="#footnote-225-90" id="footnote-225-90-backlink">90</a></span> <span xml:lang="en-US">Bir küçük burjuva hareketi olan faşizmin, işçi hareketlerinin tümünden daha fazla şiddet yanlısı olduğu ortaya dökülmüş bulunuyor. Dolayısıyla Avrupa insanının komünizme kaymasını engelleyen şey bunlardan hiçbiri değil, çok daha önde gelen, çok daha basit bir neden var. O da şu: Avrupa insanı komünist düzende insan mutluluğunun arttığını görmüyor.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Ve –tekrarlıyorum– yine de önümüzdeki yıllarda Avrupa’nın komünizme coşkuyla sarılması fazlasıyla mümkündür. Komünizmin kendisinden ötürü değil, ona karşın.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Sovyet hükümetinin Herkülvari bir güçle uygulamakta olduğu “beş yıllık plan”ın hedeflerine ulaştığını ve muazzam boyutlu Rus ekonomisinin yalnızca yeniden rayına oturmakla kalmayıp kat kat güçlendiğini hayal edelim. Bolşevizmin içeriği ne olursa olsun, devasa bir insani girişim denemesini temsil ediyor o. İnsanlar onunla bir reform hedefine var güçleriyle sarılmışlar ve imanlarının damarlarına zerk ettiği sımsıkı disiplinle gerginlik içinde yaşıyorlar. Eğer insanoğlunun coşkularına boyun eğmeyen kozmik madde o denemeyi ağır bir başarısızlığa uğratmazsa, yalnızca yolu biraz açacak olsa bile, muhteşem bir girişim olarak göz kamaştırıcı niteliği kıtanın ufkunda pırıl pırıl parlayan yepyeni bir yıldız burcu misali ışıklarını saçacaktır. Eğer o arada Avrupa son yılların soysuz bitkisel yaşamında ayak diremekteyse, disiplin eksikliğinden ötürü sinirleri zayıflamış, yeni bir yaşam projesinden yoksunsa, öylesine yüce bir girişimin bulaşıcı etkisinden nasıl kaçınabilir? Kendi elinde ona karşı dalgalandıracak aynı azamette bir bayrağı yokken, o yeni</span> <span class="char-style-override-11" xml:lang="en-US">icraat</span> <span xml:lang="en-US">çağrısı karşısında alevlenmeyeceğini ummak Avrupa insanını tanımamak demektir. Avrupa insanının, yaşamına bir anlam verecek, kendi varoluşsal boşluğundan sıvışmasını sağlayacak bir şeye hizmet edebilmek amacıyla, komünizm karşısındaki eleştirilerini geri alıp, onun manevi girişiminin çekimine kapıldığını hissetmesi güç olmaz.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Avrupa’nın bir büyük ulusal devlet olarak yapılandırılmasını, “beş yıllık plan”a karşı çıkarılabilecek tek girişim olarak görüyorum.</span></p>

      <p class="ara-bas-1 para-style-override-12" xml:lang="en-GB"><span xml:lang="en-US">Ekonomi politiğin teknisyenleri o zaferin gerçekleşme olasılığının pek düşük olduğuna kesin gözüyle bakıyorlar. Öyle de, komünizm karşıtlığının her şeyi hasmının karşılaşacağı maddi zorluklardan beklemesi de pek soysuzca bir şey olur. O durumda komünizmin başarısızlığı evrensel bir bozgunla eşanlamlıdır: Herkesin ve her şeyin, günümüz insanının bozgunu olur. Komünizm garip bir “ahlak”tır – ahlak benzeri bir şeydir. O Slav ahlakına karşılık, Batı’dan yeni bir ahlak yaratmak, insanları yeni bir yaşam programına özendirmek daha haysiyetli ve verimli olmaz mı sanki?</span></p>

      <div class="footnotes">
        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-60-backlink" id="footnote-225-60">60</a> <span>Bkz. “Hegel ve Amerika” yazısı.</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-61-backlink" id="footnote-225-61">61</a> <span>Bkz. “Roma’nın Ölümü Üstüne” başlıklı deneme,</span> <span class="char-style-override-11">El Espectador</span><span>, cilt VI.</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-62-backlink" id="footnote-225-62">62</a> <span>Fiziğin ve biyolojinin mantığı, “doğalcı akıl” böyle çalışır, bu suretle “tarihsel akıl”dan daha az rasyonel olduğunu kanıtlar. Çünkü tarihsel akıl, olayları bu sayfalarda yaptığımız gibi kenarından köşesinden değil de, derinine irdelediğinde hiçbirini mutlak olarak kabullenmez. Ona göre, fikir yürütmek demek, her olayın oluşumunu keşfederek ona akışkanlık kazandırmak demektir. Bkz.</span> <span class="char-style-override-11">Sistem Olarak Tarih</span> <span>başlıklı deneme yazım.</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-63-backlink" id="footnote-225-63">63</a> <span class="char-style-override-11">ius</span><span>: hukuk;</span> <span class="char-style-override-11">rus</span><span>: kır (ç.n.)</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-64-backlink" id="footnote-225-64">64</a> <span>Katalonya’da nasıl birbirine zıt iki esinin elbirliği ettiğini göstermek ilginç olur: Bir yandan Avrupa ulusalcılığı, öte yandan eski Akdeniz insanının o eğilimini hâlâ yaşatan Barcelona kentçiliği. Daha önce bir yerde söylemiştim, doğulu İspanyol bugün yarımadamızda bulunan</span> <span class="char-style-override-11">homo antiquus</span> <span>(eski insan) kalıntısıdır.</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-65-backlink" id="footnote-225-65">65</a> <span>O hukuksal türdeşlik ille de merkeziyetçilik gerektirmez.</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-66-backlink" id="footnote-225-66">66</a> <span>Siyasetin, her türlü siyasetin –“iyi”sinin de, kötüsünün de– ne mene bir şey olduğu konusunda net bir fikre dayanan bu kesinkes çıkışımın anlamı</span> <span class="char-style-override-11">İnsan ve Herkes</span> <span>(İstanbul, Metis, 1993) başlıklı toplumbilimsel incelememde bulunuyor.</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-67-backlink" id="footnote-225-67">67</a> <span class="char-style-override-11">princeps</span><span>:</span> <span>hükümdar (ç.n.)</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-68-backlink" id="footnote-225-68">68</a> <span class="char-style-override-11">princeps civitatis</span><span>:</span> <span>kent hükümdarı,</span> <span class="char-style-override-11">rector</span> <span class="char-style-override-11">rerum publicarum</span><span>: cumhurbaşkanı,</span> <span class="char-style-override-11">moderator</span><span>:</span> <span>uzlaştırıcı (ç.n.)</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-69-backlink" id="footnote-225-69">69</a> <span>Lagartijo: Kurtubalı boğa güreşçisi Rafael Molina Sanchez’in (1841-1900) takma adı; gözü pekliği, hünerleri ve öldürücü darbeyi vuruşundaki ustalıkla döneminin başta gelen torerosu olmuştur, boğa güreşini sanata dönüştürdüğü kabul edilir (ç.n.)</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-70-backlink" id="footnote-225-70">70</a> <span>eşitler arasında birinci (ç.n.)</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-71-backlink" id="footnote-225-71">71</a> <span>Bkz. “Devletin Sporcu Kökeni” başlıklı denemem,</span> <span class="char-style-override-11">El Espectador</span><span>, cilt VII.</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-72-backlink" id="footnote-225-72">72</a> <span>Diego Saavedra Fajardo (1584-1648): İspanyol yazar ve diplomatı; tarih ve politika konularını ilediği yapıtları başat olarak ahlakçı ve felsefi özelliklidir (ç.n.)</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-73-backlink" id="footnote-225-73">73</a> <span class="char-style-override-11">terminus a quo</span><span>: çıkış noktası,</span> <span class="char-style-override-11">terminus ad</span> <span class="char-style-override-11">quem</span><span>: varış noktası (ç.n.)</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-74-backlink" id="footnote-225-74">74</a> <span class="char-style-override-11">civitas</span><span>: kent,</span> <span class="char-style-override-11">gens</span><span>:</span> <span>insan topluluğu</span><span class="char-style-override-11">, natio</span><span>:</span> <span>ulus (ç.n.)</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-75-backlink" id="footnote-225-75">75</a> <span>Bkz. Dopsch:</span> <span class="char-style-override-11">Avrupa Uygarlığının Ekonomik ve Sosyal Temelleri</span><span>, 2. baskı 1924, cilt II, ss.3-4.</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-76-backlink" id="footnote-225-76">76</a> Romalılar konut öbekleri ne denli sıkışık olursa olsun, barbar yerleşimlerini sonuçta kent diye adlandırmadılar. Daha iyi bir terim bulamadıklarından sedes aratorum (=tarımsal yerleşimler) olarak anıyorlardı.</p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-77-backlink" id="footnote-225-77">77</a> <span>XIV. yüzyılda İspanya’nın ayrı krallıkların birleşmesi yoluyla oluşum aşamaları.</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-78-backlink" id="footnote-225-78">78</a> <span>Cid Campeador: İspanyol ulusal kahramanı; İber yarımadasının Mağripli Müslümanlardan Hristiyanlar tarafından geri alınışı sırasında büyük yararlıklar göstermiş, XI. yüzyıl sonlarında yarımadanın Akdeniz kıyılarını da kapsayan tüm doğu kesimine kendi birlikleriyle egemen olmuş, eski İspanyol edebiyatının en ünü destanını esinlemiştir (ç.n.)</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-79-backlink" id="footnote-225-79">79</a> <span>Bilindiği üzere, Augustus’un imparatorluğu manevi babası Sezar’ın kurmayı amaçladığı devletin</span> <span class="char-style-override-11">tam karşıtıdır</span><span>. Augustus, Pompeius’un, Sezar’ın düşmanlarının yönünde icraat göstermiştir.</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-80-backlink" id="footnote-225-80">80</a> <span>Aslında İspanyolların tümünün İspanyolca konuştukları da doğru değildir; aynı şekilde, bütün İngilizler İngilizce, bütün Almanlar Almanca konuşuyor değiller. [1978 Anayasası’na göre günümüzde İspanya’nın resmen tanınan dört ayrı dili vardır (ç.n.)]</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-81-backlink" id="footnote-225-81">81</a> <span>Tabii ki</span> <span class="char-style-override-11">koinon</span> <span>ve</span> <span class="char-style-override-11">frank dili</span> <span>durumları bunun dışında kalır, çünkü ulusal dil değil, özellikle uluslararası niteliklidirler.</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-82-backlink" id="footnote-225-82">82</a> <span>İlk bakışta bunu yalanlarmış gibi görünen bir şey aslında doğrulamaktadır: İmparatorluğun tüm sakinlerine yurttaşlık bağışlanması. Ne var ki o ödün tam da siyasal statü niteliğini yitirdiği oranda yapılmış, ya doğrudan doğruya devlet nezdinde görev ve hizmet ya da yalnızca bir medeni hukuk sanına dönüşmüştür. Köleliğin ilke değeri taşıdığı bir uygarlıktan da başka şey beklenemezdi. Buna karşılık bizim “uluslar”ımız için kölelik yalnızca eski dönemlerin kalıntısı olmuştur.</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-83-backlink" id="footnote-225-83">83</a> <span class="char-style-override-11">homo antiquus</span><span>: Antikçağ insanı (ç.n.)</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-84-backlink" id="footnote-225-84">84</a> <span>Buna göre, insanoğlunun engellenemez biçimde geleceğe dönük bir yapısı vardır: Yani her şeyden önce, geleceğe yönelik, gelecekle yaşar. Yine de antikçağ insanını nispeten geleceğe kapalı olmasıyla, geleceğe nispeten açık olan Avrupalıya karşı çıkardım. Dolayısıyla iki sav arasında çelişki var gibi görünüyor. O görüntü, insanın çift katmanlı bir kendilik olduğu unutulduğunda doğuyor: İnsanoğlu bir yandan neyse o; öte yandan kendi hakkında asıl gerçeğiyle az çok örtüşen fikirlere sahip. Fikirlerimiz, seçimlerimiz, dileklerimiz elbette ki gerçek varlığımızı yok edemez, ama karmaşıklaştırıp, farklı bir tını verebilirler. Antikçağ insanı da, Avrupalı da gelecekten yana aynı şekilde kaygılıdırlar; ne var ki birincisi geleceği geçmişin düzenine uydurur, oysa bizler geleceğe, yeniliğe yeniliktir diye, daha büyük bir özerklik payı bırakıyoruz. Özde değil, tercihte bulunan bu zıtlık, Avrupalıyı geleceğe dönük, antikçağ insanını geçmişe bağlı olarak nitelendirmemizi haklı gösterir. Avrupalının uyanıp kendi bilincine ulaşır ulaşmaz yaşamını “modern çağ” olarak adlandırması uyarıcı bir belirtidir. Bilindiği gibi, “modern” demek yeni demektir, eskiyi reddeden tavır demektir. Daha XIV. yüzyıl sonlarından itibaren modernlik vurgulanmaya başlıyor, hem de tam çağın en can alıcı sorunlarında ve örneğin</span> <span class="char-style-override-11">devotio moderna</span><span>dan (modern ibadet) dem vuruluyor, “mistik dinbilim” bağlamında bir tür öncü akım olarak.</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-85-backlink" id="footnote-225-85">85</a> <span>Ulusallıklar ilkesi, kronolojik bakımdan, romantik çağın ilk belirtilerinden biridir – XVIII. yüzyıl sonları.</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-86-backlink" id="footnote-225-86">86</a> <span>Şimdi dev boyutlu ve bir laboratuvar misali apaçık örneğe tanık olacağız; İngiltere imparatorluğunun değişik parçalarına cazip bir program sunarak, onların kendi egemenliği altında birlikte yaşamayı sürdürmelerini sağlayabilecek mi, bakıp göreceğiz.</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-87-backlink" id="footnote-225-87">87</a> <span>Bununla birlikte o türdeşlik kökenlerdeki çoğulluğa saygı gösterir, yok etmez.</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-88-backlink" id="footnote-225-88">88</a> <span>Sevillalı Aziz İsidoro (560-636): Vizigotlar döneminin ünlü piskopos ve dinbilimcisi; felsefe, dilbilim ve tarih dallarında pek önemli yapıtlar vermiş, yirmi ciltlik ilk Ortaçağ Ansiklopedisi’ni kaleme almış olmasıyla ünlüdür. (ç.n.)</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-89-backlink" id="footnote-225-89">89</a> <span class="char-style-override-11">diocesis</span><span>: II. Pön Savaşı’nın ardından, Romalılar İber yarımadasında oluşturdukları ilk idari birimlerine topluca “Hispania” adını vermişlerdi (ç.n.)</span></p>
        </div>

        <div class="footnote">
          <p class="Basic-Paragraph-2" xml:lang="en-GB"><a class="footnote-anchor" href="#footnote-225-90-backlink" id="footnote-225-90">90</a> <span>Marx’ın sosyalizmiyle bolşevikliğin pek az ortak boyutları bulunan iki tarihsel olgu olduğuna bir seferde kesin olarak inanmak için yeter bu.</span></p>
        </div>
      </div>
    </div>
  </div>
</body>
</html>
