<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sabah Uykum</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos115491"><span class="calibre6"><span class="bold">Birbirimizin Olduğumuza İnanamadık</span></span></p>

  <p class="calibre5">Kimi nereye koyduğumu unuttum. Kalbim yenik artık, heyecan denen hissi kaybettim. Hep olur böyle şeyler ama bu sefer başka çünkü ben kendimden emin değilim. Bu sefer başka dediğimde bile inanmıyorum kendime, içimden gelmiyor hiçbir şey. Ümitsizlik desen değil. Umut sorunu var desen değil. Bir yerlerde bir acı var, kestiremiyorum ama eminim ki adı ayrılık değil. Giden yok uzun zamandır, gidenler var. Ben gideni özledim.</p>

  <p class="calibre5">Hani cümlelerin sonu gelir bazen. Hani benden bu kadar dersin ve çekip gitmek istersin ancak sen gitmeden o gider. Ben o gideni özledim işte. Benim cümlelerimin sonu yok bu aralar. Benden bu kadar diyecek halim yok, sevmek desen hiç mi hiç gelmiyor içimden. Ben yenildim sanırım ama neye yenildim, kendimi kimde kaybettim bilmiyorum. Sanıyorum ki acılarım var, emin olamadığım acılar. Ben neden mutsuzum diye sormuyorum kendime, ben mutsuz değilim.</p>

  <p class="calibre5">Bazı şeylerden emin olabiliyor insan, gideni özlemek gibi. Sanırım bu yazı gidenlerin peşinden dökülmeyen gözyaşlarının kelimelerle kâğıda kafa tutuşu. Kafa tutmak ne büyük iştir. Her insan biraz asidir ve damarına basıldığında can yakar. Can bazen bir sözle yanar, bazen bir dokunuşla, bazen son bir yanak öpme hali ile... Giderken bakma yüzüme, öpme yanağımı, onlar artık senin değil. Belki de sana söyleyemediklerimi yazdım ben. Yazmak konuşmaktan iyidir, düşünecek fırsatın oluyor.</p>

  <p class="calibre5">Seni nereye koyduğumu unuttum ben. Kalbime baktım yoksun, ellerime baktım sensiz daha güzel. Sanırım son zamanlarda gerçek mutluluğu yakaladım ben. Bir de senden sonra makarna yapmayı öğrendim, elbette seninkiler kadar güzel değil. Zaten makarnayı pek sevmem. Ben seni sevmiştim, İtalyanlar bahane.</p>

  <p class="calibre5">Bu kalp üzülür mü? Üzülürse kimse üzülür? Baktım yoksun oralarda, çoktan gitmişsin sen. Ben yalnızlığı çoktan kabullenmişim. Neden bana yalnızlığı sevdiriyorsun? Neden makarna yapabildiğimi hatırlattın bana? Neden hafta sonu ne yapacaksın diye mesaj atmıyorsun artık. Neden gittin diyemediğimden soruyorum bunları, yoksa sevmem öyle mesaj atılmasını...</p>

  <p class="calibre5">Arkana bakmadan gittiğin gibi dönmeyi de öğretir hayat. Kime döndüğünün önemi yok, bana dönmedikten sonra. Kiminle yürüdüğünün önemi yok, ayağın yanımdayken taşa takılmadıktan sonra... Seni kınamıyorum, sana kızamıyorum. Herkes gelebilir, geldiği gibi gidebilir. Ben mutsuzum diyemiyorum gidişine ama tutmasam kendimi illa ararım. Nereden mi biliyorum? Kendimden.</p>

  <p class="calibre5">Aşk dediğin biraz daha uzun olmalıydı sanki. Aşk dediğin öyle gidişlere dur demeliydi. Aşk dediğin cumartesi ne yapıyoruz diye sormalıydı. Aşk dediğin adına yakışmalıydı, aşk dediğin üzerime yapışmalıydı ve git diyenlere inat kalacağım diye ellerimle tutuşmalıydı. Tutuşamadık biz, yanamadık, kanamadık... Birbirimizin olduğumuza inanamadık.</p>

  <p class="calibre1"><span class="italic"><span class="bold">Aşk yanmaksa, biz yanamadık.</span></span><br class="calibre3" /></p>

  <div class="mbppagebreak" id="calibre_pb_58"></div>
</body>
</html>
