<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sabah Uykum</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos214551"><span class="calibre6"><span class="bold">Bitmesem Özlerdim, Bitmesen Özlerdim</span></span></p>

  <p class="calibre5">Hatırlamıyorum üzerimizden ne kadar zaman geçtiğini ve sevmeye devam ediyorum kaybettiğimi bile bile... İnsan kolay vazgeçemiyor, nedeni çok sevmek olabilir, belki de alışmaktır bütün mesele. Nedeni ne olursa olsun biten bir şey kendini özletmeyi başarabiliyor. Bazen özlemeye programlandığımızı düşünüyorum. Sanki o gün ne olursa olsun onu özleyeceğiz, o gün onun için var gibi. Bütün şarkılar onun için çalıyor sanki ve filmlerdeki kadınlar onun gibi sarılıyor sevdiklerine...</p>

  <p class="calibre5">Ben bugün seni özlemeye başlamanın susuz acılarını yaşıyorum. Erkekler ağlamaz, özledik diye ağlamayız biz. Tutarız kendimizi, öyle öğretildi bize. Çocukken bile ağlayamadık ki... "Ne, ağlıyor musun oğlum sen? Erkek adam ağlar mı? Gel bakayım otur kucağıma, sil şu gözlerini." Tamam, gözyaşlarımı sileyim ama erkek adam oturur mu kucağa be baba. Madem ağlamıyoruz, o kucağa da oturmayalım bari, bu nasıl bir çelişki?</p>

  <p class="calibre5">Bize her şeyi karmakarışık öğrettiler. Erkek adam ağlardı, ağlatırdı hayat çünkü gözyaşı vücuda fazla gelirdi. Ağlamak güçsüzlük dediler. Özlemek güçsüzlük mü peki? Ya da alışkanlık kendine yenilmek mi? Binlerce cevapsız soru, binlerce hasarlı duyguya sahibiz. Defalarca dönüşü olmayan yollara girdik, ayrılıkları olmadık zamanlarda benimsedik. Belki hep haklıydı, hep yanlış anlaşıldık ama ayrıldık. Ben sonuçlara bakarım çünkü nereden bakarsan bak sonuçlar değişmez.</p>

  <p class="calibre5">Şarkılar dostumuz şimdi, hakkını yemek olmaz ve filmler, bir de kitaplar var ki onlar bizi hiç aldatmaz. Oysa kitapları da yazan insanlar. Kitapların en güzel yanı bir kere yazılıyor olması. İçindeki duygunun değişme olasılığı yok ama insanlar böyle değil, her gün değişiyor. İşte sırf bu yüzden belki de insan bir kitaba bir ömür âşık kalabiliyor. Bizler kitapları değiştirmeye çalışmayız ama insanları hep değiştirmeyi denedik. Değiştirdikten sonra ise hep eski hallerini özledik çünkü hayat özlemden ibaret.</p>

  <p class="calibre5">Ben seni değişmeyen bir kitap gibi sevdim. İçine notlar almadım, üzerinde kendinden başka izler olsun istemedim. Her yaşın başka bir baskındı benim için. Değişen tek şey yıllardı, eskiyorduk ama değişmiyorduk, aynı hızla seviyorduk. Ben seni içindeki hataları kabul ederek sevdim. Hatasız kul olmaz lafından yola çıktım ve sen benim hatalı kitabımdın, ben senin hatalarını sevdim. Değişmeyen hatalarını... Öyle sahiplendim seni, öyle kendime kattım.</p>

  <p class="calibre5">Her gece başucumda uyudun. Bunun ne demek olduğunu anlatamam ki... Bu yakın olmak değil, bu ben olmak gibi bir şey. Yakınlık bunun yanında en uzak mesafe olarak kalır. Mesafeleri kabul edebiliyor insan, ayrılıkları da... Vazgeçmek zor da olsa alışılabilir bir şey ama özlemenin ve özlemeye karşı koymanın yolunu bilmiyorum. Özlem elbet biter ama biterken bitiren bir şey sanki. Seni senden alan ve öyle biten. Ben özlüyorum, biliyor musun? Bazen ağlamaya yakın özlüyorum ama erkekler ağlamaz, çünkü bizim gözyaşlarımızın yeri yanaklarımız değil. Gözyaşlarımızı yanaklarımız bile hissetmemeli. Gözlerimiz ağladığımızdan habersiz olmalı. Karanlık odalar lazım, sonrası daha kolay sanki...</p>

  <p class="calibre5">Yaşanan her şeyi bir kenara atıp, özlemeyi çocukluğumdaki yeşil-beyaz kamyonetin tamirciden gelmesini beklediğim andaki özleme bırakıyorum. Sensiz içilen çaylara talim dudaklarım ve yine yaralarım sadece çekirdekten.</p>

  <p class="calibre5">Yaşayabileceğim bütün duygulara yer açarken bedenimde; içinde sen olan tüm özlemlerden vazgeçiyorum. Ben tutamadığım ellerini özlemekten vazgeçiyorum. Sonuma geldim artık. Vazgeçerken özlemekten varlığımı bitiriyorum. Bitmesem özlerdim. Bitmesen özlerdim.<br class="calibre3" /></p>

  <div class="mbppagebreak" id="calibre_pb_110"></div>
</body>
</html>
