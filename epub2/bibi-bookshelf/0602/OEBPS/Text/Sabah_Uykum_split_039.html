<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sabah Uykum</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1"><span class="calibre6"><span class="bold">Belki de Sevmek Bir Martının Kanatlarında Saklı</span></span></p>

  <p class="calibre5">Her şey adın kadar, unuttuğum, hatırladığım, peşine düştüğüm ve vazgeçtiğim kadar. Hayat her zaman karşına çıkarmıyor çok seveceğin birilerini. Bazen, belki de çoğu zaman hiç sevemeden, bir an bile sevildiğini hissedemeden ayrılıyorsun bu dünyadan. Sanki gökyüzü başkalarının, sanki güneş her gün başkalarının mutluluğu için doğuyor. Sanki sen yoksun, herkes senden habersiz. Yaşıyorsun elbette, vapurdan martılara simit atmak bile bir yaşam belirtisi. Belki de martılara simit atma konusundaki en yetenekli insan sensin ve sen hiç sevilmedim zannederken bir martı aşkına maruz kalıyorsun.</p>

  <p class="calibre5">Hayat deyip geçemiyorum, herkes biraz sevilmek ve sevmek ister. Birilerinin farkında olmak ister. Birileri için vazgeçilmez olmak ister. İnsan, hayalleri ve sevebildiği kadar insandır. Peki, hayalleri ne kadar? Çok sevebileceğin birini bulmak bu kadar mı zor? İşte o kadar zor. Hiç bilmediğin bir şarkıya eşlik etmek zorunda kalmak kadar zor. Oysa sevilmek insanı değiştirir, sevmek de öyle. Az ya da çok fark etmez. Ben değişmek istiyorum bazen. Vapurda beraber simit yiyelim istiyorum, martılara yine atarız. Olmaz mı?</p>

  <p class="calibre5">Beraber atlasak denizlere... Sen benim can simidim olsan. Hem korkmana gerek yok, martılar beni çok sever, deniz de öyle. Bir sen yoksun işte, bir de ikimizin diyebileceğim bir şarkı yok. Onlar dışında her şey yolunda. Her şey... Hiçbir şey yolunda değil yani...</p>

  <p class="calibre1"><span class="italic"><span class="bold">Dalgalar çarparken Beşiktaş sahiline, ben sana olan sevgimi martıların kanatlarına yükledim, üzerinden eksik olmasın diye...</span></span><br class="calibre3" /></p>

  <div class="mbppagebreak" id="calibre_pb_39"></div>
</body>
</html>
