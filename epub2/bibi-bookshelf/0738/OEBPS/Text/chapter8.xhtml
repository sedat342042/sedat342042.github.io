<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aşk ve Gurur</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter8">
  <div class="html5_section">
    <h1 class="chapter-title">Sekizinci kısım</h1>

    <p>Saat beşte evin iki hanımı giysilerini değiştirmek üzere odalarına çekildiler, saat altı buçukta Elizabeth yemeğe çağrıldı. Yemekte herkes Jane’in hatırını sordu, bu arada Bay Bingley’nin gösterdiği ilginin hepsinden üstün olduğunu görmek Elizabeth’e büyük kıvanç verdi. Yazık ki onun sorularına olumlu yanıt veremedi. Çünkü Jane hiç de iyileşmiş durumda değildi. Bunu duyan Louisa ve Caroline kardeşler nasıl üzüldüklerini, böyle kötü soğuk algınlığına yakalanmanın ne korkunç olduğunu ve kendileri hastalanmaktan ne derece nefret ettiklerini belki üç dört kez üst üste belirttiler. Sonra unutuverdiler. Jane’in yanından ayrılır ayrılmaz böyle kayıtsızlaştıklarını görünce, Elizabeth’in onlara karşı duyduğu ilk soğukluk da yeniden depreşti.</p>

    <p>Kısacası, salondakilerin arasında onun gerçekten beğendiği tek kimse Bingley’ydi. Genç adamın Jane için candan tasalandığı besbelliydi. Elizabeth’e karşı gösterdiği içten yakınlık da genç kızın kendini bir yük gibi görmesini önlüyordu. Çünkü Elizabeth ötekilerin kendine bu gözle baktıklarını sanıyordu. Bingley’den başka kimse onunla ilgilenmez gibiydi, Caroline Bingley her dakika Bay Darcy ile haşır neşirdi, ablası Louisa da öyle! Louisa’ nın kocası Bay Hurst’e gelince: Sofrada Elizabeth’in yanında oturan bu adam yalnızca yemek, içmek ve iskambil oynamak için yaşayan uyuşuk kişinin biriydi. Elizabeth’in sade et yahnisini, baharatlı yahniden daha çok sevdiğini öğrendikten sonra onunla konuşmak sıkıntısına katlanmadı.</p>

    <p>Yemekten kalkınca Elizabeth dosdoğru Jane’in yanına gitti ve Bayan Bingley de onu, odadan çıkar çıkmaz yerin dibine sokmaya başladı. Onun hiç yol yordam bilmediğini, tutumlarıyla davranışlarının kendini beğenmişlikle küstahlıktan oluştuğunu, konuşup giyinmekten haberi, zevk ve güzellikten payı olmadığını ileri sürdü. Bayan Hurst de onun düşüncelerini paylaşarak şu sözleri ekledi:</p>

    <p>“Kısacası, yaman bir yürüyüşçü olmasından başka hiçbir övünülecek yanı yok. Bu sabahki gelişini ömrüm oldukça unutamayacağım. Neredeyse vahşilere benziyordu.”</p>

    <p>“Gerçekten de öyle, Louisa! Gülmemek için kendimi zor tuttum, inan olsun. Zaten çıkıp gelmesi saçmalıktı. Ablası soğuk almış diye onun yollara dökülmesinde ne anlam var? Saçları öyle dağınık, öyle perişan!”</p>

    <p>“Ya iç etekliği? İç etekliğini gördün umarım. Ucu bir karış çamura batmıştı. Elbisesiyle örtmeye çalışmış ama olmamıştı.”</p>

    <p>Bingley, “Dediklerin baştan aşağı doğru olabilir, Louisa, ama benim aklım ermiyor, doğrusu,” dedi. “Bayan Elizabeth Bennet bu sabah içeri girdiği zaman bence güzelliği üstündeydi. İç etekliğinin çamuruna hiç dikkat etmemişim.”</p>

    <p>Bayan Bingley, “Ama siz, Bay Darcy, bana öyle geliyor ki siz dikkat etmişsinizdir,” dedi. “Kendi kız kardeşinizi o durumda görmeyi istemezsiniz gibi geliyor bana.”</p>

    <p>“İstemem, kuşkusuz.”</p>

    <p>“Bileklerine kadar çamura batmış bir durumda üç kilometre, dört kilometre, beş kilometre yol yürümek; hem de yalnız, yapayalnız! Ne söylemek istiyor bu kız? Bence bu, kendini beğenmişliğin verdiği pek kötü bir başına buyrukluktur! Görgü kurallarına karşı, tam taşralılardan umulacak bir vurdumduymazlık.”</p>

    <p>Bingley, “Bence ablasını çok sevdiğinin çok sevimli bir kanıtıdır,” dedi.</p>

    <p>Bayan Bingley yarı fısıldayarak, “Bay Darcy,” dedi. “Korkarım bu serüven onun o güzel gözlerine karşı duyduğunuz hayranlığı biraz zedelemiştir.”</p>

    <p>Genç adam, “Hiç de değil,” dedi. “Hızlı yürümek gözlerine daha bir parlaklık vermişti.”</p>

    <p>Bu sözleri kısa bir duralama izledi. Sonra Bayan Hurst gene başladı:</p>

    <p>“Jane Bennet’i kıyasıya beğeniyorum doğrusu; şeker gibi bir kız. Onun iyi bir evlilik yapmasını candan dilerim. Ama öyle ana babası, öyle avam bir ailesi oldukça korkarım ki hiç olmayacak bir şey.”</p>

    <p>“Aklımda kaldığına göre Meryton’da avukatlık yapan bir akrabaları varmış.”</p>

    <p>“Evet, dayıları da Londra’da esnafmış.”</p>

    <p>“Harika doğrusu!”</p>

    <p>Ve iki kız kardeş içten kahkahalarla güldüler.</p>

    <p>Ağabeyleri, “Londra’nın bütün esnafları onların dayısı olsa, gene de sevimliliklerinden hiçbir şey eksiltemez,” diye söze karıştı.</p>

    <p>Darcy, “Ama ne olsa, seçkin kimselerle evlenme şansları adamakıllı azalmış olur,” diye fikir yürüttü.</p>

    <p>Bu sözlere Bingley karşılık vermedi. Ama kız kardeşleri yürekten onayladılar ve sevgili arkadaşlarının görgüsüz akrabalarını alaya alarak uzun uzun eğlendiler.</p>

    <p>Ama nedense, yemek salonundan çıkınca gene sevecenlikleri uyandı. Jane’in odasına gittiler, kahve içmek için aşağıya çağrılıncaya dek onun yanında oturdular. Jane hâlâ çok hastaydı. Elizabeth onu hiç bırakmadı. Ve ancak geç vakit, Jane uyuduktan sonra onun yanından ayrıldı. Canı istediği için değil de, ayıp olmasın diye aşağıya indi.</p>

    <p>Salona girince herkesin iskambil oynadığını gördü. O saat oyuna davet edildi; ama onların yüksek paraya oynadıklarını düşünerek öneriyi geri çevirdi. Özür olarak ablasını ileri sürdü, salonda çok kalamayacağını, bu arada kitap okuyarak oyalanacağını söyledi.</p>

    <p>Bay Hurst şaşkınlık içinde ona baktı.</p>

    <p>“Okumayı oyuna yeğ mi tutuyorsunuz?” diye sordu. “Çok tuhaf bir şey.”</p>

    <p>Bayan Bingley, “Bayan Eliza iskambil oyunlarından nefret edermiş,” dedi. “Durmadan kitap okur, başka hiçbir şeyden tat almazmış.”</p>

    <p>Elizabeth, “Ne bu kadar övgüyü ne de bu kadar yergiyi hak ettim,” diye söylenenlere karşı çıktı. “Durmadan kitap okumadığım gibi daha birçok şeyden de zevk alırım.”</p>

    <p>Bingley, “Hasta ablanıza bakmaktan zevk aldığınızı biliyoruz,” diye söze karıştı. “Umarız kendisi yakında tamamen iyileşerek sizin zevkinizi büsbütün artırır.”</p>

    <p>Elizabeth ona candan teşekkür etti, sonra üzerinde birkaç kitap bulunan bir masaya doğru ilerledi. Bingley hemen ona başka kitaplar getirmeyi önerdi, kitaplığında nesi var nesi yok, getirecekti!</p>

    <p>“Keşke kitap koleksiyonum daha geniş olsaydı, hem siz yararlanırdınız hem de benim yüzüm ağarırdı. Ama ne yazık ki ben tembel herifin biriyim. Çok kitabım olmadığı halde olanların hepsini okumuş da değilim.”</p>

    <p>Elizabeth şuracıktaki kitaplarla yetineceğini ona anlatmaya çalıştı.</p>

    <p>Bayan Bingley, “Babamın bu kadar az kitap bırakmış olduğuna hep şaşarım,” diye araya girdi. “Oysa sizin Pemberley’de ne kadar olağanüstü bir kitaplığınız var, Bay Darcy!”</p>

    <p>Genç adam, “Öyle olması gerekir çünkü birçok kuşağın yaratısıdır,” diye karşılık verdi.</p>

    <p>“Sonra siz kendiniz de o kadar çok eklemeler yaptınız ki! Durmadan yeni yeni kitaplar alırsınız.”</p>

    <p>“Böyle bir çağda insanın aile kitaplığını savsaklamasını benim aklım almaz.”</p>

    <p>“Savsaklamak ha! Şahane konağınızın güzelliğine güzellik katacak hiçbir şeyi savsaklamadığınızı ben çok iyi biliyorum! Charles, sen de kendine malikâne yaptırdığın zaman umarım Pemberley kadar güzel olur.”</p>

    <p>“Umarım!”</p>

    <p>“Ama gerçek söylüyorum. Bence toprak alacaksan o dolaylarda alıp, Pemberley’yi de kendine örnek seçsen iyi olur. Zaten İngiltere’de Derbyshire’dan daha güzel bir köşe de bulunamaz.”</p>

    <p>“Emrin olur güzelim. Hatta Darcy satarsa Pemberley’nin kendisini satın alırım.”</p>

    <p>“Ben senin yapabileceğin şeylerden söz ediyorum, Charles.”</p>

    <p>“Ben de Pemberley’yi satın alarak elde etmenin, öykünerek elde etmekten çok daha akla yakın olduğunu söylüyorum.”</p>

    <p>Konuşulanlar çok dikkatini çektiği için Elizabeth kendini elindeki kitaba veremiyordu. Çok geçmeden kitabı masanın üstüne bırakarak ötekilerin masasına yaklaştı ve oyunu izleyebilmek için Bay Bingley’yle Bayan Hurst’ün arasında durdu.</p>

    <p>Bayan Bingley, Bay Darcy’ye, “Bayan Darcy ilkbaharda görüştüğümüzden beri çok boy attı mı?” diye sordu. “Acaba boyu benimki gibi uzun olacak mı?”</p>

    <p>“Olacağa benzer. Şimdilik Bayan Elizabeth Bennet’ in boyunda. Belki biraz daha uzun.”</p>

    <p>“Ah, öyle göreceğim geldi ki onu! Öylesine cici bir kız dünyada görmedim. O ne yüz, o ne terbiye! Sonra yaşının küçüklüğüne karşın nasıl da becerikli! Piyano çalışı gerçekten de çok nefis!”</p>

    <p>Bingley, “Doğrusu şaşıyorum! Genç hanımlar bu derece becerikli olacak sabrı nereden buluyorlar? Hepsi de birbirinden becerikli.”</p>

    <p>“Hepsi de becerikli mi? İki gözüm, Charles, sen neler diyorsun?”</p>

    <p>“Hepsi de becerikli ya! Hepsi de yağlıboya yapıyorlar, gergef işliyorlar, tığla çanta örüyorlar. Bu işlerin hepsinde becerikli olmayan genç hanıma ben daha rastlamadım. Herhangi bir genç hanımdan da, becerikli olduğundan dem vurmaksızın söz edildiğini yemin ederim ömrümde duymadım.”</p>

    <p>Darcy, “Genç hanımların genel ve olağan becerilerinin yazık ki pek doğru bir listesini çıkardın,” dedi. “Gergef işleyip çanta örmekten başka becerisi olmayan birçok hanım için de kullanılıyor bu deyim. Ama senin hanımları genel olarak değerlendirme biçimine ben doğrusu hiç katılmıyorum. Bütün tanıdıklarımın arasında gerçekten becerikli sayılabilecek hanımların sayısının beş altıyı geçtiğini ben kendim ileri süremem.”</p>

    <p>Bayan Bingley, “Ben de öyle,” dedi.</p>

    <p>Elizabeth, Darcy’ye dönerek “Öyleyse bir hanımı becerikli sayabilmek için ondan çok şey bekliyorsunuz demektir,” diye düşüncesini belirtti.</p>

    <p>“Gerçekten de çok şey beklerim.”</p>

    <p>Darcy’nin gönüllü yardımcısı olan Caroline da hemen, “Elbette öyle!” diye ünledi. “Her zaman rastlananların çok üstünde yetenek sahibi olmadıkça hiçbir hanıma becerikli denemez. Her şeyden önce müzik, şarkı, resim, dans ve dil bilmeli ki, ‘becerikli’ nitelemesini hak edebilsin. Bütün bunlardan başka kişiliğinin havasında, duruş ve yürüyüşünde, sesinde, konuşma biçiminde ve bakışında da seçkin bir şeyler olmalı, yoksa bu deyimi ancak yarı yarıya hak etmiş sayılır.”</p>

    <p>Darcy, “Bütün bu yetenekleri olmalıdır,” dedi. “Ve bütün bunlara daha önemli bir şey eklemeli, çok kitap okuyarak kültürünü artırmalıdır.”</p>

    <p>Elizabeth, “Sizin topu topu beş altı tane becerikli hanım tanıdığınıza artık şaşmıyorum,” dedi. “Tersine, tanıdığınız becerikli hanımların sayısının bu kadar çok olmasına şaşıyorum.”</p>

    <p>“Kendi cinsinize bu kadar az mı güveniyorsunuz ki bütün bunların başarılabileceğinden kuşkunuz var?”</p>

    <p>“Ben kendim hiç bu kadar becerikli bir hanım görmedim. Sizin söz ettiğiniz kadar yetenek, beğeni, çalışkanlık ve inceliğin bir araya geldiğine ben hiç rastlamadım, doğrusu.”</p>

    <p>Bayan Hurst ile Bayan Bingley bu sözlere hemen karşı çıkarak, Elizabeth’in sözlerinin haksız olduğunu ve kendilerinin bu ölçüye uyacak bir sürü hanım tanıdıklarını ileri sürmeye başladılar. Sonunda Bay Hurst onları sessiz olmaya çağırarak oyuna dikkat etmedikleri için acı acı yakındı. Böylece konuşma sona erdi ve çok geçmeden Elizabeth dışarı çıktı.</p>

    <p>Kapı onun arkasından kapanınca Bayan Bingley, “Eliza Bennet, karşı cinsin gözüne girebilmek için kendi cinsini kötüleyen kızlardan biri,” diye fikir yürüttü. “Belki de birçok erkeğin gözünü boyuyordur böylece. Ama bana sorarsanız pek zavallı bir yöntem bu, pek sıradan bir yapmacık.” Daha çok Darcy’ye seslenmişti. O da, “Hanımların erkekleri çekebilmek için kullandıkları bütün yapmacıklarda bir bayağılık payı bulunduğu su götürmez,” diye yanıtladı. “Kurnazlığa yaklaşan her şey iğrençtir bence.”</p>

    <p>Bayan Bingley bu yanıttan tam anlamıyla hoşnut kalmadığı için konuyu sürdürmedi.</p>

    <p>Elizabeth salona yalnızca ablasının durumunun daha kötüleşmiş olduğunu ve onun yanından ayrılamayacağını söylemek için döndü. Bingley, Bay Jones’un hemen çağrılmasında diretiyordu. Kız kardeşleriyse kasabalılara güvenemedikleri için, o saat bir adam göndererek Londra’nın en tanınmış doktorunu getirmekten yanaydılar.</p>

    <p>Elizabeth buna gerek görmemekle birlikte Bingley’ nin önerisini benimsedi. Böylece ertesi sabaha dek Jane’ in durumunda belirli bir iyilik görülmezse Bay Jones’un çağrılması kararlaştırıldı. Bingley iyice kaygılı durumdaydı. Kız kardeşleri de son derece üzgün olduklarını söylüyorlardı. Gene de akşam yemeğinden sonra düettolar söyleyerek gam dağıttılar. Bingley ise ancak hasta konukla kız kardeşine her türlü özen gösterilmesi için kâhya kadına talimatlar vermek yoluyla avunabildi.</p>
  </div>
</body>
</html>
