<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aşk ve Gurur</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter30">
  <div class="html5_section">
    <h1 class="chapter-title">Yedinci kısım</h1>

    <p>Sir William, Hunsford’da ancak bir hafta kaldı. Ama kızının iyi bir yuva kurmuş olduğuna, böyle kocayla böyle komşuların her kula nasip olamayacağına kanaat getirmesi için bu süre ona yetti. Sir William kaldığı sürece Bay Collins hemen her sabah kaynatasıyla gezintiye çıkıp ona çevreyi göstermişti. Sir William gidince ev halkı gene gündelik yaşantısına döndü. Neyse ki evdeki kadınlar evin erkeğini eskisinden daha sık görmüyorlardı ve Elizabeth buna şükrediyordu. Bay Collins şimdi sabahlarını ya bahçesinde çalışarak ya da ön yola bakan çalışma odasında kitap okuyarak, yazı yazarak ve pencereden dışarı bakarak geçiriyordu.</p>

    <p>Hanımların oturduğu oda arkadaydı. Elizabeth önce Charlotte’un, yemek odasını oturma odası olarak kullanmayışına biraz şaşırmıştı. Çünkü yemek odası daha genişti. Manzarası da daha güzeldi. Şu var ki çok geçmeden genç kız arkadaşının bu seçiminde yerden göğe haklı olduğunu gördü. Çünkü oturma odası güzel manzaralı ve aydınlık olsaydı, Bay Collins kendi odasında pek oturmaz, hep onların yanına gelirdi. Bunu anlayınca, Elizabeth, Charlotte’un ince düşüncesine bayıldı.</p>

    <p>Oturma odasından araba yolu görünmediğinden kaç tane araba geçtiğini öğrenebilmek için Bay Collins’in verdiği bilgiye güvenmek zorundaydılar! O da bu olayları her gün onlara bildirmekten hiç geri kalmıyordu. Oysa hele Bayan de Bourgh’un gelip geçmesi, hemen hemen gündelik bir olaydı. Genç kız çok zaman papaz evinin önünde durup Charlotte’la birkaç dakika çene çalıyordu. Ama arabasından indiği çok az görülüyordu.</p>

    <p>Gün geçmiyor ki Bay Collins konağa kadar bir yürüyüş yapmasın. Çoğu zaman karısı da onunla birlikte gitmeyi zorunlu görüyordu. Elizabeth önceleri onların bunca saatlerini neden boşuna harcadıklarına anlam veremedi, ama sonra Bayan Catherine’in birkaç köy papazlılığını daha bağışlamak gücünü elinde bulundurduğunu anlayınca durumu kavradı.</p>

    <p>Arada bir de hanımefendi hazretleri onlara şeref veriyordu. Ve bu ziyaretler sırasında gözünden hiçbir şey kaçmıyordu. Ne iş yaptıklarına bakıyor, yaptıkları işi gözden geçiriyor ve başka türlü yapmalarını öğütlüyordu. Eşyaların düzenine kusur buluyor ya da hizmetçi kızın bir suçunu yakalıyordu. Oturup yemek yediği zaman da, sanırsınız ki onların gerektiğinden daha çok et aldıklarına değinmek amacıyla yiyordu.</p>

    <p>Bu soylu hanımefendinin bölgenin dirlik ve düzeniyle görevlendirilmemiş olmakla birlikte, muhtar kadar ilgili olduğunu Elizabeth görmekte gecikmedi. Köyde olup bitenlerin haberini hanımefendi en ince ayrıntısına kadar Bay Collins’ten dinliyordu. Köy evlerinden herhangi birinde geçimsizlik, sıkıntı ya da parasızlık olduğunu haber alır almaz hemen paçaları sıvıyor ve gereken yerlere gereken geçimi, dirliği ve parayı sağlamak için işe girişiyordu.</p>

    <p>Rosings’te yemek eğlencesi haftada iki kez yineleniyordu. Sir William’ın yokluğu yüzünden tek bir oyun masası kurulması bir yana, bu yemekler tıpkı birincisinin birer kopyası oluyordu.</p>

    <p>Başkaca görüştükleri komşuları pek azdı, ama Elizabeth için bu bir yoksunluk sayılmazdı. Genç kız çok hoş zaman geçirmekteydi. Fırsat buldukça Charlotte’la konuşuyor ve havaların mevsime göre çok güzel gitmesinden yararlanarak doğanın tadını çıkarıyordu.</p>

    <p>Çok zaman ev halkı Bayan Catherine’i görmeye gidince o, parkın kıyısındaki bir ağaçlık yolda yürüyüp dolaşmaya bayılıyordu. Burada ondan başka kimsenin değer vermediği güzel kuytu bir patika vardı ki genç kız buraya sapınca Bayan Catherine’in meraklı gözlerinden kurtulmuş gibi oluyordu.</p>

    <p>Ziyaretinin ilk on beş günü böyle bir düzen içinde geldi ve geçti. Paskalya yaklaşmaktaydı ve yortudan önce Rosings Konağı’ndakiler bir konuk bekliyorlardı. Bu tenha aile için bir konuğun gelmesi önemli bir şey olacaktı.</p>

    <p>Bay Darcy’nin birkaç hafta sonra Rosings Konağı’nda beklendiğini, Elizabeth, gelişinden hemen sonra duymuştu. Gerçi tanıdıklarından hemen hemen hepsini ona yeğ tutardı. Gene de, ne olsa Darcy’nin gelişi Rosings’teki toplantılara yeni bir çeşni katacaktı. Sonra genç kız, hiç değilse, Caroline Bingley’nin Darcy konusundaki niyetlerinin ne derece umutsuz olduğunu gözleriyle görüp biraz eğlenebileceğini düşünüyordu. Çünkü Bayan Catherine’in Darcy’yi kendi kızına ayırmış olduğu ortadaydı. Hanımefendi hazretleri yeğeni geleceği için çok sevindiğini saklamıyor ve ondan son derece olumlu bir dille söz ediyordu. Hatta Elizabeth’le Maria’nın Darcy’yi tanıyıp sık sık görüşmüş olduklarını öğrenince biraz bozulur gibi oldu.</p>

    <p>Darcy’nin gelişi papaz evinde hemen duyuldu. Çünkü Bay Collins sabahtan beri onun arabasını görebileceği yerlerde dolaşmaktaydı. Arabayı yerlere kadar eğilip selamlar selamlamaz, derhal evine koşarak bu heyecanlı haberi verdi. Ve ertesi sabah da hemen Rosings’e, hoş geldine koştu. Bay Darcy, yanında kuzenlerinden biri olan Albay Fitzwilliam’ı da getirmişti. İki genç erkek, Bay Collins’le birlikte papaz evine gelerek herkesi büyük bir şaşkınlığa düşürdüler.</p>

    <p>Onların gelişini Charlotte kocasının çalışma odasından gördü ve hemen oturma odasına koşarak kızlara haber verdi.</p>

    <p>“Bu onur senin, Bayan Elizacığım. Yoksa Bay Darcy beni görmeye böyle şıp diye gelmezdi.”</p>

    <p>Elizabeth bu onuru üzerinden atacak zaman bile bulamadan kapı zilinin çalınması konukların gelişini haber verdi ve bir dakika sonra üç bey içeri girdiler.</p>

    <p>Önden gelen Albay Fitzwilliam otuz yaşlarında, yakışıklı olmamakla birlikte tip ve davranış bakımından tam centilmen sayılabilecek bir adamdı. Bay Darcy’deyse hiçbir değişiklik yoktu. Her zamanki soğuk ve gururlu tavrıyla Bayan Collins’in hatırını sordu. Elizabeth’i gördüğü zaman da hiçbir şaşkınlık göstermedi. Elizabeth’se onu tek söz söylemeden hafifçe başını eğerek selamladı.</p>

    <p>Albay Fitzwilliam ince bir salon erkeğinin rahatlığıyla tatlı tatlı konuşmaya başladı. Kuzeni Darcy ise Bayan Collins’e evi ve bahçesi hakkında hoş birkaç söz söyledikten sonra bir süre hiç ağzını açmadan oturdu. Ama sonunda kibarlığı o derece depreşti ki Elizabeth’in ailesinin hatırını sordu. Genç kız sıradan yanıtlar verdikten sonra bir an duraladı ve en sonunda, “Ablam üç aydan beri Londra’da,” diye ekledi, “acaba hiç karşılaştınız mı?”</p>

    <p>Onların hiç karşılaşmadıklarını gerçi çok iyi biliyordu. Ama bakalım Darcy, Jane ile Bingleylerin arasında olup bitenleri bildiğini sezdiren herhangi bir belirti gösterecek mi, diye merak ediyordu. Genç adam Bayan Bennet’le karşılaşmak mutluluğuna hiç erişmemiş olduğunu söylerken biraz bozulur gibi oldu ya da Elizabeth’e öyle geldi. Konuyu orada kestiler ve zaten iki konuk az sonra oradan ayrıldılar.</p>
  </div>
</body>
</html>
