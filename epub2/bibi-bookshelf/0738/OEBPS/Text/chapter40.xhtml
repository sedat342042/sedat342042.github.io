<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aşk ve Gurur</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter40">
  <div class="html5_section">
    <h1 class="chapter-title">On yedinci kısım</h1>

    <p>Elizabeth’in, olup bitenleri Jane’e anlatmak için duyduğu sabırsızlık artık gem vurulamaz bir düzeye ulaşmıştı. Sonunda, dönüşlerinin ertesi sabahı, ablasını ilgilendiren her konuyu bir yana bırakarak Darcy ile kendi arasında geçen sahneyi ona anlattı. Jane’in şaşkınlıktan dilini yutacağını sandı.</p>

    <p>Ama Jane’in Elizabeth’e karşı beslediği kardeş sevgisi ve kardeş hayranlığı, şaşkınlığını hafifletti ve çok geçmeden her türlü şaşkınlık bambaşka duygular arasında eridi. Bay Darcy’nin duygularını ikna edici değil de itici bir biçimde ortaya vurmuş olması Jane’i üzüyordu. Gelgelelim kız kardeşinin olumsuz yanıtıyla erkeğin yüreğinde açılmış olması gereken yara, Jane için belki daha bile üzücüydü.</p>

    <p>“Senin ona, evet, diyeceğine böyle güvenmesi kuşkusuz doğru değildi. Hiç olmazsa kendine bu denli güvendiğini sana belli etmemesi gerekirdi. Ama bir düşün, senin ona evet diyeceğine ne kadar güvenmişse, duyduğu düş kırıklığı da o kadar büyük olmuştur.”</p>

    <p>“İşin o yönüne ben de candan üzülüyorum; ama onun öteki duygu ve düşünceleri, çok geçmeden bana karşı duyduğu sevgiyi söndürecektir nasıl olsa. Ama sen ona hayır, dedim diye bende suç bulmuyorsun değil mi?”</p>

    <p>“Suç mu! Ne münasebet!”</p>

    <p>“Wickham’ı öylesine yürekten savunuşumu yakışıksız buluyorsun ama, değil mi?”</p>

    <p>“Yoo, öyle konuşmakta haksız olduğunu pek sanmıyorum.”</p>

    <p>“Hele ertesi gün olup bitenleri bir anlatayım; o zaman düşünceni değiştireceksin.”</p>

    <p>Ve Elizabeth, yalnızca George Wickham’ı ilgilendiren bölümlerini ele alarak, Darcy’nin mektubunu olduğu gibi anlattı. Bu, zavallı Jane’i nasıl da beyninden vurulmuşa döndürdü! Jane’e kalsa, şu bir tek kişide toplanmışa benzeyen kötülüğün tüm insan soyunda bile bulunamayacağına, ömrünün sonuna dek inanmak isterdi. Gerçi Darcy’nin temize çıkmasına çok seviniyordu. Ama bu sevinç bile onu avutamıyordu. Kısacası ortada bir yanlışlık olabileceğini ispatlamak ve sözü geçen erkeklerden birini kötülemeden, öbürünün de iyi olabileceğini göstermek için çırpındı, durdu.</p>

    <p>Elizabeth, “Bu iş sökmez, güzelim,” diye gülümsedi. “Bu baylardan ikisinin birden temize çıkmasını dünyada sağlayamazsın. Hangisini dilersen onu seç ama ya biri ya öbürü. Ortada olan iyilik ve erdem ancak bir kişiye yeter. Son zamanlarda bu erdem biraz yer değiştirdi; ama ben kendim onu Bay Darcy’ye yakıştırıyorum. Sen artık kimi istersen onun iyiliğine inan.”</p>

    <p>Jane bu işte gülünebilecek bir yön görünceye dek epey zaman geçti.</p>

    <p>“Ömrümde böylesine beynimden vurulduğumu bilmiyorum,” deyip duruyordu. “Wickham bu denli alçak bir insan olsun! İnsanın aklı almıyor. Hele zavallı Bay Darcy! Ah, Lizzyciğim, bir düşün, kim bilir neler çekti adamcağız. Ne büyük bir çöküntü! Hem de senin kendisi için kötü düşündüğünü bile bile. Ya kız kardeşi hakkında öyle bir şeyi anlatmak zorunda kalması. Düşündükçe içim kalkıyor. Sen de çok üzgünsündür sanırım.”</p>

    <p>“Yoo! Sen üzülüp ah vah ettikçe ben rahatlıyorum. Senin Bay Darcy’ye hak ettiğinden çok acıyacağını bildiğim için, ben her an daha ilgisiz, daha umursamaz olup çıkıyorum. Sen coştukça ben duruluyorum. Kısacası, iki gözüm, sen bu konuda biraz daha ah vah edersen, ben artık kuşlar gibi hafifleyip uçacağım.”</p>

    <p>“Zavallı Wickham... Oysa yüzünden nasıl da iyilik akardı. Her hali nasıl içten, nasıl kibardı.”</p>

    <p>Elizabeth, “Bu iki erkeğin yetiştirilmesinde önemli bir karışıklık olmuş,” diye fikir yürüttü. “İyiliğin sahicisi birinde, gösterişi ise öbüründe.”</p>

    <p>Jane, “Ama bence Bay Darcy de üzerinden kötülük akan bir kişi değil,” diye ona karşı çıktı.</p>

    <p>“Ben de ona karşı görür görmez, hiç yoktan soğukluk duymakla pek akıllılık ettiğimi sanmıştım. Soylu bir kişiliği olan insanlara karşı, böyle durup dururken soğukluk duymak zekâyı parlatır ve türlü nükteler savurmak için insana olanak yaratır. İnsan karşısındakini sürekli kötüleyip alaya alırsa arada bir gerçek bir nükte pırıltısı bulmaktan kendini alamaz!”</p>

    <p>“Lizzy, onun mektubunu ilk okuduğun zaman işi böyle hafife almadın sanırım.”</p>

    <p>“Nasıl alabilirdim? Enikonu içimden yıkıldım. Çok perişan oldum daha doğrusu; çöktüm, diyebilirim. Duygularımı açacak kimse de yoktu yanımda. Hiç olmazsa sevgili ablam Jane orada olsaydı da bana, yok canım, deseydi; artık o kadar da zayıf, kibirli davranmadın, o kadar saçmalamadın, deseydi. Ah, seni öyle aradım ki!”</p>

    <p>“Bay Darcy’ye Wickham’dan söz ederken keşke pek öyle acı konuşmasaydın, Lizzy. Zavallıcık, o sözleri hiç hak etmemiş.”</p>

    <p>“Öyle. Ama insan benim gibi önyargı beslemekte ayak diretirse, bunun sonunda acı dil kullanması doğaldır. Şimdi benim sana danışmak istediğim bir nokta var: Acaba dostlarımıza Wickham’ın içyüzünü anlatsam mı, anlatmasam mı?”</p>

    <p>Jane biraz düşündü. Sonra, “Adamcağızı bu derece karalamaya pek neden yok sanırım,” diye fikir yürüttü, “sen ne düşünüyorsun?”</p>

    <p>“Yapmamayı. Zaten Darcy bana bu olayı açıklamak için izin vermedi. Tersine; kız kardeşiyle ilgili olan bölümler tamamen aramızda kalması gereken bir sırdır. Sonra ben tutar da herkese Wickham’ın alçaklıklarını açıklamaya kalkışırsam, bana kim inanır? Herkes Bay Darcy’yi öyle kötü tanıyor ki, onun iyi olduğuna inanmaya kalkışsalar, Meryton ahalisinin yarısı kalp sektesinden ölür. Ben bu işi başaramam. Zaten Wickham yakında gidiyor. Ondan sonra artık onun içyüzü buradakileri ilgilendirmez bile. Elbet günün birinde her iş meydana çıkacaktır. O zaman senle ben, herkesin bu işi daha önceden sezememiş olduklarına güler geçeriz. Kısacası şu sırada ağzımı açmayacağım.”</p>

    <p>“Çok doğru düşünüyorsun. Sonra onu böyle herkesin karşısında küçük düşürmekle bütün yaşamını mahvedebiliriz. Belki de şu sırada kendisi yaptıklarından ötürü pişmanlık getirmiş durumdadır da, yeni bir sayfa çevirmek için can atıyordur. Onun umutlarını kırmayalım.”</p>

    <p>Bu konuşma Elizabeth’in kafasındaki kaynaşmayı biraz durulttu. İki haftadır içine dert olan iki sırdan kurtulmuştu ve ne zaman gene içini boşaltmak istese ablasının kendisini seve seve dinleyeceğini de biliyordu. Gelgelelim içinde bir şey daha kalmıştı ki bunun dışarı vurulmasının yolu yoktu. Elizabeth, Darcy’nin mektubunun öbür yarısını dünyada Jane’e açıklayamaz, Bingley’nin aşkının ne derece gerçek olduğunu anlatamazdı. Bu öyle bir sırdır ki paylaşılamaz... Jane ile Bingley birleşmedikçe bu son sırrın yükünden kurtulamayacağını Elizabeth biliyordu. Ve kendi kendine, o zaman da, bu gerçekleşemez görünen düş gerçek olduğu zaman, benim bu sırrı açmamda bir anlam kalmaz, çünkü söylenecek şeyi Bingley çok daha tatlılıkla söyleyebilir, diye düşünüyordu. Yani bu sırrı, sır olmaktan çıkıncaya dek açıklayamam.</p>

    <p>Şimdi artık dönüşlerinin ilk heyecanı geçmişti ya, ablasının moralinin ne durumda olduğunu görüp izleyebilecek olanağı Elizabeth bol bol bulabiliyordu. Ve görebiliyordu ki Jane mutlu değildi. Bingley’ye karşı hâlâ derin bir sevgi beslemekteydi. Bundan önce hiç aşk nedir bilmediği için duyguları ilk aşkın bütün gücüne sahipti. Beri yandan yaşı ve yaradılışı da bu duygulara, ilk aşklarda çok az rastlanan bir sağlamlık katıyordu. Kısacası Jane, Bingley’nin anısına o derece değer veriyor ve onu başka bütün erkeklerden o derece üstün görüyordu ki, kendini üzüntüyle kapıp koyuvererek mahvetmemek için bütün sağduyusunu kullanması gerekiyordu.</p>

    <p>Bir gün Bayan Bennet, “Ey, Lizzy, şu bizim Jane’in başına gelen acıklı şeylere şimdi ne buyuruyorsun?” diye sordu. “Ben bu konuyu artık kimseciklere açmamaya kararlıyım. Daha geçen gün kardeşim Phillips’e öyle dedim. Jane’in Londra’dayken onunla görüştüğünü de hiç sanmıyorum. Pek nankör bir adammış doğrusu. Senin anlayacağın, Jane’in onu avlaması artık bir düş oldu sanıyorum. Ortada onun bu yaz Netherfield’e döneceğini gösteren hiçbir belirti yok. Hem de bu işi bilebilecek olan herkese sordum.”</p>

    <p>“Onun bir daha Netherfield’e döneceğini ben de sanmıyorum.”</p>

    <p>“N’apalım, cancağızı bilir. Sanki biz de gelsin diye bayılıyorduk. Gerçi kızıma karşı çok ayıp ettiğini her zaman söyleyeceğim. Ben Jane’in yerinde olsam buna bir an bile dayanamazdım. Kızım da elbet günün birinde karasevdadan ölecek; o zaman herif de başını taştan taşa vuracak. Beni avutan tek düşünce budur.”</p>

    <p>Elizabeth bu düşüncede avutucu bir yön bulamadığı için karşılık vermedi.</p>

    <p>Annesi biraz sonra, “Ee, Lizzy, demek bizim Collinslerin rahatı, konforu yerinde, öyle mi?” diye konuşmasını sürdürdü. “Tanrı sonunu getirsin. Mutfak düzenleri nasıl? Charlotte pek hesaplıdır. Eğer annesinin yarısı kadar tutumluysa, epey para biriktiriyor demektir. Pek öyle lükse kaçmıyorlardır, benim kanımca.”</p>

    <p>“Yok. Lüksleri hiç yok.”</p>

    <p>“Sımsıkı hesaplıdır onlar. Ayaklarını yorganlarına göre uzatabilsinler diye göbekleri çatlar. Ama bu sayede hiç sıkıntıya da düşmezler paraca. Hıh! Hayrını görsünler. Kim bilir, babanız ölünce bu eve gelip yerleşmekten ne çok konuşuyorlardır. Bu eve kendi mülkleri gözüyle bakıyorlardır artık.”</p>

    <p>“Bu konuyu benim önümde açamazlardı kuşkusuz.”</p>

    <p>“Yok, açsalardı tuhaf kaçardı gerçekten. Ama baş başayken bundan başka söz etmediklerine kalıbımı basarım. Ne yapalım, aslında kendilerinin olmayan bir mülkün üstüne oturmaya gönülleri razıysa kendileri bilirler. Ben olsam böyle bir şeyi dünyada içim kaldırmazdı.”</p>
  </div>
</body>
</html>
