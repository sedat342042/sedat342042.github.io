<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aşk ve Gurur</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter59">
  <div class="html5_section">
    <h1 class="chapter-title">On yedinci kısım</h1>

    <p>“Lizzyciğim, nerelerde kaldınız?”</p>

    <p>İçeriye girer girmez Elizabeth’e, Jane’le bütün ötekiler bu soruyu sordular. Elizabeth yalnızca, bilmeden epey uzaklaşmış olduklarını söyledi. Bunu söylerken pembeleşmişti, ama kimsenin içinde hiçbir kuşku uyanmadı.</p>

    <p>Akşam durgun ve olaysız geçti. Nişanları açıklanmış olan çift gülüp söylüyorlar, sevgilerini gizli tutanlarsa susuyorlardı. Darcy, mutluluğu neşeye dönüşerek dışarı taşan bir yaradılışta değildi. Duyguları allak bullak, heyecanlı bir durumda olan Elizabeth’se mutlu olduğunu kendi kendine söylemekle birlikte henüz tadına varamamıştı. Çünkü kendisini sıkıntılı dakikaların beklediğini biliyordu. Ailede Jane’den başka Darcy’yi seven yoktu. Üstelik herkes Darcy’den öylesine nefret ediyordu ki, Elizabeth tüm servetinin ve soyluluğunun bile bu nefreti gideremeyeceğinden korkuyordu.</p>

    <p>O gece Jane’e açıldı. Gerçi kuşkucu olmak mizacında yoktu, gene de Jane bu haberi yüzde yüz inanmazlıkla karşıladı.</p>

    <p>“Şaka yapıyorsun, Lizzy! Olamaz! Darcy’ye mi söz verdin? Yok, yok, beni kandıramazsın. Bunun dünyada olamayacağını biliyorum ben.”</p>

    <p>“Vay başıma gelenler, bu başlangıç hiç de yürek verici değil. Ben tek sana güveniyordum. Sen bana inanmazsan, artık kimsecikler inanmaz. Ama inan ki doğruyu söylüyorum. Sözümde yalan yok. Darcy beni seviyor ve de evlenmek için birbirimize söz vermiş bulunuyoruz.”</p>

    <p>Jane kız kardeşine hâlâ inanmazlıkla bakıyordu.</p>

    <p>“Olamaz bu Lizzyciğim! Ben senin ondan nasıl nefret ettiğini bilmez miyim!”</p>

    <p>“Bilmiyorsun ya! Hiçbir şeyden haberin yok senin. O eski sözleri bir kalem geçiyoruz artık. Onu başlangıçta sevmiyordum, ama şimdi çok seviyorum. Böyle durumlarda da eskiden olup bitenleri anmak bağışlanmaz bir suçtur. Onu eskiden sevmediğimi bundan böyle ben de unutacağım.”</p>

    <p>Jane hâlâ şaşkınlık içindeydi. Elizabeth doğruyu söylediğini, bu kez daha ciddi olarak yineledi.</p>

    <p>“Aman Tanrım! Nasıl olur bu? Ama artık inanmazlık edemem. Lizzy, Lizzyciğim, seni kutlamak isterim elbet, ama emin misin? Bu sorumu bağışla. Ama onunla mutlu olabileceğini iyice aklın kesiyor mu?”</p>

    <p>“Hiç kuşkum yok. Zaten biz dünyanın en mutlu çifti olduğumuza karar verdik bile. Ama ya sen, sevindin mi bu işe Jane? Böyle bir enişten olması hoşuna gidecek mi?”</p>

    <p>“Hem de nasıl! Hem Bingley hem de benim için bu dünyanın en güzel müjdesi. Aramızda bunu kaç kez konuştuk zaten, ama olamaz gözüyle bakıyorduk. Gerçekten evlenmeye razı olacak kadar çok seviyor musun onu? Ah, Lizzy, dünyada her şeyi yap ama sevmediğin birine varma. Onu gerçekten sevdiğine inanıyor musun?”</p>

    <p>“Evet, evet! Sana her şeyi anlatınca sen de inanacaksın. Üstelik onu gereğinden çok sevdiğimi göreceksin.”</p>

    <p>“Ne demek istiyorsun?”</p>

    <p>“Yani Darcy’yi senin Bingley’yinden daha üstün tutuyorum. Bunu duyunca korkarım kızacaksın bana.”</p>

    <p>“Canım kardeşim, ne olur şakayı bırak. Çok ciddi konuşmak istiyorum seninle. İşin içyüzünü bana hemen anlatmalısın. Sözgelimi, onu ne zamandır sevdiğini söyler misin bana?”</p>

    <p>“Öyle yavaş yavaş, öyle anlamadan oldu ki onu sevmeye ne zaman başladığımı ben de bilemiyorum. Ama galiba o şahane Pemberley Malikânesi’ni ilk gördüğüm zaman başladı bu aşk.”</p>

    <p>Jane’in gene, “Kuzum, ciddi ol,” diye yalvarması üzerine Elizabeth de ciddi konuşmaya başladı ve aşkının gerçek olduğuna çok geçmeden ablasını inandırabildi. Buna inandıktan sonra artık Jane’in başkaca isteği kalmamıştı.</p>

    <p>“Şimdi artık içim rahat,” dedi. “Çünkü sen de benim gibi mutlu olacaksın. Bay Darcy’ye eskiden beri değer veririm. Hele seni sevmesi onu gözümde daha da yükseltmeye yeter de artar bile. Ama Lizzyciğim, meğer sen ne sinsiymişsin. Her şeyi benden gizli tutmuşsun. Pemberley’de ve Lambton’da meğer neler olup bitmiş de benim ruhum bile duymamış. Bildiklerimi de zaten senden değil, başkalarından öğrendim.”</p>

    <p>Elizabeth olup bitenleri niçin gizli tuttuğunu anlattı. Bingley’yi anmak istememişti. Kendi duygularındaki kararsızlık da Darcy’den söz etmesine engel olmuştu. Ama şimdi artık onun, Lydia’nın evlenmesinde oynadığı rolü gizli tutamazdı. Her şey söylenip anlatıldı ve böylece gecenin yarısı konuşmakla geçti.</p>

    <p class="margin-top">Ertesi sabah Bayan Bennet pencereden dışarısını seyrederken, “Aaa, bir yaşıma daha girdim!” diye bağırdı. “Ayol, o sevimsiz Bay Darcy gene sevgili Bingleyciğimizin peşine takılmış buraya geliyor. Bıktırdı, ayol! Bizden çıkmaz oldu artık. Ne ister bu adam? Ben onun ava mava çıkacağını sanıyordum. Bizi bu derece rahatsız edeceğini hiç ummuyordum. Lizzy, artık iş sana düşüyor. Al bu herifi, gene bir yürüyüşe çıkar da Bingley’yle Jane’e askıntı olmasın.”</p>

    <p>Elizabeth can attığı bu öneriye gülmekten kendini alamadı. Ama annesinin Darcy’den hep böyle kötü dille söz etmesi de canını sıkıyordu.</p>

    <p>Erkekler içeri girdikleri zaman Bingley, Elizabeth’e öyle anlamlı bir bakışla baktı ve elini öyle kırarcasına sıktı ki, genç kız onun haberi aldığını kestirdi. Nitekim Bingley az sonra, “Bayan Bennet, bu dolaylarda Lizzy’ nin yürüyüş yaparken gene kaybolabileceği başka yollar yok mu?” diye gülerek sordu.</p>

    <p>Bayan Bennet, “Bana sorarsanız Lizzy’yle Kitty bu sabah Bay Darcy’yi alsınlar da, Oakham Tepesi’ne tırmansınlar,” diye görüşünü belirtti. “Güzel, uzun bir yürüyüş olur. Hem zaten Bay Darcy de oranın manzarasını görmemiştir, sanırım.”</p>

    <p>Bingley, “Darcy ile Lizzy için hava hoş, ama bana kalırsa Kitty bu kadar uzun yola gelemez,” diye yanıtladı. “Öyle değil mi, Kittyciğim?”</p>

    <p>Kitty gerçekten de evde kalmayı yeğ tutacağını söyledi. Darcy tepeye çıkıp manzara seyretmeye can attığını bildirdi ve Elizabeth de sesini çıkarmadan buna boyun eğdi.</p>

    <p>Hazırlanmak için yukarıya çıkarken annesi onun peşinden geldi.</p>

    <p>“Lizzyciğim, o buz gibi adamla baş başa kalacağına üzülüyorum, ama artık dişini sıkacaksın,” dedi. “Janeimizin hatırı için, biliyorsun. Hem zaten ille konuşup onu oyalamak zorunda da değilsin. Arada iki laf yeter. Canını hiç sıkıntıya sokma.”</p>

    <p>İki sevgili yürüyüşleri sırasında, evlenmeleri için o akşam Bay Bennet’ten izin istemeye karar verdiler. Annesiyle konuşmayı Elizabeth kendi üzerine aldı.</p>

    <p>Annesinin bu işi nasıl karşılayacağını bilemiyordu. Bazen Darcy’nin bütün varlık ve görkeminin bile Bayan Bennet üzerindeki kötü izlenimleri silmeye yetmeyeceğine inanıyordu. Ama annesi böyle bir evlenmeye ister sevinsin, ister dövünsün, ilk duyduğu zaman inanmak istemeyeceği su götürmezdi. Her neyse, Elizabeth onun haberi duyunca göstereceği ilk tepkiye Darcy’nin tanık olmasına dünyada dayanamazdı.</p>

    <p class="margin-top">O gece, Bay Bennet’in kitaplığına çekilmesinden az sonra Elizabeth, Darcy’nin de kalkıp onun peşinden gittiğini gördü ve bunu görünce büyük bir heyecana kapıldı. Babasının olumsuz yanıt vereceğini sanmıyordu. Ama Bay Bennet bu işe sevinmeyecekti de. Elizabeth babasının gözbebeği olduğunu biliyordu ve ona üzüntü vereceğini bilmek içine dert oluyordu. Bu nedenle, Darcy’ nin geri gelişine kadar ağzını bıçak açmadı. Ancak onun gülümsediğini görünce içine biraz su serpildi. O sırada Elizabeth’le Kitty masa başında oturmuş, nakış işlemekteydiler. Çok geçmeden Darcy yanlarına geldi ve Elizabeth’in nakışını övmek bahanesiyle eğilerek, “Kitaplığa git,” diye fısıldadı. “Baban seni bekliyor.”</p>

    <p>Babası kaşları çatık, yüzünde kaygılı bir bakışla, bir aşağı, bir yukarı dolaşmaktaydı. “Lizzy, ne yapıyorsun sen?” diye söze başladı. “Aklını mı oynattın ki bu adama, evet, diyorsun? Ondan oldum olası nefret eden sen değil misin?”</p>

    <p>Ah, ilk düşüncelerinde daha sağduyulu olmak, bu düşüncelerini ortaya vururken daha ölçülü davranmak varmış! Elizabeth böyle davranmadığına şimdi öyle pişmandı ki... Zamanında sözlerini tartmış olsaydı, şimdi böyle sıkıcı, utandırıcı açıklamalarda bulunmak zorunda kalmayacaktı. Gel gör ki bu açıklamaları yapmak zorunluydu. Elizabeth adamakıllı kızarıp bozararak, Darcy’yi sevdiğini açıkladı.</p>

    <p>Babası, “Daha doğrusu onunla evlenmeye kararlısın,” diye gülümsedi. “Ne yalan söylemeli, adam varlıklı. Ona varırsan Jane’den daha şık kılıkların, daha gösterişli arabaların olabilir. Ama bunlar seni mutlu eder mi?”</p>

    <p>Elizabeth, “Benim onu sevdiğime inanamıyorsunuz,” dedi. “Bundan başka bir sakınca görebiliyor musunuz?”</p>

    <p>“Hayır. Onun kendini beğenmiş, kasıntı adamın biri olduğunu gerçi hepimiz biliyoruz, ama onu sevsen bunların hiçbir önemi kalmazdı.”</p>

    <p>“Seviyorum, gerçekten seviyorum onu.” Genç kız gözlerinde yaşlarla konuşuyordu. “Çok seviyorum. Aslında gururlu, ama burnu büyük değil. Çok iyi bir insan. Siz onun gerçek kişiliğini bilmiyorsunuz. Onun için yalvarırım size, böyle sözlerle beni kırmayın.”</p>

    <p>Babası, “Lizzy, ona ben de olumlu yanıt verdim,” dedi. “Öyle bir adam ki herhangi bir şey isteyince insana şeref vermiş gibi oluyor; insan ona, hayır, demekten çekiniyor. Mademki onunla evlenmeye kararlısın, ben de razıyım. Ama sana öğüdüm: Çok iyi düşün, taşın. Ben senin huyunu bilirim, Lizzy. Kocanı gerçekten saymadıkça, onu kendinden üstün görmedikçe, ne mutluluk bulabilirsin ne de huzur; sen o kadar zeki ve canlısın ki kocan kafaca sana denk olmadıkça mutluluğun tehlikeye düşer. İster istemez mutsuz olursun. Sevgili kızım senin de saygı duyamadığın bir eşle yaşamak zorunda kaldığını görürsem ben çok üzülürüm. Bunun ne demek olduğunu bilemezsin sen.”</p>

    <p>Daha da duygulanan Elizabeth içten bir ciddilikle konuşmaya başladı. Bay Darcy’ye karşı beslediği görüş ve duygularının nasıl yavaş yavaş değiştiğini, onun da aşkının gelgeç bir duygu değil, zamanla olgunlaşmış, aylar boyunca kaç kez sınanmış bir sevgi olduğunu anlatarak, Darcy’nin iyi yönlerini bir bir sayarak sonunda babasının inanmazlığını giderdi ve onu bu evlenmeye içten razı etti.</p>

    <p>Bay Bennet onu dinledikten sonra, “Öyleyse benim başkaca bir diyeceğim yok,” dedi. “Eğer durum buysa genç adam sana layık demektir. Seni değersiz birine vermek içime sinmezdi, Lizzyciğim.”</p>

    <p>Elizabeth bunun üzerine, Darcy’yi babasına büsbütün beğendirmek için Lydia konusunda yaptığı iyilikleri anlattı. Bay Bennet dinledikçe afallıyordu.</p>

    <p>“Bu gece gerçekten bir şaşırtmacalar gecesi oldu. Yaa! Demek Darcy yapmış her şeyi. Oğlanı yola getiren, rüşveti veren, borçları ödeyip yeni işi bulan hep Darcy’ymiş. Benim için böylesi daha iyi, inan. Böylece bir yığın dert ve borçtan kurtulmuş oluyorum. Bu işi dayın yapmış olsaydı, verdiği bütün paraları ödeyecektim. Ama böyle ateşli âşıkların üzerine varılmaz. Hemen yarın Darcy’ye, yaptığı harcamaları ödemeyi önereceğim. O da sana olan aşkından dem vurarak bunun adını bile andırmayacak. Sen sağ, ben selamet...”</p>

    <p>Sonra Bay Bennet, birkaç gün önce Bay Collins’in mektubunu okurken Elizabeth’in nasıl sıkılmış olduğunu hatırladı. Onu bir süre alaya aldı ve sonunda gitmesine izin vererek salıverdi. Elizabeth dışarı çıkarken Bay Bennet, “Mary ile Kitty’yi de isteyenler varsa yanıma gönder, şu sırada hiç işim yok,” diyordu.</p>

    <p>Elizabeth artık büyük bir yükten kurtulmuştu. Kendi odasında yarım saat kadar şöyle bir başını dinledikten sonra kendini toparlamış olarak salona döndü. Duruma henüz alışamadığı için gülüp sevinemiyordu, ama dingin bir gece geçirdiler. Ortada korkulacak bir şey kalmamıştı artık. Zamanla, birbirlerine alıştıkça, rahat ve huzura da kavuşacaklardı.</p>

    <p>O gece annesi odasına çekildiği zaman Elizabeth de peşinden gitti ve önemli haberi ona söyledi.</p>

    <p>Haberin etkisi umulduğundan bambaşka oldu. Çünkü Bayan Bennet ilkin gık bile diyemeden oturdu, kaldı. Gerçi ailesinin yararına olan durumları kavramakta, hele aşk ve evlenme konularının kokusunu almakta birebirdi, ama bu kez dakikalar dakikası aptallaştı. Söylenenleri kavrayamadı.</p>

    <p>Ama sonunda kendine gelmeye başladı. Ve koltuğunda hop oturup hop kalkarak, “Aman Tanrım! Bir yaşıma daha girdim. Bak hele! Vay canına!” diye mırıldandı. “Bay Darcy demek! Ayol, kimin aklına gelirdi böyle bir şey? Sahi mi söylüyorsun Lizzy? Tatlı kızım benim. Ama ne varlıklı, ne şahane bir hanımefendi olacaksın! Takıların, arabaların, sayısı belirsiz; yerde bulduğunu gökte yiyeceksin artık. Jane’in kocasının varlığı solda sıfır kalacak seninkinin yanında. Ah, ne kadar sevindim bu işe: Öyle kibar, sevimli bir erkek. O ne boy bos, o ne yakışıklılık! Ah, biricik Lizzyciğim, şimdiye dek onu sevmediğim için lütfen benim adıma özür dile. Umarım kusuruma bakmaz. Ah Lizzyciğim, güzel kızım! Londra’da bir kışlık ev. Her şeyin en güzeli! Üç kızını peş peşe evlendirmek! Yılda on binin üstünde gelir. Ah, güzel Tanrım, ben ne yapacağım şimdi? Sevinçten çıldırıvereceğim.”</p>

    <p>Artık bu evliliği Bayan Bennet’in de istediği kuşku kaldırmazdı. Annesinin bu ölçüsüz, aşırı sevincini Darcy’ nin görmediğine sevinen Elizabeth kendi odasına döndü. Ama iki üç dakika sonra annesi de onun peşinden geldi.</p>

    <p>“Ah, sevgili kızım, aklım hep senin işinde! Yılda on bin altın, belki daha bile çok! Lord olmak gibi bir şey bu! Kim bilir düğünün nasıl parlak olacak! İpek kızım benim, sen bana Bay Darcy’nin hangi yemekleri sevdiğini söyle de yarın onları hazırlatalım.”</p>

    <p>Bu, annesinin Darcy’ye nasıl dalkavukluk edeceğini gösteren acıklı bir belirtiydi. Elizabeth, evleneceği adamın sevgisini ve en yakınlarının onayını sağlama almış olmakla birlikte, mutluluğunu hâlâ gölgeleyen noktalar bulunduğunu görebiliyordu. Neyse ki ertesi gün umduğundan çok daha iyi geçti. Bayan Bennet, en yeni damat adayına karşı öylesine saygı ve korku duyuyordu ki pek ağzını açıp konuşmayı göze alamıyordu. Konuştuğu zaman da yalnızca onun düşüncelerine hak vermekle yetiniyordu.</p>

    <p>Bay Bennet’in, Darcy’yi yakından tanımak için çaba gösterdiğini görmek Elizabeth’i çok sevindirdi. Babası çok geçmeden, Darcy’yi her an biraz daha beğendiğini Elizabeth’in kulağına fısıldadı, “Bütün damatlarımı çok beğeniyorum,” diye güldü. “Gözbebeğimin Wickham olduğunu yadsıyamam gerçi, ama senin kocanı da Jane’ inki kadar seveceğimi sanıyorum, Lizzyciğim.”</p>
  </div>
</body>
</html>
