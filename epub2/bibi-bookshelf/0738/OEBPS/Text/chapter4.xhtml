<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aşk ve Gurur</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter4">
  <div class="html5_section">
    <h1 class="chapter-title">Dördüncü kısım</h1>

    <p>Jane’le Elizabeth yalnız kaldıkları zaman, Bay Bingley’yi övmekte şimdiye dek ölçülü davranmış olan Jane, kız kardeşine genç adamı ne denli beğenmiş olduğunu açıkça anlatmaya başladı.</p>

    <p>“İdeal bir genç erkek,” diyordu. “İnce duygulu, iyi huylu, neşeli, canlı, sonra bu kadar kibarlık da görmemiştim! Böyle kusursuz bir terbiyenin yanı sıra, böyle rahat ve yapmacıksız bir tavır!”</p>

    <p>Elizabeth, “Aynı zamanda yakışıklı da!” diye ekledi. “İdeal bir genç erkeğin, elinden gelirse, yakışıklı da olması gerekir zaten. Böylece Bay Bingley’nin kusursuzluğu bütünlenmiş oluyor.”</p>

    <p>“Beni ikinci bir kez dansa kaldırdığı zaman koltuklarım kabardı doğrusu. Böyle üstüme düşmesini beklemiyordum.”</p>

    <p>“Beklemiyor muydun? Oysaki ben senin adına bunu bal gibi bekliyordum. Aramızdaki en büyük farklardan biri bu zaten. Sen hiçbir zaman övgü beklemez, şaşırırsın. Ben tam tersi. Onun seni dansa kaldırmasından daha doğal ne olabilir? Senin salondaki bütün kızlardan beş kat güzel olduğunu görmemek elinde değildi ki! Kısacası, bundan onun kibarlığına pay çıkarmaya gerekçe yok. Anlayacağın, pek sevimli bir adam; ondan hoşlanmana izin veriyorum. Ondan çok daha aptallarını beğendiğin çok olmuştur.”</p>

    <p>“Ama Lizzyciğim!”</p>

    <p>“Bir tanem, senin çoğunlukla bütün insanları sevip beğenmeye karşı aşırı bir eğilimin vardır. Kimsede kusur görmezsin. Senin gözünde tüm dünya iyi, herkes hoştur. Ömrümde senin tek bir kişi üstüne kötü söz söylediğini duymuş değilim.”</p>

    <p>“İnsanlara kusur bulmakta acele etmek istemem. Gene de düşündüklerimi her zaman olduğu gibi söylerim.”</p>

    <p>“Biliyorum. İşin garip yönü de bu ya! Bu denli akıllı olasın da çevredekilerin sersemliklerini, saçmalıklarını gerçekten görmeyesin! Masum numarası yapan çoktur – dört bir yanımız bunlarla dolu. Ama gösteriş ve yapmacığa kaçmadan masum olmak –herkesin kişiliğindeki iyi yönü alıp daha da iyileştirmek ve kötü yönlere hiç değinmemek– bu ancak sana özgü bir şey. Örneğin sen bu adamın kız kardeşlerini de beğendin, değil mi? Oysaki onlar kibarlık bakımından hiç de erkek kardeşlerinin dengi değil.”</p>

    <p>“Elbet değiller, ilk bakışta. Ama konuştukça insanı sarıyorlar. Bayan Bingley ağabeyiyle oturup evi çekip çevirecekmiş. Onun kişiliğinde ince ve sevimli bir komşu kazanmazsak çok şaşarım.”</p>

    <p>Elizabeth sesini çıkarmadan dinliyordu ama ablasının dediklerine aklı yatmış değildi. Bingley’nin kız kardeşleri baloda genel olarak, hiç de kendilerini sevdirecek bir biçimde davranmamışlardı. Elizabeth ablasından daha keskin görüşlü ve daha az yumuşak başlıydı. Yargılarını etkileyecek herhangi bir övgü karşısında da kalmamış olduğu için, Bingley’nin kız kardeşlerini beğenmek eğiliminde değildi. Bu hanımların birer sosyete hanımı oldukları su götürmezdi. Keyifleri yerinde olduğu zaman sevimli olabilmek ve canları istediği zaman karşılarındakine iyi davranmak yeteneğinden de yoksun değildiler. Ama burnu büyük, gururlu kişilerdi. Güzelceydiler; Londra’nın en belli başlı özel okullarından birine gitmişlerdi; yirmi binlik drahoma sahibiydiler ve gereğinden çok para harcamaya, yüksek mevki ve rütbelerdeki kimselerle dostluk etmeye alışmışlardı. Bu yüzden kendilerini bir şey sanmakta ve başkalarına tepeden bakmakta yerden göğe kadar hakları vardı belki. İngiltere’nin kuzey bölgesinin ileri gelen ailelerinden birinin kızlarıydılar ve bu gerçeği hiçbir zaman unutmuyorlardı.</p>

    <p>Bay Bingley’ye büyük bir varlık bırakan babası bu parayla bir malikâne almayı kurmuş; ama ömrü yetmemişti. Bay Bingley de bir malikâne almaya niyetliydi ve üstelik birçok yer beğenmişti. Ama şu sırada geniş, güzel bir eve yerleşmiş olduğu için onun rahat huylarını bilenler artık ömrünün sonuna dek Netherfield Park’ta oturacağına ve malikâne satın alma işini oğullarına bırakacağına inanıyorlardı.</p>

    <p>Kız kardeşleri onun mülk sahibi olması için can atıyorlardı. Gene de şu sırada yalnızca bir kiracı olmalarına karşın, Bayan Bingley ağabeyinin evinin hanımı olmaya hiç de isteksiz değildi. Kocasının şıklığıyla sosyetikliği gelirinden üstün olan Bayan Hurst de işine geldiği zaman ağabeyinin evini kendi evi saymaktan çekinmiyordu. Ergenlik yaşına varalı daha iki yıl bile olmayan Bay Bingley rasgele verilen bir tavsiye üzerine Netherfield Park’a bakmaya karar vermişti. Gerçekten de konağa yarım saat şöyle bir bakmıştı. Evin konumu ve belli başlı odaları hoşuna gitmiş, ev sahibinin söylediği övgü sözleri içine sinmiş ve genç adam evi o saat kiralamıştı.</p>

    <p>Bingley ile Darcy arasında, kişiliklerindeki büyük tezada karşın sarsılmaz bir dostluk vardı. Bingley rahatlığı, açık yürekliliği ve uysallığıyla kendini Darcy’ye sevdirmişti. Oysa hiçbir kişilik Darcy’nin kişiliğine bu derece zıt olamazdı ve Darcy de kendi kişiliğinden hiçbir zaman yakınır görünmezdi.</p>

    <p>Bingley de Darcy’nin görüş gücüne ve yargılarına son derece saygı besler ve güvenirdi. Fikir ve kavrayış bakımından Darcy daha üstündü. Bingley akılsız sayılmazdı ama Darcy çok akıllıydı. Aynı zamanda gururlu, içine kapanık, titiz bir adamdı. Kusursuz terbiyesine karşın insanlara sokulmazdı. Bu yönden Bingley ondan üstündü. Çünkü her gittiği yerde kendini sevdirirdi. Oysaki Darcy her zaman çevresindekileri gücendirirdi.</p>

    <p>İki arkadaşın balo sırasındaki konuşmaları kişiliklerini belirtmek için yeterliydi. Bingley ömründe bu denli hoş kimseler, böyle güzel kızlar görmemişti. Herkes onun çevresinde pervane gibi dönmüş, ona yakınlık göstermişti. Herhangi bir resmîlik, bir soğukluk olmamıştı. Bingley çok geçmeden salondakilerin hepsiyle içli dışlı olmuştu. Bayan Jane Bennet’e gelince, Bingley ondan daha güzel bir melek bile olabileceğini düşünemiyordu!</p>

    <p>Arkadaşının tam tersine Darcy baloda gördüğü kimselerde pek az güzellik seçmiş; şıklığın, yüksek sosyete gereklerinin izine bile rastlamamıştı. Onların hiçbirine karşı zerrece ilgi duymamış ve onların hiçbirinden de zerrece yakınlık görmemişti. Bayan Jane Bennet’in güzel olduğunu kabul etmekle birlikte onun da gereğinden fazla gülümsemesine kusur bulmuştu.</p>

    <p>Bayan Hurst’le Bayan Bingley de onun düşüncesine katılmışlardı. Ama gene de Jane’i beğeniyor, seviyor ve çok tatlı buluyorlar, onu daha yakından tanımakta bir sakınca görmüyorlardı. Böylece Bayan Bennet’in tatlı bir kız olduğu resmen onaylandı ve Bingley’ye de, Jane ile ilgili ciddi bir niyet beslemesi için yetki verilmiş oldu.</p>
  </div>
</body>
</html>
