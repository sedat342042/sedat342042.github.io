<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aşk ve Gurur</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter9">
  <div class="html5_section">
    <h1 class="chapter-title">Dokuzuncu kısım</h1>

    <p>Elizabeth gecenin çoğu saatini ablasının odasında geçirdi. Ertesi sabah erkenden Bay Bingley bir oda hizmetçisini göndererek Jane’in sağlık durumundan haber sordu. Daha sonra da kız kardeşleri, son derece şık birer hanımefendiyi andıran oda hizmetçilerini aynı amaçla yukarı gönderdiler. Elizabeth bu sorulara bu kez oldukça olumlu yanıt verebildiği için kıvanç duydu. Gene de hastanın durumunun iyiliğe dönmüş olmasına karşın, Elizabeth, Longbourn’a bir mektup göndererek annesinin gelip Jane’i görmesini, onun karar vermesini istediğini bildirdi.</p>

    <p>Mektup hemen gönderildi ve içindeki istek de hemen yerine getirildi. Bayan Bennet, yanında en küçük iki kızıyla, kahvaltıdan hemen sonra Netherfield Konağı’na geldi.</p>

    <p>Jane’i tehlikeli bir durumda bulsaydı, Bayan Bennet hiç kuşkusuz çok üzülürdü. Ama kızını görüp de hastalığının telaşa değer bir şey olmadığını anlayınca, hemencecik iyileşmesini gönlü istemedi. Çünkü Jane’in iyileşmesi demek konaktan ayrılması demekti. Bu nedenle Bayan Bennet büyük kızının eve dönmek isteğine kulak bile asmadı. Zaten onunla hemen hemen aynı zamanda gelen eczacı da hastanın yola çıkmasını hiç uygun bulmamıştı. Bayan Bennet biraz Jane’in yanında oturdu. Sonra Bayan Bingley yukarı gelerek onu salona çağırdı ve anayla üç kızı onunla birlikte aşağıya, kahvaltı salonuna indiler. Bingley onları kapıda karşıladı ve Bayan Bennet’e, “Umarım kızınızı umduğunuzdan kötü bulmamışsınızdır,” diye dilekte bulundu.</p>

    <p>“Çok üzgünüm ama, öyle oldu, efendim. Kızım çok hasta olduğu için yola çıkacak durumda değil. Bay Jones da yerinden kıpırdatmayın, diyor. Yazık ki sizin konukseverliğinizden bir süre daha yararlanmak zorundayız.”</p>

    <p>Bingley, “Gitmek mi!” diye bağırdı. “Böyle bir şey düşünülemez bile! Kız kardeşim de kızınızın buradan gitmesinin sözünü bile ettirmeyecektir. Buna inanın.”</p>

    <p>Bayan Bingley soğuk bir nezaketle, “İnanın, hanımefendi, Bayan Bennet yanımızda kaldığı sürece elimizden gelen her türlü özeni görecektir,” dedi.</p>

    <p>Bayan Bennet iyice bol keseden teşekkür etti. Sonra da, “Kızımın böyle iyi yürekli dostları olmasaydı durumu nice olurdu bilmem,” diye ekledi. “Çünkü pek hasta zavallı, pek acı çekiyor ama son derece sabır gösteriyor. Zaten her zaman öyledir. Annesiyim diye değil; ama dünyanın en iyi huylu, en uysal kızıdır. Öteki kızlarıma hep söylerim; Jane’in tırnağının ucu olamazsınız, diye... Ne güzel bir salon bu, Bay Bingley; manzarasıyla da Netherfield’de boy ölçüşebilecek malikâne yoktur doğrusu. Gerçi kısa süre için sözleşme imzalamışsınız ama umarım hemencecik bırakıp gitmeye kalkışmazsınız.”</p>

    <p>Bingley, “Ben her işimi bir çırpıda yaparım,” diye yanıtladı. “Onun için buradan ayrılmaya karar verirsem herhalde beş dakika içinde yola çıkarım. Ama şimdilik buraya iyice yerleşmiş gibiyim.”</p>

    <p>Elizabeth, “Ben de zaten sizden tıpkı böyle bir yanıt beklerdim,” dedi.</p>

    <p>Genç adam ona doğru dönerek merakla, “Demek beni anlamaya başlıyorsunuz, öyle mi?”</p>

    <p>“Kuşkusuz. Sizi çok iyi anlıyorum.”</p>

    <p>“Keşke bunu bir övgü sayabilseydim! Ama bu derece kolaylıkla anlaşılmak yazık ki çok büyük bir zavallılıktır bence.”</p>

    <p>“Sizce böyle olabilir. Ama bence derin, karmaşık bir kişiliğin sizinki gibi açıkça okunan bir kişilikten ille de daha üstün olması gerekmez.”</p>

    <p>Annesi, “Lizzy, nerede olduğunu unutma,” diye kızını payladı. “Evde dilediğin gibi ileri geri konuşmana izin veriyoruz ama burada yapma.”</p>

    <p>Bingley, “Ben sizin, insan kişiliklerini incelediğinizi hiç bilmiyordum,” dedi. “Çok eğlenceli bir şey olsa gerek.”</p>

    <p>“Evet. İnsanı en çok eğlendirenler de çapraşık kişilerdir. Hiç olmazsa bu üstünlükleri vardır.”</p>

    <p>Darcy, “Ama taşrada bu tür kişilikleri inceleyebilmek için sanırım çok az örnek bulabilirsiniz,” diye fikir yürüttü. “Ne olsa taşrada insan iyice sınırlı, değişmez bir çevre içindedir.”</p>

    <p>“Gelgelelim bütün insanlar zamanla o denli değişirler ki, insan onlarda her zaman yepyeni şeyler bulabilir.”</p>

    <p>Darcy’nin taşra çevrelerinden böyle söz etmesine alınmış olan Bayan Bennet, “Gerçekten de öyle!” diye kızının sözünü onayladı. “İnanın Bay Darcy, o biçim olaylara büyük kentlerde olduğu kadar taşrada da rastlanabilir.”</p>

    <p>Herkes şaşalamıştı. Darcy de Bayan Bennet’e bir an baktıktan sonra hiç sesini çıkarmadan başını çevirdi. Taşı iyice gediğine koyduğunu sanan Bayan Bennet, utkusunun tadını daha da çıkartmak için, “Bana sorarsanız, mağazalarıyla eğlence yerleri bir yana, Londra’nın taşra kentlerinden pek bir üstünlüğünü göremiyorum. Tersine, kırsal yerler çok daha güzel ve rahat, değil mi, Bay Bingley?” dedi.</p>

    <p>Genç adam, “Kent dışına çıktığım zaman kente dönmek istemem,” diye yanıtladı. “Kentte olduğum zaman da aynı şeydir. İkisinin de iyi yönleri var, ben de hangisinde yaşarsam yaşayayım mutlu olabilirim.”</p>

    <p>“Evet, siz iyi huylusunuz da ondan.” Sonra Bayan Bennet, Darcy’den yana bir göz atarak, “Ama şu bay,” diye ekledi, “Taşrayı bir hiç yerine koyuyordu, demin.”</p>

    <p>Elizabeth annesinin yerine kıpkırmızı kesilerek, “Yok, anneciğim, yanlışınız var,” dedi. “Bay Darcy’yi çok ters anladınız. Kendisi yalnızca böyle yerlerde büyük kentlerdeki kadar çeşitli kimselerle karşılaşılmayacağını söylemek istedi ki bunda haklı olduğunu siz de onaylarsınız.”</p>

    <p>“Elbette güzelim; tersini ileri süren de olmadı ki! Ama bizim bu çevrede çok insanla tanışılmadığına gelince, saçmalık! Bizimki kadar geniş çevre azdır. Biz örneğin tam yirmi dört aileyle samimi olarak görüşüyoruz.”</p>

    <p>Bingley’nin gülmesine ancak Elizabeth’e karşı duyduğu saygı engel oldu. Kız kardeşiyse onun kadar ince görgülü olmadığı için gözlerini iyice alaylı bir gülüşle Bay Darcy’den yana çevirdi. Elizabeth annesinin düşüncelerini başka yöne çekecek bir konu bulmak çabasıyla Charlotte Lucas’ın kendini arayıp aramadığını sordu.</p>

    <p>“Evet, dün babasıyla birlikte geldiler. Şu Sir William ne hoş adam, değil mi, Bay Bingley? Tam salon adamı, kibar hem de rahat. Herkesle konuşacak konu bulur. Zaten ben görgü diye buna derim. Kendilerini bir şey sanıp da ağızlarını açmayanlar çok yanılıyorlar bence.”</p>

    <p>“Charlotte yemeğe kaldı mı?”</p>

    <p>“Yok, eve dönmekte direndi. Meyveli turta yapıyorlarmış da onun başında bulunması mı gerekiyormuş, öyle bir şey. Bay Bingley, ben her zaman kendilerine düşen işi kendileri yapabilen hizmetçiler kullanırım. Benim kızlarım bambaşka yetişmiştir, doğrusu. Ama herkes kendi aklını kullanır kuşkusuz. Lucasların kızları da pırlanta gibidirler, neme gerek. Yazık ki alımlı değildirler. Gerçi ben Charlotte’u hiç de öyle çirkin bulmam, ama ne olsa o bizim gözbebeğimizdir.”</p>

    <p>Bingley, “Çok hoş bir kıza benziyor,” dedi.</p>

    <p>“Aa, elbette öyledir, ama itiraf edersiniz ki son derece alımsız. Bayan Lucas her zaman kendisi söyler bunu. Jane’in güzelliğinden ötürü beni kıskandığını da saklamaz. Kendi kızımla böbürlenmek hoşuma gitmez, bilirsiniz. Ne var ki Jane kadar güzel bir kıza da pek az rastlanır. Herkes söylüyor bunu. Yoksa ben anası olduğum için kuşkusuz gözüme güzel görünecek. Jane daha on beş yaşındayken Londra’daki erkek kardeşimin evinde bir bayla tanıştı. Bu bay ona öylesine vurgundu ki yengemiz onun evlenme önereceğine kalıbını basıyordu. Ama nedense, etmedi. Belki de kızımın yaşını çok küçük buldu. Gene de onun üzerine bazı şiirler yazdı ki doğrusu pek güzeldi.”</p>

    <p>Elizabeth sinirleri biraz gerilmiş olarak, “Bir aşk da böyle bitti,” diye mırıldandı. “Kim bilir, aynı biçimde sönüp giden kaç aşk vardır... Şiirin, aşkı kapı dışarı ettiğini ilk olarak kim keşfetti acaba?”</p>

    <p>Darcy, “Ben de şiiri aşkın besini olarak düşünürdüm,” dedi.</p>

    <p>“Sağlam, derin, sağlıklı bir aşkın besini olabilir. Aslında güçlü olan bir şeyi, her şey beslemeye yarar zaten. Ama ortada hafif, cılız bir aşk varsa, tek bir şiirle büsbütün eriyip gideceğinden kuşkum yok!”</p>

    <p>Darcy ses çıkarmadan gülümsedi. Ve bir duralama oldu. Annesi gene bir çam devirecek diye ödü kopan Elizabeth konuşmak için can atıyordu ama ne diyeceğini bilemiyordu.</p>

    <p>Kısa bir sessizlikten sonra Bayan Bennet gene Bay Bingley’ye Jane konusunda teşekkür etmeye ve Lizzy’yi de gönderdiği için özür dilemeye koyuldu. Bingley yapmacıksız bir incelikle karşılık veriyor ve kız kardeşini de ince davranmak ve durumun gerektirdiği şeyleri söylemek zorunda bırakıyordu. Gerçi Caroline bu rolü pek gönüllü olarak oynamıyordu, ama Bayan Bennet’in içi rahatlamıştı. Çok geçmeden faytonun kapıya getirilmesini istedi. Bunu duyan en küçük kız eyleme geçti. İki küçük kız geldiklerinden beri fısıldaşıp durmaktaydılar. Bunun sonucu olarak en küçüklerinin Bay Bingley’ye, Netherfield’de bir balo düzenlemek için kasabaya ilk geldiği zaman vermiş olduğu sözü anımsatması kararlaştırılmıştı.</p>

    <p>Lydia on beş yaşında, şen yüzlü, güzel tenli, zamanından önce gelişmiş, tombulca bir kızdı. Annesinin gözbebeğiydi ve bu yüzden küçük yaşta büyüklerin arasına karışmıştı. Genç bir yabanıl hayvan gibi neşe ve yaşam doluydu ve kendine güvenmesini biliyordu. Eniştesinin evinde verilen neşeli toplantılar ve rahat davranışları yüzünden peşine taktığı genç subaylar, Lydia’nın kendine olan güvenini artırmıştı. Bu nedenle Bingley’ye balodan söz etmek onun için çekinilecek bir şey değildi. Damdan düşercesine genç adama sözünü anımsattı. Ve sonra bu sözde durmamasının son derece ayıp bir şey olacağını da sözlerine ekledi.</p>

    <p>Genç adamın bu saldırı karşısında verdiği yanıt Bayan Bennet’in kulaklarını müzik gibi okşadı:</p>

    <p>“Sözümde durmaya yürekten hazır olduğuma inanabilirsiniz. Ablanız iyileşir iyileşmez, dilerseniz balonun gününü siz kendiniz seçebilirsiniz. Ama o hastayken baloya gidip dans etmeyi istemezsiniz sanıyorum.”</p>

    <p>Lydia bu yanıttan hoşnut kaldığını belirtti.</p>

    <p>“Aa, kuşkusuz Jane iyileşinceye kadar beklemek çok daha iyi olur. Hem zaten o zamana dek sanırım Yüzbaşı Carter da Meryton’a döner.” Sonra genç kız, “Sizin balodan sonra subayların da bir balo vermeleri için direteceğim,” dedi. “Albay Forster’a söyleyeceğim, balo vermezseniz çok ayıp olur, diye!”</p>

    <p>Böylece Bayan Bennet’le en küçük iki kızı yola çıktılar. Elizabeth de evin iki hanımıyla Bay Darcy’yi, onları yerebilsinler diye baş başa bırakarak hemen Jane’in yanına döndü. Ne var ki Caroline Bingley’nin “son derece anlamlı gözler”le ilgili olarak yürüttüğü bütün kinayelere karşın Darcy, Elizabeth’i çekiştiren konuşmalara bir türlü katılmadı.</p>
  </div>
</body>
</html>
