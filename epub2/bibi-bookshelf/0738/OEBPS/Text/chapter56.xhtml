<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aşk ve Gurur</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter56">
  <div class="html5_section">
    <h1 class="chapter-title">On dördüncü kısım</h1>

    <p>Jane ile Bingley’ye söz kesilmesinden bir hafta kadar sonra, hepsi birden yemek salonunda oturmaktayken, dışarıdan birden bir tekerlek sesi duyulunca, dört atlı bir kapalı arabanın bahçe yolundan yaklaşmakta olduğunu gördüler. Sabahın bu erken saatinde gelen kişi sıradan bir konuk olamazdı. Zaten araba da, önde oturan uşağın üniforması da yabancıydı.</p>

    <p>Bingley, bir konuğa yakalanarak eve kapanıp kalmamak için hemen Jane’e korulukta dolaşmayı önerdi. Onlar gittikten az sonra da kapı açıldı ve uşak gelen kişinin adını verdi.</p>

    <p>Bu, Bayan Catherine de Bourgh’tu.</p>

    <p>Hepsi de, gelenin beklenmedik biri olduğunu bilmekle birlikte, sözle anlatılamayacak kadar şaştılar. Hele Bayan Bennet’le Kitty’nin şaşkınlığı, hanımefendi hazretlerini tanımadıkları halde, Elizabeth’inkinden kat kat üstündü.</p>

    <p>Hanımefendi hazretleri her zamankinden daha burnu havada, daha buyurgan bir havayla içeri girdi, Elizabeth’in selamına yalnızca başını eğerek karşılık verdi ve tek söz söylemeden geçip köşeye oturdu.</p>

    <p>Böyle önemli ve soylu bir ziyaretçi geldiği için koltukları kabarmakla birlikte şaşkına da dönmüş olan Bayan Bennet, hanımefendiyi büyük bir nezaketle karşıladı. Hanımefendi ise bir süre sessizlik içinde oturduktan sonra donuk ve sert bir tavırla Elizabeth’e dönerek, “Umarım iyisinizdir, Bayan Eliza,” dedi. “Şu hanım da anneniz olsa gerek.”</p>

    <p>Elizabeth kısaca, “Evet,” diye yanıtladı.</p>

    <p>“Bu da kız kardeşlerinizden biri, öyle mi?”</p>

    <p>Bayan Catherine’le konuşmak olanağı bulduğuna sevinen Bayan Bennet, “Evet, hanımefendi,” dedi. “En küçükten bir önceki kızım. En küçük kızımı daha geçenlerde gelin ettim. En büyük kızım da, yakında kocası olacak olan gençle bahçede geziniyor.”</p>

    <p>Kısa bir sessizlikten sonra Bayan Catherine, “Bahçeniz ve koruluğunuz küçük,” diye konuştu.</p>

    <p>“Elbette Rosings Park’la kıyaslanamaz, hanımefendi hazretleri. Ama Sir William Lucas’ınkinden çok daha büyük olduğunu söyleyebilirim.”</p>

    <p>“Yaz akşamları bu salonda nasıl oturuyorsunuz? Pencerelere akşam güneşi vurur.”</p>

    <p>Bayan Bennet, yaz akşamları bu salonda hiç oturmadıklarını hanımefendi hazretlerine anlattı. Sonra, “İzin verirseniz hanımefendi hazretlerine bir şey sormak istiyorum,” diye ekledi. “Bay ve Bayan Collins iyidirler umarım?”</p>

    <p>“Evet. İkisi de çok iyi. Kendilerini önceki gece gördüm.” Elizabeth onun Charlotte’tan bir mektup çıkarıp vereceğini umuyordu. Bu ziyaretin başkaca nedeni olamazdı. Ama Bayan Catherine mektup filan çıkarmadı. Elizabeth ne düşüneceğini bilemiyordu.</p>

    <p>Bayan Bennet son derece büyük bir kibarlıkla, hanımefendi hazretlerine serinletici bir şeyler alması için neredeyse yalvardı. Bayan Catherine oldukça kaba bir tavırla ricayı geri çevirdi. Sonra ayağa kalkarak Elizabeth’e döndü:</p>

    <p>“Bayan Eliza, sizin çimliğin bir yanında güzelce bir ağaçlık gözüme çarptı gelirken. Eğer bana arkadaşlık etmek inceliğinde bulunursanız, orada şöyle bir gezinmek istiyorum.”</p>

    <p>Bayan Bennet hemen, “Git, kızım da, hanımefendi hazretlerine bahçemizi gezdir,” diye atıldı. “Kameriyemizi çok beğeneceğini sanıyorum.”</p>

    <p>Elizabeth odasına koşup güneş şemsiyesini aldı, sonra da soylu konuğuyla birlikte aşağı indi. Sofadan geçerlerken Bayan Catherine yemek ve oturma salonlarının kapılarını açıp içerilerini kısaca gözden geçirerek, “Kötü sayılmaz,” buyurdu ve sonra gene yürüdü.</p>

    <p>Arabası sokak kapısının önündeydi. Elizabeth onun nedimesinin arabanın içinde beklemekte olduğunu gördü. Fidanlığa giden çakıl döşeli yolu hiç konuşmadan geçtiler. Şu anda her zamankinden daha kaba ve küstah davranmakta olan bu kadına hiçbir ilgi göstermemeye Elizabeth kararlıydı. Ona baktıkça, “Bu kadını Darcy’ye nasıl benzetebildim?” diye şaşıyordu.</p>

    <p>Fidanlığa girer girmez Bayan Catherine hemen söze başladı: “Bayan Eliza, benim buraya gelişimin nedenini sanırım anladınız. İçiniz, vicdanınız sanırım ki size, benim buraya neden geldiğimi söylüyordur.”</p>

    <p>Elizabeth içten gelen bir şaşkınlıkla ona baktı.</p>

    <p>“Çok yanlışınız var, efendim. Sizi burada görmek onurunu neye borçlu olduğumu bir türlü bilemiyorum.”</p>

    <p>Hanımefendi hazretleri öfkeli bir sesle, “Bayan Eliza, benimle oyun olmayacağını bilmeniz gerekir,” dedi. “Ama siz ne kadar numara yaparsanız yapın, ben açık konuşacağım. Zaten ben oldum olası açık sözlü, içi neyse dışı da öyle olmakla ün yapmışımdır. Şu sırada da kişiliğime aykırı davranacak değilim ya!</p>

    <p>“İki gün önce kulağıma gelen bir haber beni son derece kaygılandırdı. İşittiğime göre ablanız çok parlak bir evlilik yapmak üzere olduğu gibi, siz Bayan Eliza, sizin de çok geçmeden yeğenim –evet, benim öz yeğenim– Bay Darcy ile evlenmeniz söz konusuymuş. Gerçi bunun alçakça bir dedikodudan başka bir şey olmadığını biliyorum. Böyle bir şeye ihtimal verirsem kendi yeğenimi aşağılamış olurum ki ben onu bu denli alçaltamam. Ama gene de işitir işitmez, hemen buraya gelerek duygularımı size bildirmeye karar verdim.”</p>

    <p>Elizabeth şaşkınlık ve nefretle kızararak, “İşittiklerinizin doğru olmasını olanaksız görüyorsunuz madem, bunca yol gelmek zahmetine niçin katlandınız? Buna şaşarım,” dedi. “Buraya gelmekteki amacınız nedir?”</p>

    <p>“Bu söylentinin hemen ve herkese karşı yalanlanmasını sizden istemek için geldim.”</p>

    <p>Elizabeth kılını kıpırdatmadan, “Sizin bizleri görmek için kalkıp da Longbourn’a gelmeniz bu söylentiyi yalanlamak değil, tersine doğrulamak anlamındadır,” diye yanıtladı. “Yani eğer böyle bir söylenti gerçekten varsa.”</p>

    <p>“Eğer mi? Yani haberiniz yokmuş gibi mi yapacaksınız? Aslında yemeyip içmeyip bu söylentiyi çevreye yayan sizler değil misiniz? Bunun dillerde gezdiğinden haberiniz yok mu yani?”</p>

    <p>“Benim kulağıma hiç gelmedi.”</p>

    <p>“Bu söylentinin temelsiz olduğunu da böyle kesinlikle ileri sürebilir misiniz?”</p>

    <p>“Açık sözlülükte hanımefendi hazretleriyle ben yarışamam. Siz istediğiniz kadar soru sorun, ben bunları yanıtsız bırakmayı seçiyorum.”</p>

    <p>“Aaaa, ben buna hiç gelemem! Sorduklarımı yanıtlamanız için üsteleyeceğim, Bayan Eliza. O... yani yeğenim Darcy size evlenme önerdi mi?”</p>

    <p>“Hanımefendi hazretleri böyle bir şeyin olamayacağını söylediler ya!”</p>

    <p>“Olmaması gerekir. Eğer yeğenim aklını peynir ekmekle yemediyse öyledir. Ama bir zayıf zamanında siz işvelerinizle, cilvelerinizle onun gözünü boyayıp aklını çelmiş olabilirsiniz.”</p>

    <p>“Eğer böyle yapmışsam tutup da, ‘Yaptım,’ diye açığa vurmam ya, öyle değil mi?”</p>

    <p>“Bayan Eliza, siz benim kim olduğumu bilmiyor musunuz? Ben bu tür konuşulmaya alışık değilim. Darcy’ nin teyzesi ve aile büyüğü olmak sıfatıyla, onun her işini bilmek benim hakkımdır.”</p>

    <p>“Ama benim her işimi bilmek hakkınız değildir. Hele bu şekilde davrandığınız sürece, size bilgi vermeye niyetim varsa bile vermem.”</p>

    <p>“Daha açık konuşayım. İstemek küstahlığında bulunduğunuz bu evlenme, gerçekleşemez. Dünyada olamaz. Çünkü Bay Darcy benim kızımla sözlüdür. Şimdi ne buyrulur?”</p>

    <p>“Yalnızca şu: Eğer bu dediğiniz doğruysa, yeğeniniz bana evlenmekten söz etmiş olamaz.”</p>

    <p>Bayan Catherine biraz durakladı. Sonra gene konuştu: “Aralarındaki söz resmî anlamda değildir. Ama ikisi arasında doğduklarından beri bir çeşit beşik nişanı vardır. Hem ben hem de Darcy’nin annesi için bu, dünyada en büyük dileğimizdi. Kendi aramızda, daha onlar beşikteyken söz kestik. Tam bizim düşlerimiz gerçek olmak üzereyken, kim olduğu belirsiz bir el kızı araya girip bunu engelleyecek, öyle mi? Onun ailesinin rızası, başka bir kıza sözlü oluşu size vız mı geliyor? Daha beşikteyken kızımla nişanlanmış olduğunu demin söyledim, duymadınız mı?”</p>

    <p>“Evet, duydum, zaten önceden de böyle bir şey kulağıma çalınmıştı. Ama bundan bana ne? Eğer yeğeninizle evlenmeme başkaca engel yoksa, annesiyle teyzesi onun başkasıyla evlenmesini istediler diye ondan vazgeçemem. Sizin elinizden gelen tek şey onun kızınızla evlenmesini dileyip tasarlamaktır, gerçekleştirmek Bay Darcy’ye düşer. Eğer Bay Darcy kuzinine söz vermemişse ve âşık da değilse, neden başka birini seçmesin? Eğer seçtiği kız bensem neden onu kabul edemeyeyim?”</p>

    <p>“Çünkü şeref, onur, akıl, düşünce ve maddi çıkar buna engeldir de ondan! Evet, çıkar diyorum, Bayan Eliza. Eğer onun ailesini hiçe sayarsanız, evlendikten sonra sizi adam yerine koyacaklarını da ummazsınız. Evlendiğiniz adamın bütün akrabaları sizi hor görecek, kınayacak, küçümseyecektir. Evliliğiniz bir yüz karası sayılacaktır. Hiçbirimiz adınızı anmayız artık.”</p>

    <p>Elizabeth, “Bunlar gerçekten çok kötü şeyler,” dedi. “Ama Bay Darcy ile evlenen kız, öyle eşsiz mutluluk kaynaklarına kavuşacaktır ki bu noksanlar ona vız gelecektir.”</p>

    <p>“İnatçı, dik kafalı kız! Geçen bahar sana gösterdiğim yakınlığın karşılığını böyle mi ödeyecektin? Bana hiç gönül borcun yok mu? Oturalım lütfen... Bayan Eliza, ben buraya amacıma ulaşmak kararıyla geldim, bundan dönecek değilim. Yabancıların kaprisine boyun eğmeye, isteğime karşı gelinmesine de alışık değilim.”</p>

    <p>“Bu beni hiçbir şekilde etkilemez. Yalnızca hanımefendi hazretlerini daha acınacak bir duruma düşürmekle kalır.”</p>

    <p>“Kesme benim sözümü! Çeneni kıs da dinle. Kızımla yeğenim birbirleri için yaratılmış sayılırlar, birbirlerine öylesine denk. Ana tarafından ikisi de aynı köklü soydan gelmedir. Baba tarafları da soyluluk unvanı taşımamakla birlikte, adı sanı anılır, şerefli, köklü ailelerdir. İkisinin de hem ana hem baba tarafı paralı. Aileleri onları birbirlerine yaraştırıyor, birleştirmek istiyorken, aralarına giren kara kedi de kim oluyor? Soyu sopu belirsiz, parasız pulsuz, görgüsüz, açgözlü bir kız. Göz yumulabilir mi buna? Yumulamaz ve yumulamayacaktır da. Sen de zaten kendi çıkarını bilseydin, gözün bu derece yukarılarda olmazdı. Yetiştiğin çevreden ayrılmak istemezdin.”</p>

    <p>“Yeğeninizle evlenmek bence çevremden ayrılmak olmaz ki! Bay Darcy bir centilmense, ben de bir centilmenin kızıyım. Buraya kadar birbirimize eşitiz.”</p>

    <p>“Doğru. Gerçekten de bir centilmenin kızısın. Ama anan kimmiş? Dayıların, teyzelerin, eniştelerin kimler oluyor? Beni hiçbir şey bilmiyor sanma.”</p>

    <p>Elizabeth, “Akrabalarım kim olursa olsun,” diye yanıtladı. “Eğer yeğeninizin bir söyleyeceği yoksa sizi ilgilendirmez.”</p>

    <p>“Bana kesin olarak söyler misin: Yeğenimle aranızda söz var mı?”</p>

    <p>Gerçi Elizabeth salt onu kızdırmak için susmak istiyordu. Gene de bir dakika düşündükten sonra, “Hayır,” demekten kendini alamadı.</p>

    <p>Bayan Catherine biraz yatışmış gibiydi.</p>

    <p>“Böyle bir sözü hiçbir zaman kabul etmeyeceğine de söz verir misin?”</p>

    <p>“Hiç de vermem!”</p>

    <p>“Bayan Bennet, beynimden vurulmuş gibiyim. Şaşkınlıktan küçükdilimi yuttum. Ben sizin daha aklı başında bir hanım kız olduğunuzu sanırdım. Ama benim yenilgiyi kabul edeceğimi sanırsanız, kendi kendinizi aldatmış olursunuz. Sizden dilediğim sözü almadan gitmeyeceğim.”</p>

    <p>“Ben de böyle bir sözü dünyada vermeyeceğim. Beni yıldırıp da böyle akıldışı, gülünç durumlara düşüremezsiniz. Hanımefendi hazretleri istiyorlar ki Bay Darcy kendi kızlarıyla evlensin. Ama ben sizin dilediğiniz sözü versem, bu evlenmeyi kolaylaştırmış olur muyum acaba? Diyelim ki Bay Darcy beni seviyor, benim olumsuz yanıtımı duyunca hemen dönüp kızınızı mı isteyecek? İzin verirseniz şunu söyleyeyim, Bayan Catherine, bana böyle bir öneride bulunmanız son derece yanlış, akla sığmaz bir iş olduğu kadar, ileri sürdüğünüz nedenler de sudan. Bu tür gözdağlarıyla beni etkileyeceğinizi sanıyorsanız, beni çok yanlış anlamışsınız demektir. Sizin böyle kişisel işlerine burnunuzu sokmanızı yeğeniniz nasıl karşılar, bilmiyorum, ama benim kişisel işlerime burnunuzu sokmaya zerrece hakkınız yok. Onun için çok rica ederim, bu sözlerle beni rahatsız etmekten artık vazgeçin.”</p>

    <p>“Yok güzelim, yavaş gel bakalım. Daha sözüm bitmedi benim. Deminden beri sıraladığım bütün engellere ekleyeceğim bir tane daha var. En küçük kız kardeşinizin yaptığı yüz kızartıcı işten haberim yok sanmayın. Her şeyi biliyorum. Nikâhı dayınız ve babanız, o delikanlıya para yedirerek zorla kıydırdılar. Böyle bir kız benim yeğenime baldız olacak ha? Kendi kâhyasının oğlu olan bir adam onun kaynı olacak ha? Dünyanın sonu! Nasıl düşünebiliyorsunuz bunu? Pemberley’de yaşayıp ölmüş olanların yüce ruhları için bundan daha büyük lanet olur mu?”</p>

    <p>Elizabeth dişlerini sıkarak, “Artık sözlerinize ekleyecek bir şey kalmış olamaz,” dedi. “Beni elinizden geldiğince aşağıladınız. Şimdi artık izninizle eve döneceğim.”</p>

    <p>Ve bunları söylerken genç kız ayağa kalktı. Bayan Catherine de kalktı, eve doğru yürümeye başladılar. Hanımefendi hazretleri ateş püskürüyordu.</p>

    <p>“Yeğenimin şerefi, saygınlığı sana vız geliyor demek! Duygusuz, bencil kız! Seninle evlenirse dünyaya karşı küçük düşeceğini hiç mi düşünmüyorsun?”</p>

    <p>“Bayan Catherine, artık size söyleyecek sözüm yok. Bu konuda düşündüklerimi biliyorsunuz.”</p>

    <p>“Demek ona ille evet diyeceksin ha?”</p>

    <p>“Öyle bir şey demedim. Yalnızca kendi mutluluğumu hesaba katarak davranacağım. Bu konuda ne sizi ne de başka herhangi bir yabancıyı dikkate alamayacağımı söyledim.”</p>

    <p>“Güzel. Demek ricamı geri çeviriyorsun. Görev, onur ve minnet duygularının gerektirdiklerine boyun eğmeyi reddediyorsun. Yeğenimi bütün çevresine karşı beş paralık etmeye, dünyaya karşı gülünç düşürmeye kararlısın.”</p>

    <p>Elizabeth, “Bu konuda beni herhangi bir kimseye bağlayan ne görev ne onur ne de gönül borcu var,” diye karşılık verdi. “Çünkü Bay Darcy ile evlenirsem hiç kimseye, hiçbir yönden zararım dokunmaz. Benimle evlenirse ailesinin ve dünyanın gözünden düşmesine gelince, böyle dar düşünceli bir ailenin tavrı zaten önemsenemez. Herkes de bu çeşit yargılara katılacak kadar aptal değildir elbet.”</p>

    <p>“Demek senin düşüncen bu. Demek kesin kararın bu. Güzel! Ben de şimdi ne yapacağımı öğrenmiş oldum. Açgözlü hayallerinin gerçekleşeceğini hiç sanma Bayan Eliza. Ben buraya seni sınamaya gelmiştim. Sağduyuyla davranacağını umuyordum. Ama madem inatlaşıyorsun, bak görürsün, ben de dediğimi yapacağım.”</p>

    <p>Ve Bayan Catherine, eve dönünceye dek bu yollu konuştu durdu. Araba kapısına vardıkları zaman da, “Sizinle vedalaşacak değilim, Bayan Eliza,” dedi. “Annenize selam bırakmaya da niyetim yok. Böyle bir ilgiye layık değilsiniz siz. Ciddi olarak canımı sıktınız.”</p>

    <p>Genç kız karşılık vermedi ve Bayan Catherine hazretlerini buyur etmeden kapıyı açıp içeri giriverdi. Yukarıya çıkarken arabanın kalkıp uzaklaştığını duydu. Annesi onu giyinme odasının kapısında karşıladı ve heyecanla, Bayan Catherine’in neden eve gelip biraz dinlenmediğini sordu.</p>

    <p>Kızı, “İstemedi,” diye yanıtladı. “Gitmesi gerekiyormuş.”</p>

    <p>“Çok soylu duruşlu, güzel bir kadın. Bize uğraması da ne büyük şeref. Collinslerin selamını getirmeye gelmiş olmalı. Sanırım bir yerden bir yere gidiyordu da, Meryton’dan geçerken bize de uğradı. Sana başkaca önemli bir şey söylemedi, değil mi Lizzy?”</p>

    <p>Elizabeth, istemeyerek ufak bir yalan söylemek zorunda kaldı. Çünkü hanımefendi hazretleriyle arasında geçen konuşmayı açıklamanın olanağı yoktu.</p>
  </div>
</body>
</html>
