<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aşk ve Gurur</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter55">
  <div class="html5_section">
    <h1 class="chapter-title">On üçüncü kısım</h1>

    <p>Yemekli toplantıdan birkaç gün sonra Bay Bingley gene Longbourn’a geldi; hem de yalnız olarak. Darcy o sabah Netherfield’den ayrılarak Londra’ya gitmiş, ama on güne kadar gene gelecekmiş. Bingley, Longbourn’da bir saatten çok kaldı. Neşesi iyice üzerindeydi. Bayan Bennet onu yemeğe alıkoymak istedi, ama genç adam, büyük bir üzüntüyle, başka yere sözü olduğunu söyledi.</p>

    <p>“Bir dahaki sefere öyleyse, Bay Bingley.”</p>

    <p>“Elbette efendim. Eğer izin verirseniz çok yakın zamanda gelmek isterim.”</p>

    <p>“Yarın boş musunuz?”</p>

    <p>Bingley, “Evet, yarın hiçbir yere sözlü değilim,” diyerek çağrıyı sevinçle kabul etti.</p>

    <p>Ve ertesi gün öyle erkenden çıktı geldi ki, Longbournlu hanımların hiçbirisi hazır değildi.</p>

    <p>Bayan Bennet saçları yarı toplanmış durumda, sırtında sabahlığıyla kızlara koşarak bağırdı:</p>

    <p>“Jane, çabuk hazırlan da aşağıya koş! Geldi! Bay Bingley geldi! Yeminle aşağıda! Ne olur, kuzum, çabuk tut elini. Sarah, Sarah hemen gel de Bayan Jane’in giyinmesine yardım et. Bayan Lizzy’nin saçları sonraya kalsın.”</p>

    <p>Jane, “Hemen aşağı inmeye çalışırız,” dedi. “Ama Kitty şimdiye dek hazırlanmıştır sanırım. Hepimizden önce odasına çıkmıştı.”</p>

    <p>“Boş ver sen şimdi Kitty’yi. Onun ne ilgisi var şimdi bu işle? Haydi, tatlım, çabuk ol, çabuk. Hadi, kuşağın nerede?”</p>

    <p>Ama Jane, yanında kız kardeşlerinden biri olmadıkça aşağı inmemekte ayak diredi.</p>

    <p>Bayan Bennet ise onu Bingley’yle baş başa bırakmak çabalarından vazgeçmedi. Çaydan sonra Bay Bennet, huyu olduğu üzere kitap odasına çekildi. Mary de piyano çalışmaya gitti. Engellerden ikisi böylece ortadan kalktıktan sonra Bayan Bennet, Elizabeth’le Kitty’den yana dik dik bakıp kaş göz etmeye başladı. Ama iki kız bunu görmediler bile. Kitty sonunda görünce, “Ne var, anneciğim? Neden göz kırpıp duruyorsun öyle?” diye sordu. “Bir şey mi var?”</p>

    <p>“Hiçbir şey yok, kızım. Göz kırpan da kim?”</p>

    <p>Bayan Bennet tam beş dakika rahat oturabildi. Sonra böyle dört dörtlük bir olanağı kaçırmak istemediği için birden ayağa kalkarak, “Kitty, gel güzelim, sana bir söyleyeceğim var,” dedi.</p>

    <p>Ve kızı böylece dışarı çıkardı.</p>

    <p>Jane hemen Elizabeth’ten yana telaşlı bir bakış fırlattı. Çevrilen bu dolaptan korktuğunu anlatan ve sakın sen gideyim deme, diye yalvaran bir bakıştı bu.</p>

    <p>Ama birkaç dakika sonra Bayan Bennet salon kapısını yarı aralayarak, “Lizzy, cancağızım!” diye seslendi. “Gel, bir şey söyleyeceğim.”</p>

    <p>Elizabeth, ister istemez, dışarı çıktı.</p>

    <p>Bayan Bennet holde ona, “Onları baş başa bırakalım,” diye fısıldadı. “Kitty ile ben yukarıya, benim daireme gidiyoruz.”</p>

    <p>Elizabeth annesine söz anlatmaya çabalamadı. Onun Kitty’yi alıp yukarı çıkmasını bekledi, sonra gene sessizce salona döndü.</p>

    <p>Bayan Bennet’in çevirdiği dolap o günlük boşa gitti. Bay Bingley dünyanın en sevimli, en kibar, en neşeli konuğuydu, ama Jane’e aşkını bildirmek için hiçbir çabada bulunmadı. Akşam yemeğine de kalmayı sevinçle kabul etti ve gitmeden önce (daha çok kendisinin ve evin hanımının çabasıyla), ertesi gün gene gelerek Bay Bennet’le birlikte ava çıkması kararlaştırıldı.</p>

    <p>Bugünden sonra Jane, ona yalnızca arkadaş gözüyle bakmaktan dem vurmaz oldu. Daha doğrusu artık Bingley’den hiç konuşmuyordu. Ama Elizabeth’in içi rahattı: Her şeyin çok yakında sonuca bağlanacağına inanıyordu. Kendi kendine gülerek, Bay Darcy zamanından önce çıkıp gelerek işi bozmasa bari, diye düşünüyordu, ama onun bu işi bozmaya niyeti olsa, Bingley’yi böyle tehlikeli bir durumda bırakarak Londra’ya gitmezdi.</p>

    <p>Bingley ertesi sabah tam zamanında geldi ve öğleye kadar Bay Bennet’le avlandı. Bay Bennet’in böylesine candan ve konuşkan bir ev sahibi olabileceğini, doğrusu Bingley hiç ummamıştı. Ama Bay Bennet genç adamla baş başayken alay edecek ya da küçümseyecek bir konu bulamadığı için çok rahat davrandı ve iki erkek iyi zaman geçirdiler.</p>

    <p>Bingley öğleden sonrayı da Longbourn’da geçirdi ve Bayan Bennet konukla Jane’i baş başa bırakmak için gene seferberliğe geçti.</p>

    <p>Çaydan hemen sonra mektup yazmak için kahvaltı salonuna çekilen Elizabeth’in bu seferberlikten haberi olmadı, çünkü herkesin iskambil oyununa oturacağını sanmıştı.</p>

    <p>Ama mektubunu bitirdikten sonra salona dönünce, annesinin bu kez dolabı tam çevirmiş olduğunu görerek dondu kaldı. Ablasıyla Bingley ocak başında, son derece önemli bir konuşmaya dalmış durumdaydılar. Elizabeth onların ne konuştuğunu anlamamış olsa bile, kapıya doğru dönen yüzlerindeki bakış her şeyi açıklamaya yeterdi.</p>

    <p>İki taraf da öylesine şaşalamıştı ki tek söz söyleyemediler. Elizabeth gene dönüp gitmeye niyetlendi, ama tam o sırada Bingley, Jane’e bir şeyler fısıldadıktan sonra koşarcasına dışarı fırladı.</p>

    <p>Jane sevinçli bir haberi Elizabeth’ten gizli tutamazdı. Hemen gidip kız kardeşini kucakladı ve dünyanın en mutlu insanı olduğunu sevinçten sesi titreyerek belirtti.</p>

    <p>“Bu mutluluk çok büyük!” diyordu. “Çok aşırı büyük. Ben layık değilim buna. Ah, herkes niçin benim kadar mutlu değil?”</p>

    <p>Elizabeth ablasını öyle candan, öyle içten bir sevinçle kutladı ki sözle anlatılamaz. Kız kardeşinin her sözü de Jane için yeni bir mutluluk kaynağı oluyordu. Onun yanında kalıp her şeyi ona anlatmak istiyordu, ama bunu yapamazdı.</p>

    <p>“Anneme gitmem gerek,” diye güldü. “Kim bilir şu anda nasıl merak içindedir. Onu bu meraktan kurtarmalıyım. Güzel haberi de benden başkasından duymasına izin veremem. Bingley babamla konuşmaya gitti. Ah, Lizzy, bu haber herkesi öyle sevindirecek ki. Bu kadar mutluluğa nasıl dayanacağım ben?”</p>

    <p>Ve Jane böyle diyerek, yukarıda, Kitty ile birlikte, çevirdiği dolabın sonucunu beklemekte olan annesinin yanına koştu.</p>

    <p>Yalnız kalan Elizabeth, geçen yıl kendilerini aylarca bekletip üzen sorunun sonunda böyle çarçabuk, kolaycacık çözümlenivermesini düşündükçe gülümsemekten kendini alamıyordu.</p>

    <p>“Darcy’nin bütün aldığı önlemlerin, Caroline’la ablasının bütün yalan dolanlarının sonucu bu oldu işte. En akla yakın, en güzel sonuç.”</p>

    <p>Birkaç dakika sonra Bingley içeri girdi. Gelecekteki kayınpederiyle konuşması az ama öz olmuştu. Bingley daha kapıyı açarken hemen, “Ablanız nerede?” diye sordu.</p>

    <p>“Yukarıda, annemin yanında. Şimdi gelir.”</p>

    <p>O zaman genç adam kapıyı kapayıp içeri girdi ve “Beni bir kardeş olarak kutlayın,” dedi.</p>

    <p>Elizabeth de onun aileye gireceğine son derece sevindiğini bütün içtenliğiyle bildirdi. Sonra Jane aşağı ininceye dek Elizabeth, Bingley’nin nasıl mutlu ve Jane’ in nasıl eşsiz olduğunu dinlemek zorunda kaldı.</p>

    <p>Gerçi Bingley körkütük âşıktı, ama onun bütün gül pembe düşlerinin sağlam bir temele dayandığına Elizabeth inanıyordu. Bu temel Jane’in olağanüstü iyiliği ve iki gencin arasındaki düşünce ve duygu benzerliğiydi.</p>

    <p>Hepsi de son derece sevinçli bir gece geçirdiler. Mutluluğu yüzüne tatlı bir ışık gibi vurduğu için Jane her zamankinden daha güzel görünüyordu. Kitty’nin göz süzüp gülümsemesinden, umarım benim sıram da yakında gelir, diye düşündüğü belliydi. Bayan Bennet sevincini nasıl belirteceğini bilemiyordu. Bay Bennet de gece sofrasına çağrılıp geldiği zaman çok mutlu olduğunu bakış ve davranışlarıyla açıkça ortaya koydu.</p>

    <p>Gene de ortadaki durum üstüne ağzını açıp da tek bir söz etmedi. Ancak ziyaretçileri veda edip gider gitmez, Bay Bennet en büyük kızına döndü ve “Jane, seni kutlarım,” dedi. “Çok mutlu olacaksın.”</p>

    <p>Jane hemen koşup onun boynuna sarıldı ve yanaklarından öperek ona teşekkür etti.</p>

    <p>Babası, “Sen iyi kızsın,” dedi. “Güzel bir yuva kuracağını düşündükçe içim rahat ediyor. Bingley’yle gül gibi geçineceğinize inanıyorum. Huylarınız birbirine hiç de zıt değil. İkiniz de o derece uysalsınız ki hiçbir şeyin üzerinde bir karara varamayacaksınız. Öylesine yumuşaksınız ki bütün hizmetçileriniz sizi soyup soğana çevirecek. O derece açık ellisiniz ki ayağınızı bir türlü yorganınıza göre uzatamayacaksınız.”</p>

    <p>“Umarım böyle olmaz, babacığım! Para konularında hesapsızlık ya da düşüncesizlik etmek benim için bağışlanmaz bir suç olur.”</p>

    <p>Bayan Bennet de, “Ne demek, yorganına göre ayak uzatmamak,” diye araya karıştı. “Sevgili Bay Bennet, sen neler diyorsun kuzum? Ayol, Bingley’nin yılda dört beş bin sterlin geliri var, belki daha bile çok.” Sonra büyük kızına döndü: “Ah, biricik Jane, öyle mutluyum ki, bu gece gözüme uyku girmez artık. Ama ben bu işin böyle biteceğini zaten biliyordum. Başından beri biliyordum, eninde sonunda işin buraya varacağını. Bu derece güzel oluşun boşa gitmeyecekti elbet... Hiç unutmam. Geçen yıl Bingley’yi daha ilk görüşümde (buralara yeni gelmişti henüz), sizin bir araya gelmenizin akla çok yakın olduğunu düşünmüştüm. Ah! Dünyanın en yakışıklı erkeği o!”</p>

    <p>Wickham’la Lydia’yı çoktan unutmuştu. Jane artık birinci derecede gözdesiydi. Şu anda gözü öteki kızlarını görmüyordu bile.</p>

    <p>Kızlar da ablalarının mutluluğundan kendilerince paylarını almak için yollar arayıp bulmaktaydılar: Mary, Netherfield’deki kitaplıktan yararlanabilmek için izin istiyor ve Kitty de orada her kış mutlaka birkaç balo verilmesini diliyordu.</p>

    <p>Bingley artık o geceden sonra Longbourn’a her gün gelip gider oldu. Çok zaman kahvaltıdan önce gelip gece sofrasından sonralara dek yanlarında kalıyordu. Meğerki barbar bir komşu ona, geri çeviremeyeceği bir çağrıda bulunmasın. Onu saatlerce Jane’inden ayrı koyan bu tür densizliklerden genç adam son derece yaka silkiyordu.</p>

    <p>Elizabeth artık ablasıyla konuşacak pek zaman bulamıyordu. Çünkü Bingley’yle olduğu sürece Jane başka kimseyle ilgilenemiyordu. İki nişanlının ister istemez birbirlerinden ayrıldıkları saatlerde Elizabeth çok işe yarıyordu. Bingley, Jane’i bulamayınca hemen Elizabeth’i yakalıyor ve ona Jane’den söz ediyordu. Bingley’nin yokluğunda da Jane aynı şeyi yapıyordu.</p>

    <p>Bir akşam iki kız kardeş baş başayken Jane, “Bingley bana sanki dünyaları verdi,” dedi. “Geçen bahar benim Londra’da oluşumdan hiç haberi olmadığını söyledi. Ben ihtimal vermemiştim, doğrusu.”</p>

    <p>Elizabeth, “Ben de tersine, bundan kuşkulanmıştım,” diye yanıtladı. “Peki, bunu nasıl anlattı sana?”</p>

    <p>“Kız kardeşlerinin işi olsa gerek. Onlar ağabeylerinin benimle evlenmesini istemiyorlardı ki buna da şaşmam. Çünkü istese daha ne kızlar alabilirdi. Ağabeylerinin benimle ne derece mutlu olduğunu gördükleri zaman içleri rahat edecek elbet. Onlarla aramın gene düzeleceğini biliyorum, ama eski yakınlığımız ne de olsa geri gelemez artık.”</p>

    <p>Elizabeth, “Bu senin ağzından duyduğum en kinci söz,” diye güldü. “Aferin sana! O kızların ikiyüzlülüğüne kapılırsan doğrusu çok üzülürüm.”</p>

    <p>“İnanır mısın, Lizzy, Bingley geçen yıl buradan ayrıldığı sırada beni seviyormuş. Ama benim ona karşı ilgisiz olduğuma kanaat getirdiği için bir daha buralara dönmemiş.”</p>

    <p>“Ufak bir yanlışlık yapmış. Her neyse, hiç değilse alçakgönüllü olduğunu gösterir bu onun.”</p>

    <p>Jane bunun üzerine nişanlısının ne derece sade, nasıl kibirsiz bir insan olduğunu överek onu göklere çıkarmaya başladı.</p>

    <p>Elizabeth, Bingley’nin bu işte Darcy’nin oynadığı rolü ortaya vurmayışına sevindi. Gerçi Jane dünyanın en hoş görür, en barışçı ruhuna sahipti, ama Darcy’nin bu işe burnunu sokuşunu bilse, onu pek kolay bağışlayamazdı.</p>

    <p>Jane, “Ben dünyanın en mutlu kızıyım,” diyordu. “Ah, Lizzy, bu devlet kuşu neden yalnızca benim başıma kondu sanki? Senin de böyle mutlu olduğunu görebilsem! Keşke dünyada Bingley gibi bir ikinci erkek olsaydı da o sana kısmet olsaydı.”</p>

    <p>“Sen bana Bingley gibi kırk erkek versen, ben senin gibi mutlu olamam. Senin gönlünün, huylarının güzelliğine sahip olmadıkça senin mutluluğuna da erişemem. Yok, Jane, bırak ben kendi başımın çaresine kendim bakayım. Eğer kısmetim çok açıksa belki gün gelir, bir ikinci Bay Collins karşıma çıkar.”</p>

    <p>Jane’le Bingley’ye söz kesilmesi elbet uzun zaman gizli kalacak değildi. Bayan Bennet haberi Bayan Phillips’ in kulağına fısıldamış, o da izin bile almadan Meryton’ daki bütün komşularına duyurmuştu.</p>

    <p>Herkes o saat, Bennetlerin, dünyanın en talihli ailesi olduğuna karar verdi. Oysa daha birkaç hafta önce Lydia ilk kaçtığı zaman, herkes onların son derece bahtı kara bir aile olduğunda karar kılmıştı.</p>
  </div>
</body>
</html>
