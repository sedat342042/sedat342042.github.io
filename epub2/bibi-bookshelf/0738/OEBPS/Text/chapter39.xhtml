<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aşk ve Gurur</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter39">
  <div class="html5_section">
    <h1 class="chapter-title">On altıncı kısım</h1>

    <p>Mayıs ayının ikinci haftasında, üç genç kız bir arada Gracechurch Sokağı’ndaki evden ayrılıp Hertfordshire’a doğru yola çıktılar. Bay Bennet’in arabasının kendilerini bekleyeceği hana yaklaştıkları zaman, Kitty ile Lydia’nın üst kattaki yemek salonunun penceresinden bakmakta olduklarını gördüler. Kitty ile Lydia buraya geleli iki saati aşmıştı ve iki kız kardeş karşıdaki şapkacıyı ziyaret edip nöbetçileri seyrederek hoşça zaman geçirmişlerdi. Şimdi de sofradaki salatanın yağını, sirkesini karıştırmaktaydılar.</p>

    <p>Ablalarıyla sarılıp öpüştükten sonra, çoğu han kilerinde bulunan türden soğuk etlerle bezenmiş bir sofra kurdular ve büyük bir beceri gösterenlerin övüncüyle, “Ne güzel... Hoş bir sürpriz değil mi bu sizin için?” diye bağrıştılar.</p>

    <p>Lydia, “Hepinize istediğinizi ısmarlayacağız,” dedi. “Ama parayı sizden alacağız artık. Biz elimizdekini, avcumuzdakini şu karşı dükkânda harcadık çünkü.” Sonra aldığı şeyi ablalarına gösterdi: “Bakın, şu boneyi aldım. Gerçi pek öyle ahım şahım değil; ama düşündüm ki, ha almışım, ha almamışım hepsi bir. Eve gider gitmez didik didik edip başka bir biçim vermeye çalışacağım. Bakalım, belki bir şeye benzetebilirim.”</p>

    <p>Kız kardeşleri şapkayı çok çirkin bularak yerin dibine batırdılar. Lydia hiç oralı olmadan, “Bir de ötekileri görecektiniz, çok daha çirkinleri vardı,” dedi. “Çevresine şöyle daha güzel renkli bir saten kurdele geçirdim mi pek cici olur işte. Hem zaten bu yaz giyim kuşam kimin umrunda, subaylar Meryton’dan ayrıldıktan sonra? Onlar da iki hafta sonra gidiyorlar.”</p>

    <p>Elizabeth bu haberden son derece hoşnut olarak, “Öyle mi gerçekten?” diye sordu.</p>

    <p>“Brighton yakınlarında karargâh kuracaklarmış. Babam da bizleri bu yaz oraya, yazlığa götürse ne iyi olur. Ne tatlı bir şey olur. Bence pek öyle pahalıya da oturmaz. İşin tuhafı, annemiz de gitmek istiyor. Bir düşün; subaylar gidince bu yaz hepimiz sıkıntıdan patlayacağız, demektir.”</p>

    <p>Elizabeth içinden, evet, amma da yerinde bir şey olur ha, diye geçirdi. Hepimizin hesabı görülür o zaman. Ulu Tanrım! Brighton denilen o çılgınlıklar diyarı ve koca bir karargâh dolusu subay! Meryton’daki tek bir milis alayı ve ayda bir verilen balolar bile başımızı döndürmüştü.</p>

    <p>Sofraya otururlarken Lydia, “Size haberlerim var,” dedi. “Bilin bakalım! Şahane bir haber! Harika bir haber – hem de hepimizin beğendiği bir kimseyi ilgilendiriyor.”</p>

    <p>Jane’le Elizabeth birbirlerine baktılar. Sonra Jane garsona, artık beklememesini bildirdi. Lydia güldü. “Demek hâlâ böyle resmî ve çekingensiniz. Konuşulanları garson duymasın istiyorsunuz, sanki onun umurundaydı. Kim bilir benim söyleyeceğimden nasıl çok daha korkunç şeyler duyuyordur. Ama çirkin herifin biri. İyi ki savdınız. Ömrümde böyle armut gibi uzun çeneli herif görmediydim. Neyse, şimdi gelelim şu benim habere: Wickhamcığımızla ilgili elbette. Garsonun kulaklarına layık bir şey değildir sanırım. Her neyse, Wickham’la Bayan King’in evlenmeleri diye bir tehlike yok artık. Ne buyrulur buna? Mary King, Liverpool’daki dayısının yanına gitti. Hem de uzun bir zaman için. Wickham da kurtuldu.”</p>

    <p>Elizabeth, “Asıl Mary King kurtuldu,” dedi. “Para bakımından hiç de denk olmayan bir evlenme yapmaktan kurtuldu.”</p>

    <p>Lydia, “Eğer Wickham’ı seviyorduysa gidişi aptallık sayılır doğrusu,” dedi.</p>

    <p>Jane, “İki tarafın da duyguları pek ciddi değildir umarım,” diye fikir yürüttü.</p>

    <p>“Wickham’ın duyguları hiç ciddi değildi. Bunu herkes biliyor. Mary King’i günahı kadar sevmiyordu.”</p>

    <p>“Öyle ekşi suratlı çilli bibiyi kim sevebilir, kuzum?”</p>

    <p>Elizabeth düşünüyordu: Gerçi kendisi böyle kaba bir dil kullanmazdı; ama kız kardeşinin ortaya vurduğu duygular bir zamanlar kendi bağrında beslediği, hem de hoşgörü saydığı duyguların eşi değil miydi? Bu düşünce genç kızı ta içinden sarstı.</p>

    <p>Yemeklerini bitirip de hesabı öder ödemez faytonlarını çağırttılar ve epey bir telaştan sonra hepsi de, bavulları, çantaları ve Kitty ile Lydia’nın yeni şapkalarının kutularıyla birlikte, içeriye sığışmayı başardılar.</p>

    <p>Lydia, “Ne güzel sıkış tıkış oturduk,” diye ellerini çırptı. “İyi ki şu boneyi almışım, bir kutu fazla oluşu daha eğlenceli oldu doğrusu. Haydi bakalım, şimdi artık rahatımıza bakalım. Eve gidene dek bütün yol boyunca gülüp gevezelik edelim. Önce sizden başlayacağız. Gittiğinizden beri neler yaptınız? Neler geldi başınıza? Şeker şeker erkekler çıktı mı hiç karşınıza? Flört edebildiniz mi? Hiç olmazsa bir taneniz koca bulmuş olarak döner diye çok umudum vardı. Ayol, Jane nerdeyse kız kurusu oluyor artık. Yirmi üçüne merdiven dayadı. Tanrı göstermesin, ben bu yaşa kadar gelsem de evlenmemiş olsam, kim bilir utancımdan ölürüm. Meryton’daki Phillips teyzemiz sizlerin koca bulmanızı öyle bir istiyor ki, bilemezsiniz. Keşke Lizzy şu Bay Collins’e varsaydı, diyor. Ama bence olmazdı; onunla evlense sıkıntılar basardı içini. Ah, şöyle hepinizden önce evlenivermeyi öyle istiyorum ki. O zaman baloya maloya giderken ben sizin başınıza bekçi olurdum gayri. Zevke bak. Kızlar, geçen gün Albay Forsterlarda bir eğlendik, bir eğlendik ki sormayın. Kitty’yle beni günübirliğine çağırmışlardı. Bayan Forster da geceleyin ufak bir danslı toplantı düzenlerim, demişti. Ha, sırası gelmişken, Bayan Forster’la öyle senlibenli olduk ki! Her neyse, o gece için Harringtonların iki kızını da çağırmışlardı ya, Harriet hastaymış, bu yüzden Pen bir başına geldi. Bunun üzerine bir kız eksik olunca biz de ne yapsak beğenirsiniz? Uşak Chamberlayne’i kadın kılığına soktuk ki subaylara hanım olarak yutturabilelim diye. Bir düşünün, ne komik, değil mi? Ev sahipleriyle bizden başka kimsenin haberi yoktu. Bir de teyzemiz; onun elbiselerinden birini istemek zorunda kaldık. Chamberlayne’e bir yaraştı ki, aklınız almaz. Sonra, Denny, Wickham, Pratt ve daha birkaç subay geldikleri zaman uşağı dünyada tanıyamadılar. Amanın, gülmekten resmen çatladım, Bayan Forster da öyle. Neredeyse ölüyorduk. Bizim böyle gülüşümüz üzerine erkekler kuşkulandılar. Çok geçmeden de her şeyi anladılar.”</p>

    <p>İşte böylece Lydia, Kitty’nin de yardımıyla eğlenti ve toplantı haberleri vererek yol arkadaşlarını ta Longbourn’a varıncaya dek oyaladı. Elizabeth bu gevezeliklere pek kulak vermemeye çalıyordu, ama Wickham adının sık sık geçtiğini duymamak elinde değildi.</p>

    <p>Gelişleri ev halkını pek sevindirdi. Jane’in güzelliğinden hiçbir şey yitirmemiş olduğunu gören Bayan Bennet bayram etti. Bay Bennet ise sofra başında kaç kez içinden gelerek, “Döndüğüne sevindim, Lizzy,” dedi.</p>

    <p>Sofra kalabalıktı, çünkü Lucas ailesi de Maria’yı karşılamaya gelmiş ve yemeğe kalmışlardı. Konuşacak öyle çok şey vardı ki! Bayan Lucas, masanın karşı yanında oturan Maria’ya büyük kızıyla ilgili sorular soruyordu. Bayan Bennet’se çifte kavrulmuş diyebileceğimiz bir telaş içindeydi. Bir yandan Jane’e dönerek Londra’daki en son moda haberlerini soruyor; beri yandan da bunları Bayan Lucaslara perakende olarak satıyordu. Lydia ise herkesinkinden daha yüksek çıkan bir sesle, bu sabahki eğlenceli olayları dinleyene, dinlemeyene sayıp döküyordu:</p>

    <p>“Ah Mary, keşke sen de gelseydin bizimle. Öyle eğlendik ki! Gidişte bütün perdeleri indirdik, arabada kimse yokmuş gibi yaptık. Ben oraya kadar böyle gidecektim; ama Kitty’yi araba tuttu. Sonra da hana gelince, doğrusu, kim ne derse desin, hanımefendiliğimize diyecek yoktu. Yolcularımız için dünyanın en şahane soğuk büfesini hazırlattık. Gelseydin büfeden sen de payını alırdın, Mary. Sonra dönüşümüz de öyle tatlı oldu ki! Arabaya hiç sığamayacağız sandım. Gülmekten neredeyse ölüyordum. Yol boyunca şen şakrak çene çaldık. Öyle güldük, öyle söyledik ki sesimizi bin metre öteden duymadılarsa ne olayım!”</p>

    <p>Buna Mary son derece ciddi bir yanıt verdi: “Sevgili kardeşim, böyle zevkleri küçük görmek istemem. Böyle şeylerin olağan genç kız ruhuna uygun düşeceği bilinen bir şeydir. Gelgelelim beni hiç çekmez bunlar. İyi bir kitabı bu çeşit gezintilere bin kez yeğ sayarım.”</p>

    <p>Ama bu yanıtın tek sözcüğü bile Lydia’nın kulağına girmiş değildi. Zaten karşısındakine yarım dakikadan fazla kulak astığı çok seyrek görülen bir şeydi. Hele Mary’yi hiç dinlemezdi.</p>

    <p>Yemekten sonra Lydia ile öteki kızlar, ille Meryton’a yürüyüp şöyle bir çevremize bakalım, diye tutturdularsa da Elizabeth buna karşı geldi. Bennet ailesinin en büyük iki kızı, dönüşlerinde evlerinde iki saat bile oturamayıp subay peşinde koştular, dedirtmek istemiyordu. Sonra isteksizliğinin bir nedeni daha vardı. Wickham’ı gene göreceğim diye ödü kopuyordu ve bu görüşmeyi elinden geldiğince ertelemeye çalışıyordu. Alayın başka yere gideceğine öyle bir seviniyordu ki sözle anlatılamaz. İki hafta sonra gidiyorlarmış. Onlar gittikten sonra da Elizabeth artık Wickham’ın derdinden kurtulmuş olacaktı.</p>

    <p>Eve dönüşünden az sonra genç kız Lydia’nın handayken dokunduğu, Brighton’a gitme sorununun annesiyle babası arasında sık sık söz konusu olduğunu gördü. Ve babasının baskıya boyun eğmeye hiç niyetli olmadığını da hemen sezdi. Bununla birlikte Bay Bennet’in yanıtları öyle esnek ve yuvarlaktı ki, Bayan Bennet çoğu zaman karamsarlığa kapılsa bile, eninde sonunda kazanmak umudunu hiçbir zaman yitirmiyordu.</p>
  </div>
</body>
</html>
