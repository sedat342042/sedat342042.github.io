<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><big>Ö</big>LÜ</h1>

  <p class="nonindent">Buenos Aires gibi bir kentin dışındaki gecekondulardan gelme birinin, gözü karalığından başka övgüye değer pek bir özelliği olmayan zavallı bir kabadayının, Brezilya ile Uruguay arasındaki o yabanıl uyuşturucu bölgesine kapağı atıp bir kaçakçılar çetesinin başkanı olması, ilk bakışta inanılmaz görünüyor. Öyle düşünenlere, yetiştiği yörede belki tek anısı bile kalmamış ve Rio Grande de Sul sınırında bir yerde bir kurşun yiyerek hak ettiği gibi bir ölüme kavuşmuş Benjamin Otálora’nın başından geçenleri anlatmak istiyorum. Serüvenlerinin ayrıntıları konusunda yeterli bilgim yok; bir gün gerçekleri öğrenirsem bu sayfaları düzeltip yazacağım. Ama bu arada, bu özet biraz yararlı olabilir.</p>

  <p>Benjamin Otálora, yaklaşık 1891’de, on dokuzunda iri-yarı bir gençtir. Basık bir alnı, candan mavi gözleri ve Bask kökenlilere özgü taşra delikanlısı görünümü vardır. Şanslı bir bıçak sallayışı aracılığıyla aynı zamanda cesur olduğunu kavramıştır; hasmının ölümü de kaygılandırmamıştır onu, ülkeden kaçmak zorunluğu da. O yörenin siyasi patronu, Uruguay’da bulunan Azevedo Bandeira’ya verilmek üzere bir tanıtma mektubu tutuşturmuştur eline. Otálora gemide yer ayırtır; karşı kıyıya geçerken fırtına çıkar, geminin başı kıça vurur, gıcırtılar yükselir. Ertesi gün Otálora, kendine yediremediği, belki de hiç ummadığı bir sıla özlemi içinde, Montevideo’yu boydan boya dolaşır. Azevedo Bandeira’yı bulamaz. Gece yarısına doğru, kentin kuzey ucundaki bir içkievinde bazı davar tüccarları arasında çıkan bir dalaşa tanık olur. Bir bıçak ışıldar. Otálora’nın, kimin haklı kimin haksız olduğu konusunda hiçbir düşüncesi yoktur, yalnızca tehlikenin kışkırtısına kapılır, tıpkı ötekilerin iskambil kâğıtlarının ya da müziğin kışkırtısına kapılmaları gibi. Kargaşada, gauçolardan birinin, kaba bir köylü pançosuyla her nasılsa kara bir kentli melon şapkası giymiş bir adama savurduğu bıçağı yarı yolda durdurur. Adamın Azevedo Bandeira olduğu anlaşılır. (Bunu öğrenir öğrenmez Otálora, hiç kimseye yüküm duymamayı yeğleyerek mektubu yırtar.) Azevedo Bandeira, irikıyım olmasına karşın her nedense eciş bücüş biri izlenimi vermektedir. Her zaman çok yakındaymış gibi görünen ablak yüzü, Musevi, Zenci ve Kızılderili karışımıdır; davranışlarıysa, kaplanla maymun. Yanağını kesen yara çizgisi de tıpkı kara fırça bıyığı gibi tamamlayıcı bir süstür.</p>

  <p>Sarhoşluktan kaynaklanan bir fantezi ya da bir yanılgıdır sanki, kavga başladığı kadar çabuk biter. Otálora, tüccarlarla bir kadeh atar, sonra onlarla birlikte gece boyu süren bir partiye, daha sonra da –güneş tepeyi bulmuştur artık– Eski Kesim’deki bir hana gider. İçerde, son avlunun çıplak zemininde adamlar, uyumak üzere yere koyun postu eyerliklerini yayarlar. Otálora, bulanık bir kafayla, o geceyi önceki geceyle karşılaştırır; işte artık sağlam yere basmaktadır, dostlar arasındadır. Yine de Buenos Aires’ini özlemediği için duyduğu pişmanlık yakasını bırakmamaktadır. Gece bastırana kadar uyur, Bandeira’yı bıçaklamaya çalışan dut gibi sarhoş gauçonun dürtüsüyle uyanır. (Otálora, bu adamın ötekilerle keyifli geceyi paylaştığını, Bandeira’nın onu sağ yanına oturtup içmeye zorladığını anımsar.) Adam, patronun çağırdığını söyler. Girişteki geçite açılan bir çeşit yazıhanede (Otálora, daha önce yanlarda kapıları olan bir giriş görmemiştir), Azevedo Bandeira, soğuk davranışlı, gösterişli bir kızıl saçlı kadınla birlikte kendisini beklemektedir. Bandeira onu öve öve göklere çıkarır, bir kadeh rom ikram eder, ona yiğit bir adama yaraşan özellikleri taşıdığını söyler, ötekilerle birlikte kuzeye, büyük bir sığır sürüsünü geri getirmeye gitmesini önerir. Otálora peki der; şafağa doğru Tacuarembo’ya yola koyulurlar.</p>

  <p>Otálora için yeni bir yaşam biçimi başlamıştır, ötelere savrulmuş gündoğumlarıyla at kokan eyerler üstünde uzun günler. Bilinmedik, bazen katlanılmaz bir yaşamdır bu; ama zaten Otálora’nın kanında vardır, bazı ülkelerin insanları nasıl denize tapar, onun çağrısını duyarlarsa, biz Arjantinliler de (bu simgeleri dokuyan adamı da katalım) at toynakları altında çınlayan uçsuz bucaksız düzlüklere can atarız. Otálora, sürücüler ve at arabacıları arasında büyümüştür. Bir yıl dolmadan, gauçoluğu becerir. At eğitmeyi, davarı kıstırıp boğazlamayı, bir hayvanı sıkı yakalamak için kement atmayı, yere yıkmak için ayaklarına köstek vurmayı, uykuya karşı koymayı; fırtınalara, donlara ve güneşe dayanmayı, bir sürüyü ıslıklarla höstlerle gütmeyi öğrenir. Bu uzun çıraklık süresince Azevedo Bandeira’nın yüzünü bir kerecik görür, ama onu hep aklında tutar; çünkü Bandeira’nın adamlarından biri olmak, saygı ve korku uyandırmak demektir, ayrıca her başarıdan ya da zorlu işten sonra, gauçolar hep Bandeira’nın daha usta olduğunu söylemektedirler. Birinin dediğine göre Bandeira, Cuareim’in Brezilya yakasında, Rio Grande de Sul’da doğmuştur; bu bilgi onu Otálora’nın gözünde küçük düşüreceğine –sık ormanları, bataklıkları, içinden çıkılmaz, neredeyse bitimsiz uzaklıkları çağrıştırdığından– her nedense büyütür. Yavaş yavaş Otálora, Bandeira’nın ilgi alanlarının çeşitli olduğunu, bunların başındaysa kaçakçılığın geldiğini kavrar. Davar tüccarı olmak, uşaklıktır; Otálora kendini bir kaçakçı düzeyine yükseltmeye karar verir. Bir gece, iki arkadaşı, sipariş edilmiş romu getirmek üzere sınırı aşacakları sırada, Otálora içlerinden biriyle kavga çıkarır, onu yaralayıp yerine geçer. Gözünü hem hırs bürümüştür hem de belirsiz bir bağlılık duygusu. Adam (diye düşünür), benim, Uruguaylılarının topunu cebimden çıkaracağımı anlayacak sonunda.</p>

  <p>Otálora, Montevideo’yu yeniden görmeden önce bir yıl daha geçer. Kentin eteklerinden merkeze atlarla girerler (şimdi çok kocaman görünür kent Otálora’ya); patronun evine varınca adamlar dipteki avluda döşeklerini hazırlarlar. Günler geçer, ne var ki Otálora hâlâ Bandeira’yı görememiştir. Onun yatağa düştüğü fısıldanır korku içinde; her ikindi bir Zenci, bir demlik ve <em>maté</em>’yle çıkar Bandeira’nın odasına. Bir akşam, bu görev Otálora’ya verilir. Otálora, aşağılanmışlık duygusuna kapılır biraz ama aynı zamanda hoşuna da gider.</p>

  <p>Yatak odası, çıplak ve karanlıktır. Günbatımına bakan bir balkon ve üstünde binici kırbaçları, boğa kamçıları, fişeklikler, ateşli silahlar ve bıçaklardan oluşan ışıltılı bir yığın duran uzun bir masa vardır. Ötedeki duvarda bir ayna vardır, camı silikleşmiştir. Bandeira sırtüstü yatmış, uykusunda düş görüp sayıklamaktadır; güneşin son ışınları, yüzünün dış çizgilerini aydınlatmaktadır. Kocaman siyah karyola, onu daha da ufak ve esmer göstermektedir sanki. Otálora, onun aklaşan saçını, bitkinliğini, zayıflığını, yılların izi derin kırışıklarını fark eder. Bu ihtiyar tarafından yönetilmek ağrına gider.</p>

  <p>Tek vuruşla onun işinin biteceğini düşünür. O anda, aynadan birinin içeri girdiğini görür. Kızıl saçlı kadındır bu; çıplak ayak, yarı soyunuktur, Otálora’yı soğuk bir merakla süzer. Bandeira, yatağında doğrulur; son iki yılda işlerin nasıl gittiğinden konuşurken <em>maté</em> üstüne <em>maté</em> içer, parmakları kadının saç örgüleriyle oynar. Sonunda, Otálora’nın gitmesine izin verir.</p>

  <p>Birkaç gün sonra, yine kuzeye yollanmak üzere emir alırlar. Orada, bitimsiz düzlüklerin herhangi bir noktası olabilecek bir yerde ıssız bir çiftliğe gelirler. Tek bir ağaç, bir çay bile yoktur. Güneşin ilk ve son ışınları, ortalığı kavurmaktadır. Uzun boynuzlu davar için taş çitler vardır. Bu yıkıntı yapılar kümesinin adı “Son İç-çekiş”tir.</p>

  <p>Ateşin çevresinde ırgatlarla oturan Otálora, Bandeira’nın çok yakında Montevideo’dan geleceğini öğrenir. Nedenini sorar, adamlardan biri, aralarındaki sonradan gauço olmuş bir yabancının çok fazla emir vermesi yüzünden, der. Otálora, bunu dostça bir şaka sayar ve bu şakanın yanında yapılabilmesinden gurur duyar. Sonraları, Bandeira’nın, desteğini çeken siyasi patronlardan biriyle arasının açıldığını duyar. Bu habere sevinir.</p>

  <p>Sandıklarla tüfek gelir; kadının yatak odası için ikisi de gümüş ibriklerle bir lavabo gelir, nakışlı Şam ipekleri gelir; ve bir sabah, tepelerin ardından bir atlı sökün eder – gür sakallı, pançolu, asık suratlı bir adam. Adı Ulpiano Suárez’dir, Azevedo Bandeira’ın sağ kolu ya da korumasıdır. Çok az ve keskin bir Brezilya şivesiyle konuşmaktadır. Otálora, ona soğuk davranmak yerine düşmanca mı davranacağını, aşağılamayı mı yoksa yalnızca kaba sabalığı mı seçeceğini kestiremez. Yine de kafasındaki tasarıyı gerçekleştirmek için adamın dostluğunu kazanmak zorunda olduğunu sezer.</p>

  <p>Benjamin Otálora’nın öyküsüne şimdi bir de Azevedo Bandeira’nın güneyden getirdiği, eyeri gümüş işlemeli, eyer örtüsü jaguar postuyla süslü, kara bacaklı bir doru at giriyor. Bu delişmen at, Bandeira’nın yetkisinin bir göstergesidir ve bu yüzden –neredeyse kine yakın– bir açlıkla ışıltılı saçlı kadını isteyen gencin imrentisini uyandırır. Kadın, eyer ve koca doru at, alaşağı etmeyi kurduğu bir adamın nitelikleri ya da gösterişli süsleri olur onun için.</p>

  <p>Bu noktada öykü yeni bir dönemece girer. Azevedo Bandeira, sinsi gözdağları verme sanatında, bir adamı adım adım içtenlikten hakarete sürükleyecek şeytani tuzaklar kurmada ustadır. Otálora, bu belirsiz yöntemi, kendi önünde uzanan zorlu görevde kullanmaya karar verir. Azevedo Bandeira’nın yerine geçmeye ama bu arada telaş etmemeye karar verir. Aynı tehlikeyi paylaştıkları günler sırasında Suárez’in dostluğunu kazanır. Tasarısını ona açar; Suárez, ona yardım edeceğine ant içer. Sonra benim pek azını bildiğim bir şeyler olup bitmeye başlar. Otálora, Bandeira’nın emirlerine uymaz; onları hiçe saymayı, değiştirmeyi, kafa tutmayı iş edinir. Bütün dünya onunla suç ortaklığına hazır, olayları hızlandırıyordur sanki. Bir öğleüstü, Tacuarembo yakınlarında bir yerde, Brezilya’dan gelen bir çeteyle aralarında silahlı çatışma çıkar; Otálora, Bandeira’nın görevini üstlenip Uruguaylılara emirler yağdırır. Omuzundan bir kurşunla vurulur, ama o ikindi “Son İç-çekiş”e patronun atı üstünde döner, o akşam yarasından akan kan, jaguar postunu kirletir, ve aynı gece, ışıltılı saçlı kadınla yatar. Başka söylentilerde olayların sırası değişik, hepsinin aynı günde olduğu yalanlanıyor.</p>

  <p>Yine de Bandeira, her ne kadar sözde kalsa da patronluğunu sürdürür. Yerine getirilmeyen emirler verir durur. Benjamin Otálora, onun yakasını bırakır, alışkanlıkla acıma karışımı nedenlerden ötürü.</p>

  <p>Öykünün kapanış sahnesi, 1894 yılının son gecesindeki keşmekeşle çakışır. O gece, “Son İç-çekiş” çalışanları, taze kesilmiş hayvan eti yer, içki yüzünden kavgaya tutuşurlar; biri, gitar çalmaya başlar, bir <em>milonga</em>’yı ha bire yineleyerek. Sofranın başında Otálora, içkinin etkisiyle coştukça coşar, böbürlendikçe böbürlenir; bu baş döndürücü kule, kendi karşı konulmaz yazgısının bir simgesidir. Bandeira, bağırışlar arasında sessiz kalıp gecenin gürültüyle ilerlemesine karışmaz. Saat on ikiyi çaldığında, bir şey yapacağını o an anımsamış biri gibi ayağa kalkar. Kalkar ve kadının kapısını yumuşakça tıklatır. Kadın, hemen açar kapıyı, birisinin uğramasını bekliyormuşçasına. Bandeira, neredeyse kadınsı, yumuşak, usul bir sesle emir verir kadına.</p>

  <p>“Senle o Arjantinli birbirinize böylesine bağlı olduğunuza göre,” der, “şimdi herkesin önünde öpeceksin onu.”</p>

  <p>Pis bir ayrıntı da ekler. Kadın, karşı koymaya çalışır ama iki adam kollarına yapışıp onu Otálora’nın üstüne fırlatmışlardır bile. Kadın gözlerinden yaşlar boşanarak onun yüzünü, göğsünü öper. Ulpiano Suárez, tabancasını çekmiştir. Otálora, ölmeden önce, daha baştan ihanete uğradığını, ölüm cezasına çarptırıldığını –aşkın, kumandanın ve zaferin, arkadaşlarının gözünde ölü sayıldığı için, Bandeira içinse zaten ölü olduğundan kendisine bağışlandığını– kavrar.</p>

  <p>Suárez, neredeyse onu küçümseyerek silahını ateşler.</p>

  <div class="cev">
    <p class="right"><em>Ç<small>EVİREN</small> Tomris Uyar</em></p>
  </div>
</body>
</html>
