<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><em><big>D</big>EUTSCHES <big>R</big>EQUIEM</em></h1>

  <table>
    <tbody>
      <tr>
        <td></td>

        <td class="td_right"><em>Beni öldürse de, güveneceğim ona</em>.</td>
      </tr>

      <tr>
        <td></td>

        <td class="td_right"><em>Eyub</em> 13:15</td>
      </tr>
    </tbody>
  </table>

  <p class="extract">Adım Otto Dietrich zur Linde. Atalarımdan biri, Christoph zur Linde, Zorndorf zaferinin kaderini belirleyen süvari saldırısında öldü. Anne tarafından büyükbabam Ulrich Forkel, 1870 yılının sonlarına doğru Marchenoir ormanında <em>franc-tireur</em>’ler tarafından vurularak öldürüldü; babam, yüzbaşı Dietrich zur Linde, 1914’te Namur kuşatmasında, iki yıl sonra da Tuna’nın geçilmesi sırasında yararlık gösterdi.<a class="footnoteref" href="../Text/notlar.xhtml#fn091" id="ref091">1*</a> Bana gelince, ben işkenceci ve katil olarak öldürüleceğim. Mahkeme heyeti adil karar verdi; başından beri suçumu kabul ettim. Yarın, hapishanenin saati dokuzu vurduğunda, ölümün diyarına ayak basmış olacağım; şu anda atalarımı düşünmekliğim çok doğal, değil mi ki onların gölgelerine bunca yakınım, değil mi ki, bir bakıma, çoktan onlarla özdeşim.</p>

  <p>Mahkeme sırasında hiç konuşmadım, neyse ki kısa sürdü; orada kendimi haklı çıkarmaya çalışmak yargıyı engelleyecek ve korkaklık gibi algılanacaktı. Artık durum farklı; infaz arefesinde korkusuzca konuşabilirim. Merhamet dilenmiyorum, çünkü kendimi suçlu hissetmiyorum; ama anlaşılmayı dilerim. Bana kulak vermeyi bilenler, Almanya’nın tarihini ve dünyanın gelecekteki tarihini kavrayacaklardır. Şimdi kuraldışı ve şaşkınlık uyandırıcı olan benimki gibi vakaların, çok yakında sıradan vakalar düzeyine ineceğini biliyorum. Yarın öleceğim, ama gelecek kuşakların bir sembolüyüm.</p>

  <p class="extract">1908’de Marienburg’da doğdum. Şimdilerde hemen hemen unutulmaya yüz tutmuş iki konuya olan tutkum, nice mutsuz yılların yükünü yiğitçe hatta mutlulukla taşımama yol açtı: müzik ve metafizik. Bütün hamilerimi açıklayamam ama söylemeden geçemeyeceğim iki tanesi var ki, biri Brahms, diğeri Schopenhauer. Şiirle de uğraştım; yukarıdaki ikisine müthiş Cermenvari başka bir ismi, William Shakespeare’i de eklemek isterim. Eskiden dinbilimle de ilgilenmiştim, ama beni bu hayal ürünü disiplinden (ve Hıristiyanlık inancından) alıp götüren, doğrudan savlarıyla Schopenhauer oldu; dünyalarının sonsuz çeşitliliğiyle de Shakespeare ve Brahms. Bu kutlu yaratıcıların eserinin herhangi bir veçhesi önünde, kalbi sevecenlik ve minnetle çarparak, hayranlık içinde duralayan herkes bilsin ki ben de durdum onların durduğu yerde, o tiksinç ben.</p>

  <p>Nietzsche ve Spengler hayatıma 1927 sıralarında girdi. Bir on sekizinci yüzyıl yazarı, kişinin çağdaşlarına borçlu olmak istemediğini söyler. Ben de, üzerimde baskı kurduğunu düşündüğüm bu etkiden kurtulmak amacıyla “Abrechnung mit Spengler” başlıklı bir makale kaleme aldım ve bu yazıda, yazarın Faustvari dediği özelliklere dikilmiş en benzersiz anıtın Goethe’nin kaynakları belirsiz piyesi<a class="footnoteref" href="../Text/notlar.xhtml#fn092" id="ref092">2*</a> değil, fakat yirmi asır önce kaleme alınmış “De rerum natura” adlı bir şiir olduğunu öne sürdüm. Gene de, tarih filozofunun, özdeksel alman (<em>kerndeutsch</em>) ve askercil ruhuna saygıda kusur etmedim. 1929’da parti üyesi oldum.</p>

  <p>Çıraklık yıllarım konusunda pek fazla şey söylemeyeceğim. Benim için, ötekiler için olduğundan daha zor geçti bu yıllar; çünkü cesaretsiz bir insan olmamakla birlikte, şiddetten tiksinirim. Gene de yeni bir dönemin eşiğinde bulunduğumuzu ve Müslümanlığın ve Hıristiyanlığın erken dönemleriyle karşılaştırılabilecek olan bu dönemin yeni bir insanı gereksindiğini anladım. Kişisel olarak dava arkadaşlarımı tiksindirici buluyordum; bizi bir araya getiren yüce amaç için bireyselliğimizi bastırmamız gerektiğini hatırlatıp durdum kendi kendime, ama boşuna.</p>

  <p>Din bilginleri Tanrı’nın, dikkatini şu kelimeleri yazan sağ elden bir an bile çekmesi halinde, elin o an, sanki alevsiz bir ateşle tutuşmuşcasına hiçliğe gömüleceğini ileri sürerler. Bence hiçkimse ne varlığını sürdürebilir, ne bir bardak su içebilir ne de bir parça ekmek koparabilir yaptığının bir gerekçesi olmaksızın. Her insan için bu gerekçe farklıdır; ben inancımızı haklı çıkaracak acımasız savaşın bekleyişi içindeydim. Onun muharebelerinde bir nefer olacağımı bilmek bana yetiyordu. Kimi zaman İngilizlerle Rusların korkaklığının amacımızı baltalayacağından korktum. Ama rastlantı ya da kader geleceğime farklı bir yön verdi. 1 Mart 1939’da, gece olurken, Tilsit’te gazetelere geçmeyen olaylar oldu; Havra’nın arkasındaki bir sokakta, bacağıma iki kurşun saplandı ve bacağımı kesmek gerekti.<a class="footnoteref" href="../Text/notlar.xhtml#fn093" id="ref093">3*</a> Birkaç gün sonra ordularımız Bohemya’ya girdiler. Sirenler onların girişini haber verirken ben sakin bir hastanede yatmış, kendimi Schopenhauer’da kaybetmeye, unutmaya çalışmaktaydım. Kocaman, kendini bırakmış bir kedi, naçar yazgımın sembolü, pencerenin pervazında uyumaktaydı.</p>

  <p><em>Parerga</em> ve <em>Paralipomena</em>’nın birinci bölümünde, insanın başına gelen her şeyin, doğum anından ölümüne kadar, kendisi tarafından belirlenmiş olduğunu bir kere daha okudum. Bu bakımdan, her ihmal kasıtlı, her raslantısal karşılaşma bir randevu, başa gelen her rezillik bir tövbe, her başarısızlık esrarengiz bir zafer, her ölüm bir intihardır. Kendi bahtsızlıklarımızı kendimiz seçtiğimiz fikri kurnazca bir avuntudur; bu bireysel ereklilik gizli bir düzeni varsayar ve o bizi cömertçe, tanrısallık atfederek lanetler. Hangi bilinmez niyet (diye sorguluyordum boşu boşuna) o gün öğleden sonra o mermileri ve o sakatlığı arayıp buldurdu bana? Elbette ki savaş korkusu değil, onu biliyordum; daha derin bir şeydi. Sonunda buldum. Bir din uğruna ölmek onu sonuna kadar yaşamaktan daha kolaydır; Efes’te vahşi hayvanlarla boğuşmak o kadar da zor değildir (adı sanı belirsiz binlerce din şehidi yapmıştır bunu), İsa’nın hizmetkârı Pavlus olmak ondan daha zordur; tek eylem, tüm bir insan yaşamından daha az önemlidir. Savaş ve zafer birer <em>kolaylıktır;</em> Raskolnikov’un giriştiği iş Napolyon’ununkinden daha çetindi. 7 Şubat 1941’de Tarnowitz toplama kampına müdür yardımcılığına getirildim.</p>

  <p>Bu görevi yerine getirmek hoş değildi, ama hiç aksatmadım. Korkak kendini ateş altında kanıtlar; merhamet sahibi, sofu kendini hapislerde ve başkalarının çektiği acılarda sınar. Esas itibariyle, Nazizm ahlaki bir eylemdir, yaralarını yeniden sarmak için insanlığın çürümüş yanlarını söküp atmak. Bu dönüşüm savaşlarda, yüzbaşıların çıkardığı gürültü patırtı ve haykırışlar arasında olağandır; sinsi, aldatan merhametin bizi insanlık kadar eski bir yumuşaklıkla baştan çıkarmaya çalıştığı sefil bir hücrede ise öyle değildir. Boşuna değil bu kelimeyi kâğıda geçiriyor olmam: Bu Zerdüştçü üstün insan için, merhamet günahların en büyüğü. Ünlü şair David Jerusalem’i bize yolladıklarında (itiraf ediyorum) az kaldı bu günahı işliyordum.</p>

  <p>Elli yaşlarındaydı. Dünya nimetlerinden yana yoksul, kovulmuş, itilmiş, hakarete uğramıştı; dehasını Mutluluğu yüceltmeye adamıştı. Albert Soergel’in <em>Dichtung der Zeit</em> adlı eserinde onu Whitman’la karşılaştırdığını hatırlarım. Karşılaştırma tam yerinde değil. Whitman evreni her şeyi önceleyen, soyut, neredeyse kayıtsız bir biçimde yüceltir; Jerusalem ise her şeyden sevinç duyar, titiz ve kesin bir sevgiyle sever onları. Hiçbir zaman sayıp dökme ve kataloglar yaratma yanlışına düşmez. O olağanüstü şiiri “Kaplanlar Ressamı Tse Yang”dan altı ölçülü dizeler var hâlâ aklımda, sanki çizgi çizgi kaplanlarla bezeli, şiiri boylu boyunca geçen, sessiz kaplanlarla ağzına kadar yüklü, kaplanlarla çizik çizik o müthiş şiirden. <em>Rosencrantz Melekle Konuşuyor</em> adlı tiradı da hiçbir zaman unutmayacağım; bunda on altıncı yüzyılda Londra’da yaşayan bir faizci, ölüm döşeğinde işlediği suçları nafile yere haklı çıkarmaya çalışır, bilmez ki hayatının bütün anlamı müşterilerinden (bir kere gördüğü ve hatırlamadığı) bir tanesine Shylock karakterini esinlendirmek olmuştur. Akıldan çıkmayacak gözleri, sararmış bir teni, neredeyse kapkara bir sakalı olan David Jerusalem, tam bir Sefarad Yahudisi prototipiydi, oysa ki aslında yoldan çıkmış ve nefret edilen Aşkenazlardandı. Ona acımasız davrandım; ne merhametimin ne de ününün beni dize getirmesine izin verdim. Yıllar önce anlamıştım ki, yeryüzünde olası bir Cehennem’in tohumunu içermeyen hiçbir şey yoktur; bir yüz, bir kelime, bir pusula, bir sigara reklamı; onları unutamadığı takdirde kişiyi çıldırtabilirler. Gece gündüz Macaristan haritasını aklından çıkaramayan bir adam çıldırmaz mı? Bu ilkeyi kampımızın disiplin rejimine uygulamaya karar verdim, ve…<a class="footnoteref" href="../Text/notlar.xhtml#fn094" id="ref094">4*</a> 1942 yılının sonunda, Jerusalem aklını kaçırmış bulunuyordu; nihayet, 1 Mart 1943’te kendini öldürmeyi başardı.<a class="footnoteref" href="../Text/notlar.xhtml#fn095" id="ref095">5*</a></p>

  <p>Jerusalem, onu ortadan kaldırdımsa bunu kendi merhametimi ortadan kaldırmak için yaptığımı anladı mı, bilmiyorum. Benim gözümde o bir insan değildi, bir Yahudi bile değildi; ruhumun iğrendiğim bir bölgesi olup çıkmıştı. Onunla azap çektim, onunla öldüm ve bir anlamda onun yanı sıra yittim; bu yüzden, acımasızlığım sonsuzdu.</p>

  <p>Bu arada başarılarla dolu bir savaşın günlerini, gecelerini kutlamaktaydık. Soluduğumuz havanın ta kendisinde aşkı andırdığı söylenebilecek bir şeyler vardı. Kalplerimiz heyecan ve coşkuyla çarpıyordu, sanki deniz yanı başımızdaydı. Her şey yeni ve farklıydı o günlerde, rüyalarımızın ağızda bıraktığı tat bile. (Ben, belki de hiçbir zaman tamamen mutlu olamadım. Ama biliriz ki mutsuzluk yitik cennetler gerektirir.) Her insan hayatın olanca doluluğuna öykünür, yani tadına varabileceği yaşantıların tümünü yaşamak ister; hiçbir kişi yoktur ki, bu sonsuz mirasın bir kısmının kendisinden çalınacağından korkmasın. Fakat diyebilirim ki benim kuşağım her şeyi uç noktalarda yaşadı; çünkü önce zaferi tattık, ardından yenilgiyi.</p>

  <p>1942’nin Ekim ya da Kasım ayında kardeşim Friedrich, ikinci El Alameyn meydan savaşında, Mısır çöllerinde öldü gitti. Aylar sonra, bir hava bombardımanı doğduğum evi yerle bir etti; 1943 sonlarında başka bir hava saldırısında laboratuvarım yok oldu. Üçüncü Reich ölmekteydi, uçsuz bucaksız kıtalar tarafından hırpalanarak; sayısız düşmanına karşı tek başına mücadele ediyordu. Derken akıl almaz bir olay oldu, önemini ancak şimdi anladığımı sanıyorum. Öfkeyi yudum yudum içtim bitirdim sanıyordum ki, son yudumlarda ağzımda beklenmedik bir tatla karşılaştım, mutluluğun esrarlı ve neredeyse dehşetengiz tadıyla. Çeşitli açıklamaları denedim, ama hiçbiri yeterli olmadı. Şöyle düşündüm: <em>yenilgiden hoşnutum çünkü içten içe suçlu olduğumu biliyorum, beni selamete çıkaracak tek şey var, o da cezalandırılmak</em>. Şöyle düşündüm: <em>Yenilgiden hoşnutum, çünkü bu bir sondur ve ben çok yorgunum</em>. Şöyle düşündüm: <em>Yenilgiden hoşnutum, çünkü gerçekleşti, o biz olan, biz olmuş olan, biz olacak olan bütün bu olaylarla kaçınılmaz olarak bağlantılı, çünkü tek bir olguyu dahi yok saymak ya da lanetlemek evrenin adına kara çalmaktır</em>. Bunlarla oyalandım, en sonunda doğru açıklamayı buldum.</p>

  <p>Her insanın Aristotelesçi ya da Platoncu doğduğu söylenir. Bu, her soyut tartışmanın Aristoteles’in ya da Platon’un polemiklerinde bir karşılığı olduğunu söylemekle aynı şeydir; yüzyıllar ve diyarlar boyu, adlar, yüzler ve lehçeler değişir, fakat ebedi hasımlar değişmez. Ulusların tarihi de gizli bir süreklilik kaydeder. Arminius, bir sazlıkta Varus’un tümenlerini biçtiğinde, Alman İmparatorluğu’nun öncülü olduğunu bilmiyordu; İncil çevirmeni Luther, hedefinin İncil’i ebediyen yok edecek bir halkı biçimlendirmek olduğunu kestiremezdi; 1758’de Rus kurşunuyla ölen Christoph zur Linde, bir bakıma 1914’ün zaferlerini hazırlıyordu. Hitler <em>tek</em> ulus için savaştığına inanıyordu fakat aslında herkes için, hatta nefret ettiği ve saldırdıkları için de savaşmaktaydı. Kendi <em>ben</em>’inin bunu bilmemesi önemli değil; onun kanı ve onun iradesi bundan haberliydi. Dünya Yahudilikten ve Yahudiliğin bir hastalığı olan İsa dininden ölmekteydi; biz ona şiddeti ve kılıcın dinini öğrettik. O kılıç bizi katlediyor ve bizler, kendine bir labirent yapıp ömrünün sonuna kadar o labirentte gezinip durmaya lanetlenen büyücü gibiyiz; ya da Davut gibi ki meçhul bir adamı yargılamış, ölüme mahkûm etmiş, sonra da şu hükmü duymuştu: <em>O adam sensin</em>. Yeni Düzeni kurmak için pek çok şey yok edilmek zorunda; artık biliyoruz ki Almanya da bunlardan biriydi. Yaşamlarımızdan da fazlasını Hayatlarımızdan fazlasını gözden çıkardık, sevgili Anavatanımızın kaderini feda ettik. Bırakın başkaları ilensin, gözyaşları döksün; kaderimizin döngüsünü tamamladığını ve kusursuz olduğunu düşünmek beni sevinçlere gark ediyor.</p>

  <p>Amansız bir çağ başlamakta. Bizler bunun mimarlarıyız, çoktan onun kurbanı olan bizler. İngiltere’nin balyoz, bizim örs olmamız ne fark eder, önemli olan, uşakça Hıristiyan pısırıklığı yerine şiddetin hakim olmasıdır. Zafer, adaletsizlik ve mutluluk Almanya’nın kısmeti değilse, bırakın başkalarının olsun. Yeter ki Cennet var olsun, bizim mekânımız Cehennem olsa da.</p>

  <p>Aynaya bakıyorum kimim ben, birkaç saat sonra, ölümle yüz yüze geldiğimde, nasıl davranacağımı bilmek istiyorum. Tenim korkabilir; ben korkmuyorum.</p>

  <div class="cev">
    <p class="right"><em>Ç<small>EVİREN</small> Fatih Özgüven</em></p>
  </div>
</body>
</html>
