<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><big>T</big>ANRIBİLİMCİLER</h1>

  <p class="nonindent">Hunlar atları üzerinde manastırın bahçesini yerle bir ettiler, sunakları ve kutsal çanakları çiğneyerek, kütüphaneye girdiler. Anlamadıkları kitapları lanetlediler, paramparça ettiler ve ateşe verdiler. Belki de yazılarda demir bir yatağan olan tanrılarına sövülmesinden korkuyorlardı. Palimpsestler ve kodeksler cayır cayır yandı, ama <em>Civitas Dei</em>’nin on ikinci cildi ateşin tam orta yerinde, küllerin arasında, pek zarar görmeden kaldı. Bu kitapta, Platon’un yüzyıllar sonra her şeyin daha önceki durumuna döneceği ve kendisinin yine Atina’da, aynı dinleyicilere yeniden aynı doktrini öğreteceği yolunda ders verdiği anlatılıyordu. Ateşlerin bağışladığı metin özel bir saygı gördü ve o uzak ülkede bu metni tekrar tekrar okuyanlar, sonunda yazarın bu savları yalnızca öğretisini daha iyi çürütebilmek için ortaya attığını unuttular. Bir yüzyıl sonra Akilea piskoposunun yardımcısı olan Aurelianus, Tuna Nehri kıyılarında <em>Monotonlar</em> adlı (bunlara <em>Halkamsılar</em> da deniyordu) yepyeni bir tarikatın, tarihin bir döngü olduğunu, daha önce var olmayanın ne bugün ne de gelecekte var olacağını öne sürdüklerini öğrendi.</p>

  <p>Dağlarda Çark ve Yılan, Haç’ın yerini almıştı. İnsanlar korku içindeydi, ama Tanrı’nın yedinci niteliği üzerine yazdığı bir kitapla tanınan Pannonyalı Yohannes’in bu tiksinç sapkınlığa savaş açacağı dedikoduları, insanları biraz olsun rahatlatıyordu.</p>

  <p>Bu haber, özellikle de haberin son bölümü, Aurelianus’un canını sıkmıştı. Tanrıbilim konusunda her yeniliğin tehlikeli olacağını biliyordu. Biraz düşününce, döngüsel zaman savının önemli bir tehlike yaratamayacak kadar Ortodoksluktan uzak, fazlasıyla şaşırtıcı olduğuna karar verdi. (Asıl korkmamız gereken sapkınlıklar, ortodoks inançlarla karıştırılabilecek olanlardır.) Daha çok da Pannonyalı Yohannes’in adının bu olaya karışması –davetsiz misafir– sıkmıştı canını. İki yıl önce bu adam <em>De Septima affectione Dei sive de aetemitate</em>’si ile zorbaca Aurelianus’un uzmanlık alanına saldırmıştı; şimdi de, sanki zaman onun konusuymuş gibi, kim bilir belki de Prokrustes’ten alıntılar yaparak, belki de Yılan’ın ürkünç panzehrinden bin beter bir zehir kullanarak, <em>Halkamsılar</em>’a doğru yolu göstermeye kalkışacaktı… O gece Aurelianus, Plutarkhos’un göksel açıklama üzerine eski diyaloglarını gözden geçirdi. Yirmi dokuzuncu paragrafta sayısız güneşleri, ayları, Apollonları, Dianaları ve Poseidonları olan sonsuz dünyalara inanan Stoacılarla ince ince alay ediliyordu. Bu bulgusunu iyi bir kehanet olarak yorumladı. Pannonyalı Yohannes’den daha çabuk davranıp, Çark sapkınlarının tezlerini çürütmeye karar verdi.</p>

  <p>Kimileri bir kadının aşkını onu unutmak, bir daha onu düşünmemek için isterler. Aurelianus da Pannonyalı Yohannes’i geçmeyi, ondan daha iyi olmayı, ona karşı duyduğu kinden kurtulmak için istiyordu, ona kötülük etmek için değil. Kendini çalışmaya verdi ve içindeki kini birtakım kıyaslamalar yaparak, hakaretler icat ederek, <em>nego</em> ve <em>autem</em> ve <em>nequaquam</em>’larla unutabildi. Sanki aşağılamak istercesine özensiz ve sözdizimi yanlışlarıyla dolu, sık sık şerhlerle kesilen uzun ve içinden çıkılmaz tümceler yazdı. Kakofoniyi araç olarak kullandı. Yohannes’in <em>Halkamsılar</em>’ı bir peygamber ağırbaşlılığıyla yaylım ateşine tutmasına fırsat bırakmadan, ve onunla aynı çizgide olmamak için, alaysılama yolunu seçti. Augustinus, İsa’nın gösterdiği yolun bizi tanrıtanımazların döngüsel labirentlerinde kaybolmaktan kurtaran doğru yol olduğunu yazmıştı. Aurelianus bu savı özenle basitleştirerek sapkınları Ixion’la, Prometheus’un ciğeriyle, Sisyphos’la, hani şu iki güneş görmüş Thebai kralıyla, kekemelikle, papağanlarla, aynalarla, yankılarla, dolap beygirleriyle, çift boynuzlu tasımlarla bir tuttu. (Pagan söylenceler, ancak süs olarak varlıklarını sürdürüyorlardı.) Kitaplık sahibi tüm insanlar gibi Aurelianus da sahip olduğu bütün kitapları hakkını vererek okumamış olmakla suçlardı kendini. Bu tartışma ona kitaplığının raflarında ihmal edildikleri için ayıplar gibi duran birçok kitabı gözden geçirme fırsatı verdi. Origenes’in <em>De principiis</em> adlı yapıtından alıntı olarak İskariyeli Yahuda’nın İsa’ya bir kez daha ihanet edeceğini ve Paulus’un Kudüs’te Stefanus’un şehit olmasına tanıklık edeceğini yadsıyan bir paragraf aldı. Bir alıntı da Cicero’nun <em>Academica priora</em>’sından yaptı. Bu satırlarda Cicero, kendisi Lucullus’la, konuşurken, başka başka Cicero’ların başka Lucullus’larla, birbirinin aynı sayısız dünyalarda, aynı anda konuştuklarını ve aynı şeyleri söylediklerini düşleyenlerle alay ediyordu. Sonra Plutarkhos’un metnini <em>Monotonlar</em>’a karşı silah olarak kullandı ve bir putatapanın <em>lumen naturea</em>’ya, bir inançlının Tanrı sözüne verdiği değerden daha fazla değer vermesinin ne denli utanç verici olduğunu duyurdu. Bu iş dokuz gününü aldı; onuncu gün Pannonyalı Yohannes’in sapkınların tezlerini çürüten yazısının bir kopyası ulaştı eline.</p>

  <p>Neredeyse önemsiz denecek kadar kısaydı; Aurelianus yazıya önce küçümseyerek, sonra da ürkerek baktı. İlk satırlar <em>İbranilere Mektup</em>’un dokuzuncu bölümünün son ayetlerinin yorumuna ayrılmıştı. Bu ayetlerde İsa’nın dünyanın varoluşundan beri kendini birçok kez sunmayıp, yalnızca çağların kapanışında bir kez sunduğu anlatılıyordu. Yazının ikinci paragrafında tanrıtanımazlar gibi yapmayıp, İncil’in emirlerine uygun olarak, boş tekerlemelerden kaçınılması salık veriliyor (<em>Matta</em> 6:7), Plinius’un kitabındaki uçsuz bucaksız evrende birbirinin aynı iki yüzün var olmadığını söyleyen o pasaj anımsatılıyordu: Kendisi, Pannonyalı Yohannes de, iki ruhun birbirine benzemediğini ve en kötü günahkârın bile İsa’nın onun için döktüğü kan kadar değerli olduğunu savunuyordu. Bir tek insanın bir tek davranışının, tek merkezli dokuz kat gökyüzünden daha değerli olduğunu ileri sürüyor ve bu davranışın boşa harcanıp sonra yeniden var olacağını düşünmek görkemli bir uçukluk olur diyordu. Zaman kaybettiklerimizi geri vermez; sonsuzluk onları cennet ya da cehennem için saklar. Yazının içeriği çok açık ve evrenseldi, sanki somut bir insan tarafından kaleme alınmamış da herhangi bir insan ya da tüm insanlarca yazılmıştı.</p>

  <p>Aurelianus aşağılandığını neredeyse tüm bedeninde duyumsadı. Yazdıklarını yırtıp atmayı, yeniden düzenlemeyi düşündü; ama sonunda kinci bir dürüstlükle bir tek harfini bile değiştirmeden yazıyı Roma’ya gönderdi. Aylar sonra Pergamon Konsil’i toplandığında <em>Monotonlar</em>’ın yanlışlarını ortaya çıkarmakla görevlendirilen tanrıbilimci (beklenileceği gibi) Pannonyalı Yohannes oldu. Bilgeliği ve karşı savları çürütmede gösterdiği ölçülü beceri, sapkın Euphorbus’un yakılarak öldürülmesi için yeterli oldu. <em>Daha önce de oldu, bundan sonra da olacak</em> dedi Euphorbus. <em>Ateşe verdiğiniz bir odun yığını değil, siz ateşten bir labirent yapıyorsunuz. Yakıldığım tüm ateşler burada bir araya gelse dünyada yer kalmazdı ve bütün melekler kör olurdu. Bu sözleri kaç kez söyledim.</em> Sonra bir çığlık attı, artık alevler çevresini sarmıştı.</p>

  <p>Haç’ın<a class="footnoteref" href="../Text/notlar.xhtml#fn031" id="ref031">*</a> karşısında Çark yenik düştü, ama Aurelianus ve Yohannes aralarındaki gizli savaşı sürdürdüler. Aynı orduda saf tutuyorlar, aynı ödülün özlemini çekiyorlar, aynı Düşmana karşı savaşıyorlardı; ama açıktan açığa olmasa da Aurelianus Yohannes’in yazdıklarını alt etmeyi amaçlamayan tek bir sözcük yazmadı. Gözle görülemeyen bir düelloydu onlarınki. Eğer o uzun dizinler beni yanıltmıyorsa, Aureliaus’un Migne Patroloji’sinde özenle saklanan cilt cilt kitaplarında <em>ötekinin</em> adı bir kez olsun geçmiyordu. (Yohannes’in yapıtlarından yalnızca yirmi sözcük varlıklarını sürdürebilmişti.) İkisi de İkinci Konstantinopolis Konsil’inde alınan aforoz kararlarına karşı çıkmışlardı; her ikisi de İsa’nın Tanrı’nın oğlu olduğunu kabul etmeyen Arriancıların peşini bırakmamıştı; ikisi de Cosmas’ın <em>Topographia christiana</em>’sında yazdığı gibi dünyanın, İbranilerin kutsal sandığı sakladıkları çadır gibi dikdörtgen olduğunu öne süren ortodoks öğretileri desteklemişlerdi. Ne yazık ki o sıralar, dünyanın dört bucağına, fırtına gibi başka bir sapkın öğreti daha yayılmaktaydı. Mısır kökenli ya da Asya’dan gelen bu öğreti (bu konuda farklı tanıklıklar var, örneğin Bousset, Harnack’ın kanıtlarını kabul etmiyor) doğu illerini pisliğe buladı ve Makedonya, Kartaca ve Treveris’te bu tarikatların tapınakları yükseldi. Sanki sapkınlık her taşın altından çıkıyordu; Britanya piskoposluğundaki çarmıha gerilmiş İsa yontularının baş aşağı edildiği, Caesarea’daki İsa ikonlarının kaldırılıp yerine aynaların asıldığı söyleniyordu.</p>

  <p>Bu tarikatlar tarihe değişik adlarla geçtiler (Saydamlar, Dipsizler, Kabilciler), ama bütün bu adlar arasında en çok kabul gören Aurelianus’un taktığı ve tarikatçıların da utanmadan benimsedikleri <em>İkiyüzlüler</em>’dir. Frikya’da ve Dardania’da bunlara <em>Hayaletler</em> denirdi; Şamlı Yahya bu tarikattan olanlara <em>Biçimciler</em> adını taktı, buna Erfjord’un karşı çıktığını belirtmekte yarar var. Mezhep sapkınları üzerinde araştırmalar yapan hiçbir tanrıbilimci <em>İkiyüzlüler</em>’in ölçü tanımayan gelenekleri karşısında duyduğu hayreti gizleyememiştir. Bazı <em>İkiyüzlüler</em> çileciliği öğütlüyordu; bazısı, Origenes gibi, bir yerlerini kesti; diğerleri yerin altında, lağımlarda yaşadılar; kimileri gözlerini oydu; kimileri ise (Nitrialı <em>Nabukodo nosor</em>’lar) öküzler gibi otluyorlar ve saçları kartal tüyleri gibi uzuyordu. İşkence ve insafsızlık çok kez onları suç işlemeye sürükledi; bazı topluluklar hırsızlığı, bazıları ise adam öldürmeyi, oğlancılığı, aile içi cinsel ilişkiyi ve vahşeti hoşgörüyle karşıladılar. Hepsi Tanrıtanımazdı ve yalnızca Hıristiyanların Tanrısı’na beddua etmekle kalmayıp, kendi panteonlarındaki tanrılara da küfür ederlerdi. Uydurma kutsal kitaplar yazdılar. Bunların yok olmasına ilahiyatçılar hep esef etmişlerdir. Sir Thomas Brown, yaklaşık 1658’de “Zaman, harislik örneği <em>İkiyüzlü İncilleri</em>’ni yok etti ama küfürlerinin kırbaçladığı Tanrıtanımazlıkları ile baş edemedi” diye yazdı. Erfjord bu “küfürlerin” (ki bir Yunan kodeksinde korunuyorlar) kayıp İnciller olduğunu ileri sürer. <em>İkiyüzlüler</em>’in evrenbilimini hakkıyla bilmeden bu savı değerlendirmek olanaksız.</p>

  <p>Hermesçilik yanlısı kitaplarda aşağıdakilerin yukarıdakilerle, yukarıdakilerin de aşağıdakilerle aynı oldukları; <em>Zohar</em>’da ise aşağıdaki dünyanın yukarıdakinin bir yansıması olduğu yazılı. <em>İkiyüzlüler</em> öğretilerini bu düşünceyi saptırarak geliştirmişler. Dünyada olanların cennette olacakları etkilediğini göstermek için <em>Matta</em>’nın 6:12 (“ve bize karşı suç işleyenleri bağışladığımız gibi sen de bizleri bağışla”) ve 11:12 (“…göklerin hükümranlığı zorlanıyor…”) bölümlerine başvurmuşlar. Gördüklerimizin yapmacık olduğunu kanıtlamak için ise Korintoslulara I. Mektup’tan (“çünkü şimdi aynada bir bilmece görür gibi görüyoruz”) esinlenmişler. Belki de <em>Monotonlar</em>’a öykündükleri için her insanın bir çifti olduğunu düşlemişler ve gerçek olanın öbürü, gökteki olduğuna inanmışlar. Ayrıca her davranışımızın çiftimizin davranışının ters yansıması olduğunu düşünmüşler; yani uyanıksak öbürü uyuyor, eğer cinsel ilişkide bulunuyorsak öbürü tövbeli, eğer hırsızsak öbürü cömert. Öldüğümüzde o’nunla birleşeceğiz, o olacağız. (Léon Bloy’da bu düşüncelerden bazı izler kalmıştır.) Başka bir <em>İkiyüzlüler</em> grubu da belli sayıda varolan olanakların tükenmesinin, dünyanın sonu olacağı sonucuna varmıştı, olanaklar yeniden yaratılamadığına göre, adil olan alçakça davranışları yok edecek (alçakça davranacak) ki bu tür davranışlar geleceği lekelemesin ve Göklerin Hükümranlığı bir an önce başlasın. Bu görüş, dünya tarihinin her insanda gerçekleştiğini savunan tarikatlarca kabul görmemiştir. Bazı <em>İkiyüzlüler</em>’in, özgürlüklerini kazanmadan önce Pythagoras gibi birçok bedende dolaşmaları gerekmiştir. Diğerleri, Proteuscular, tek bir yaşam süresince aslan, ejderha, yaban domuzu, su, ağaç olurlar. Demosthenes, Orpheus tarikatında yeni yetmeleri çamurla arındırdıklarından söz eder; değişkenler de benzer bir yöntemle, ruhlarını arıtmayı kötülükte aradılar. Karpokrates gibi onlar da borcunu son kuruşuna dek ödemeden kimsenin cezaevinden çıkamayacağını (<em>Luka</em> 12:59) anlamışlardı ve tövbekarları şu ayetle kandırmaya çalıştılar: “Bense onlara yaşam olsun, hem de bol yaşam olsun diye geldim” (<em>Yuhanna</em> 10:10). Kötü insan olmamanın şeytanca bir kibir olduğunu söylediler… <em>İkiyüzlüler</em> birçok karşıt mitoloji tezgâhladılar, kimileri çileciliği, kimileri başıbozukluğu öğütlediler. Ama bütün <em>İkiyüzlü</em> öğretilerinde kargaşa başta geliyordu. Berenice’li bir <em>İkiyüzlü</em> olan Theopompus tüm kurmacaları reddetti ve her insanın Tann’nın dünyayı duyumsamak için tasarladığı bir araç olduğunu söyledi.</p>

  <p>Aurelianus’un piskoposluğundaki sapkınlar yeryüzündeki davranışların cennete yansıdığına inananlardan değillerdi, onlar zamanın tekrarlara göz yummadığını savunuyorlardı. Bu tuhaf bir durumdu. Aurelianus Romalı yetkililere gönderdiği bir bildiride bu konuya değindi. Bildiriyi alacak olan yüksek rütbeli din adamı aynı zamanda İmparatoriçe’ye günah çıkartan papazdı. Bu zorlu görevin, tanrıbilim alanında süregiden kurgulamaların nefis gizleriyle ilgilenmesine izin vermediği herkesçe biliniyordu. Yazmanlığını yapan rahip –Pannonyalı Yohannes’in eski çalışma arkadaşı, yeni düşmanı– ayrılıkçı öğretilere sempati duyanların, acımasız engizisyon yargıcı olarak ün kazanmıştı. Aurelianus bildirisine <em>İkiyüzlüler</em>’in Genua ve Akilea’daki gizli toplantılarındaki sapkınlıkları olduğu gibi aktaran bir açıklama ekledi. Birkaç paragraf daha yazdı; birbirine eşit iki an olmadığını savunan ürkünç tezi yazmak istediğinde kalemi durdu. Kafasından geçirdiklerini kâğıda aktarmak için doğru sözcükleri bulamıyordu. Yeni öğretinin uyarıları (“İnsanların gözleriyle göremediklerini görmek ister misin? Aya bak. Kulakların duymadığını duymak ister misin? Kuşun çığlığını dinle. Ellerin dokunamadığına dokunmak ister misin? Toprağa dokun. Asıl demek istediğim: Şu anda Tanrı dünyayı yaratmak üzere.”) yazıyla anlatılamayacak kadar yapmacıklı ve eğretilemelerle doluydu. Birden aklına yirmi sözcükten oluşan bir tümce geldi. Keyiflenerek hemen kaleme aldı, ama yazar yazmaz, bu kez de, başkasına ait olabileceği kuşkusu düştü içine. Ertesi gün bu tümceyi yıllar önce Pannonyalı Yohannes’in <em>Adversus annula res</em>’inde okuduğunu anımsadı. Alıntıyı doğrulamak için kitaba baktı, evet oradaydı. Kararsızlık Aurelianus’u rahatsız etti. Tümceyi değiştirse veya hiç yazmasa anlatımı zayıflıyordu; olduğu gibi bıraksa nefret ettiği bir adamdan çalıntı yapmış olacaktı; kaynak verse kimin yazdığını herkese duyuracaktı. Tanrı’ya yardım etmesi için yakardı. İkinci gün şafak sökerken koruyucu meleği ona orta bir yol gösterdi. Aurelianus tümceyi olduğu gibi bıraktı ama başına şöyle bir not düştü: <em>Sapkınların şimdilerde inançlıların akıllarını karıştırmak için havladıklarını, bu yüzyılın en bilge kişisi suç işlemekten çok düşünmeden söylemiş</em>. Sonra korkunç, beklenilen, kaçınılmaz olay oldu. Aurelianus bu bilge kişinin kim olduğunu açıklamak zorunda kaldı. Pannonyalı Yohannes sapkın fikirler yaymakla suçlandı.</p>

  <p>Dört ay sonra <em>İkiyüzlüler</em>’in kandırmacalarıyla gözü dönen Aventinuslu bir demirci, küçük oğlunun çiftini kovmak için çocuğun omuzlarına kocaman bir demir küre koydu. Çocuk öldü. Cinayetin korkunçluğu Yohannes’in yargıçlarını daha acımasız kararlar almaya zorladı. Yohannes sözünü geri almak istemedi, savını yadsımanın <em>Monotonlar</em>’ın tiksinç sapkınlıklarını kabullenmek olacağını yineledi durdu. <em>Monotonlar</em>’dan söz etmenin unutulanı yeniden anımsatmak olduğunu anlamadı (anlamak istemedi). İnatla parlak dönemlerini, kalem kavgalarını yineleyerek boşuna nefes tüketti; yargıçlar bir zamanlar çok beğendikleri fikirlerini dinlemediler bile. En ufak bir <em>İkiyüzlülük</em> lekesinden bile arınmaya çalışması gerekirken, yargıçların suç olarak gösterdikleri savının sapkınlık değil, katıksız Ortodoksluk olduğunu kanıtlamaya çalıştı. Yazgısı iki dudaklarının arasında olan insanlarla tartışırken alaycı ve yaratıcı deyişler kullanma yanlışına düştü. Ekim ayının yirmi altısında, yargıçlar üç gün üç gece süren bir tartışmadan sonra Yohannes’in yakılarak öldürülmesine karar verdiler.</p>

  <p>Aurelianus infazda hazır bulundu, çünkü gitmemek suçunu kabul etmek olurdu. İnfaz bir tepede gerçekleştirildi. Yemyeşil tepenin doruğuna bir kazık çakılmış, kazığın çevresine odunlar yığılmıştı. Bir başrahip mahkeme kararını okudu. Öğle güneşinde Pannonyalı Yohannes yerde, yüzü gözü toz içinde, hayvansı çığlıklar atıyor, tırnaklarıyla toprağı kazıyordu. Cellatlar Yohannes’i zorla yerden kaldırdılar, soydular ve direğe bağladılar. Başına kükürte batırılmış samandan bir taç geçirdiler; yanına <em>Adversus annula res</em>’in bir nüshasını koydular. Bir gece önceki yağmurda ıslanan odunlar alev almakta zorlanıyordu. Pannonyalı Yohannes önce Yunanca, sonra bilinmeyen bir dilde dua etti. Tam alevler arasında kaybolmak üzereydi ki Aurelianus gözlerini kaldırıp bakmak cesaretini gösterdi. Kızgın parıltılar bir an yok oldu, Aurelianus ilk ve son kez, nefret ettiği adamın yüzünü gördü. Bu yüz ona daha önceden tanıdığı birini anımsattı ama kim olduğunu çıkaramadı. Sonra Yohannes alevler arasında kaybolup gitti; arkasından bir çığlık duyuldu, sanki yangının çığlığıydı.</p>

  <p>Plutarkhos, Julius Caesar’ın Pompeius’un ölümüne ağladığından söz eder; Aurelianus Yohannes’in ölümüne ağlamadı, ama ta içinde, yaşamının bir parçası haline gelmiş ölümcül bir hastalıktan kurtulan bir adamın duyabileceklerini duyumsadı. Akilea’da, Efes’te, Makedonya’da yılların üzerinden akışını izledi. İmparatorluğun zorlu sınırlarında, durgun bataklıklarında, uçsuz bucaksız çöllerinde sonunun ne olacağını anlamak için yalnızlıktan medet umdu. Moritanya’da bir hücrede, aslanlarla çevrili bir gecede Pannonyalı Yohannes’in mahkûm olmasına neden olan karmaşık suçları düşündü ve bilmem kaçıncı kez kendi kendine yargının haklılığını kanıtladı. En çok da Yohannes’i sinsice suçlamasını haklı çıkarmakta zorlandı. Rusaddir’de <em>Işıkların ışığı lanetlinin bedeninde ışıldadı</em> diye anakronik bir vaaz verdi. Bir gece Hibernia’da ormanın ortasındaki bir manastır kulübesinde, sabaha karşı yağmurun sesiyle uyandı. Roma’da benzer bir homurtuyla uyandığı başka bir geceyi anımsadı. Öğleüzeri düşen yıldırım ağaçları tutuşturdu ve böylece Aurelianus da Yohannes gibi yanarak ölebildi.</p>

  <p>Öykünün son bölümü gökler hükümranlığında geçtiğinden ve orada zaman diye bir şey olmadığından ancak eğretilemelerle bağlanabilir. Belki öyküyü şöyle bitirebiliriz: Aurelianus Tanrı’yla konuştu ve Tanrı dinsel ayrılıklara çok az önem verdiği için onu Pannonyalı Yohannes sandı. Ancak bu sözlerden Tanrı’nın zihni karışıktır anlamı da çıkarılabilir. O zaman, Aurelianus Cennet’te, Ulu Tanrı’nın gözünde kendisi ve Pannonyalı Yohannes’in (Ortodoks ve sapkının, nefret eden ve nefret edilenin, suçlayanın ve kurbanın), aynı insan olduklarını anladı demek daha doğru olur.</p>

  <div class="cev">
    <p class="right"><em>Ç<small>EVİREN</small> Peral Bayaz Charum</em></p>
  </div>
</body>
</html>
