<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><big>E</big>ŞİKTEKİ <big>A</big>DAM</h1>

  <p class="nonindent">Bioy Casares, Londra’dan gelirken yanında üçgen bir ağzı ve ‘H’ biçiminde kabzası olan garip bir kama getirdi; bir dostumuz, İngiliz Kültür Heyeti’nden Christopher Dewey, bu silahların Hindistan’da yaygın olarak kullanıldıklarını söyledi. Bunu söyleyince iki savaş arası o ülkede görevli olduğunu da söylemesi gerekti. (“<em>Ultra Auroram et Gangen</em>,” dediğini hatırlıyorum, Juvenales’in bir sözünü yanlış alıntılayarak.) O gece bize anlattığı hikâyelerden, şu aşağıdakini aktarmak isterim. Onun anlatışına sadık kalacağım; Allah yardımcım olsun, anlatırken fazladan ayrıntılar ekleyecek ya da hikâyenin doğulu karakterini Kiplingvari müdahalelerle aşağıya çekecek değilim. Hikâyede, belli bir eskil sadelik olduğunu söylemek gerek, bunun gözden kaçırılması yazık olur – doğruca <em>Binbir Gece Masalları</em>’ndan fırlama bir şey.</p>
  <hr />

  <p class="nonindent">Anlatacağım olayların geçtiği coğrafyanın (dedi Dewey) pek önemi yok. Zaten, Amritsar ya da Udh adları Buenos Aires’de kimin için bir anlam ifade eder ki? Yalnızca şu kadarını söyleyeyim, o yıllarda bir Müslüman kentinde karışıklıklıklar hüküm sürmekteydi ve merkezi hükümet düzeni sağlamak için en iyi adamlarından birini oraya yolladı. Şanlı bir savaşçılar klanının üyesi olan bir İskoçyalıydı bu, ve kanında şiddetin mirasını taşıyordu. Yalnızca bir kere gördüm onu, ama kuzgun karası saçları, çıkık elmacık kemikleri, yırtıcı burnu ve ağzı, geniş omuzları, o güçlü Viking çatısı hâlâ aklımdan çıkmaz. Bu gece anlatacağım hikâyede ona David Alexander Glencairn adını vereceğim; bu adlar ona uygun, çünkü demir asayla yöneten kralların adları bunlar. David Alexander Glencairn (onu bu isimle çağırmaya alışmam gerekecek), sanıyorum, korkulan bir adamdı; gelişinin duyulması bile olayları yatıştırmaya yetmişti. Bu, gene de onu etkin birtakım önlemler almaktan alıkoymadı. Aradan birkaç yıl geçti. Kentteki ve kent civarındaki olaylar yatışmıştı; Sihler ve Müslümanlar çok eskilere dayanan düşmanlıklarını bir yana bırakmışlardı ki, Glencairn birden ortadan kayboldu. Gayet tabii, kaçırıldığı ya da öldürüldüğü söylentilerinin ardı arkası kesilmedi.</p>

  <p>Ben bunları amirimden öğrendim, çünkü sıkı bir sansür vardı ve gazeteler Glencairn’in ortadan kayboluşu hakkında hiçbir yorumda bulunmadılar (hatta bunu haber bile yapmadılar). Hindistan dünyanın kendisinden daha büyüktür diye bir atasözü vardır; kaderi, bir belgenin altına karalanmış bir imza marifetiyle bu kente bağlı olan Glencairn, imparatorluk yönetiminde küçük bir dişliden başka bir şey değildi. Yerel polisin soruşturmalarından bir şey çıkmadı; amirim, bir sivilin daha az kuşku uyandıracağını ve daha iyi sonuç alacağını düşünüyordu. Üç ya da dört gün sonra (Hindistan’da mesafeler epeycedir,) göreve atandım ve nasıl olmuşsa koskoca bir adamı yutmuş alelade bir şehrin sokaklarında en ufak bir başarı umut etmeksizin araştırmalarıma başladım.</p>

  <p>Diyebilirim ki hemen o an, Glencairn’in başına gelenleri açık etmemek üzere planlanmış bir komplonun görünmez varlığını hissettim. Sırra vakıf olmayan ve onu saklamaya yemin etmemiş (bana öyle geliyordu) tek bir kişi yoktu. Sorgulandıklarında, çoğu kişi engin bir masumiyet iddiasıyla karşıma çıkıyorlardı; Glencairn’in kim olduğunu bilmiyorlardı, onu hiç görmemişlerdi, kimsenin ondan bahsettiğini duymamışlardı. Başkaları ise, onu daha demin şu ya da bu kişiyle konuşurken görmüşlerdi, beni alıp bu ikisinin girdikleri evin kapısına kadar götürüyorlardı ama evde onlar hakkında bir şey bilen yoktu, ya da evden daha demin ayrılmış oluyorlardı. Bu gayretkeş yalancıların bazılarına vurup yere indirecek kadar ileriye gittim. Tanıklar isyanımı haklı buluyor ve başka yalanlar uyduruyorlardı. Onlara inanmıyordum, ama söylediklerine kulaklarımı kapatmaya da cesaret edemiyordum. Bir gün akşamüzeri, içinde üzerinde bir adres yazılı bir kağıt parçası bulunan bir zarf verildi bana.</p>

  <p>Oraya vardığımda güneş alçalmıştı. Mahalle fakirdi fakat belalı değildi; ev oldukça alçaktı; sokak kapısından baktığımda art arda uzanan toprak zeminli iç avlular gördüğümü hatırlıyorum, ta gerilerde bir yerde de bir açıklık. Orada bilmediğim bir Müslüman töreni yerine getirilmekteydi; kör bir adam elinde kırmızımsı ahşap gövdeli bir udla içeri girdi.</p>

  <p>Ayaklarımın dibinde, bir eşya kadar kıpırtısız, ihtiyar mı ihtiyar bir adam eşikte çömeliyordu. Size neye benzediğini anlatayım, çünkü o hikâyemin önemli bir unsuru. Yaşadığı onca yıl onu ufaltmış, suyun bir taşı ya da kuşaklarca insanın tek bir cümleyi cilalattığı gibi iyice cilalayıp pürüzsüzleştirmişti. Üzerini uzun paçavralar örtüyordu, ya da bana öyle geldi, başının etrafına doladığı bez de o paçavralardan biriydi işte. Alacakaranlıkta, beyaz sakallı esmer yüzünü yukarı doğru kaldırdı. Lafı uzatmadan konuya girdim, artık David Alexander Glencairn’ı bulmaktan umudu tümüyle kesmiştim çünkü. İhtiyar adam beni anlamadı (belki de duymadı), bu yüzden ona Glencairn’ın bir yargıç olduğunu ve benim onu aramakta olduğumu açıklamak zorunda kaldım. Bunları söylerken bu yaşlı adamı sorgulamanın anlamsızlığını hissettim, yaşanan an artık bir söylentiden öte değildi onun için. Bu adam bana İsyan ya da Ekber hakkında bir şeyler anlatabilirdi (öyle düşünüyordum) ama Glencairn hakkında değil. Bana söyledikleri bu kuşkumu doğruladı.</p>

  <p>“Yargıç ha!” diye bağırdı cılız bir hayretle. “Bir yargıç her nasılsa kendini kaybetmiş de aranıyor öyle mi. Ben küçük bir çocukken olmuştu böyle bir olay. Tarih hatırlamıyorum, fakat Nikal Seyn (Nicholson) henüz Delhi surları önünde öldürülmemişti. Geçmiş zaman bellekte sürer gider; o zamanlar olup bitenleri hatırlıyorum tabii. Allah gazaba gelip insanları yanlış yollara sürüklediydi; insanların ağızları küfür, hile ve yalan dolanla dolmuştu. Ama herkes de kötü değildi, kraliçenin bu ülkede İngiltere’nin yasasını uygulayacak birini yollayacağı söylendiğinde, daha az kötü olanlar sevinmişlerdi; çünkü yasa kargaşadan yeğdir. Hıristiyan buraya geldi, ama o da çok geçmeden bizi aldatmaya ve ezmeye başladı, korkunç cürümleri gizlemeye, para karşılığı hüküm satmaya başladı. Önce suçu ona bulmadık; dağıttığı İngiliz adaletini kimse tanımıyordu, yeni yargıcın görünürdeki aşırılıklarının belki de bir sebebi vardı, herkesçe malum olmayan bir nedene dayanıyordu. Onun kitabında her şeyin bir nedeni olmalı diye düşünmek istedik, ama dünyanın öbür kötü niyetli yargıçlarıyla benzerliği o kadar görmezden gelinmeyecek gibiydi ki, sonunda onun sadece zalim bir adam olduğunu itiraf etmek zorunda kaldık. Bir zorba olduğu anlaşıldı ve gadre uğramışlar (bir zamanlar ona bağladıkları, boşa çıkan umutların intikamını almak için) onu kaçırıp yargılama fikrini akıllarından geçirmeye başladılar. Konuşmak yetmezdi; plandan uygulamaya geçmek zorundaydılar. Belki de, çok saflar ve çok gençler dışında hiçkimse bu cüretli planın gerçekleştirilebileceğini düşünmüyordu, ama binlerce Sih ve Müslüman sözlerinde durdu ve günün birinde hepsine imkânsız –akıl almaz– gelen şeyi yerine getirdiler. Yargıcı bir yerde kıstırdılar ve şehir dışındaki bir çiftlikte tutsak ettiler. Sonra haksızlık ettiği herkesi bir araya getirdiler, hatta yetim ve dulları da çağırdılar, çünkü bütün o yıllar boyunca celladın kılıcı da boş durmamıştı. Sonunda –belki de işin en zor kısmı burasıydı– yargıcı yargılamak üzere bir yargıç arayıp buldular.”</p>

  <p>Hikâyenin bu noktasında yaşlı adamın sözü eve girmekte olan birtakım kadınlar tarafından kesildi.</p>

  <p>Sonra ağır ağır devam etti:</p>

  <p>“Bilinir ki, her kuşakta dünyayı gizlice ayakta tutan, dünyanın temel direği dört insan vardır ve bunların Tanrı önünde de yüzü aktır: Bunlardan bir tanesi kusursuz bir yargıç adayı olurdu. Ama yitik ve isimsiz bir halde dünya yüzünde dolaşıp duruyorlar, rastlaştıklarında birbirlerini tanımıyorlarsa ve seçilmiş olduklarının farkında değillerse, nerede bulacaksın onları? O zaman biri, kader bilge insanları elimizden almışsa, delileri arayıp bulalım, diye ortaya çıktı. Bu fikir beğenildi. Mahkeme heyeti Kuran öğrencileri, hukuk doktorları, aslanların adını taşıyan ve tek bir Tanrı’ya tapan Sihler, türlü türlü tanrılara tapan Hindular, evrenin bacaklarını iki yana açmış bir adam biçiminde olduğu öğretisini yayan Mahavira keşişleri, ateşe tapanlar, kara Yahudiler’den meydana geliyordu; fakat nihai hüküm bir deliye bırakılmıştı.”</p>

  <p>Sözünün burası töreni terk eden kişiler tarafından kesildi.</p>

  <p>“Bir deliye ki,” diye tekrarladı, “Tanrının bilgeliği kendini onun ağzından duyursun ve insanın gururunu utandırsın. Adı unutuldu, belki de hiç bilinmiyordu, o sokaklarda çırılçıplak ya da paçavralara sarınmış olarak gezen, elinin parmaklarını sayıp duran, ağaçlarla alay eden biriydi.”</p>

  <p>Sağduyum buna isyan etti. Yargıyı bir deliye bırakmanın mahkemenin değerini sıfıra indirmek olduğunu söyledim.</p>

  <p>“Davalı yargıcı kabul etti,” oldu cevabı, “belki de işbirlikçilerin onu serbest bıraktıkları takdirde karşılaşacakları riskleri göze alamayacaklarını, sadece bir delinin ağzından idam hükmünü duymayacağını düşündü. Ona yargıcın kim olduğunu söylediklerinde gülmüş, öyle duydum. Mahkeme günlerce gecelerce sürdü, sayıları giderek kabaran tanıklar yüzünden uzamıştı.”</p>

  <p>İhtiyar durdu. Onu rahatsız eden bir şey vardı. Boşluğu doldurmak için, kaç gün sürdü diye sordum.</p>

  <p>“En az on dokuz,” cevabını verdi.</p>

  <p>Töreni terk edenler sözünü bir kere daha kestiler; şarap Müslümanlarca haramdır, fakat yüzler ve sesler sarhoş yüzleriyle sesleriydi. Biri, yanından geçerken, adama bağırarak bir şey söyledi.</p>

  <p>“Tam tamına on dokuz gün,” diye düzeltti. “İmansız köpek hükmü dinledi, sonra bıçak onun boğazının tadına baktı.”</p>

  <p>Yırtıcı bir neşeyle konuşmuştu. Sonra, sesi değişerek hikâyesini bitirdi. “Korkusuzca öldü; en aşağılık insanlarda bile bir parça erdem vardır.”</p>

  <p>“Bütün bunlar nerede oldu?” diye sordum ona. “Çiftlikte mi?”</p>

  <p>İlk kez gözlerimin içine baktı. Sonra tane tane, kelimeleri tartarak açıkladı. “Bir çiftliğe hapsedilmişti dedim, orada yargılanmıştı demedim. Bu şehirde yargılandı, herhangi bir ev gibi, bunun gibi bir evde. Bir evle diğeri arasında bir fark yoktur; önemli olan evin temelinin cennette mi cehennemde mi olduğunu bilebilmek.”</p>

  <p>Ona işbirlikçilere ne olduğunu sordum.</p>

  <p>“Bilmiyorum,” dedi sabrını yitirmeksizin. “Bu olaylar çok yıllar önce yaşandı ve unutuldu. İnsanlar belki onların yaptıklarını lanetledi ama Tanrı lanetlemedi.”</p>

  <p>Bunları söyleyerek ayağa kalktı. Bunu onun beni savdığı anlamına aldım, o andan sonra artık onun için varolmuyordum. Pencap’ın dörtbir köşesinden bir sürü insan çevremizi sardılar, dualar ediyorlar ilahiler söylüyorlardı, neredeyse bir dalga gibi bizi aştılar. Ancak uzun birer koridor sayılabilecek kadar dar avlulardan nasıl olup da bunca insanın çıkageldiğini düşünerek şaşırdım. Komşu evlerden başkaları da geliyordu; duvarların üzerinden atlayıp iniyorlardı sanki. Onları itip küfrederek, zorla içeri girdim. En içerideki avlunun tam ortasında başına sarı çiçeklerden bir taç takılmış çıplak bir adama rastgeldim, herkes onu öpüyor, okşuyordu, elinde bir kılıç vardı. Kılıç kana bulanmıştı, çünkü Glencairn’i öldüren darbeyi vuran kılıçtı. Parçalanmış gövdeyi ta arkalarda ahırların orada buldum.</p>

  <div class="cev">
    <p class="right"><em>Ç<small>EVİREN</small> Fatih Özgüven</em></p>
  </div>
</body>
</html>
