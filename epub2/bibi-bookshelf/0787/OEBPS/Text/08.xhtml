<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><big>Ö</big>TEKİ <big>Ö</big>LÜM</h1>

  <p class="nonindent">Mektubu nereye koyduğumu bilmiyorum; ama birkaç yıl önce Gannon bana Gualeguaychu tepelerindeki çiftliğinden yazdığında, Ralph Waldo Emerson’ın “Geçmiş” adlı şiirinin bir çevirisini, belki de İspanyolcaya ilk çevirisini yollayacağını söylemişti; sondaki nota da, belki anımsayacağım don Pedro Damian’ın geçenlerde bir gece akciğer rahatsızlığından öldüğünü eklemişti. Adamcağız (Gannon’un dediğine göre) ateşler içinde yanarken Masoller çarpışmasının uzun zorlu sınavını sayıklamış nöbet sırasında. Bu haberde bence mantıksız ya da olağandışı bir özellik yoktu, ne de olsa don Pedro daha on dokuzunda ya da yirmisindeyken Aparicio Saravia’nın bayrağını taşıyanlardandı. 1904 ayaklanması patladığında Pedro Damian, kuzeyde, Rio Negro ya da Paysandu’daki bir çiftlikte ırgattı. Entre Rios eyaletinin Gualeguaychu yöresinden gelmesine karşın arkadaşlarına takıldı, onlar kadar kendini beğenmiş ve cahil olduğundan, asi orduya katıldı. Birkaç önemsiz çatışmada ve son çarpışmada savaştı. 1905’te evine döndükten sonra Damian, bir tür alçakgönüllü inatla yine sığır çobanlığına başladı. Bildiğim kadarıyla da bir daha doğduğu eyaletten ayrılmadı. Son otuz yılını Nancay’dan sekiz on mil ötedeki küçük, ıssız bir kulübede geçirdi. Onunla 1942 yılında, bu gözden ırak yerde konuştum bir akşam (yani bir akşam konuşmaya çalıştım); sözcük dağarcığı kısıtlı, pek zeki sayılmayacak biriydi. Anlaşılan, Masoller kişisel tarihinin tümüydü. O yüzden savaşın ses ve hışmını ölüm anında bir daha yaşadığını duyunca şaşırmadım. Damian’ı artık göremeyeceğimi kavrayınca, onu anımsamak istedim, ne yazık ki yüz konusunda belleğim o kadar fakirdir ki tek anımsayabildiğim, Gannon’un çektiği şipşak oldu. Adamı 1942 başlarında bir kerecik gördüğüm ama resmine kaç kere baktığım göz önünde tutulursa bunun olağandışı bir yanı yok. Gannon bana fotoğrafı göndermişti ama onu da bulamıyorum. Düşünüyorum da şimdi bulsam korkardım.</p>

  <p>İkinci olay, aylar sonra Montevideo’da geçti. Don Pedro’nun ateşli nöbeti ve azabı, bende Masoller yenilgisi üstüne bir fantastik öykü yazma düşüncesi uyandırdı; konuyu açtığım Emir Rodriguez Monegal, beni o seferde savaşan Albay Dionisio Taberes’e tanıtan bir mektup yolladı. Albay, bir akşam yemekten sonra kabul etti beni. Yan avludaki bir sallanan sandalyede eski günleri büyük bir coşkuyla ama tarih sıralamasında aksayarak anlattı. Asla eline geçmeyen cephaneden, bitkin halde erişen ihtiyar atlardan, yürürken labirentler çizen uykulu, ter-toz içindeki adamlardan, istese atını Montevideo’ya sürebilecekken “gauçoda kent korkusu var” dedirterek yakınlardan geçen Saravia’dan, bir kulaktan öbürüne kesilen boğazlardan, bana askerî bir harekattan çok bir davar hırsızının ya da yasa-dışı birinin düş ürünü izlenimi veren bir iç savaştan söz etti. Çarpışma adları sayılmakla bitmiyordu: Illescas, Tupambaé, Masoller. Albay’ın duraksamaları öylesine etkili, tavrı o kadar canlıydı ki aynı şeyleri birçok kere yinelediğini sezdim, sözlerinin gerisinde hemen hemen hiç gerçek anı kalmamasından korktum. Soluklanmak için durduğunda Damian’ın adını araya sıkıştırmayı başardım.</p>

  <p>“Damian? Pedro Damian mı?” dedi Albay. “Benimleydi. Küçük bir melez. Hiç unutmam, çocuklar ona Dayman derlerdi – ırmağın adıyla.” Albay, gümbürtülü bir kahkaha attı, sonra birden sustu. Tedirginliğinin gerçek mi yapay mı olduğunu kestiremedim.</p>

  <p>Bambaşka bir sesle, savaşın, tıpkı kadınlar gibi, erkekleri sınava sokmaya yaradığını, hiç kimsenin ateş altında kalmadan kendini gerçekten tanıyamayacağını belirtti. Bir erkek kendini korkak sanabilir ama aslında cesur olabilirdi. Bunun tersi de geçerliydi, tıpkı Blanco’luğunu gösteren beyaz şeritiyle içkievlerine cakayla girip çıkan, sonra da Masoller’de dizlerinin bağı çözülen zavallı Damian’ın başına geldiği gibi. Düzenli orduyla çıkan bir silahlı çatışmada erkekçe davranmıştı ama iki ordu karşı karşıya gelip de toplar gümbürdemeye başladığında, herkes, beş bin kişinin bir olup canına kastedeceği duygusuna kapıldığında iş değişmişti. Zavallı oğlan, yaşamı süresince bir çiftlikte koyun kesmişken birdenbire yerinden edilip savaşın acı gerçeğinde buluyor kendini…</p>

  <p>Saçma sapan bir nedenden ötürü, öykünün Tabares’in anlattığı şekli beni tedirgin etmişti. Olayların başka türlü geçmesini yeğlerdim. Bilincine varmaksızın ihtiyar Damian’ı –yıllar önce bir akşam, bir kerecik gördüğüm bir adamı– gözümde putlaştırmıştım. Tabares’in öyküsü her şeyi alaşağı etmişti. Birdenbire, Damian’ın kendini uzak tutmak ve tek başına kalmaktaki inadının nedeni aydınlandı gözümde. Bunlar, alçakgönüllülükten değil, utançtan kaynaklanıyordu. Kendimi, gösterdiği ödlekliği aklından atamayan bir adamın, yalnızca cesur bir adamdan daha karmaşık ve daha ilginç olduğuna inandırma çabam boşunaydı. Martin Fierro’yu, Lord Jim’den ya da Razumov’dan daha az anımsanmaya değer buluyordum. Evet ama Damian –özellikle Uruguaylı gauçoların içinde– Martin Fierro olsa gerekti. Tabares’in üstü kapalı geçtiklerinden, Uruguay’ın Arjantin’den daha ilkel ve o yüzden de daha cesur olduğu varsayımını (belki karşı konulmaz bir gerçek) benimsediğini sezdim. O gece, birbirimize biraz abartılı bir içtenlikle iyi geceler dilediğimiz aklımda.</p>

  <p>Kışın, öyküm için gerekli birkaç ayrıntı (öykü bir biçimde olgunlaşıyordu kafamda) yine Albay Tabares’e uğramama yol açtı. Onu Paysandulu kendi yaşında bir adamla, Dr. Juan Francisco Amaro adında biriyle baş başa buldum, o da Saravia ayaklanmasında savaşmıştı. Doğal olarak Masoller konusunu açtılar.</p>

  <p>Amaro, birkaç olay anlattı, sonra yüksek sesle düşünen birinin tavrıyla yavaşça ekledi, “Gece, Santa Irene’de konaklamıştık, anımsıyorum, çevreden bazı adamlar da bize katıldılar. Aralarında, çarpışmadan bir gece önce ölen bir Fransız veterinerle, Entre Rioslu bir koyun kırpıcısı oğlan da vardı. Adı Pedro Damian’dı.”</p>

  <p>Hemen sözünü kestim. “Evet, biliyorum,” dedim. “Kurşunlardan ödü kopan Arjantinli.”</p>

  <p>Sustum. İki adam, şaşkın bakışlarla beni süzüyorlardı.</p>

  <p>“Yanılıyorsunuz efendim,” dedi Amaro bir süre sonra. “Pedro Damian her erkeğin özleyeceği şekilde öldü. İkindiüstü saat dört sularıydı. Düzenli birlikler, bir tepenin üstünde siperlenmişti, bizim adamlarımız mızraklarla saldırıya geçmişlerdi onlara karşı. Damian başlarındaydı, haykırıyordu, derken bir kurşun, göğsünün ortasına saplandı. Damian, üzengilerine çıktı, sesi kesilene kadar haykırdı ve yere, atların toynakları altına yuvarlandı. Ölmüştü ve son Masoller akınındakilerin hepsi onu çiğneyerek geçti. Öylesine korkusuzdu, üstelik daha yirmisinde bile değilken.”</p>

  <p>Hiç kuşkusuz başka bir Damian’dan söz ediyordu ama içimden bir ses, beni oğlanın ne diye haykırdığını sormaya itti.</p>

  <p>“Küfürler savuruyordu,” dedi Albay. “Erkekler, savaşırken küfrederler.”</p>

  <p>“Belki küfürdü,” dedi Amaro, “ama aynı zamanda ‘Urquiza çok yaşa!’ diye de haykırıyordu.”</p>

  <p>Hepimiz susmuştuk. Neden sonra Albay, “Masoller’de değil de yüz yıl önce Cagancha’da ya da India Muerta’da savaşıyormuşuz gibi,” diye mırıldandı. Gerçekten afallamıştı, ekledi, “O birliklere ben komuta ettim ama Damian’ın adını ilk kere duyduğuma kalıbımı basabilirim.”</p>

  <p>Albay’a onu anımsatma çabamız sonuç vermedi.</p>

  <p>Buenos Aires’e döndüğümde, bu unutkanlığının bende yarattığı şaşkınlık yatışmak bilmedi. İngiliz kitabevi Mitchell’ın bodrumunda Emerson’ın yapıtlarından on bir keyifli cildi gözden geçirirken, bir ikindi Patricio Gannon’la karşılaştım. Ondan “Geçmiş”in çevirisini istedim. Bana çevirinin ezberinde olmadığını, ayrıca İspanyol edebiyatını çok sıkıcı bulduğunu, o yüzden Emerson’ın da kendisine epey ağır geldiğini söyledi. Bana Damian’ın ölümünü bildirdiği mektupta çeviriyi yollayacağına söz verdiğini anımsattım. Damian’ın kim olduğunu sordu. Boşuna anlatmaya çabaladım. Gittikçe artan bir ürküyle, dediklerimi bir tuhaf dinlediğini fark ettim ve hemen talihsiz Poe’dan kat kat karmaşık, çok daha usta, gerçekten olağandışı bir şair olan Emerson’ı karşılayanlar üstüne açtığım bir edebiyat tartışmasına sığındım.</p>

  <p>Bazı ek bilgiler vermem şart. Nisan’da, Albay Dionisio Tabares’ten bir mektup aldım; zihni artık bulanık değildi, Masoller’deki akında mızrakbaşılık yapan, o gece adamlarının tepenin dibinde bir mezara gömdükleri Entre Rioslu oğlanı iyice anımsıyordu. Temmuz’da Gualeguaychu’dan geçtim; Damian’ın kulübesine rastlamadım, oradaki kimse onu anımsamıyordu artık. Damian’ın ölümünü gören ustabaşı Diego Abaroa’ya soru sormak istedim, ne var ki Abaroa, kış başında kendiliğinden ölmüştü. Damian’ın yüz çizgilerini gözümde canlandırmaya çalıştım; aylar sonra, bazı eski albümleri karıştırırken, canlandırmaya çalıştığım esmer yüzün, aslında Othello’yu oynayan ünlü tenor Tamberlik olduğu ortaya çıktı.</p>

  <p>Şimdi kestirimlere geçiyorum. En kolay, ama aynı zamanda en az doyurucu olana göre iki Damian var: 1946 dolaylarında Entre Rios’ta ölen ödlekle, 1904’te Masoller’de can veren yiğit. Ama bu kestirim, asıl bulmacaları açıklamakta yaya kalıyor: Bunlardan biri, Albay Tabares’in belleğindeki garip değişimler, bir de bu kadar çabuk geri dönmüş bir adamın imgesini, hatta adını bunca kısa sürede silebilen genel unutkanlık. (Daha basit bir olasılığı kabul edemem, etmek de istemem – yani ilk adamı benim uydurduğumu.) Ulrike von Kühlmann’ın yürüttüğü doğaüstü varsayımsa daha tuhaf. Ulrike, Pedro Damian’ın çarpışmada öldüğünü ve ölüm anında Tanrı’ya kendisini Entre Rios’a götürmesi için yalvardığını ileri sürmüştü. Tanrı, bu duayı yerine getirmeden önce bir an duralamış, o arada adam ölmüştü bile, yere düştüğü başkalarınca da görülmüştü. Geçmişi bozamayan ama onun imgelerine söz geçirebilen Tanrı, Damian’ın zorlu ölümünün imgesini bir baygınlığa çevirdi. Doğduğu eyalete geri dönen, aslında oğlanın ölüsüydü. Döndü ama bir hortlak olarak, unutmayalım. Kadınsız, dostsuz, yapayalnız yaşadı; her şeyi seviyordu, her şeyi vardı ama belli bir uzaklıkta, aynanın öbür yüzündeymiş gibi; sonunda “öldü” ve soluk gölgesi kayıplara karıştı, suya damlayan su gibi. Bu oldukça aksak bir kestirim, yine de beni doğruya (şimdi doğruluğuna inandığım) daha basit, aynı zamanda daha rastlanmadık kestirime götürmekte belki payı vardır. Gizemli bir biçimde <em>Paradiso</em>’nun XXI. Kanto’sunda Damian’ın kimlik sorununa eğilen iki dizeden yola çıkarak Pier Damiani’nin bilimsel incelemesi <em>De Omnipotentia</em>’da aradığımı buldum. İncelemenin beşinci bölümünde Pier Damiani, –Aristoteles ve Fredegarjus de Tours’a karşı çıkarak– Tanrı’nın bir zaman olmuş bir şeyi hiç olmamışa çevirme gücü taşıdığını ileri sürer. Bu dinbilimsel tartışmaları okurken, Pedro Damian’ın trajik öyküsünü kavramaya başladım.</p>

  <p class="extract">Benim çözümüm şu. Damian, Masoller’de, savaş alanında bir korkak gibi davranmış ve yaşamının geri kalan bölümünü bu utanç verici zayıflığını düzeltmeye adamıştı. Entre Rios’a döndü; hiç kimseye el kaldırmadı, hiç kimseyi boğazlamadı, cesur bir adam sıfatıyla ünlenmeye kalkışmadı. Tam tersine, Nancay’in tepelerinde yaşadı, kıraç toprakla, yabani davarla uğraşarak kendini sert ve dayanıklı hale getirdi. Ola ki farkında olmadan mucizeye giden yolu hazırlıyordu. Ta içinden, Yazgı bana bir savaş daha sunarsa, ona hazır olacağım, diyordu. Kırk yıl boyunca bekledi durdu, söze dökülmemiş bir umutla, sonunda ölüm anında yazgı, ona özlediği savaşı sundu. Savaş, bir sayıklama kisvesine bürünüp geldi, çünkü Yunanlıların bildiği gibi hepimiz bir düşün gölgeleriyiz. Can çekişirken, savaşını yine yaşadı, erkekçe davrandı ve son akına öncülük ederken bir kurşunla göğsünün ortasından vuruldu. Böylece 1946 yılında, uzun ve için için yanan bir tutkunun işleyişi sonucunda Pedro Damian, 1904 kışıyla baharı arasındaki Masoller yenilgisinde öldü.</p>

  <p><em>Summa Theologiae</em>’de, Tanrı’nın geçmişi bozabileceğine karşı çıkılır ama nedenlerle sonuçların karmaşık sıralamasından söz edilmez, bu öylesine engin ve kendine özgü bir sıralamadır ki belki de <em>bir tek</em> yadırgı gerçeği, ne kadar önemsiz gözükürse gözüksün, şimdiyi geçersiz kılmadan ortadan kaldırmak olası değildir. Geçmişi azıcık değiştirmek, bir tek gerçeği değiştirmek değildir; o gerçeğin sonsuz olmaya yatkın sonuçlarını da ortadan kaldırmaktır. Başka bir deyişle, iki evrensel tarihin yaratılması demektir. Diyelim ki, ilk keresinde Pedro Damian, Entre Rios’ta 1946’da öldü; ikincisinde, Masoller’de 1904’te. Bizim şu anda yaşadığımız, ikinci tarih; yine de birinci hemen örtbas edilmedi ve demin değindiğim garip çelişkilere yol açtı. Farklı evrelerin değişimi Albay Dionisio Tabares’te ortaya çıktı. Önce Damian’ın ödleklik ettiğini anımsadı; sonra onu hepten unuttu, daha sonra da Damian’ın yiğitçe ölümünü anımsadı. Ustabaşı Abaroa’nın başına gelenler de az aydınlatıcı değil bence, don Pedro Damian’a ilişkin anılarının ağırlığını kaldıramadığı için ölmek zorunda kaldı o.</p>

  <p>Bana gelince, benzer bir riski göze aldığımı sanmıyorum. Ben insan aklının ermediği bir işlemi varsayarak işe koyuldum, bir tür mantık gösterisine giriştim; ama benim bu ayrıcalığımın sakıncalarını azaltacak bazı koşullar söz konusu. Şu anda hep doğruyu yazdığımdan kuşkuluyum. Galiba öykümde birkaç uydurma anı var. Pedro Damian’ın (eğer bir zaman yaşadıysa), Pedro Damian adını taşıdığından kuşkuluyum, acaba bir gün, bu öyküyü bütünüyle Pier Damiani’nin incelemesinden esinlenerek kurduğuma inanmak için mi Pedro Damian diye anımsıyorum adını. Aynı şey, ilk paragrafta sözünü ettiğim, geçmişin geri gelmezliğini odak alan şiir için de söylenebilir. Bundan birkaç yıl sonra, fantastik bir öykü yazdığıma inanacağım ve bir zamanlar gerçekten yaşanmış bir olayı kayda geçirmiş sayılacağım, tıpkı iki bin yıl önce bir adamın doğumunu anlattığına büyük bir saflıkla inanarak İsa’nın doğumunu önceden bildiren Vergilius gibi.</p>

  <p>Zavallı Damian! Ölüm, onu yirmi yaşındayken hazin ve pek duyulmadık bir savaşın bölgesel bir çarpışmasında yakalamıştı, ama sonunda yürekten istediğini elde etti, ve o uğurda çok uzun süre çalıştı, belki de bundan daha büyük bir mutluluk yoktur.</p>

  <div class="cev">
    <p class="right"><em>Ç<small>EVİREN</small> Tomris Uyar</em></p>
  </div>
</body>
</html>
