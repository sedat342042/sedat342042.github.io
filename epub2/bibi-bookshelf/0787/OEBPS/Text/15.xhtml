<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><big>B</big>EKLEYİŞ</h1>

  <p class="nonindent">Araba onu Buenos Aires’in güneybatı kesimindeki o sokakta, dört bin dört numaranın önünde bıraktı. Sabahın dokuzu olmamıştı daha; adam benekli çam ağaçlarını, her birinin dibindeki dörtgen toprak dilimini, küçük balkonlu kibar evlerini, yandaki eczaneyi, boya ve hırdavat dükkânının donuk, eşkenar dörtgen taşlarını hoşnutlukla gözledi. Uzun, penceresiz bir hastane duvarı, sokağın öbür yanındaki kaldırımın arkasına düşüyordu; güneş daha da aşağılarda birtakım şeylerden yansıyordu. Adam bütün bu şeylerin (şimdilik saymaca ve raslantısal, ayrıca özel bir düzende olmayan, düşlerde görülen şeyler gibi) zamanla, Tanrı izin verirse değişmez, gerekli ve bildik hale geleceğini düşündü. Eczanenin camında porselen harflerle “Breuslauer” adı yazılıydı; Yahudiler, bir zamanlar Creol’ları yerinden etmiş İspanyolları yerlerinden ediyorlardı; böylesi daha iyiydi; adam, kendi türünden olanların aralarına karışmamayı yeğliyordu.</p>

  <p>Taksici, bavulu indirmesine yardımcı oldu; dalgın ya da yorgun görünümlü bir kadın sonunda kapıyı açtı. Taksici, oturduğu yerden, bozuk paralardan birini geri verdi ona, Melo’daki otelde geçen geceden beri cebinde duran yirmi <em>centavo</em>luk bir Uruguay demir parası. Adam ona kırk <em>centavo</em> uzattıktan sonra hemen şöyle düşündü: “Herkesin beni bağışlamasını sağlayacak biçimde davranmalıyım. İki yanlış yaptım: Hem yabancı para kullandım hem de yaptığım yanlışı önemsediğimi gösterdim.”</p>

  <p>Kadının arkasından, girişteki sofayı geçip ilk avluya girdi. Onun için ayrılan oda, iyi ki, ikinci avluya açılıyordu. Karyola demirdi, ustaların elinde, dalları ve sarmaşıkları simgeleyen fantastik kıvrımlarla bükülmüştü. Ayrıca çamdan uzun bir giysi dolabı, bir başucu sehpası, zemine bitişik, kitap dolu bir raf, iki farklı iskemle, bir de leğeni, taşı, sabunlu ve bulanık camdan şişesiyle bir lavabo vardı. Buenos Aires eyaletinin bir haritasıyla bir haç, duvarları süslüyordu: kuyrukları kabarmış kocaman tavuskuşlarıyla bezeli duvar kâğıdı kızıldı. Tek kapı, avluya açılıyordu. Bavulu içeri sokmak için iskemlelerin yerini değiştirmek gerekiyordu. Odayı tutan, gördüğü her şeyden hoşnuttu; kadın adını sorduğunda, Villari dedi; gizli bir meydan okuma anlamında değil, aslında hiç duymadığı utancı hafifletmek için de değil, o addan tedirgin olduğu için, başka bir ad aklına bile gelmediği için. Yoksa düşmanın adını benimsemenin ustaca bir manevra olacağını sanmak gibi edebi bir yanılgıya düşmediği kesindi.</p>

  <p>Bay Villari, önceleri evden çıkmadı; birkaç hafta sonra, güneş batarken bir süre dolaşmayı âdet edindi. Bir gece, üç blok ötedeki sinemaya gitti. En arka sıradan bir sıra öne hiç oturmadı, film bitmeden az önce kalktı hep. Yeraltı dünyasına ilişkin trajik öyküler izlediği oluyordu; bu öykülerde yanlışlar vardı kuşkusuz; bu öyküler hiç kuşkusuz kendi önceki yaşamından imgeler içeriyordu; Villari onları umursamadı, çünkü sanatla gerçeğin denk gelebileceği düşüncesi ona yabancıydı. Bunları zorla da olsa sevmeye çalışıyor, gösteriliş amaçlarını sezmek istiyordu. Roman okuyan kişilerin aksine, kendini asla bir sanat yapıtının kişilerinden biri gibi görmüyordu.</p>

  <p>Adresine ne mektup geliyordu, ne de bir sirküler; ama o, belli belirsiz bir umutla gazetenin bir köşesini okumayı sürdürüyordu. İkindiüstleri, iskemlelerden birini kapıya yaklaştırıp büyük bir ciddiyetle <em>maté</em>’sini demleyip içiyordu, gözlerini, bitişikteki çok-katlı yapının duvarını kaplayan sarmaşığa dikerek. Yılların yalnızlığı, ona kişinin belleğinde her günün birbirine benzemeye yatkın olduğunu, ama mapushanede ya da hastanede geçse bile şaşırtmalar getirmeyen, en az şaşırtılardan örülme yarı saydam bir ağ denemeyecek bir tek günün bile olamayacağını öğretmişti. Kapatıldığı başka mekânlarda, günlerle saatleri sayma kışkırtısına kapılmıştı, ama bu mapusluk farklıydı, çünkü bitimsizdi – bir sabah Alejandro Villari’nin öldüğünü haber veren bir gazete gelmediği sürece. Villari’nin <em>şu anda ölü olması</em> da söz konusuydu ama öyleyse bu hayat bir düştü yalnızca. Bu olasılık, tedirgin ediyordu onu, çünkü şans mı, şanssızlık mı sayacağını tam tamına kestiremiyordu; içinden saçma deyip geçti. Geçmiş günlerde, zamanın eksikliğinden değil, giriştiği iki-üç eylemin silinmez etkisinden ötürü uzak gibi gelen günlerde, su götürmez bir tutkuyla birçok şeyi istemişti; erkeklerin nefretini, bazı kadınların sevgisini çeken bu güçlü istenç, özel bir şey istemiyordu artık; yalnızca direnmek, son bulmamak istiyordu. <em>Maté</em> ile kara tütünün tadı, avluyu gitgide saran gölgelerin büyümesi – bunlar yeterli dürtülerdi işte.</p>

  <p>Evde artık ihtiyarlamış bir kurt köpeği vardı. Villari dost oldu onunla. Onunla İspanyolca, İtalyanca konuştu, çocukluğunun köylü şivesinden izler taşıyan birkaç sözcükle. Villari, şimdiki zamanda yaşamaya çalışıyordu, anisiz ve beklentisiz; anının, beklenti kadar da önemi yoktu gözünde. Bulanık bir bakışla, zamanın hammaddesinin geçmiş olduğunu anladığını sanıyordu; zaman o yüzden hemen geçmişe karışıyordu ya. Bir gün, bitkinliği bir hoşnutluk duygusu gibi geldi ona; böyle anlarda, köpekten daha karmaşık sayılamazdı.</p>

  <p>Bir gece, ağzının arkalarına ansızın bastıran bir can acısıyla irkilip titremeye başladı. Bu feci mucize birkaç dakika sürdü, sonra sabaha doğru bir daha yokladı. Ertesi gün Villari, dişçiye gitmek üzere bir araba çağırdı; araba, onu Once bölgesindeki bir muayenehaneye götürdü Orada dişini çektirdi. Bu zorlu sınav sırasında, başkalarından ne daha korkak ne de daha serinkanlıydı.</p>

  <p>Bir başka gece, sinemadan dönerken itiştirildiğini fark etti. Öfkeyle, haklı bir hırsla, gizli bir gevşemeyle dönüp terbiyesizle yüz yüze geldi. Kaba bir küfür savurdu; şaşkına dönen öteki adam şaşırdı, kekeleyerek özür diledi. Uzun boylu, genç, siyah saçlıydı, Alman gibi gözüken bir kadınla birlikteydi; o gece Villari, onları tanımadığını mırıldandı durdu. Yine de dört-beş gün sokağa çıkmadı.</p>

  <p>Raftaki kitapların arasında <em>İlahi Komedya</em> cildi de vardı, Andreoli’nin bildik açıklamasıyla. Meraktan çok görev duygusuyla Villari bu dev yapıtı okumaya girişti; akşam yemeklerinden önce bir kanto okuyor, sonra sırayı aksatmadan notlara bakıyordu. Cehennem cezalarını inanılmaz ya da aşırı bulmadı, ayrıca Dante’nin kendisini son halkaya, Ugolino’nin dişlerinin durmaksızın Ruggieri’nin boynunu kemirdiği bölgeye atacağına inanmıyordu.</p>

  <p>Kızıl duvar kâğıdındaki tavuskuşları, ısrarcı karabasanlara yem olmaya mahkûm görünüyorlardı yine de Bay Villari, canlı kuşlardan örülme, içinden çıkılmaz, müthiş bir çardağı asla gözlerinin önüne getirmiyordu. Şafak sökerken özü aynı, koşulları değişken bir düş görüyordu. İki adamla Villari, tabancalarıyla odaya dalıyorlardı, ya da sinemadan çıkarken üstüne çullanıyorlardı ya da üçü birden, aynı anda, onu itekleyen yabancı oluyordu ya da avluda üzüntüyle yolunu bekliyor, onu tanımıyormuş gibi görünüyorlardı. Düşün bitiminde Villari, başucu sehpasının gözündeki tabancasını çıkarıyor (çekmecede tabanca sakladığı doğruydu), adamlara ateş açıyordu. Silahın sesi onu uyandırıyordu ama hep bir düştü gördüğü ve başka bir düşte saldırı yineleniyor, daha başka bir düşte onları yine öldürmek zorunda kalıyordu.</p>

  <p>Temmuz ayının kasvetli bir sabahında, yabancıların varlığıyla (açtıkları kapının sesiyle değil) uyandı. Odanın gölgelerinde uzun boylu, o gölgeler aracılığıyla garip bir biçimde yalınlaştırılmış (ürkütücü düşlerde hep daha açık seçiktiler), tetikte, kıpırtısız ve telaşsız, bakışları silahlarının ağırlığıyla aşağı çekilmişçesine, Alejandro Villari ile bir yabancı, sonunda onu kıstırmışlardı işte. Elini sallayarak beklemelerini söyledi onlara, sonra sanki uykusunu sürdürmek için yüzünü duvara çevirdi. Bunu, onu öldürenlerde acıma duygusu uyandırmak amacıyla mı yapmıştı, yoksa korkunç bir şeyin olacağını kurmak ve onu boyuna beklemekten daha kolay bir yolu mu seçmişti, yoksa –en akla yakını bu belki– katillerin daha önce kaç kereler aynı yerde, aynı saatteki gibi bir düş olmaları için mi?</p>

  <p>Tam bu büyüyü sürdürecekken patlayan silah yok etti onu.</p>

  <div class="cev">
    <p class="right"><em>Ç<small>EVİREN</small> Fatih Özgüven</em></p>
  </div>
</body>
</html>
