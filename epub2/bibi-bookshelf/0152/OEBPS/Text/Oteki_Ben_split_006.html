<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öteki Ben</title>
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <p class="calibre13"><span class="calibre5">“Dünkü yazınızı bitirdiniz mi, Yakov Petroviç?” diye sordu Anton Antonoviç Setoçkin, yanı başına oturan Bay Golyadkin’e, “Yanınızda mı?”</span></p>

  <p class="calibre13"><span class="calibre5">“Burada,” diye fısıldadı Bay Golyadkin, bölüm müdürüne biraz dalgın bir şekilde bakarak.</span></p>

  <p class="calibre13"><span class="calibre5">“İyi, iyi. Andrey Filippoviç iki kere sordular da, o yüzden soruyorum ben de size. Beyefendi her an talep edebilirler…”</span></p>

  <p class="calibre13"><span class="calibre5">“Tamam efendim, bitti o yazı…”</span></p>

  <p class="calibre13"><span class="calibre5">“Eh, iyi o zaman, efendim.”</span></p>

  <p class="calibre13"><span class="calibre5">“Ben, Anton Antonoviç, yaptığım işin her zaman hakkını vermişimdir; bana müdürlerim tarafından verilen her görevin üzerine titriyorum ve sorumluluklarımı büyük bir gayretle yerine getiriyorum.”</span></p>

  <p class="calibre13"><span class="calibre5">“Evet, efendim. Ama bununla ne demek istiyorsunuz?”</span></p>

  <p class="calibre13"><span class="calibre5">“Hiçbir şey, Anton Antonoviç. Ben, Anton Antonoviç, yalnızca şunu açıklamaya çalışıyorum… bazen kötü niyet ve kıskançlık, o iğrenç besin kaynaklarını ararken, hiç kimseye acımıyor, bunu ifade etmek istedim ben, efendim.”</span></p>

  <p class="calibre13"><span class="calibre5">“Affedersiniz, ben sizi tam olarak anlayamıyorum. Yani kimi kastediyorsunuz?”</span></p>

  <p class="calibre13"><span class="calibre5">“Ben yalnızca şunu söylemek istedim, Anton Antonoviç: Benim yolum düzdür, dolambaçlı yollardan tiksinirim ben, entrikacı değilim ve bununla, eğer izin verilirse, oldukça haklı bir şekilde gurur duyabilirim…”</span></p>

  <p class="calibre13"><span class="calibre5">“Evet, efendim. Bütün bunlar doğru ve ben de bu düşüncenize tümüyle katılıyorum; yalnız izin verin de şunu söyleyeyim, Yakov Petroviç: Toplum içinde böyle ‘kimse’li konuşmalara hoş gözle bakılmaz; arkamdan söylense, yine hazırım kaldırmaya (zira kimin arkasından konuşulmuyor ki), ama yüzüme karşı, affedersiniz, ben de, beyefendi, küstahça sözler edilmesine izin vermem mesela. Ben, beyefendi, devlet hizmetinde saçlarımı ağarttım ve bu yaştan sonra küstahça sözler ettirmem kendime…”</span></p>

  <p class="calibre13"><span class="calibre5">“Hayır, ben, Anton Antonoviç, anlarsınız ya, Anton Antonoviç, siz, sanırım, Anton Antonoviç, beni biraz yanlış anladınız, efendim. Nasıl olur da ben, Anton Antonoviç, hem ben kendi adıma yalnızca onur sayarım…”</span></p>

  <p class="calibre13"><span class="calibre5">“Anlaşıldı, ama bizim de kusurumuza bakılmasın, efendim. Biz eski usule göre eğitilmişiz. Ve sizin gibi, yeni usule göre eğitilmemiz için artık çok geç. Aklımız, onca sene vatanımıza hizmet etmemize yetti. Siz de bilirsiniz ki, beyefendi, benim devlete yirmi yıllık namusluca hizmetim karşılığında kazanılmış bir nişanım var…”</span></p>

  <p class="calibre13"><span class="calibre5">“Hissedebiliyorum, Anton Antonoviç, kendi adıma bunu gayet iyi hissedebiliyorum, efendim. Ama benim kastettiğim bu değildi, ben maskelerden söz ediyordum, Anton Antonoviç…”</span></p>

  <p class="calibre13"><span class="calibre5">“Maske mi?”</span></p>

  <p class="calibre13"><span class="calibre5">“Ama sizin yine… bu düşüncemi de farklı bir yönde yorumlamanızdan korkuyorum, sözlerimi yanlış anlamanızdan yani, Anton Antonoviç, aynen sizin de dediğiniz gibi. Ben yalnızca konuyu açıyorum ve bir düşünce atıyorum ortaya, Anton Antonoviç. Öyle ki, maske takan insanlara artık pek sık rastlanır oldu ve bir maskenin arkasında kimin olduğunu anlamak çok zorlaştı, efendim…”</span></p>

  <p class="calibre13"><span class="calibre5">“Hım, aslında o kadar da zor değil, efendim. Bazen oldukça kolay, bazen fazla uzağa gitmeye bile gerek yok.”</span></p>

  <p class="calibre13"><span class="calibre5">“Hayır, Anton Antonoviç, anlarsınız ya, ben kendimden bahsediyorum aslında. Örneğin ben de kimileyin maskemi takıyorum, ama yalnızca ona ihtiyaç duyduğumda, yani bir tek karnaval ya da eğlenceli bir toplantıya gidiyorsam, sözü tam anlamıyla söyleyecek olursak yani. Ne var ki insanların önünde her Tanrı’nın günü maskemi sergilemiyorum, gizli anlamıyla söyleyecek olursak bu kez. İşte tüm anlatmak istediğim buydu, Anton Antonoviç.”</span></p>

  <p class="calibre13"><span class="calibre5">“Evet, her neyse, bunları şimdilik bir kenara bırakalım; pek zamanım yok, efendim,” dedi Anton Antonoviç yerinden doğrularak ve beyefendiye rapor edeceği birtakım kâğıtları toparlayarak. “Sizin işe gelince, kısa sürede aydınlığa kavuşacaktır diye düşünüyorum. Kime kızmanız, kimi suçlamanız gerektiğini de kendiniz göreceksiniz, sonra da sizden rica ediyorum, beni böyle göreve zarar veren, özel açıklama ve konulardan uzak tutun…”</span></p>

  <p class="calibre13"><span class="calibre5">“Hayır, Anton Antonoviç, ben,” diyebildi rengi giderek solgunlaşan Bay Golyadkin, Anton Antonoviç’in arkasından seslenerek, “ben, Anton Antonoviç, şey, öyle bir şeyi aklıma dahi getirmemiştim, efendim.” “Nedir bu böyle?” diye düşündü neden sonra yalnız kalan kahramanımız. “Hangi rüzgârlar esiyor burada böyle? Bu yeni tuzağın anlamı ne ola ki?” Bitkin ve yarı baygın haldeki Bay Golyadkin, bu yeni soruya yanıt aramaya koyulmak üzereydi ki, yan odada bir gürültü koptu, işle ilgili bir hareketlenme işitildi; sonra kapı açıldı, beyefendinin odasından dönen, soluk soluğa kalmış Andrey Filippoviç kapıda belirdi ve kahramanımıza seslendi. Ne için çağırıldığını bilen ve Andrey Filippoviç’i bekletmek istemeyen Bay Golyadkin, derhal yerinden fırladı, telaş içinde gerekli defteri derleyip düzenledi ve Andrey Filippoviç’in peşinden beyefendinin odasına koşmaya hazırlandı. Gel gör ki birdenbire, tam kapının önünde duran Andrey Filippoviç’in neredeyse kolunun altından, Bay Öteki-Golyadkin sızıverdi içeri; çalışmaktan bitap düşmüş ve soluğu kesilerek, ciddi, kararlı ve resmi bir tavırla, böylesi bir saldırıyı her şeyden az bekleyen Bay Büyük-Golyadkin’e yaklaştı telaşla…</span></p>

  <p class="calibre13"><span class="calibre5">“Kâğıtlar, Yakov Petroviç, kâğıtlar… beyefendi soruyor, hazır mı?” diye vızıldadı kısık bir sesle Bay Büyük-Golyadkin’in ahbabı, “Andrey Filippoviç bekliyor…”</span></p>

  <p class="calibre13"><span class="calibre5">“Farkındayım beklediklerinin, söylemenize gerek yok,” dedi Bay Büyük-Golyadkin, o da aceleyle ve fısıltıyla.</span></p>

  <p class="calibre13"><span class="calibre5">“Hayır, Yakov Petroviç, ben onu demiyorum; ben başka bir şeyden söz ediyorum, Yakov Petroviç; durumunuzu çok iyi anlıyorum, Yakov Petroviç, tüm kalbimle yanınızdayım.”</span></p>

  <p class="calibre13"><span class="calibre5">“İşte buna hiç gerek yok, sağolasınız. İzin verin lütfen, izin verin…”</span></p>

  <p class="calibre13"><span class="calibre5">“Elbette dosyaları güzelce kaplayacaksınız, değil mi, Yakov Petroviç, üçüncü sayfanın arasına şerit koymayı da ihmal etmeyiniz, Yakov Petroviç, izninizle…”</span></p>

  <p class="calibre13"><span class="calibre5">“Yeter, ama artık, lütfen…”</span></p>

  <p class="calibre13"><span class="calibre5">“İyi de buraya mürekkep lekesi bulaşmış, Yakov Petroviç, fark etmediniz mi mürekkep lekesini?..”</span></p>

  <p class="calibre13"><span class="calibre5">Bu sırada Andrey Filippoviç ikinci kez Bay Golyadkin’e seslendi.</span></p>

  <p class="calibre13"><span class="calibre5">“Geliyorum, Andrey Filippoviç, bir dakika lütfen, şurasını… Beyefendiciğim, siz Rusça anlamıyor musunuz?”</span></p>

  <p class="calibre13"><span class="calibre5">“Bıçakla kazımak en iyisi, Yakov Petroviç, siz iyisi mi bana güvenin; kendiniz dokunmayın iyisi mi, Yakov Petroviç, gelin bana güvenin, ben şurasını hemen bıçakla…”</span></p>

  <p class="calibre13"><span class="calibre5">“Efendim, kendinize gelin, nerede mürekkep lekesi, hani? Burada leke filan yok.”</span></p>

  <p class="calibre13"><span class="calibre5">“Hem de kocaman bir leke, işte! İzin verin lütfen, şimdi gördüm; işte, izin verin… bana izin verin yeter, Yakov Petroviç, ben şuracığını çakıyla kazırım şimdi. Size yardım etmek istiyorum, Yakov Petroviç, bırakın da çakıyla kazıyıvereyim, bunu en temiz niyetlerimle yapıyorum… işte böyle, işte, bitmiştir…”</span></p>

  <p class="calibre13"><span class="calibre5">Bu sırada Bay Öteki-Golyadkin, durup dururken, hiç beklenmedik bir şekilde, aralarında gelişiveren anlık bir mücadelede Bay Büyük-Golyadkin’i alt ederek, müdürlerin talep ettiği kâğıdı ele geçirdi ve kahramanımızı hiç utanmadan inandırmaya çalıştığı gibi, tüm iyi niyetiyle lekeyi kazımak yerine, kâğıdı hızla kıvırıp koltuğunun altına sokuşturdu; sonra iki zıplamada, yaptıklarının hiçbirini fark etmeyen Andrey Filippoviç’in önünde beliriverdi ve onunla birlikte müdürün odasına koşturdu. Bay Büyük-Golyadkin, bulunduğu yere mıhlanmış gibi kalakaldı, elinde hâlâ çakıyı tutuyordu. Sanki bir şey kazımaya hazırlanıyor gibiydi…</span></p>

  <p class="calibre13"><span class="calibre5">Kahramanımız henüz bu yeni olayı pek anlamlandırabilmiş değildi. Daha kendisine gelememişti ki. Yalnızca darbeyi hissetmiş, ama bunun öylesine bir şey olduğunu düşünmüştü. Sonunda, tarif edilemez, korkunç bir endişeyle yerinden fırladı, derhal müdür odasına doğru atıldı, yol boyunca bir yandan da, bütün bunların iyi bir şekilde sonuçlanması ve basit bir biçimde hallolması için dualar ediyordu… Müdür odasına varmadan önceki son odada, adaşı ve Andrey Filippoviç’le burun buruna geldi. İkili, beyefendinin yanından dönüyorlardı; Bay Golyadkin onlara yol verdi. Andrey Filippoviç gülümsüyor, neşeyle bir şeyler anlatıyordu. Bay Büyük-Golyadkin’in adaşı da gülümsüyor, saygılı bir mesafeyi koruyarak Andrey Filippoviç’in çevresinde dolanıp duruyor ve hayranlık dolu bir ifadeyle patronunun kulağına bir şeyler fısıldıyordu. Andrey Filippoviç hoşnut bir şekilde başını sallıyordu. Kahramanımız bir anda, başına gelenleri olduğu gibi kavradı. Anlaşılan (yani sonradan öğrendiğine göre) hazırladığı çalışma, müdür beyefendinin bütün beklentilerinin üzerinde çıkmış ve istediği süre içinde yetişmişti. Beyefendi, bu çalışmadan son derece memnun kaldığını bildirmiş, hatta Bay Öteki-Golyadkin’e yürekten teşekkür ederek, bunu bir gün mutlaka hatırlayacağını ve asla unutmayacağını söylemişti… Elbette Bay Golyadkin’in ilk tepkisi isyan etmek oldu; vargücüyle, sınırlarını zorlayarak isyan etmek hem de. Rengi bir cesedinki gibi solgun, neredeyse kendisinden geçerek, Andrey Filippoviç’in yanına koştu. Ne var ki Bay Golyadkin’in özel bir iş için geldiğini öğrenen Andrey Filippoviç, onu dinlemeyi reddetti, kendisi için bile bir dakika boş zamanı olmadığını bildirdi kararlılıkla.</span></p>

  <p class="calibre13"><span class="calibre5">Andrey Filippoviç’in ses tonundaki soğukluk ve kendisini dinlemeyi kesinlikle reddedişi, Bay Golyadkin’i sarstı. “İyisi mi ben başka bir tarafa… iyisi mi ben Anton Antonoviç’e gideyim”. Bay Golyadkin’in şansına, Anton Antonoviç de yerinde değildi; o da bir yerlerde bir şeylerle meşgul olmalıydı. “Demek, kendisini, açıklama ve belli konulardan uzak tutmamı boşuna rica etmemiş!” diye düşündü kahramanımız. “Demek niyeti belliymiş, ihtiyar baş belası! Bu durumda tek yapacağım, bizzat beyefendiye yalvarmak olacaktır.”</span></p>

  <p class="calibre13"><span class="calibre5">Hâlâ başının döndüğünü hisseden ve ne yapacağını hiç bilemeyen Bay Golyadkin, bitkin bir şekilde sandalyesine oturdu. “Bütün bunlar öylesine, şey olsaydı çok daha iyi olurdu,” diye düşünüyordu içinden sürekli olarak, “Sahiden de böyle karanlık bir iş inanılır gibi değil doğrusu. Birincisi, bu bir saçmalık; ikincisi, gerçekleşmesi olanaksız. Herhalde rüya filan gördüm ben ya da öyle bir şey oldu işte, yoksa gerçek olduğundan değil; ya da herhalde ben kendim gittim… kendimi bir başkası sandım… kısacası böyle bir şeyin gerçekleşmesi tümüyle olanaksız.”</span></p>

  <p class="calibre13"><span class="calibre5">Tam da Bay Golyadkin’in bu işin imkânsız olduğuna karar verdiği anda, içeriye birdenbire, iki elinde ve koltuğunun altında kâğıtlar, Bay Öteki-Golyadkin giriverdi. Andrey Filippoviç’e ayaküstü bir iki önemli şey söyledikten, birkaç kişiyle konuştuktan, birkaç kişiye tatlı dil döktükten ve nihayet birkaç kişiye laubalice alakasız laflar ettikten sonra, belli ki harcayacak bir dakikası bile bulunmayan Bay Öteki-Golyadkin, odadan çıkmaya hazırlandı; neyse ki, Bay Büyük-Golyadkin’in şansına, tam kapıda durdu ve ayaküstü, orada karşısına çıkan iki ya da üç genç memurla sohbete daldı. Bay Büyük-Golyadkin derhal adaşına doğru atıldı. Bay Öteki-Golyadkin, Bay Büyük-Golyadkin’in bu manevrasını görür görmez, büyük bir endişeyle çevresini kolaçan etmeye, sıvışabileceği bir yer aramaya koyuldu. Fakat artık çok geçti; kahramanımız, geçen geceki konuğunun giydiği kıyafetinin koluna yapışmıştı. Her iki dokuzuncu dereceden devlet memurunu çevreleyen iş arkadaşları kenara çekilip, merakla neler olacağını beklemeye koyuldular. Eski memur, o an hakkında iyi düşünülen tarafın kendisi olmadığını pekâlâ anlayabiliyordu, birtakım entrikalara kurban gittiğini de çok iyi biliyordu; bu yüzden özellikle kendine hâkim olması şarttı. Karar anı gelip çatmıştı.</span></p>

  <p class="calibre13"><span class="calibre5">“Evet?” dedi Bay Öteki-Golyadkin, Bay Büyük-Golyadkin’e oldukça küstah bir biçimde bakarak.</span></p>

  <p class="calibre13"><span class="calibre5">Bay Büyük-Golyadkin güçlükle soluk alıyordu.</span></p>

  <p class="calibre13"><span class="calibre5">“Bilemiyorum, beyefendi,” diye başladı söze, “bana karşı davranışınızın tuhaflığını size nasıl anlatacağımı bilemiyorum.”</span></p>

  <p class="calibre13"><span class="calibre5">“Evet, efendim. Devam edin,” dedi Bay Öteki-Golyadkin ve çevresine bakındı; memur arkadaşlarına, gerçek komedinin daha yeni başladığını bildirircesine, şöyle bir göz kırptı.</span></p>

  <p class="calibre13"><span class="calibre5">“Az önce bana karşı sergilediğiniz davranışın küstahlığı ve utanmazlığı, beyefendi, kişiliğinizi olduğu gibi su yüzüne çıkardı… benim bir şey eklememe de gerek kalmadı. Bu oyuna fazla güvenmeyiniz, pek tekin bir oyun değil bu…”</span></p>

  <p class="calibre13"><span class="calibre5">“Evet, Yakov Petroviç, şimdi söyleyin bana bakalım, iyi istirahat edebildiniz mi?” diye yanıtladı onu Bay Öteki-Golyadkin, Bay Büyük-Golyadkin’in gözlerinin içine baka baka.</span></p>

  <p class="calibre13"><span class="calibre5">“Beyefendi, lütfen kendinize geliniz,” dedi tamamen çileden çıkmış bir halde dokuzuncu dereceden devlet memuru Golyadkin, sanki ayakları yerden kesilmişti, “Umarım bu tonda konuşmaya devam etmezsiniz…”</span></p>

  <p class="calibre13"><span class="calibre5">“Canım benim!!” dedi Bay Öteki-Golyadkin, sırnaşık bir yüz ifadesiyle Bay Büyük-Golyadkin’e bakarak ve sonra hiç beklenmedik bir şekilde, iki parmağıyla berikinin oldukça şişkin yanağından bir makas alıverdi. Kahramanımız ateş gibi parladı… Düşmanının bütün vücudunun titrediğini, öfkeden dilinin tutulduğunu, pancar gibi kızardığını, öfkeden tepesinin attığını, hatta gerçek bir saldırıya bile geçebilecek durumda olduğunu fark eden Bay Öteki-Golyadkin, büyük bir yüzsüzlük örneği sergileyerek, ondan önce davrandı. Bay Golyadkin’in yanağını iki kez daha okşadı, iki kez daha gıdıkladı –öfkeden kudurmuş, donmuş bir şekilde dikilen kahramanımızla resmen oynuyordu. Sonra Bay Öteki-Golyadkin, kendilerini çevreleyen gençleri epeyce eğlendirerek, insanı çileden çıkaran bir utanmazlıkla, Bay Büyük-Golyadkin’in göbeğine vurdu ve o zehirli, o pek manalı gülümsemesiyle şöyle dedi ona: “Yaramazlık ediyorsun, Yakov Petroviç kardeş, yaramazlık! Seninle daha ne oyunlar oynayacağız! Yakov Petroviç, kurnazca hazırlanmış oyunlar.” Kahramanımız, bu son hamlenin ardından biraz da olsa kendine geldiğinde, Bay Öteki-Golyadkin (seyircilerine bir gülücük yolladıktan sonra), o en meşgul, en resmi tavrını takınmış, bakışlarını eğmiş, büzülmüş, toparlanmış ve hızla “özel bir görev” diye mırıldandıktan sonra, kısa bacaklarıyla bir çifte atıp, yan odaya geçivermişti bile. Kahramanımız gözlerine inanamıyordu, hâlâ aklını toparlayacak güce sahip değildi…</span></p>

  <p class="calibre13"><span class="calibre5">Sonunda kendisine geldi. Mahvolduğunun, bir anlamda yok edildiğinin, küçük düşürüldüğünün, onurunun kırıldığının, başkalarının önünde kendisiyle alay edildiğinin ve yüzüne tükürüldüğünün, daha dün en yakın, en güvenilir arkadaşı saydığı kişi tarafından haince aşağılandığının ve nihayet bu sınavdan da çaktığının bilincine varan Bay Golyadkin, hemen düşmanının peşine düştü. O an, çevresindeki görgü tanıklarını düşünmek bile istemiyordu. “Hepsi işbirliği içinde bunların,” diyordu içinden, “birbirlerine arka çıkıyorlar, birbirlerini bana karşı kışkırtıyorlar.” Ne var ki, on adım kadar ilerledikten sonra düşmanını takip etmesinin boşuna olduğunu açıkça gördü ve geri dönmek zorunda kaldı. “Kaçamazsın,” diye düşünüyordu içinden, “zamanı gelince sen de takılır kalırsın; ne demişler, alma mazlumun ahını, çıkar aheste aheste.” Bay Golyadkin dehşetli bir soğukkanlılık ve güçlü bir kararlılıkla, sandalyesine kadar yürüdü ve oturdu. “Kaçamazsın!” dedi bir kez daha. Artık söz konusu olan pasif bir korunma değildi; kararlı bir saldırı kokusu duyuluyordu havada ve o an Bay Golyadkin’in nasıl kızardığını, telaşına nasıl güçlükle hâkim olduğunu, mürekkep hokkasına kalemi nasıl bir hırsla soktuğunu, nasıl bir öfkeyle kâğıda bir şeyler karaladığını gören herkes, bu konunun bu şekilde kapanmayacağını, basit bir kocakarı kavgasıyla sonuçlanmayacağını anlardı. Ruhunun derinliklerinde bir şeye karar verdi ve yüreğinin derinliklerinde bu sözünü gerçekleştirmeye yemin etti. Tam olarak nasıl davranacağını henüz kendisi de bilmiyordu gerçi, yani daha doğrusu, hiç bilmiyordu; ama bu önemli değildi, fark etmezdi! “Zamanımızda artık utanmazlıkla ve kendisini başkasının yerine koymakla bir şey başarılmıyor, beyefendi. Bu utanmazlık ve yalancılık, beyefendi, insanı hayırlı bir sona götürmez, ipe götürür, ipe. Yalnız Grişka Otrepyev</span><a href="../Text/Oteki_Ben_split_005.html#filepos50888"><span class="calibre5">[41]</span></a> <span class="calibre5">sahtekârlık yaparak kazanmayı başarmıştı, o da kör bir halkı kandırarak, fazla uzun da sürmedi zaferi.” Bu son gelişmelere rağmen Bay Golyadkin, bazı şahısların maskeleri düşene kadar beklemeye karar verdi. Bunun için öncelikle, mesai saatinin bir an önce dolması gerekiyordu, o zamana kadar kahramanımız hiçbir şey yapmayacaktı. Ama mesai saati bitip de, beklenen an geldiğinde, kahramanımız son derece gerekli bir önlem alacaktı. Sonra ne yapacağını ise çok iyi biliyordu; söz konusu önlemi bir kere aldıktan sonra, bütün hareket planı çıkıyordu ortaya zaten; kibir illetinin boynuzu kırılacak ve kendi güçsüzlüğünden tiksinerek, leş kemiren yılanın boynu ezilecekti. Kendisine, çizmelerini silip geçtikleri bir paçavra gibi davranmalarına izin vermeye Bay Golyadkin razı değildi. Bunu kabul edemezdi, özellikle de son olanlardan sonra. En son rezalet olmasaydı, kahramanımız belki de bir şeyleri içine atmayı, susmayı, boyun eğmeyi, isyan çıkarmamayı göze alabilirdi; belki birazcık tartışırdı, biraz hak talep ederdi, kurban durumunda olduğunu kanıtlamaya çalışırdı, ama sonra yavaş yavaş geri çekilirdi, sonra boyun eğerdi başına gelenlere, sonra, özellikle de karşı taraf, Bay Golyadkin’in haklarını törenle kabul ettikten sonra, işte o zaman belki her şeyi kabullenirdi, hatta belki birazcık duygulanıverirdi, hem kim bilir, belki de yeni bir dostluk doğardı tüm bunlardan; sağlam, sıcak, dünkünden çok daha büyük bir dostluk olurdu bu, öyle ki bu dostluk, iki kişi arasındaki yakışık almaz benzerliğin tatsızlığını arka plana itebilir, iki dokuzuncu dereceden devlet memuru da hallerine pek sevinir ve yüz yaşlarına kadar bu şekilde yaşayıp giderlerdi işte vs. Oldu olacak, söylenmemiş bir şey kalmasındı: Bay Golyadkin biraz pişman olmaya bile başlamıştı; kendisini savunduğu ve bu yüzden bir tatsızlığa neden olduğu için pişman gibiydi. “Boyun eğ artık,” diye düşünüyordu Bay Golyadkin, “şaka ettiğini söyle gitsin. Bağışlardım ben onu, bağışlamaktan da fazlasını yapardım, tek ki yüksek sesle suçunu itiraf etseydi. Ama beni bir paçavra gibi ayaklarını silmelerine izin veremem. Onlardan iyilerine bile izin vermemişim ben, yoldan çıkmış, namussuz birisinin buna cüret etmesine izin vermem ise tamamen olanaksız. Ben paçavra değilim, ben, beyefendi, paçavra değilim!” Kısacası kahramanımız kararını vermişti. “Kendiniz suçlusunuz, beyefendi!” İsyan etmekti kararı hem de var gücüyle, gereğinde son sınırlarını zorlayarak. Ne yapsın, böyle bir insandı o! Kendisini böyle aşağılamalarına, hele ki yoldan çıkmış bir adamın ona bir paçavra gibi davranmasına izin vermesi olanaksızdı. Neyse, bunu daha fazla tartışmayalım. Belki de biri eğer çok isteseydi, yani birinin canı illa ki Bay Golyadkin’i paçavraya çevirmeyi isteseydi, bunu gayet de güzel başarabilirdi, hem de hiçbir karşılık bulmadan ve cezasını çekmeden (Bay Golyadkin bazen de bunu bizzat hissedebiliyordu); o zaman bildiğiniz paçavra olurdu kahramanımız, Golyadkin filan değil, bildiğiniz rezil, kirli bir paçavra, ama hiç de sıradan bir paçavra olmazdı bu, gururlu bir paçavra olurdu, ilham sahibi ve duygulu bir paçavra; her ne kadar bunlar, paçavranın gizli kıvrımları arasına sıkışmış karşılıksız bir gurur ve karşılıksız duygular olsalar da…</span></p>

  <p class="calibre13"><span class="calibre5">Zaman inanılmaz yavaş ilerliyordu; sonunda saat dört oldu. Bir süre sonra herkes ayaklandı, müdürlerinin peşi sıra evlerinin yolunu tuttular. Bay Golyadkin kalabalığın arasına karıştı; gözünü dört açmıştı, dikkat etmesi gereken hiç kimseyi gözden kaçırmıyordu. Sonunda kahramanımız, ahbabının, memurlara paltolarını dağıtan daire nöbetçilerinin yanına koşturduğunu ve beklerken yine o iğrenç alışkanlığıyla adamların çevresinde dolanıp durduğunu gördü. Karar anı gelip çatmıştı. Bay Golyadkin, kalabalığın arasından bir şekilde sıyrıldı ve geri kalmamaya çalışarak vestiyer kuyruğuna girdi. Ama elbette ilk olarak, Bay Golyadkin’in ahbabı ve dostunun paltosu teslim edildi ne de olsa burada da bir şekilde insanlara yanaşmayı, hoşa gitmeyi, birilerine bir şeyler fısıldamayı ve iğrençleşmeyi başarmıştı Bay Öteki-Golyadkin.</span></p>

  <p class="calibre13"><span class="calibre5">Bay Öteki-Golyadkin paltosunu sırtına geçirirken, Bay Büyük-Golyadkin’e bir an alaycı bir ifadeyle baktı, böylelikle, onun yolunu kestiğini açık bir küstahlıkla bildiriyordu; sonra o meşhur ukalalığıyla çevresine bakınarak yoluna devam etti, ayaküstü birilerinde olumlu bir izlenim bırakmak adına, memurun birine iki çift laf etti, bir diğeriyle fısıldaştı, üçüncüye yalakalık etti, dördüncüye bir gülücük yolladı, beşinciye elini uzattı ve neşe içinde merdivenlerden aşağı indi. Bay Büyük-Golyadkin de onun peşinden koşturdu ve nihayet büyük bir haz duyarak, son basamakta ahbabını yakalamayı başardı, derhal paltosunun yakasına yapıştı. Bay Öteki-Golyadkin şaşkına dönmüştü, ürkek bir ifadeyle çevresine bakındı.</span></p>

  <p class="calibre13"><span class="calibre5">“Benden ne istiyorsunuz?” diye fısıldayabildi sonunda alttan alan bir ses tonuyla Bay Golyadkin’e.</span></p>

  <p class="calibre13"><span class="calibre5">“Beyefendi, eğer onur sahibi biriyseniz, umarım dünkü dostane ilişkilerimizi hatırlarsınız,” dedi kahramanımız.</span></p>

  <p class="calibre13"><span class="calibre5">“A, evet. Ne olmuş peki? İyi istirahat edebildiniz mi?”</span></p>

  <p class="calibre13"><span class="calibre5">Öfke, bir dakikalığına Bay Büyük-Golyadkin’in dilinin tutulmasına neden oldu.</span></p>

  <p class="calibre13"><span class="calibre5">“Ben iyi istirahat ettim etmesine de, efendim… Size de şunu söylememe izin veriniz: Oynadığınız oyun fazlasıyla karmaşık…”</span></p>

  <p class="calibre13"><span class="calibre5">“Kim demiş? Bunu söyleyen düşmanlarımdır,” diye yanıtladı kesik kesik, kendisine “Bay Golyadkin” diyen; bu sözünün ardından hiç beklenmedik bir şekilde, gerçek Bay Golyadkin’in güçsüz ellerinden kurtuldu. Kurtulur kurtulmaz da, merdivenlerden aşağı koşturuverdi, çevresine bakındı, bir arabacı gördü, ona doğru seğirtti, arabaya bindi ve bir saniye içinde Bay Büyük-Golyadkin’den uzaklaştı. Herkes tarafından terk edilmiş, çaresiz, dokuzuncu dereceden devlet memuru Golyadkin çevresine bakındı, ama başka bir arabacıya rastlayamadı. Koşmayı deneyecek gibi oldu, ama dizlerinde derman kalmamıştı. Yüzünde mahvolmuş bir ifade, ağzı açık ve tüm gücünü yitirmiş bir vaziyette, büzülerek bir fener direğine dayandı; birkaç dakika bu şekilde kaldırımın ortasında dikildi. Bay Golyadkin için her şey bitmiş gibi görünüyordu…</span></p>

  <h2 class="calibre3" id="sigil_toc_id_9"><span class="bold"><span class="calibre5">IX</span></span></h2>

  <p class="calibre13"><span class="calibre5">Anlaşılan o ki, doğa bile Bay Golyadkin’e cephe almıştı. Yine de hâlâ ayaklarının üzerinde durabiliyordu kahramanımız, yıkılmamıştı, yıkılmadığını hissedebiliyordu. Hâlâ savaşacak güce sahipti. İlk şaşkınlığından sıyrıldığında, bir yenilmemişlik duygusu ve enerjiyle ellerini ovuşturdu; artık Bay Golyadkin’e bakıp, asla geri adım atmayacağını kesinlikle söyleyebilirdiniz. Aslında tehlike hâlâ ensesindeydi ve kaçınılmazdı; Bay Golyadkin bunu da hissedebiliyor ne var ki savaşa nasıl başlayacağını kestiremiyordu. İşte sorun da buydu. Hatta bir anlığına Bay Golyadkin’in aklında şu düşünce uyandı: “Bütün bunları böylece ortada bıraksam mı ki? Kenara mı çekiliversem? Ne olur? Hiçbir şey. Ben ayrı duracağım, sanki ben, ‘ben’ değilmişim gibi,” diye düşünüyordu Bay Golyadkin, “Her şeyi sessizce atlatacağım; ben, ‘ben’ değilim işte, hepsi bu; o da ayrı biri. Hem belki geri çekilir üçkâğıtçı, döner-dolaşır, sonra da geri çekilir. İşte böyle! Ben uysallığımla kazanırım. Hem tehlike bunun neresindeymiş? Hani tehlike? Birinin çıkıp, bana bu olaydaki tehlikeyi göstermesini çok isterdim. Uyduruk bir olay! Basit, sıradan bir olay!..” Bu noktada Bay Golyadkin duraksadı. Sözcükler dilinde donup kalmıştı, hatta aklına gelen bu düşünce için kendi kendisini azarladı, aşağılık biri olmakla ve korkaklıkla suçladı; işte yine bir adım bile yol katedememişti. Bir an önce herhangi bir karar almanın, yadsınamaz bir gereklilik olduğunu hissediyordu; hatta kendisine, tam olarak hangi kararı alması gerektiğini söyleyecek kişiye dünyaları verebilirdi. Ama nasıl tahmin edebilirdi ki bunu? Üstelik tahminlerle filan uğraşmaya zaman yoktu. Her ihtimale karşın, vakit kaybetmemek için, bir araba kiraladı ve uçarcasına evine doğru yol aldı. “Evet? Şimdi kendini nasıl hissediyorsun?” diye soruyordu içinden, “Şimdi kendinizi nasıl hissetmektesiniz acaba, sayın Yakov Petroviç? Şimdi ne yapacaksın ha? Şimdi ne yapacaksın, alçak herif, üçkâğıtçı! Son sınırına dayandın, şimdi bir de ağlayıp sızlanıyorsun!” Böyle yaparak, bir yandan sarsılan arabanın üzerinde hoplayıp zıplarken, bir yandan da kendi kendisini kızdırmaya çalışıyordu Bay Golyadkin. Kahramanımız o an, kendi kendisini kızdırmaktan ve yaralarını deşmekten gerçek bir haz alıyor, hatta neredeyse şehvet duyuyordu. “Eğer şimdi,” diye düşünüyordu, “bir sihirbaz çıkıverse ya da resmi bir kararla deseler ki bana: ‘Ver, Golyadkin sağ elinden bir parmak ve seninle hesabımız kapansın, öteki Golyadkin ortadan yok olsun, sen de mutlu ol,’ –hemen verirdim, kesinlikle verirdim, yüzümü bile buruşturmadan verirdim. Lanet olsun bütün bunlara!” diye haykırdı sonunda çaresiz memur, “Neden, neden oluyor ki tüm bunlar? İlla böyle mi olması gerekiyordu; yani aynen böyle mi olmalıydı, başka türlü olamaz mıydı! Oysa başlangıçta her şey ne güzeldi, herkes halinden memnun, herkes mutluydu; ama hayır efendim, olur mu hiç, olmaz! Neyse, lafla hiçbir şeyi halledemezsin. Harekete geçmek lazım.”</span></p>

  <p class="calibre13"><span class="calibre5">Böylece, neredeyse bir karara varmış olan Bay Golyadkin, evine girdi ve hiç zaman kaybetmeden piposuna sarıldı; bütün gücüyle içine çektiği dumanı sağa sola üfleyerek, sonsuz bir endişeyle, odanın içinde bir ileri bir geri hızlı hızlı yürümeye başladı. Bu sırada Petruşka masayı kuruyordu. Sonunda Bay Golyadkin kesin bir karar aldı, piposunu bir kenara bıraktı, paltosunu omuzlarına attı, yemeği evde yemeyeceğini söyledi ve koşarak dairesinden çıktı. Petruşka, merdivenlerde, soluk soluğa yetişti peşinden, unuttuğu şapkasını uzattı. Bay Golyadkin şapkasını aldı, Petruşka’nın yanlış bir şey düşünmesinden korkarak, kendisini bağışlatacak, “böyle böyle oldu, şapkayı da unuttum” gibisinden bir şeyler söylemek istedi, ama Petruşka onun yüzüne bile bakmayı düşünmüyordu ve Bay Golyadkin açıklamaları filan bir kenara bırakarak şapkasını başına geçirdi, “belki de her şeyin yoluna gireceği”ne dair bir şeyler mırıldanarak merdivenlerden indi, oysa tabanlarından tüm vücuduna yayılan bir üşüme dalgası hissediyordu. Sonunda sokağa çıktı, bir araba kiraladı ve Andrey Filippoviç’in evine doğru yol aldı. “Yarın gelsem daha mı iyiydi acaba?” diye düşünüyordu Bay Golyadkin, Andrey Filippoviç’in dairesinin zilini çalmaya hazırlanırken. “Ne diyeceğim ki adama? O kadar önemli bir şey olmadı. Öyle küçük bir olay ki, gerçekten çok küçük, uyduruk, yani neredeyse uyduruk bir olay… görüyor musun şu işi…” Bay Golyadkin ipi çekti, zil çaldı; içeriden, birinin ayak sesleri duyuldu… O zaman Bay Golyadkin, aceleciliği ve küstahlığı için kendi kendisine lanetler yağdırdı. Kahramanımız, bu karışıklıkta bile, yakın zaman önce yaşadığı tatsızlıkları unutmuş değildi, Andrey Filippoviç’le tartışmaları aklındaydı. Ama artık kaçıp gitmek için çok geçti –kapı açıldı. Bay Golyadkin’in şansına, Andrey Filippoviç’in daha eve gelmediğini, yemeğini dışarıda yiyeceğini söylediler. “Nerede yediğini biliyorum, İzmaylovski Köprüsü’nün orada,” diye düşündü kahramanımız ve müthiş sevindi. Hizmetçinin, “Kim geldi diyelim?” sorusuna, “Dostum, ben, şey, dostum, ben sonra…” diye yanıt verdikten sonra, çevik bir hareketle merdivenlerden aşağı indi. Sokağa çıkıp, arabacıyla hesaplaştı. “İyi, ama o kadar bekledim, beyefendi, hem bizim ata da acımadım sizin için,” diyerek fazladan para isteyen adama, bir beş rublelik daha verdi, üstelik bunu büyük bir zevkle yaptı; kendisi ise yürüyerek yoluna devam etti. “Gerçekten de öyle,” diye düşünüyordu Bay Golyadkin, “bu şekilde bırakmak olmaz; ama eğer düşünecek olursak, sağlıklı bir şekilde düşünürsek, ne diye uğraşacağız ki bunlarla? Hayır, yeter ama, sürekli olarak neden uğraşacağımdan mı söz edeceğim ben? Ama düşünecek olursak, ne diye eziyet çekeyim, acı çekeyim, kendi kendimi helak</span><a href="../Text/Oteki_Ben_split_005.html#filepos50888"><span class="calibre5">[42]</span></a> <span class="calibre5">edeyim, değil mi? Birincisi, olan oldu, artık geri döndüremezsin… döndüremezsin işte! Bir de şöyle düşünelim: Ortaya bir adam çıkıyor, birileri tarafından tavsiye edilmiş, efendime söyleyeyim, yetenekli bir memurmuş, davranışları oturaklıymış, yalnızca biraz yoksulmuş, başından bir sürü tatsız şey geçmiş, aksi tesadüflerle karşılaşmış, neyse ne… Ama yoksulluk ayıp değil ki, demek ki benimle de bir ilgisi yok. Evet yahu, nedir bu saçmalık? Gelmiş, çalışıyor adam. Doğanın işi bu, ‘bir başka adamla iki su damlası gibi benzeşiyor, diğer adamın tıpatıp kopyası’ diye onu daireye mi kabul etmesinler?! Eğer bütün bu olanların tek suçlusu kaderse, kör talihse, adamı silip atmak, çalışmasına engel olmak mı gerekir… ondan sonra adaleti nerede arayacaksın? Yoksul bir adam o, yolunu şaşırmış, ürkek birisi; insanın yüreği sızlıyor, acıma duygusuyla, ona sahip çıkmaya mecbur kalıyorsun! Evet, diyecek söz yok, eğer bütün müdürler benim gibi düşünselerdi, işler kim bilir ne hale gelirdi, serseri kafam benim! Ah kalın kafam benim ah! On kişiye yetecek kadar aptallığı bir dakikada yapabiliyorum! Tabii, tabii! İyi ettiler, yoksul bir çilekeşe sahip çıktıkları için teşekkür etmek lazım onlara… Neyse, diyelim ki, biz ikiziz, öyle doğmuşuz, ikiz erkek kardeşleriz biz, bu kadar işte! E, ne olmuş ki? Hiçbir şey! Bütün memurları alıştırabiliriz bu duruma… bizim bölüme giren yabancı birisi ise, bu durumu yakışıksız ya da onur kırıcı bulacak değildir herhalde. Hatta tüm bunların sevimli bir yanı bile var; şöyle bir düşününce: Tanrı’nın hikmeti, birbirine sonuna kadar benzeyen iki insan yarattı; iyi niyetli müdürler, Tanrı’nın bu hikmetini görünce, ikizlere sahip çıktı. Tabii ki böyle bir şey,” diye sürdürdü Bay Golyadkin, soluk alıp verişini düzenleyip sesini alçaltarak, “Tabii ki… elbet tabii ki, daha iyi olurdu; yani ortada ne böyle sevimli bir şey, ne de bu ikizler meselesi olsaydı… Lanet olsun! Ne gerek vardı ki bu kadarına? Nasıl ihmale gelmez, ertelenemez bir gereklilikti ki bu?! Ah, Tanrım! Şeytanların başımıza ördüğü çorabı görüyor musun! Kişiliği, mizacı böyle adamın, oynak, pis, alçak herif, yerinde duramıyor, yalaka, çanak yalayıcı, Golyadkin işte! Şimdi bir de kötü davranışlarıyla soyadımı lekeler o namussuz. İşin yoksa bir de onunla uğraş! Neden bana bu ceza? Aman, ne olmuş sanki! Hiç sorun değil! O alçağın teki olabilir, ama diğeri dürüst biri, öyle değil mi? Bırak o alçak olsun, ben dürüst olacağım ve diyecekler ki: ‘İşte bu Golyadkin alçağın tekidir, ama siz ona bakmayın ve sakın ha diğeriyle karıştırmayın; bu Golyadkin ise dürüsttür, iyidir, alçakgönüllüdür, hırs nedir bilmez, işyerinde son derece güvenilir birisidir, rütbesinin yükseltilmesine de layıktır.’ İşte böyle! Peki tamam… ama ya… Ama ya onlar şey… ya karıştırıverirlerse! O alçaktan her şey beklenebilir! Ah, yüce Tanrım!.. İnsanın yerine geçmeye bile kalkar, alçak herif, bir paçavra gibi kişinin yerine geçiverir; bir insanın, paçavra olamayacağını da aklına getirmez hiç. Ah yüce Tanrım benim! Görüyor musun şu başımıza gelenleri!..”</span></p>

  <p class="calibre13"><span class="calibre5">İşte bir yandan bu şekilde düşünüp söylenen Bay Golyadkin, diğer yandan da koşturuyor; ne hangi yolda olduğunu seçebiliyor, ne de nereye gittiğini biliyordu. Kendisine geldiğinde Nevski Caddesi’ndeydi: Yoldan geçen birisine öyle büyük bir şiddetle çarpmıştı ki, neredeyse gözlerinde kıvılcımlar çaktı. Bay Golyadkin başını bile kaldırmadan birkaç özür sözcüğü mırıldandı ve ancak, çarptığı yaya pek de kibarca olmayan bir şeyler homurdanarak kendisinden epeyce uzak bir mesafeye çekildiğinde başını kaldırdı, nerede ve nasıl olduğuna bir göz attı. Çevresine bakınıp da, Olsufiy İvanoviç’lerdeki davete hazırlanırken uğradığı o restoranın önünde olduğunu fark eden kahramanımız birdenbire, midesinde bir burkulma hissetti ve henüz yemek yemediğini anımsadı; herhangi bir yerde kendisini bekleyen bir davet de yoktu, bu yüzden kıymetli zamanını daha fazla harcamadan, merdivenlerden yukarı tırmandı, ayaküstü bir şeyler atıştırmak için restorana girmeye ve mümkün olduğunca acele edip geç kalmamaya karar verdi. Restorandaki her şeyin pek pahalı oluşu, bu defa Bay Golyadkin’i durduramadı; hem böylesi küçük ayrıntılara takılacak zamanı da yoktu şimdi. Parlak bir ışıkla aydınlatılmış bölümde, oldukça renkli bir ziyaretçi kalabalığı tarafından kuşatılmış tezgâhın üzerinde, saygın insanlar tarafından atıştırılan şeylerden oluşan, bol çeşitli yiyecek duruyordu. Tezgâhtar, bardakları doldurmaya, siparişleri teslim edip, hesapları toplamaya güçlükle yetişebiliyordu. Bay Golyadkin bekledi ve sıra kendisine geldiğinde, elini usulca oracıktaki bir çöreğe uzattı. Kalabalığa sırtını dönecek şekilde bir kenara çekilerek, çöreğini afiyetle atıştırmaya koyuldu, sonra tezgâhtara döndü, masanın üzerine boş pasta tabağını koydu, yediği şeyin fiyatını önceden bildiği için, on gümüş kapiklik çıkardı ve tezgâhın üzerine bıraktı; bir yandan da, “işte bir çörek parası, burada duruyor” diye işaret edercesine tezgâhtarın bakışlarını yakalamaya çalışıyordu.</span></p>

  <p class="calibre13"><span class="calibre5">“Borcunuz bir ruble, on kapik,” diye mırıldandı dişlerinin arasından tezgâhtar.</span></p>

  <p class="calibre13"><span class="calibre5">Bay Golyadkin şaşırıp kaldı.</span></p>

  <p class="calibre13"><span class="calibre5">“Bana mı diyorsunuz?.. Ben… ben, öyle sanıyorum ki, yalnızca bir tane çörek aldım.”</span></p>

  <p class="calibre13"><span class="calibre5">“On bir tane aldınız,” diye karşı çıktı tezgâhtar, kendinden emin bir şekilde.</span></p>

  <p class="calibre13"><span class="calibre5">“Siz… bana öyle geliyor ki… siz, sanırım, yanılıyorsunuz… Ben gerçekten de sanıyorum ki, bir çörek aldım.”</span></p>

  <p class="calibre13"><span class="calibre5">“Saydım; on bir tane aldınız. Ve aldığınıza göre, parasını da ödemek zorundasınız, bizde kimseye bedavaya bir şey verilmiyor.”</span></p>

  <p class="calibre13"><span class="calibre5">Bay Golyadkin’in aklı durmuştu. “Nedir bu, birisi bana büyü mü yaptı?” diye düşündü. Bu sırada tezgâhtar, Bay Golyadkin’in kararını beklemekteydi; Bay Golyadkin’in çevresini sardılar. Kahramanımız, gümüş rubleyi çıkarmak, bir an önce hesabını kapamak ve beladan uzak durmak için elini cebine sokacak gibi oldu. “Ne yapalım, on birse on birdir,” diye geçirdi içinden, pancar gibi kızararak, “Ne olmuş, on bir çörek yenmişse? İnsanın karnı acıktıysa, on bir tane çörek yiyebilir; bırakın yesin canım; bunda şaşıracak bir şey yok ki, utanacak bir şey de yok…” Ne var ki Bay Golyadkin birdenbire, kendisine bir şeyin battığını hissetti, bakışlarını kaldırdı ve bir anda bilmeceyi de büyüyü de anladı, bütün düğümler tek seferde çözülüverdi… Yan odanın kapısında, neredeyse tezgâhtarın hemen arkasında, kahramanımızın o ana kadar ayna sandığı kapının önünde, yüzü Bay Golyadkin’e dönük bir adamcağız dikiliyordu. İşte bu dikilen adam, Bay Golyadkin’di, tabii öykümüzün kahramanı olan eski Bay Golyadkin değil, diğer Bay Golyadkin’di bu, yeni Bay Golyadkin’di. Görünüşe bakılırsa, mükemmel bir ruh hali içindeydi bu Bay Golyadkin. Bizim Bay Golyadkin’e gülümsüyor, başıyla selam veriyor, gözlerini kırpıştırıyor, hafifçe kıpırdanıyor ve en ufak bir şeyde derhal sıvışacakmış, anında yan odaya dalıp, sonra da herhalde arka kapıdan kaçacakmış ve sonrasında bütün takipler boşa çıkacakmış gibi görünüyordu. Elinde onuncu çöreğin son parçası vardı; Bay Golyadkin’in gözünün içine baka baka yuttu onu ve zevkle ağzını şapırdattı. “Yerime geçti, alçak!” diye düşündü Bay Golyadkin, utancından kızararak, “Hem de insanların içinde, hiç mi utanmadı! Görüyorlar mı onu? Anlaşılan hiç kimse farkında bile değil…” Bay Golyadkin gümüş rubleyi, parmaklarını yakarmışçasına fırlattı tezgâhın üzerine; tezgâhtarın anlamlı, küstah gülümseyişini, zafer havasıyla gülümseyişini fark etmeden, kalabalığın arasında kendisine yol açtı, arkasına bile bakmadan uzaklaştı oradan. “İnsanı küçük düşürmediği için de teşekkür etmek lazım!” diye düşündü Bay Büyük-Golyadkin. “Teşekkürler eşkıyaya, ona da, kadere de teşekkürler; her şey hiç değilse bu kadarıyla kaldığı için. Yalnızca tezgâhtar biraz kabalık etti. Ama ne olmuş, hakkıydı bu onun! Bir ruble on kapik alması gerekiyordu, hakkıydı yani! Yine de biraz daha saygılı olsaydı keşke serseri!..”</span></p>

  <p class="calibre13"><span class="calibre5">Bay Golyadkin bütün bunları merdivenlerden kapının önüne çıkarken söylüyordu. Ne var ki son basamağa vardığında birdenbire, olduğu yere mıhlanmış gibi kalakaldı, kızarıverdi, öyle ki gururunun incinmesinden, gözleri yaşlarla doldu. Yarım dakika kadar bir direk gibi dikildikten sonra, birdenbire ayağını kararlılıkla yere vurdu, bir fırlayışla basamaktan sokağa geçti ve hiç arkasına bakmadan, soluğu kesilerek, en ufak bir yorgunluk bile hissetmeden, evine, Şestilavoçnaya Caddesi’ne doğru yol aldı. Eve geldiğinde, üstünü bile çıkarmadan, “evde, ev kıyafetiyle oturma” alışkanlığına ihanet ederek, hatta ilk iş olarak piposuna dahi uzanmadan derhal divanın üzerine yerleşti, mürekkep hokkasını kendisine yanaştırdı, kalemini aldı, mektup kâğıdı çıkardı ve endişeden titreyen eliyle şu mektubu yazdı:</span></p>

  <p class="calibre13"><span class="italic"><span class="calibre5">“Sayın beyefendi, Yakov Petroviç!</span></span></p>

  <p class="calibre13"><span class="italic"><span class="calibre5">Eğer durumum ve siz, beyefendi, beni buna zorlamasaydınız şu kalemi elime asla almazdım. İnanın ki, yalnızca gereklilik beni size böylesi bir açıklama yapma girişimine zorladı. Bu yüzden, her şeyden önce aldığım bu önlemi, kasıtlı olarak sizi aşağılama niyeti olarak algılamamanızı rica edeceğim beyefendi; bu girişimimi, bizi birbirimize bağlayan olayların bir sonucu olarak görünüz.”</span></span></p>

  <p class="calibre13"><span class="calibre5">“Sanırım hiç de fena olmadı; terbiyeli, kibar… Yoksa biraz zayıf mı, yeterince keskin değil mi?.. Bu yazdıklarımda gücüne gidecek bir şey olduğunu sanmam. Üstelik hakkım da var,” diye düşündü Bay Golyadkin yazdıklarını baştan okurken.</span></p>

  <p class="calibre13"><span class="italic"><span class="calibre5">“Fırtınalı bir gecede ani ve tuhaf bir şekilde ortaya çıkışınız, beyefendi, üstelik düşmanlarımın bana karşı sergiledikleri kaba ve ahlaksızca davranıştan hemen sonra, –ki onlara karşı duyduğum tiksinti, isimlerini ağzıma almama engel oluyor– bugün aramızda geçen bütün anlaşmazlıkların kaynağı oldu. Benim yaşam alanıma ve günlük ilişkilerime zorla girme konusundaki inatçı arzunuz, beyefendi, artık nezaket ve sıradan birlikte yaşama kurallarının bütün sınırlarını zorluyor. Burada, bana ait olan o kâğıdı ve bugüne dek lekelenmemiş adımı, hiç hak etmediğiniz halde müdürlerin gözüne girmek amacıyla aşırmanızdan söz etmiyorum bile. Böylesi bir durumun gerektirdiği açıklamalardan, kasıtlı ve aşağılayıcı bir şekilde kaçışlarınızı hatırlatmaya da gerek yok. Ve nihayet –madem öyle, hiçbir şeyi atlamamış olalım– restoranda bana karşı sergilediğiniz o anlaşılmaz davranışı da anmıyorum mektubumda. Benim için hiçbir şey ifade etmeyen bir gümüş rublelik kaybım için yakınmaktan çok uzağım; yalnız onurumu tehlikeye atan, dahası kendilerini tanımasam bile terbiyeli kimseler olduklarını bildiğim birkaç şahsın önünde bana karşı sergilediğiniz bu tavır…”</span></span></p>

  <p class="calibre13"><span class="calibre5">“Acaba fazla mı ileri gidiyorum?” diye düşündü Bay Golyadkin, “Abartıyor muyum, çok kırıcı olmayayım sakın? Mesela terbiyeli insanlarla ilgili imada bulunmam?.. Aman canım, neyse! Ona sağlam bir kişiliğe sahip olduğumu göstermeliyim. Sonlara doğru birazcık yumuşatmak için hafiften yağlayabilirim belki. Neyse, bakarız.”</span></p>

  <p class="calibre13"><span class="italic"><span class="calibre5">“Ama yine de sizi bu mektubumla yormazdım, beyefendi, eğer içten duygu ve deneyimlerinizin, bir de saf kişiliğinizin size kusurlarınızı düzeltme, her şeyi eski haline getirme yollarını göstereceğinden emin olmasaydım. Şundan da emin olmaya cüret ederim ki, mektubuma kırıcı bir anlam yüklemeyeceksiniz. Bir de, bu olayla ilgili olarak benim yollayacağım adam aracılığıyla, yazılı açıklamanızı göndermeyi reddetmezseniz eğer çok sevinirim.</span></span></p>

  <p class="calibre13"><span class="italic"><span class="calibre5">Mektubunuzu beklerken, sadık hizmetkârınız olarak kalmayı onur sayan,</span></span></p>

  <p class="calibre18"><span class="italic"><span class="calibre5">Y. Golyadkin”</span></span></p>

  <p class="calibre13"><span class="calibre5">“İşte hepsi bu kadar. Bu iş burada biter; yazıya bile döküldü. Kimin suçu? Kendi suçu; insanı, yazılı dokümanlar talep etmeye kadar götürüyor. Ama bu benim hakkımdır…”</span></p>

  <p class="calibre13"><span class="calibre5">Bay Golyadkin, mektubunu son bir kez daha okuduktan sonra katladı, mühürledi ve Petruşka’yı çağırdı. Petruşka, her zamanki alışkanlığıyla gözleri uyumaktan şişmiş ve bir şeylere son derece sinirlenmiş bir havada içeri girdi.</span></p>

  <p class="calibre13"><span class="calibre5">“Sen, kardeş, şimdi bu mektubu alıyorsun… anladın mı?”</span></p>

  <p class="calibre13"><span class="calibre5">Petruşka susuyordu.</span></p>

  <p class="calibre13"><span class="calibre5">“Alıyor ve daireye götürüyorsun; orada nöbetçiyi soruyorsun, il sekreteri Vahrameev’dir adı. Vahrameev bugün nöbetçi. Anlıyor musun bunu?”</span></p>

  <p class="calibre13"><span class="calibre5">“Anlıyorum.”</span></p>

  <p class="calibre13"><span class="calibre5">“Anlıyorum! ‘Anlıyorum, efendim,’ diyemez misin? Memur Vahrameev’i soracaksın ve diyeceksin ki ona: ‘Beyim size selam söyledi, adres defterinden, dokuzuncu dereceden memur Golyadkin’in nerede yaşadığını öğrenmenizi çok rica etti.’”</span></p>

  <p class="calibre13"><span class="calibre5">Petruşka sustu ve Bay Golyadkin’in görebildiği kadarıyla gülümsedi.</span></p>

  <p class="calibre13"><span class="calibre5">“Neyse işte, Pyotr, onlara adresi soracaksın ve işe yeni başlayan memur Golyadkin’in nerede yaşadığını öğreneceksin.”</span></p>

  <p class="calibre13"><span class="calibre5">“Emredersiniz.”</span></p>

  <p class="calibre13"><span class="calibre5">“Adresi soracaksın ve o adrese bu mektubu götüreceksin, anladın mı?”</span></p>

  <p class="calibre13"><span class="calibre5">“Anladım.”</span></p>

  <p class="calibre13"><span class="calibre5">“Eğer orada… yani mektubu götürdüğün yerde, o beyi görürsen, Golyadkin’i işte, mektubu ona vereceksin… Niye gülüyorsun, aptal?”</span></p>

  <p class="calibre13"><span class="calibre5">“Niye güleyim ki? Bana ne! Ben öylesine, efendim. Bizim gibilerin gülmesi için bir neden yok…”</span></p>

  <p class="calibre13"><span class="calibre5">“Evet, neyse… eğer o bay, ‘beyin nasıl’ filan diye soracak olursa… işte, bir şeyler öğrenmeye çalışırsa senden, sen sus, ‘beyefendi iyiler’ filan de, ‘sizden bizzat yanıt bekliyorlar’ de. Anlıyor musun?”</span></p>

  <p class="calibre13"><span class="calibre5">“Anlıyorum, efendim.”</span></p>

  <p class="calibre13"><span class="calibre5">“İyi hadi bakalım, ‘beyim fena değiller,’ de işte, ‘sağlıkları yerinde, şimdi misafirliğe gitmeye hazırlanıyorlardı’ de, ‘ama sizden yazılı yanıt bekliyorlardı’ de. Anlıyor musun?”</span></p>

  <p class="calibre13"><span class="calibre5">“Anlıyorum.”</span></p>

  <p class="calibre13"><span class="calibre5">“İyi, şimdi git.”</span></p>

  <p class="calibre13"><span class="calibre5">“Bir de bu aptalla uğraşıyorum! Gülüyor bıyık altından. Neye gülüyor acaba? Şu başıma gelen işlere bak, başıma açılan işlere! Neyse, belki de her şey tersine dönüverir… bu üçkâğıtçı, iki saat orada burada oyalanır şimdi kesin, ortadan kaybolur. Bir yere göndermeye korkuyor insan. Başımdaki belalara bak!..”</span></p>

  <p class="calibre13"><span class="calibre5">Böylelikle başına açılan belayı bütünüyle hisseden kahramanımız, Petruşka’yı beklerken iki saat boyunca pasif bir rol oynamaya karar verdi. Bir saat kadar odanın içinde volta attı, pipo içti, sonra pipoyu bir kenara bırakıp eline bir kitap aldı, sonra divana uzandı, sonra yeniden piposuna sarıldı, sonra yeniden odanın içinde koşuşturmaya koyuldu. Düşünecek gibi oluyordu, ama kesinlikle hiçbir şey düşünecek durumda değildi. Sonunda yoruldu; heyecan ve merakı son haddine vardı ve Bay Golyadkin bir önlem almaya karar verdi. “Petruşka bir saat sonra anca gelir,” diye düşündü, “anahtarı kapıcıya bırakabilirim, ben de bu arada şey… olayları bir güzel incelerim, benimle ilgili kısmını incelerim.” Zaman kaybetmeden olayları incelemeyi kararlaştıran Bay Golyadkin, aceleyle şapkasını kapıp odadan çıktı, dairesinin kapısını kilitledi, kapıcıya uğradı, ona bir on kapiklikle birlikte anahtarını emanet etti (Bay Golyadkin birdenbire inanılmaz cömertleşmişti) ve gitmesi gereken yere doğru yola çıktı. Bay Golyadkin yola yürüyerek çıkmıştı. İlk olarak İzmaylovski Köprüsü’ne gitti. Yürüyüş yarım saatini aldı. Yolculuğunun hedefine vardığında, doğruca o pek iyi tanıdığı evin avlusuna girdi, beşinci dereceden devlet memuru Berendeev’in dairesinin pencerelerine bir göz attı. Kırmızı perdelerle örtülü üç pencere dışında diğerleri hep karanlıktı. “Olsufiy İvanoviç’in bugün konuğu yok herhalde,” diye düşündü Bay Golyadkin, “yalnız oturuyor olmalılar bugün evde.” Kahramanımız kısa bir süre avluda durduktan sonra bir şey daha yapacak gibi oldu. Ama bu son kararının gerçekleşmesine kader engel oldu. Bay Golyadkin vazgeçti, boşverdi ve sokağa geri döndü. “Hayır, burası değildi gelmem gereken yer. Ne yapacağım ki burada?.. Ben iyisi mi şey… olayı bizzat inceleyeyim.” Bu kararla birlikte Bay Golyadkin, çalıştığı dairenin yolunu tuttu. Yol kısa sayılmazdı, üstelik korkunç çamurluydu da; sulu kar iri iri yağıyordu. Ama o an kahramanımızı durdurabilecek bir engel yoktu yeryüzünde anlaşılan. İliklerine kadar ıslanmıştı ıslanmasına, üstü başı da bayağı pislenmişti doğrusu, yine de “Ne olursa olsun, en azından böylelikle hedefime ulaşıyorum,” diyordu içinden. Gerçekten de hedefine epey yaklaşmıştı Bay Golyadkin. İleride, devasa devlet binasının karanlık kütlesini seçti. “Dur!” dedi kendi kendine ve düşündü, “Nereye gidiyorum ben ve ne yapacağım orada? Nerede oturduğunu öğrenmek ne işime yarayacak? Herhalde Petruşka şimdiye kadar geri dönmüş ve bana bir yanıt getirmiştir. Kıymetli zamanımı boşa harcıyorum, boş yere bir sürü zaman kaybettim işte. Ama önemli değil; bütün bunlar hâlâ düzeltilebilir. Yoksa gerçekten de Vahrameev’in yanına uğrasam mı ki? Hayır, hayır! Ben iyisi mi daha sonra… Eh! Dışarı çıkmama hiç de gerek yokmuş. Ama karakterim böyle, ne yaparsın! Böyle de aceleciyim işte, gerekli gereksiz demeden olayların önüne fırlamaya çalışırım hep… Hım… saat kaç? Kesin dokuz filan olmuştur. Petruşka geldiyse, beni evde bulamayacak. Tam bir aptallık ettim dışarı çıkarak…”</span></p>

  <p class="calibre13"><span class="calibre5">Kahramanımız böyle içtenlikle aptallığını kabul ettikten sonra, gerisin geri Şestilavoçnaya’daki evine koşturdu. Apartmanına vardığında yorgun ve bitkindi. Üstüne üstlük bir de kapıcıdan, Petruşka’nın eve dönmeyi aklına bile getirmediğini öğrendi. “Evet! bunu hissetmiştim,” diye düşündü kahramanımız, “Saat dokuz olmuş. Alçak herif! Durmadan bir yerlerde kafayı çekiyor! Ah, Tanrım, ah! Şu çilekeş ömrümde kendi hesabıma böyle şeyler yaşamak da mı düşecekti!” Bay Golyadkin söylenerek dairesinin kapısını açtı, bir yerlerden mumu buldu, yaktı, soyundu, piposunu içti ve gücünü tamamen tüketmiş, yorgun ve aç bir şekilde Petruşka’yı beklemek üzere divana uzandı. Solgun mum ışığı, duvarlarda titreşiyordu… Bay Golyadkin mum ışığı titreşimlerini izledi, izledi, düşündü, düşündü ve sonunda ölü gibi uyuyakaldı.</span></p>

  <p class="calibre13"><span class="calibre5">Uyandığında vakit çok geç olmuştu. Neredeyse sönmek üzere olan mumdan dumanlar yükseliyordu. Bay Golyadkin yerinden sıçradı, şöyle bir silkindi ve her şeyi, hem de her şeyi hatırlayıverdi. Tahta bölmenin öteki tarafından Petruşka’nın yoğun horlama sesi yükseliyordu. Bay Golyadkin pencerenin kenarına yanaştı, caddede ışık yoktu. Küçük pencereyi araladı: Sessizdi ortalık, şehir sanki ölü uykusundaydı. Demek ki saat iki ya da üçtü; evet, aynen öyleydi, tahta bölmenin öteki tarafındaki saat gücünü topladı, topladı ve ikiyi çaldı. Bay Golyadkin hemen oraya koştu.</span></p>

  <p class="calibre13"><span class="calibre5">Neyse ki, büyük çabalar sonucunda Petruşka’yı dürtükleyerek yatağının üzerinde oturtmayı başardı. Bu esnada mum tamamen sönmüştü. Bay Golyadkin başka bir mum bulup yakana kadar bir on dakika daha geçti. Bu sırada Petruşka kendinden geçip uyuklamaya başladı. “Alçak seni, namussuz seni!” dedi Bay Golyadkin onu tekrar dürtüklerken, “Kalkacak mısın ha, uyanacak mısın?” Neyse ki, yarım saat süren uzun çabalar sonucunda Bay Golyadkin, hizmetkârını tamamen uyandırabilmeyi başarabildi ve onu tahta bölmenin dışına çıkardı. İşte ancak o zaman kahramanımız, Petruşka’nın, nasıl derler, dut gibi sarhoş olduğunu ve güçlükle ayakta durabildiğini gördü.</span></p>

  <p class="calibre13"><span class="calibre5">“Serseri seni!” diye bağırdı Bay Golyadkin, “Haydut! Başımı yedin, başımı! Tanrım, kim bilir mektubu nerelere soktu? Ah, yüce Tanrım, nasıl oldu da ben… Nereden yazdım o mektubu? Çok mu lazımdı sanki! Gurur delisinin tekiyim ben, aşka geldim! Neyime gerekti benim gurur! Al sana gurur, alçak herif, al sana gurur!… Haydut, nereye soktun ha mektubumu? Kimlere verdin?..”</span></p>

  <p class="calibre13"><span class="calibre5">“Kimseye mektup filan vermedim ben; mektup filan yoktu bende… tamam mı!”</span></p>

  <p class="calibre13"><span class="calibre5">Bay Golyadkin çaresizlikten parmaklarını kırmak üzereydi.</span></p>

  <p class="calibre13"><span class="calibre5">“Beni dinle, Pyotr… dinle beni, dinle…”</span></p>

  <p class="calibre13"><span class="calibre5">“Dinliyorum…”</span></p>

  <p class="calibre13"><span class="calibre5">“Sen nereye gittin? Cevap ver bana…”</span></p>

  <p class="calibre13"><span class="calibre5">“Nereye mi gittim… iyi insanların yanına gittim! Bana ne!”</span></p>

  <p class="calibre13"><span class="calibre5">“Ah yüce Tanrım ah! Önce nereye gittin? Daireye gittin mi?.. Beni dinle, Pyotr; yoksa sarhoş musun?”</span></p>

  <p class="calibre13"><span class="calibre5">“Ben mi sarhoşum? İsterseniz hemen şimdi yerimden kalkarım, bir damla bile, bir damla bile…”</span></p>

  <p class="calibre13"><span class="calibre5">“Hayır, hayır, sarhoş olman önemli değil… Öylesine sordum; sarhoş olman çok iyi; bir şey demiyorum, Petruşa, hiçbir şey… Belki de öylesine aklından çıkıverdi, ama aslında anımsıyor olmalısın. Şimdi söyle bakalım, Vahrameev’in, memur Vahrameev’in yanına gittin mi?”</span></p>

  <p class="calibre13"><span class="calibre5">“Gitmedim, hem, hem böyle bir memur yok. İstersen şimdi…”</span></p>

  <p class="calibre13"><span class="calibre5">“Hayır, hayır, Pyotr! Hayır, Petruşa, görüyorsun ki bir şey demiyorum. Ne olacak ki! Evet, dışarıda hava soğuk, nemli; insan biraz içmiş olabilir, ne çıkar bundan… kızmıyorum. Ben de içtim bugün hem, kardeşim… İtiraf et hadi, hatırlamaya çalış, kardeşim: Memur Vahrameev’in yanına gittin mi?”</span></p>

  <p class="calibre13"><span class="calibre5">“Şimdi, öyle deyince, doğruyu söylemek gerekirse, gittim tabii, sanki şimdi gibi…”</span></p>

  <p class="calibre13"><span class="calibre5">“Peki Petruşa, gitmekle iyi etmişsin. Gördüğün gibi kızmıyorum… Hadi,” diye devam etti kahramanımız gülümseyerek, hizmetkârının daha da gözüne girmeye çalışıyor, omzunu okşuyordu, “kafayı çekmişsin biraz, namussuz herif… on kapikle mi çektin? Düzenbaz! Ama önemli değil; gördün mü bak, kızmıyorum… kızmıyorum, kardeş, kızmıyorum…”</span></p>

  <p class="calibre13"><span class="calibre5">“Hayır, ben düzenbaz değilim, ne derseniz deyin, efendim… Yalnızca iyi insanların yanına şöyle bir uğradım, ama düzenbaz değilim, hiçbir zaman da düzenbaz olmadım…”</span></p>

  <p class="calibre13"><span class="calibre5">“Hayır, Petruşa, hayır! Dinlesene, Pyotr: Ben bir şey demiyorum ki, ben seni azarlıyor filan değilim ‘düzenbaz’ diyerek. Ben bunu seni teselli etmek için söylüyorum, iyi bir anlamda söylüyorum. Bunun anlamı şudur, Petruşa; bu, karşındaki insanın hoşuna gitsin diye söylenir, mesela şey gibi: Birine, baş belası olduğunu, anasının gözü olduğunu söylersin ve bu, onun yaman bir delikanlı olduğu, kendisini kimseye kazıklatmayacağı anlamına gelir. Kimi insan bundan hoşlanır… Hadi, hadi ama! Söyle bana, Petruşa, ama bu kez bir şey gizlemeden, açıkça, dostça söyle… Memur Vahrameev’in yanına gittin mi ve sana adresi verdi mi?”</span></p>

  <p class="calibre13"><span class="calibre5">“Adresi de verdi… verdi adresi de. İyi bir memur kendisi! ‘Senin beyin de iyi bir insan,’ dedi, ‘çok iyi, de ki ona, selam söylüyor de,’ dedi, ‘beyine teşekkür et ve onu sevdiğimi ve bir de saydığımı söyle,’ gibisinden bir şey dedi! ‘Şey için, Petruşa,’ dedi ‘senin beyin iyi bir insan olduğu için,’ dedi, ‘sen de iyi bir insansın, Petruşa,’ dedi bir de, işte böyle…”</span></p>

  <p class="calibre13"><span class="calibre5">“Ah yüce Tanrım! Adresi, adresi ne yaptın, Yahuda</span><a href="../Text/Oteki_Ben_split_005.html#filepos50888"><span class="calibre5">[43]</span></a> <span class="calibre5">seni?”</span></p>

  <p class="calibre13"><span class="calibre5">Bay Golyadkin bu son sözlerini neredeyse fısıltıyla söyledi.</span></p>

  <p class="calibre13"><span class="calibre5">“Adres… evet, adres de verdi.”</span></p>

  <p class="calibre13"><span class="calibre5">“Verdi mi? Ee, nerede yaşıyormuş Golyadkin, memur Golyadkin, dokuzuncu dereceden devlet memuru?”</span></p>

  <p class="calibre13"><span class="calibre5">“‘Golyadkin dediğin adam, Şestilavoçnaya Caddesi’nde oturur,’ dedi, ‘Şestilavoçnaya’ya git, sağa dön, merdivenleri çık, dördüncü kata gel, işte sana Golyadkin…’ dedi.”</span></p>

  <p class="calibre13"><span class="calibre5">“Üçkâğıtçı seni!” diye bağırdı sonunda sabrının sonuna gelip dayanan kahramanımız. “Haydut! Benim o, ben, benden söz ediyorsun. Ben sana öteki Golyadkin’i soruyorum, üçkâğıtçı!”</span></p>

  <p class="calibre13"><span class="calibre5">“Ne derseniz deyin! Bana ne! Ne derseniz deyin, işte o kadar!”</span></p>

  <p class="calibre13"><span class="calibre5">“Peki ya mektup? Mektup diyorum?”</span></p>

  <p class="calibre13"><span class="calibre5">“Hangi mektup? Mektup filan yok, mektup filan görmedim ben.”</span></p>

  <p class="calibre13"><span class="calibre5">“Nereye soktun onu, sinsi herif seni?!”</span></p>

  <p class="calibre13"><span class="calibre5">“Verdim onu, mektubu verdim. ‘Selam söyle,’ dedi, ‘teşekkür et,’ dedi, ‘senin beyin iyi biri,’ dedi. ‘Selam söyle, beyine,’ dedi…”</span></p>

  <p class="calibre13"><span class="calibre5">“Kim bunu diyen, kim? Golyadkin mi dedi?”</span></p>

  <p class="calibre13"><span class="calibre5">Petruşka bir süre sustu, sonra birden ağız dolusu güldü, hem de beyinin gözünün içine baka baka.</span></p>

  <p class="calibre13"><span class="calibre5">“Şimdi dinle beni, haydut herif!” diye başladı Bay Golyadkin soluğu kesilip, öfkeden kudurarak, “Ne yaptın bana ha? Söyle çabuk, ne yaptın bana! Yedin bitirdin beni, cani herif! Başımı yedin, Yahuda seni!”</span></p>

  <p class="calibre13"><span class="calibre5">“Eh, madem öyle, ne derseniz deyin! Bana ne ki!” dedi kararlı bir ses tonuyla Petruşka, tahta bölmenin öteki tarafına doğru çekilerek.</span></p>

  <p class="calibre13"><span class="calibre5">“Çabuk buraya gel, gel buraya, haydut herif!..”</span></p>

  <p class="calibre13"><span class="calibre5">“Gelmem ki bir daha yanınıza, hiç gelmem. Bana ne! Ben iyi insanların yanına gideceğim… Ve iyi insanlar dürüstçe yaşarlar, hilesiz yaşarlar, iki tane de olmazlar…”</span></p>

  <p class="calibre13"><span class="calibre5">Bay Golyadkin’in elleri ve ayakları buz gibi oldu, soluğu kesildi…</span></p>

  <p class="calibre13"><span class="calibre5">“Evet, efendim,” diye sürdürdü Petruşka, “onlar hiçbir zaman iki tane olmazlar, Tanrı’yı ve namuslu insanları gücendirmezler…”</span></p>

  <p class="calibre13"><span class="calibre5">“Serseri, resmen sarhoşsun sen! Git uyu şimdi, haydut herif! Ama yarın ben sana gösteririm,” diyebildi Bay Golyadkin duyulur duyulmaz bir sesle. Petruşka’ya gelince, bir şeyler daha mırıldandı, sonra öyle bir yattı ki yerine, resmen yatağın çatırdadığı duyuldu, uzun uzun esnedi, gerindi ve bebekler gibi uyuyakalıp horlamaya koyuldu. Bu sırada Bay Golyadkin, yaşamla ölüm arasında bir yerlerdeydi. Petruşka’nın davranışları, belirsiz ama yine de oldukça tuhaf imaları, her ne kadar kızılacak şeyler olmasa da –hele söyleyen sarhoş bir adam olunca– ve son olarak bütün bu olayın kazandığı kötücül hal, işte bütün bunlar, Bay Golyadkin’i derinden sarsmıştı. “Hangi şeytan dürttü de beni, gecenin bir yarısı haşladım onu,” dedi kahramanımız hastalıklı bir his yüzünden bütün bedeni titreyerek. “Sarhoş adama bulaşmasam olmaz mıydı? Ne beklersin ki sarhoştan! Her kelimesi yalan. Hem neyi ima ediyordu ki bu haydut? Ah Tanrım! Ne diye yazdım bütün o mektupları, caniyim ben, intihara teşebbüs ettim! Susamazdım sanki! Sanki illa ki saçmalamam gerekiyordu! Ne demeli ki! Ölüyorsun, paçavraya dönüşüyorsun, gurur senin neyine? Neymiş efendim ‘onuru inciniyormuş, kurtarması lazımmış!’ İntihara teşebbüs ettim ben!”</span></p>

  <p class="calibre13"><span class="calibre5">Divanın üzerinde oturan ve korkudan kıpırdamaya bile cesaret edemeyen Bay Golyadkin böyle diyordu. Birdenbire bakışları, dikkatini felaket derecede çeken bir nesneye takıldı. Rüya gördüğünden şüphelenerek, bu şeyin, hayal gücünün kendisine bir oyunu olmasından korkarak, tarif edilmez bir merakla, ümitle, çekine çekine elini uzattı Bay Golyadkin… Hayır, yanılmıyordu! Hayal değildi bu! Bir mektuptu, evet mektuptu, kesinlikle mektuptu, hem de ona yazılmış bir mektup… Bay Golyadkin masanın üzerinde duran mektubu aldı. Kalbi deliler gibi çarpıyordu, “Bunu kesin bu üçkâğıtçı getirmiştir,” diye düşündü, “Buraya bırakmış, sonra da unutmuştur; kesin böyle olmuştur; herhalde aynen böyle olmuştur…” Mektup, Bay Golyadkin’in genç iş arkadaşı ve bir zamanlar ahbabı olan memur Vahrameev’dendi. “Doğrusu ben bütün bunları önceden hissetmiştim,” diye düşündü kahramanımız, “ve az sonra okuyacağım mektupta yazılanları da önceden hissedebiliyorum…” Mektup şöyleydi:</span></p>

  <p class="calibre13"><span class="italic"><span class="calibre5">“Sayın Beyefendi, Yakov Petroviç!</span></span></p>

  <p class="calibre13"><span class="italic"><span class="calibre5">Adamınız sarhoş, ondan kimseye fayda gelmez; bu nedenle, sizi yazılı olarak yanıtlamayı tercih ederim. Acilen belirtmek isterim ki, tarafınızdan bana verilen, sizin de tanıdığınız o şahsa mektup iletme görevini dürüstçe ve tam olarak yerine getirmeye razıyım. Sizin de yakından tanıdığınız ve şimdi benim için, bir dostun yerini dolduran bu şahsın (ki burada ismini anarak, boş yere masum bir insanın adına gölge düşürmek istemem), nerede oturduğuna gelince –bizimle birlikte, Karolina İvanovna’nın dairesinde, sizin zamanınızda, Tambov’dan gelen piyade subayının kaldığı odada oturuyor. Aslında bu şahsı (kimilerimizin aksine) namuslu ve temiz kalpli insanların olduğu her yerde bulabilirsiniz. Sizinle olan bağlarımı bu tarihten itibaren kesmeye niyetliyim; eski dostane ilişkilerimizi ve yoldaşlığımızı sürdürmemiz ise artık olanaksız. Bu yüzden, beyefendi, çok rica ederim, bu samimi mektubumu alır almaz, hatırlıyorsanız, yedi ay önce, henüz bizimle birlikte, bütün kalbimle saygı duyduğum Karolina İvanovna’larda yaşadığınız zamanlarda tarafımdan size satılan, yabancı işi tıraş bıçaklarının parası olan yirmi kapik’i derhal yollamanızı rica ederim. Bu davranışımın nedeni şudur: Aklıselim sahibi insanların anlattıklarına bakılırsa siz, gururunuzu yitirmiş, adınızı lekelemişsiniz, masum ve dürüst kalmış insanların ahlakı için tehlikeli bir hal almışsınız. Biliyoruz ki, bazı şahıslar dürüstçe yaşayamaz, dahası bütün sözleri yapmacıktan ibarettir ve iyi niyetli görüntüleri şüphe vericidir. Her zaman ahlaklı bir hayat sürmüş, üstelik namuslu ve pek genç olmasa da sonuçta bir genç kız olan, hem de yabancı bir soyadı taşıyan Karolina İvanovna’nın aşağılanışını kabullenmeyecek dirayetli insanlar her zaman ve her yerde bulunabilir, zaten bazı şahıslar bu mektubumda laf arasında ve kendi ağzımdan bunu hatırlatmam için ricada bulundular. Hem, zamanı gelince her şeyi öğreneceksiniz, eğer hâlâ öğrenmediyseniz tabii. Aklı başında insanların anlattıklarına bakılırsa onurunuzu beş paralık etmiş olmanıza rağmen, başkentin bütün köşelerinde, dolayısıyla birçok yerde, kendinizle ilgili gereken bilgileri almış olabilirsiniz, beyefendi. Mektubumu bitirirken, sizin de tanıdığınız şahıs –ki onun adını, sizin de bildiğiniz nedenlerden ötürü burada anmıyorum– aklıselim sahibi insanlar arasında son derece saygıdeğer, dahası, neşeli ve hoş bir kişiliğe sahip biri olarak biliniyor; gerek işte, gerek sağduyu sahibi insanlarla olan ilişkilerinde oldukça başarılı, sözünde duruyor, dostlarına ihanet etmiyor ve yüz yüzeyken ahbap olduğu kimselerin arkalarından konuşmuyor.</span></span></p>

  <p class="calibre13"><span class="italic"><span class="calibre5">Her şeye rağmen, sadık hizmetkârınız olarak kalan</span></span></p>

  <p class="calibre18"><span class="italic"><span class="calibre5">N. Vahrameev</span></span></p>

  <p class="calibre13"><span class="italic"><span class="calibre5">Not: Şu sizin adamı kovun gitsin: Hem ayyaş, hem belli ki sizi fazla uğraştırıyor. Onun yerine, daha önce de yanınızda çalışan ve şimdilerde boşta gezen Yevstafiy’i alın. Şimdiki hizmetkârınız ise ayyaş, bir de üstüne üstlük hırsız. Daha geçen hafta, bir libre şekeri parçalar halinde, ucuz fiyata Karolina İvanovna’ya sattı, fikrimce bunu sizi kurnaz bir biçimde ufak ufak ve farklı zamanlarda soymadan yapamazdı. Bunu iyiliğinizi düşündüğümden yazıyorum; oysa aklı kötülükte olan şahıslar yalnızca aldatmayı ve kalp kırmayı biliyor. Özellikle de namuslu ve iyi kalpli insanları aldatmayı… Üstelik bu iyiniyetine güvenilmez şahıslar bunu sırf kıskançlıklarından ve onların düzeyine erişemediklerinden, arkalarından konuşuyor hatta onlara iftira etmekten hiç kaçınmıyorlar!..</span></span></p>

  <p class="calibre18"><span class="italic"><span class="calibre5">V.”</span></span></p>

  <p class="calibre13"><span class="calibre5">Vahrameev’in mektubunu okuyan kahramanımız, uzunca bir süre hiç kıpırdamadan divanın üzerinde oturdu. İki gündür kendisini saran belirsiz ve gizemli sisin içinden yeni bir ışık sızıyordu sanki. Kahramanımız yavaş yavaş bir şeyleri anlamaya başlamıştı… İçini ferahlatmak, paramparça düşüncelerini bir düzene sokmak, belirli bir hedefe odaklamak, sonra birazcık toparlanıp, olgun bir şekilde durumunu gözden geçirmek için ayağa kalkmayı ve odanın içinde birkaç tur atmayı deneyecek gibi oldu. Ne var ki tam doğrulacağı sırada, halsiz ve bitkin bir şekilde eski yerine çöküverdi. “Tabii bütün bunları önceden sezmiştim ben; ama neler yazmış böyle ve bu sözlerin anlamı ne olabilir? Diyelim ki anlamını biliyorum; ama bu bana ne kazandırır? Olduğu gibi söyleyiverseymiş ya: Böyle böyle, şu şu gerekiyor diye, ben de yerine getirirdim. Bu yeni durum, pek tatsız bir hal aldı! Ah nasıl etsem de bir an önce sabahı etsem ve olayın aslına ulaşsam! Hem artık ne yapmam gerektiğini de biliyorum. ‘Böyle böyle,’ diyeceğim, ‘razıyım, onurumu satmam,’ ama şey… herhalde; peki şu malum şahıs, şu uygunsuz şahıs nasıl karıştı bu işe? Ve tam olarak neden karıştı? Ah, bir an önce sabah olsaydı! Onurumu beş paralık edecekler o zamana kadar, entrika çeviriyorlar, aleyhimde çalışıyorlar! Önemli olan zaman kaybetmemek, şimdi de mesela oturup mektup yazmak, yalnız şeyi, ‘böyle böyle, şuna şuna razıyım’ kısmını atlayalım. Yarın da şafak söker sökmez yollarım, kendim de daha erken şey yaparım… diğer yandan onlara karşı çıkınca, haberleri olsun canlarımın… Onurumu beş paralık edecekler, biliyorum!”</span></p>

  <p class="calibre13"><span class="calibre5">Bay Golyadkin, kâğıdı kendisine yanaştırdı, kalemini aldı ve il sekreteri Vahrameev’in mektubunu şöyle yanıtladı:</span></p>

  <p class="calibre13"><span class="italic"><span class="calibre5">“Sayın beyefendi, Nestor İgnatyeviç!</span></span></p>

  <p class="calibre13"><span class="italic"><span class="calibre5">Onur kırıcı mektubunuzu, beni pek üzen bir şaşkınlıkla okudum, zira açıkça görüyorum ki, ‘aklı kötülükte olan bazı şahıslar’, ‘kötü niyetli şahıslar’ derken beni kastediyorsunuz. Yine samimi bir üzüntüyle görüyorum ki, huzuruma ve onuruma kasteden iftiralar, hızla ve başarılı bir şekilde hedeflerine ulaşmış, kök salmış. Bunu bu kadar üzücü ve onur kırıcı yapan, gerçekten iyi bir düşünce yapısına ve en önemlisi saf ve açık bir kişiliğe sahip, namuslu kimselerin de artık iyi insanların çıkarlarına ihanet etmeye ve bu zor ve ahlak yoksunu zamanda hızla ve oldukça kötü niyetli bir şekilde üreyen zararlı bir mikroba kurban gitmeye başlamalarıdır. Son olarak şunu ekleyeyim: Tarafınızdan belirtilen borcumu tamı tamına iade etmeyi kutsal bir görev olarak bilirim.</span></span></p>

  <p class="calibre13"><span class="italic"><span class="calibre5">Malum bayan şahısla ilgili imalarınıza ve bu şahsın niyet, hesap ve değişik planlarına gelince, beyefendi, size şu kadarını söylemeliyim ki bu imaları pek az anlayabildim. İzin verin de, beyefendi, iyi niyetli düşüncelerimi ve lekelenmemiş onurumu koruyayım. Gerekli açıklamaları bizzat yapmaya hazırım, zira bire bir konuşmayı daha sağlıklı buluyorum, dahası karşılıklı barışçıl anlaşmalara girmeye razıyım. Bu bağlamda sizden, malum şahsa, bire bir konuşmaya hazır olduğumu iletmenizi rica ediyorum, beyefendi, lütfen buluşma yerini ve zamanını belirlesin. Size hakaret ettiğim, ilk zamanlardaki arkadaşlığımıza ihanet ettiğim, hakkınızda kötü konuştuğumla ilgili imalarınızı okumak ağrıma gitti, beyefendi. Bütün bunları, bir yanlış anlaşılma olarak değerlendiriyorum, haklı olarak ‘en acımasız düşmanlarım’ diye adlandırabileceğim kişilerden beklenebilecek alçakça iftiralar, kıskançlıklar ve kötü niyetli tutumlardır bunlar. Ama belli ki kendileri, masumiyetin en büyük gücünün masumiyetin ta kendisi olduğunu, bazı şahıslara özgü utanmazlığın, küstahlığın ve insanı isyana sürükleyen laubaliliğin ise er ya da geç toplumun gözünde nefretle damgalanacağını ve bu şahısların, kendi terbiyesizlikleri ve ahlaksızlıkları yüzünden öleceklerini bilmiyorlar.</span></span></p>

  <p class="calibre13"><span class="italic"><span class="calibre5">Son olarak, bu şahıslara, bazılarımızı bu dünyadaki sahip oldukları muhitlerinden etmek ve yerlerine geçmek ile ilgili tuhaf heveslerinin ve fantastik arzularının hayret, nefret ve acıma duygusunu hak ettiğini, dahası bu şahısların tımarhanelik olduklarını; üstüne üstlük bu tür ilişkilerin kanunen, bence adil bir şekilde kesinlikle yasaklandığını, zira kişinin kendisine ait muhitle, yerle yetinmesi gerektiğini iletiniz lütfen, beyefendi. Her şeyin bir sınırı vardır ve eğer bu bir şakaysa, kötü bir şakadır; dahasını söyleyeyim: Yukarıda belirttiğim “kişinin kendisine ait yerle yetinmesi” ile ilgili düşüncelerim tamamen ahlaki düşüncelerdir.</span></span></p>

  <p class="calibre13"><span class="italic"><span class="calibre5">Her şeye rağmen sadık hizmetkârınız olarak kalmaktan onur duyarım</span></span></p>

  <p class="calibre18"><span class="italic"><span class="calibre5">Y. Golyadkin”</span></span></p>

  <h2 class="calibre3" id="sigil_toc_id_10"><span class="bold"><span class="calibre5">X</span></span></h2>

  <p class="calibre13"><span class="calibre5">Geceki olayların Bay Golyadkin’i derinden sarstığını söyleyebiliriz. Kahramanımız doğru dürüst uyuyamadı; sanki haylazın biri yatağına kıl serpmiş gibi, beş dakika bile gözlerini yummadı. Bir o yana, bir bu yana dönerek, inleyip sızlayarak bir dakikalığına sızıp, bir dakika sonra yeniden uyanarak, bütün geceyi bir çeşit yarı uykuda geçirdi; üstelik bu hale tuhaf bir endişe, belirsiz anılar ve çirkin görüntüler, kısacası ne kadar tatsız şey varsa hepsi birden eşlik ediyordu… Gözlerinin önüne, tuhaf, gizemli bir loşluğun arasından, sert bakışları ve o soğuk ve saygılı azarlaması ile Andrey Filippoviç’in sinirli duruşu geliyordu… Ve tam Bay Golyadkin bir yolunu bulup, o ya da bu şekilde kendisini savunmak, aslında hiç de düşmanlarının göstermeye çalıştıkları gibi değil, aksine şöyle ve de böyle biri olduğunu, hatta doğuştan bazı sıradışı özelliklerle donatıldığını kanıtlamak için Andrey Filippoviç’e yanaşacakken, birden yakışık almaz eğilimleriyle ünlü o şahıs ortaya çıkıveriyor ve insanda isyan duyguları yaratan bir ustalıkla Bay Golyadkin’in girişimlerini anında, oracıkta, neredeyse Bay Golyadkin’in gözünün içine baka baka yerle bir ediyor, adını lekeliyor, gururunu ayaklar altına seriyor ve sonra derhal, kahramanımızın iş yaşantısındaki ve insanlar arasındaki yerini alıveriyordu. Ara sıra Bay Golyadkin’in başı, yakın zaman önce ya toplum içinde ya da bir görevi yerine getirirken, kendi emeğiyle kazandığı, ezik bir şekilde kabullendiği ve isyan etmesinin zor olduğu bir fiske yüzünden kaşınıveriyordu… Sonra Bay Golyadkin, “Neden böylesi bir fiske için bile olsa isyan etmek zor olsun?” sorusu üzerinde kafa yoruyor, bu sırada fiskeyle ilgili düşünce, hiç fark ettirmeden başka bir şekle, gördüğü, duyduğu ya da bir süre önce kendisinin yapıverdiği küçük ya da oldukça büyük bir alçaklığın şekline bürünüyordu; eğer bu alçaklık kendisine aitse, alçaklığı temel alarak ya da söz gelimi, alçakça bir niyetle değil, öylesine, mesela bazen inceliğinden, başka bir defasında bütünüyle korunmasız olduğundan ya da nihayet… kısacası, Bay Golyadkin iyi biliyordu neden yaptığını! Bay Golyadkin uykusunun arasında kızarıyor ve durumu bastırmak için, hemen şimdi sağlam kişiliğini, gerçekten de sağlam kişiliğini göstermenin tam zamanı olduğuyla ilgili bir şeyler mırıldanıyordu… hemen ardından ise şu sonuca varıyordu: “Sağlam kişilik dediğin nedir ki!.. ne gerek var şimdi ondan söz etmeye!..” Ne var ki Bay Golyadkin’i en çok kudurtan ve öfkelendiren, tam da burada ve bu dakika, çağırılıp çağırılmadığına aldırış etmeden ortaya çıkan, çirkinliğe ve gülünçlüğe eğilimiyle ünlü o şahıstı; durum zaten yeterince açık değilmiş gibi, o da kimseden geri kalmıyor, yakışıksız bir gülümsemeyle, “Sağlam kişilik de nereden çıktı! Senle bende sağlam kişilik ne gezer, Yakov Petroviç!..” diye bir şeyler mırıldanıyordu. Bay Golyadkin rüyasında, zekâları ve asaletleriyle ünlü şahıslardan oluşan mükemmel bir topluluğun içinde görüyordu kendisini; kahramanımız da bu topluluğun içinde nezaketi ve zekâsı ile sivriliyor, herkes, hatta hemen oracıktaki kimi düşmanları bile onu seviyor (ki Bay Golyadkin en çok buna seviniyordu), bütün insanlar birinciliği ona veriyor ve nihayet Bay Golyadkin’in kendisi de, ev sahibinin, konuklarından birine Bay Golyadkin’i övüşünü büyük bir zevkle dinliyordu… fakat yine ansızın, durup dururken, kötü niyetliliği ve hayvanca arzuları ile ünlü o şahıs, “Bay Öteki-Golyadkin” adı altında ortaya çıkıyor ve göz açıp kapayıncaya kadar, yalnızca varlığıyla, Bay Büyük-Golyadkin’in bütün zaferini ve şanını yerle bir ediyor, Bay Büyük-Golyadkin’i gölgede bırakıyor, Bay Büyük-Golyadkin’i çamurlara buluyor ve nihayet, Bay Büyük-Golyadkin’in aslında sahte, kendisinin ise gerçek olduğunu, Bay Büyük-Golyadkin’in hiç de göründüğü gibi değil, aksine şöyle ve de böyle olduğunu ve dolayısıyla iyi niyetli ve saygın insanların arasında asla yer edinemeyeceğini açıkça ortaya koyuyordu. Üstelik bütün bunlar o kadar hızlı bir şekilde gerçekleşiyordu ki, Bay Büyük-Golyadkin ağzını açmaya bile fırsat bulamadan bütün insanlar, çirkin ve sahte Bay Golyadkin’e ruhları ve bedenleriyle kapılıyor, onu, yani gerçek ve masum Bay Golyadkin’i ise, derin bir tiksinme duygusuyla itiyorlardı. Çirkin Bay Golyadkin’in, düşüncesini bir saniyede kendi istediği yönde değiştirmediği tek bir şahıs kalmıyordu ortalıkta. Bu işe yaramaz ve sahte Bay Golyadkin’in, dalkavukluk etmediği, yanaşmadığı, alışkanlığı olduğu üzere, yüzüne hoş ve tatlı bir kokuya sahip sigara dumanını üflemediği kimse kalmıyordu; karşı taraftaki şahıs da zevkten mest olarak bu dumanı kokluyor ve gözlerinden yaşlar gelerek hapşırıyordu. Ve en önemlisi, tüm bunlar bir saniye içinde olup bitiyordu; şüpheli ve işe yaramaz Bay Golyadkin’in hızı şaşırtıcıydı! Birine dalkavukluk edip gönlünü kazanır kazanmaz, bir de bakıyordunuz bir başkasının dibinde bitivermiş. Bu başkasından da bir gülücük koparana kadar inceden inceye yalakalık ediyor, sonra kısa, yuvarlacık ve doğrusu oldukça kaba ayağıyla bir çifte savuruyor ve işte üçüncüyle fingirdeşiyor, dostane tavırlarıyla ona da yalakalık yapıyor, sen ağzı açık, hayrete kapılana kadar dördüncüye sokuluyor ve onunla da aynı iletişime giriyordu –tam bir kâbustu bu, büyü denilen şeyin ta kendisiydi, işte o kadar! Ve herkes ondan hoşnuttu, herkes onu seviyor, el üstünde tutuyor, hep bir ağızdan, nezaketi ve hicvedici yönünün, Bay Golyadkin’in nezaketi ve hicvedici yönüyle karşılaştırılamayacak kadar iyi olduğunu bildiriyorlardı; böyle yaparak gerçek ve masum Bay Golyadkin’i utandırıyor, doğrudan yana olan Bay Golyadkin’i reddediyor, iyi niyetli Bay Golyadkin’i ite kaka kovuyor, yakınlarına karşı sevgisiyle tanınan gerçek Bay Golyadkin’i fiske yağmuruna tutuyorlardı!.. Endişe, dehşet ve öfke içindeki çilekeş Bay Golyadkin sokağa fırlıyor ve doğruca beyefendinin, o da olmazsa, en azından Andrey Filippoviç’in yanına gitmek için bir araba kiralamak istiyordu, ama o da ne! Arabacılar, Bay Golyadkin’i götürmeye hiçbir şekilde yanaşmıyorlar, “iki tane bütünüyle aynı kişiyi, beyefendi, götüremeyiz; iyi adam namusuyla yaşar, öyle iki tane filan da olmaz,” diyorlardı. Tam anlamıyla namuslu Bay Golyadkin, utanç nöbetleri geçirerek çevresine bakınıyor, arabacıların ve onlarla işbirliği halindeki Petruşka’nın haklı olduklarını kendi gözleriyle görüyordu; gerçekten de yoldan çıkmış Bay Golyadkin, oracıkta, ona yakın bir mesafede duruyor ve alçakça âdetlerini burada da, bu kritik durumda da bırakmayarak, genellikle eğitimden gelen o kişilik asaletini, Bay İkinci-Golyadkin’in her fırsatta sahip olmakla övündüğü o kişilik asaletini, hiçbir şekilde ortaya koymayan, son derece ahlaksız bir şeyler yapmaya hazırlanıyordu. Mahvolmuş ve yerden göğe kadar haklı Bay Golyadkin aklını yitiriyor, utanç ve çaresizlik içinde kendisini kaderin ellerine teslim ederek koşturmaya başlıyor, nereye varacağına hiç aldırış etmiyordu; fakat her adımıyla, ayağının kaldırıma her vuruşuyla, sanki toprağın altından, kahramanımıza bütünüyle benzeyen, yüreği ahlaksızlıkla kirlenmiş bir Bay Golyadkin daha fırlıyordu. Ve tüm bu bütünüyle benzerler, ortaya çıkar çıkmaz birbirlerinin peşine takılıp koşturmaya ve Bay Büyük-Golyadkin’in arkasında kaz sürüsü gibi uzun bir sıra oluşturarak, düşe kalka yürümeye başlıyorlardı; öyle ki, bu bütünüyle benzerlerden kaçacak yer bulmak olanaksızlaşıyor, öyle ki acınılmayı kesinlikle hak eden zavallı Bay Golyadkin’in dehşetten soluğu kesiliyor, öyle ki en sonunda bütünüyle benzerler kocaman, korkunç bir sürü oluşturarak başkenti resmen işgal ediyor ve düzenin bu şekilde bozulduğunu gören bir polis görevlisi, tüm bu bütünüyle benzerleri yakalarından tuttuğu gibi, hemen oralarda bulunan bir nöbetçi kulübesine tıkmak zorunda kalıyordu… Dehşetten kilitlenen ve donakalan kahramanımız uyanıyor ve dehşetten kilitlenip donakalarak, uyanıkken de zamanın öyle pek eğlenceli geçmeyeceğini hissediyordu… Ağırdı bütün bunlar, sancı veriyordu… İçine öyle bir endişe çöküyordu ki, bir şeyin yüreğini kemirdiğini sanıyordu…</span></p>

  <p class="calibre13"><span class="calibre5">Sonunda Bay Golyadkin daha fazla dayanamadı. “Öyle olmayacak işte!” diye bağırdı, kararlılıkla yatağından kalktı ve bu haykırışının hemen ardından tamamıyla kendisine geldi.</span></p>

  <p class="calibre13"><span class="calibre5">Dışarıda gün çoktan başlamış gibi görünüyordu. Odanın içi alışılmadık bir biçimde aydınlıktı; güneş ışıkları, soğuktan buz tutmuş camlardan içeri yoğun bir şekilde sızarak odaya yayılıyorlardı, ki bu da Bay Golyadkin’i pek şaşırttı; ne de olsa, ancak öğle vakti uğrardı odasına güneş; daha önce, en azından Bay Golyadkin’in hatırlayabildiği kadarıyla güneş neredeyse hiçbir zaman bu tür bir istisna yapmamıştı. Tam kahramanımız bu duruma şaşıracakken, tahta bölmenin öteki tarafındaki duvar saati vızıldamaya başladı –az sonra çalacağına işaretti bu. “İşte!” dedi içinden Bay Golyadkin ve endişe dolu bir beklentiyle dinlemeye hazırlandı… Ama Bay Golyadkin’i tam ve kesin bir yenilgiye uğratan bir şey oldu –saatin yayları gerildi, gerildi ve yalnızca bir kez çaldı. “Bu da neyin nesi?” diye bağırdı kahramanımız ve anında yatağından fırladı. Kulaklarına inanamayarak, gece kıyafetiyle tahta bölmenin öteki tarafına geçti. Saat gerçekten de biri gösteriyordu. Bay Golyadkin, hizmetkârının yatağına bir göz attı; ama Petruşka’dan eser yoktu: Yatağı belli ki çoktan düzeltilip bırakılmıştı ve çizmeleri de ortalıkta görünmüyordu. Bu, Petruşka’nın gerçekten de evde olmadığının şüphe götürmez bir kanıtıydı. Bay Golyadkin kapıya doğru atıldı; kapı kilitliydi. “Petruşka nerede?” diye devam etti fısıltıyla, korkunç bir endişe duyarak ve bütün uzuvlarında esaslı bir titreme hissederek… Birden aklından bir düşünce geçer gibi oldu… Bay Golyadkin, masasına doğru atıldı; masayı iyice bir gözden geçirdi, orasını burasını yokladı, haklıydı –dün Vahrameev’e yazdığı mektup hiçbir yerde yoktu… Petruşka da tahta bölmenin arkasındaki yerinde yoktu; duvar saati biri gösteriyordu ve Vahrameev’in dünkü mektubunda, ilk bakışta anlaşılmayan, ama şimdi bütünüyle açıklığa kavuşan birtakım yeni noktalara parmak basılıyordu. Ve işte şimdi de Petruşka, belli ki satın alınmıştı Petruşka! Evet, evet, doğruydu!</span></p>

  <p class="calibre13"><span class="calibre5">“Demek ki her şey burada düğümleniyormuş!” diye haykırdı Bay Golyadkin, alnını tokatlayarak ve gözlerini daha da açarak, “Demek, bütün uğursuzluk, o cimri Alman kadının yuvasından yayılıyor! Demek tek niyeti, bana İzmaylovski Köprüsü’nü göstererek şaşırtma stratejisini kullanmakmış, dikkatimi başka yöne çekmekmiş derdi; aşağılık cadı, beni huzursuz edip bir yandan da kuyumu kazıyormuş!!! Evet, doğru! Eğer olaylara bu açıdan bakacak olursak kesinlikle böyle! Bu alçak herifin neden ortaya çıktığı da artık tamamen anlaşıldı, taşlar yerine oturdu. Çok uzun zamandır ellerindeydi, hazırlıyorlardı onu, kara günler için bir kenarda saklıyorlardı. Bak sen şu işe, demek buydu! Nasıl da her şey aydınlığa kavuşuverdi! Ama olsun! Henüz geç kalınmış sayılmaz!..” Bu sırada Bay Golyadkin dehşet içinde, saatin öğleden sonra iki olduğunu hatırladı. “Ya başardılarsa…” Ve göğsünden bir inilti koptu… “Hayır, canım, olamaz, daha başaramamışlardır, bakacağız…” İyi kötü giyindi, kâğıdını, kalemini aldı ve şu mektubu yazdı:</span></p>

  <p class="calibre13"><span class="italic"><span class="calibre5">“Sayın beyefendi, Yakov Petroviç!</span></span></p>

  <p class="calibre13"><span class="italic"><span class="calibre5">Ya siz, ya ben, ikimize birden buralar dar! Bu yüzden o tuhaf, gülünç ve üstelik olanaksız, benim ikizimmişsiniz gibi görünme ve kendinizi öyle tanıtma arzunuz, büyük rezalet ve yenilginizden başka bir şeyle sonuçlanmayacaktır. Bu yüzden çok rica ederim, kendi iyiliğiniz için uzaklaşın ve gerçekten onurlu ve iyi niyetli hedeflere sahip kişilere yol açın. Aksi takdirde, en kesin önlemleri almaya hazırım. Kalemimi bırakıyor ve bekliyorum…</span></span></p>

  <p class="calibre13"><span class="italic"><span class="calibre5">Hizmete ve tabancaya sarılmaya hazır</span></span></p>

  <p class="calibre18"><span class="italic"><span class="calibre5">Y. Golyadkin”</span></span></p>

  <p class="calibre13"><span class="calibre5">Notunu yazmayı bitiren kahramanımız, heyecanla ellerini ovuşturdu. Sonra paltosunu omuzlarına attı, şapkasını giydi, yedek anahtarıyla kapıyı açtı ve işyerine doğru yola koyuldu. Daireye kadar geldi, ama içeriye girmeye cesaret edemedi; gerçekten de çok fazla geç kalmıştı; Bay Golyadkin’in saati, iki buçuğu gösteriyordu. Birdenbire son derece önemsiz bir ayrıntı Bay Golyadkin’in kimi endişelerini çözüverdi; dairenin bulunduğu binanın köşesinden, soluk soluğa kalmış kızarık suratlı bir şahıs çıktı ve fare adımlarıyla gizlice kapı önündeki basamaklara fırladı, oradan da doğruca sofaya girdi. Bu, Bay Golyadkin’in son derece yakından tanıdığı biri, sekreter Ostafyev’di, on kapik için her şeye hazır, oldukça işe yarar birisiydi. Ostafyev’in hassas tarafını bilen ve malum, doğal ihtiyacı için işinin başından ayrılmasının ardından herhalde, on kapikliklere düşkünlüğünün daha da artmış olacağını anlayan kahramanımız, paraya acımamaya karar verdi ve Ostafyev’in ardından önce kapının önüne çıktı, sonra da doğruca sofaya giriverdi. Sekretere seslendi ve onu gizemli bir havayla, demirden dev ocağın arkasındaki kuytu köşeye çekti. Kahramanımız, adamı derhal sorguya aldı.</span></p>

  <p class="calibre13"><span class="calibre5">“Söyle bakalım, dostum, işler nasıl… anlıyor musun beni?”</span></p>

  <p class="calibre13"><span class="calibre5">“Emredersiniz, beyefendi, beyefendiye sağlık dilerim.”</span></p>

  <p class="calibre13"><span class="calibre5">“Tamam, dostum, tamam; ben de sana teşekkür edeceğim sonra, canım dostum. Her neyse, işler nasıl peki, dostum?”</span></p>

  <p class="calibre13"><span class="calibre5">“Neyi soruyorsunuz, beyefendi?” Bu sırada Ostafyev, yanlışlıkla aralanan ağzını eliyle hafifçe tuttu.</span></p>

  <p class="calibre13"><span class="calibre5">“Ben şeyi diyorum, dostum, anlarsın ya, şeyi… aklına bir şey getirme sakın… Andrey Filippoviç burada mı?”</span></p>

  <p class="calibre13"><span class="calibre5">“Burada, efendim.”</span></p>

  <p class="calibre13"><span class="calibre5">“Memurlar?”</span></p>

  <p class="calibre13"><span class="calibre5">“Memurlar da buradalar, efendim, olması gerektiği gibi.”</span></p>

  <p class="calibre13"><span class="calibre5">“Peki ya beyefendi?”</span></p>

  <p class="calibre13"><span class="calibre5">“Beyefendi de buradalar, efendim.” Bu sırada sekreter, yeniden aralanan ağzını bir kez daha tuttu ve meraklı, tuhaf bakışlarını Bay Golyadkin’e yöneltti. En azından kahramanımıza öyle geldi.</span></p>

  <p class="calibre13"><span class="calibre5">“Ve önemli bir şey olmadı, öyle mi, dostum?”</span></p>

  <p class="calibre13"><span class="calibre5">“Hayır, efendim, hiçbir şey.”</span></p>

  <p class="calibre13"><span class="calibre5">“Peki ya benimle ilgili hiçbir şey yok mu, dostum, öylesine bir şeyler… ha? Öylesine bir şeyler işte, dostum, anlıyor musun?”</span></p>

  <p class="calibre13"><span class="calibre5">“Hayır, efendim, şimdilik bir şey duyulmadı.” Bu sırada sekreter tekrar ağzını tuttu ve Bay Golyadkin’e tekrar tuhaf bir şekilde baktı. Sorun şu ki, kahramanımız, Ostafyev’in yüzündeki ifadeyi çözmeye, bakışlarında bir şeylerin gizli olup olmadığını anlamaya çalışıyordu. Ve bu yüzde gerçekten de bir şeyler gizliydi sanki; sanki Ostafyev kabalaşıyor, soğuklaşıyor, konuşmanın ilk başlarında olduğu gibi Bay Golyadkin’in çıkarlarını içtenlikle gözetmiyordu. “O da haklı aslında,” diye düşündü Bay Golyadkin, “Neyim ki ben onun için? Belki de öteki taraftan alacağını aldı, bu yüzden ihtiyaç molası vermişti belki. Dur bir, ben şuna…” Bay Golyadkin, on kapikliklerin zamanının geldiğini anladı.</span></p>

  <p class="calibre13"><span class="calibre5">“Al, canım dostum, bu senin…”</span></p>

  <p class="calibre13"><span class="calibre5">“Beyefendimize yürekten minnettarım.”</span></p>

  <p class="calibre13"><span class="calibre5">“Fazlasını da veririm.”</span></p>

  <p class="calibre13"><span class="calibre5">“Emredersiniz, beyefendi.”</span></p>

  <p class="calibre13"><span class="calibre5">“Hemen şimdi fazlasını veririm, işimiz biter bitmez bu kadar daha veririm. Anlıyor musun?”</span></p>

  <p class="calibre13"><span class="calibre5">Sekreter hazırolda dikiliyor, hiç kıpırdamadan Bay Golyadkin’e bakıyor ve susuyordu.</span></p>

  <p class="calibre13"><span class="calibre5">“Evet, şimdi söyle: Benimle ilgili bir şey duydun mu?..”</span></p>

  <p class="calibre13"><span class="calibre5">“Sanırım şimdilik… şey, efendim, şimdilik hiçbir şey duymadım.”</span></p>

  <p class="calibre13"><span class="calibre5">Ostafyev de tane tane konuşuyor, Bay Golyadkin gibi o da sohbetin gizemini korumaya gayret ediyordu; bunun için ara sıra bakışlarını kaçırıyor, yere bakıyor, havaya girmek için didiniyor, kısacası var gücüyle, az önce vaat edilen parayı hak etmeye çalışıyordu, çünkü cebindekinin, artık nasılsa kendisine ait olduğuna ve kesin olarak kazanıldığına inanıyordu.</span></p>

  <p class="calibre13"><span class="calibre5">“Yani hiçbir şey bilinmiyor?”</span></p>

  <p class="calibre13"><span class="calibre5">“Şimdilik hiçbir şey, efendim.”</span></p>

  <p class="calibre13"><span class="calibre5">“Dinle beni… şey… belki birazdan bir ses çıkar?”</span></p>

  <p class="calibre13"><span class="calibre5">“Daha sonra elbette, belki çıkar, efendim.”</span></p>

  <p class="calibre13"><span class="calibre5">“Kötü!” diye düşündü kahramanımız.</span></p>

  <p class="calibre13"><span class="calibre5">“Dinle beni, al bakalım, canım, şunu da.”</span></p>

  <p class="calibre13"><span class="calibre5">“Yürekten minnattarım beyefendiye.”</span></p>

  <p class="calibre13"><span class="calibre5">“Vahrameev dün buralarda mıydı?”</span></p>

  <p class="calibre13"><span class="calibre5">“Buralardaydılar, efendim.”</span></p>

  <p class="calibre13"><span class="calibre5">“Peki yanında başka birileri yok muydu?.. Hatırlamaya çalış bakalım, kardeş?”</span></p>

  <p class="calibre13"><span class="calibre5">Sekreter bir dakika kadar hafızasını kurcaladı ve işe yarar hiçbir şey hatırlayamadı.</span></p>

  <p class="calibre13"><span class="calibre5">“Hayır, efendim, başka hiç kimse yoktu.”</span></p>

  <p class="calibre13"><span class="calibre5">“Hım!” Sessizlik oldu.</span></p>

  <p class="calibre13"><span class="calibre5">“Dinle beni, kardeş, şunu da al hadi; her şeyi olduğu gibi anlat, olayın bütün iç yüzünü.”</span></p>

  <p class="calibre13"><span class="calibre5">“Emredersiniz, efendim.” Ostafyev, kuzu gibi uslu dikiliyordu artık, Bay Golyadkin’in de istediği buydu.</span></p>

  <p class="calibre13"><span class="calibre5">“Açıkla bana, kardeş, arası nasıl şimdi?”</span></p>

  <p class="calibre13"><span class="calibre5">“Fena değil, efendim, iyi,” diye yanıtladı sekreter, gözlerini açmış Bay Golyadkin’e bakarak.</span></p>

  <p class="calibre13"><span class="calibre5">“Nasıl yani iyi?”</span></p>

  <p class="calibre13"><span class="calibre5">“Yani öyle işte, efendim.” Bu noktada Ostafyev kaşlarını oynattı. Doğrusu ciddi ciddi çıkmaza girmek üzereydi, karşısındakine ne diyeceğini bilemiyordu. “Kötü!” diye düşündü Bay Golyadkin.</span></p>

  <p class="calibre13"><span class="calibre5">“Vahrameev’le aralarında başka bir şey yok mu?”</span></p>

  <p class="calibre13"><span class="calibre5">“Aynı eskisi gibiler, efendim.”</span></p>

  <p class="calibre13"><span class="calibre5">“Düşün bir bakalım.”</span></p>

  <p class="calibre13"><span class="calibre5">“Var, deniyor, efendim.”</span></p>

  <p class="calibre13"><span class="calibre5">“Ee, neymiş peki?”</span></p>

  <p class="calibre13"><span class="calibre5">Ostafyev eliyle ağzını tuttu.</span></p>

  <p class="calibre13"><span class="calibre5">“Mektup yok mu bana oradan?”</span></p>

  <p class="calibre13"><span class="calibre5">“Bugün bekçi Miheev, Vahrameev’in yanına gitti, dairesine yani, efendim, o Alman kadının oraya; isterseniz ben de gider sorarım, eğer gerekiyorsa.”</span></p>

  <p class="calibre13"><span class="calibre5">“Yap bana bu iyiliği, kardeş, Tanrı aşkına!.. Ben öylesine… Sen sakın aklına bir şey getirme, kardeş, ben öylesine. Evet, kardeş, bir soruşturuver, iyice bir öğren, benimle ilgili bir hazırlık yapılıp yapılmadığını öğren. O nasıl hareket ediyor? İşte bunu bilmem lazım; işte bunu öğren, canım dostum, ben sana sonra yeniden teşekkür ederim, canım dostum…”</span></p>

  <p class="calibre13"><span class="calibre5">“Emredersiniz beyefendi, sizin yerinize bugün İvan Semyoniç oturdular, efendim.”</span></p>

  <p class="calibre13"><span class="calibre5">“İvan Semyoniç mi? A-a! Evet! Nasıl olur?”</span></p>

  <p class="calibre13"><span class="calibre5">“Andrey Filippoviç söylediler oturmasını, efendim…”</span></p>

  <p class="calibre13"><span class="calibre5">“Nasıl olur? Hangi nedenle? Bunu da öğren, kardeş, Tanrı aşkına, bunu da öğreniver, ben de sana teşekkür edeyim sonradan, canım dostum; işte bana lazım olan bu… Ama sen sakın aklına bir şey getirme, kardeş…”</span></p>

  <p class="calibre13"><span class="calibre5">“Emredersiniz, efendim, emredersiniz, hemen buraya inerim. Ya siz beyefendi, içeri girmeyecek misiniz bugün?”</span></p>

  <p class="calibre13"><span class="calibre5">“Hayır, dostum; ben öylesine, öylesine bir bakmaya geldim ben, canım dostum, sonradan ben sana yine teşekkür edeceğim, canım dostum.”</span></p>

  <p class="calibre13"><span class="calibre5">“Emredersiniz efendim.” Sekreter hızla ve gayretle merdivenleri çıktı. Bay Golyadkin yalnız kaldı.</span></p>

  <p class="calibre13"><span class="calibre5">“Kötü!” diye düşündü. “Ah, çok kötü, çok! Şu duruma bak… işler nasıl da karıştı! Bütün bunların anlamı ne ola ki? Bu ayyaşın kimi imalarının altında ne yatıyordu mesela ve kimin başının altından çıktı bunlar? Ah! Artık biliyorum ben kimin başının altından çıktığını. Herhalde öğrendiler ve oturttular… Peki, oturttularsa ne olmuş? Andrey Filippoviç oturtmuş onu, İvan Semyoniç’i; neden oturttu acaba ve amacı tam olarak neydi? Herhalde öğrendiler ve… Bütün bunlar Vahrameev’in işi, yani Vahrameev’in de değil aslında, aptaldır o, aynı sıradan bir kavak kütüğü gibi aptaldır bu Vahrameev; onun yerine onlar çalışıyorlar asıl, bu üçkâğıtçıyı buralara getirmelerinin nedeni de bu; Alman bir de şikâyet etmiş, tek gözlü şeytan! Bütün bu entrikanın, bu kocakarı dedikodusunun içinde kesinlikle bir bityeniği olduğundan şüphelenmiştim ben zaten; aynısını Krestyan İvanoviç’e de söylemiştim, ‘bir insanı ruhen öldürmeye yemin etmişler, bunun için de Karolina İvanovna’yı kullanıyorlar’ demiştim. Hayır, hayır, bu işe kesinlikle bir usta eli değmiş, belli! Vahrameev’le filan ilgisi yok, bir usta karışmış işin içine. Vahrameev’in aptal olduğunu söyledim; bu işin içinde… artık biliyorum ben kimin olduğunu: O üçkâğıtçı, o sahtekâr var! Tek tutunacak dalı bu; toplum içindeki başarıları da kısmen buna bağlı. Ama gerçekten de öğrenmek isterdim, arası nasıl ki… onlarla yani? Tek anlayamadığım, ne diye İvan Semyoniç’i aldılar? İvan Semyoniç nelerine gerekti lanet olasıcaların? Sanki bir başkasını bulamazlardı. Gerçi kimi oturtursan oturt, aynı kapıya çıkardı; ama benim emin olduğum bir şey varsa, o da, bu İvan Semyoniç’ten her zaman şüphelendiğimdir, uzun zamandır farkındaydım: İğrenç, pis ihtiyarın tekiydi, mal karşılığı faiz aldığı söyleniyor, acayip faizler alıyormuş. Bütün bunlar o ayının hüneri. Bu olaya da karıştı o ayı. Her şey onunla başladı. İzmaylovski Köprüsü’nün orada başladı her şey…” Bay Golyadkin yüzünü limon yalamış gibi buruşturdu, anlaşılan pek tatsız bir şey gelmişti hatırına. “Neyse, o kadar da önemli değil!” diye düşündü. “Ama hâlâ aklımda şu var: Ostafyev nerede kaldı? Herhalde bir işe daldı ya da bir şekilde durduruldu. Benim de kendi adıma böyle entrikalar çeviriyor olmam, kuyularını kazıyor olmam iyi aslında. Ostafyev’e bir on kapiklik verdim miydi, o da… benim tarafıma geçer. Yalnız sorun şu: Gerçekten de benim tarafımda mı; belki onlar da ona bir şekilde… onunla anlaşmalı olarak entrika çeviriyorlardır. Haydut gibi herif, tam bir hayduta benziyor şerefsiz! Bir şeyler sakladığı kesin üçkâğıtçının! ‘Hayır, hiçbir şey’ diyor, sonra da ‘yürekten minnettarım size beyefendi,’ diyor. Haydut seni!”</span></p>

  <p class="calibre13"><span class="calibre5">O sırada bir gürültü duyuldu… Bay Golyadkin büzülerek ocağın arkasına saklandı. Merdivenlerden biri indi, dışarı çıktı. “Kim olabilir ki bu şimdi?” diye düşündü kahramanımız. Bir dakika sonra tekrar ayak sesleri duyuldu… O zaman Bay Golyadkin daha fazla dayanamadı ve saklandığı yerden burnunun mini minnacık bir kısmını çıkardı; gel gör ki çıkarmasıyla, biri iğne batırmış gibi geri sokması bir oldu. Bu kez geçenin kim olduğu belliydi: Üçkâğıtçının ta kendisiydi bu, o entrikacı, o yoldan çıkmış herifti; her zamanki gibi alçak, sık adımlarıyla, sanki birisine çifte atmaya hazırlanır gibi ayaklarını savura savura geçti. “Alçak!” dedi içinden kahramanımız. O sırada Bay Golyadkin, alçağın koltuğunun altında, beyefendiye ait yeşil renk, kocaman bir çanta gördü. “Yine özel bir işi var bunun,” diye düşündü Bay Golyadkin kızararak ve sıkıntısından iki misli büzülerek. Bay Öteki-Golyadkin’in, Bay Büyük-Golyadkin’i hiç fark etmeden geçmesinin hemen ardından, üçüncü kez ayak sesleri duyuldu; bu kez Bay Golyadkin, adımların sekretere ait olduğunu anladı. Gerçekten de, sokulgan bir sekreter bedeni, ocağın arkasına yanaştı; ne var ki bu beden, Ostafyev’inki değildi, “Pisarenka” lakaplı başka bir sekreterinkiydi. Bu, Bay Golyadkin’i çok şaşırttı. “Neden başkalarını sırrımıza ortak etti ki?” diye düşündü kahramanımız. “Barbar herifler! Kutsal bir şey tanımıyorlar!”</span></p>

  <p class="calibre13"><span class="calibre5">“Evet, dostum?” dedi Pisarenka’ya yönelerek, “Seni kim gönderdi?..”</span></p>

  <p class="calibre13"><span class="calibre5">“Sizin işinizle ilgili olarak geldim, efendim. Kimseden bir haber yok şimdilik. Eğer olursa biz size haber veririz, efendim.”</span></p>

  <p class="calibre13"><span class="calibre5">“Ya Ostafyev?..”</span></p>

  <p class="calibre13"><span class="calibre5">“O çıkamadı efendim. Beyefendi, iki kez bölümün içinden geçtiler, hem benim de zamanım yok.”</span></p>

  <p class="calibre13"><span class="calibre5">“Teşekkürler, canım dostum, teşekkürler sana… Yalnız bana şeyi söyle…”</span></p>

  <p class="calibre13"><span class="calibre5">“Gerçekten de zamanım yok… Dakika başı bizi soruyorlar, efendim… Siz buracıkta biraz daha bekleyiverin, eğer sizinle ilgili bir gelişme olursa, biz size haber veririz, efendim…”</span></p>

  <p class="calibre13"><span class="calibre5">“Hayır, dostum, hayır, sen bana şeyi söyle…”</span></p>

  <p class="calibre13"><span class="calibre5">“İzninizle efendim, hiç zamanım yok,” dedi Pisarenka, ceketinin eteklerini yakalayan Bay Golyadkin’den kurtulmaya çalışarak, “Gerçekten hiç zamanım yok, efendim. Siz burada biraz daha bekleyiverin, biz size haber veririz.”</span></p>

  <p class="calibre13"><span class="calibre5">“Bir dakika, dostum, bir dakikacık! Bir dakika, canım dostum! Şimdi beni dinle; bu mektubu alıver dostum; ben sana sonradan teşekkür edeceğim.”</span></p>

  <p class="calibre13"><span class="calibre5">“Emredersiniz efendim.”</span></p>

  <p class="calibre13"><span class="calibre5">“Bay Golyadkin’e vermeye çalış, dostum.”</span></p>

  <p class="calibre13"><span class="calibre5">“Golyadkin’e mi?”</span></p>

  <p class="calibre13"><span class="calibre5">“Evet, dostum, Bay Golyadkin’e.”</span></p>

  <p class="calibre13"><span class="calibre5">“Peki, efendim; ortalığı biraz temizleyeyim, hemen götürürüm. Siz şimdilik duruverin burada. Sizi burada kimse görmez…”</span></p>

  <p class="calibre13"><span class="calibre5">“Hayır, dostum, sen sakın aklına bir şey getirme… ben burada, birileri beni görmesin diye durmuyorum. Hem ben, dostum, az sonra burada olmayacağım… orada, kavşakta duracağım. Şuralarda bir kahvehane var; orada bekleyeceğim ben, sen de bir şey olursa bana hemen haber ver, anlıyor musun?”</span></p>

  <p class="calibre13"><span class="calibre5">“Tamam, efendim. Yalnız izin verin gideyim şimdi; anlıyorum sizi…”</span></p>

  <p class="calibre13"><span class="calibre5">“Ben de sana teşekkür edeceğim sonradan, canım!” diye bağırdı Bay Golyadkin, sonunda kurtulmayı başaran Pisarenka’nın arkasından… “Üçkâğıtçı, kabalaştı sanki sonlara doğru,” diye düşündü kahramanımız, ocağın arkasından gizlice çıkarken. “Bir tuzak daha var bu işte. Gün gibi ortada… Önce ‘böyle, böyle’ dedi… Belki gerçekten de acelesi vardı gerçi, çok yoğunlar. Hem beyefendi de iki kez bölümün içinden geçmiş… Ne oldu acaba?.. Of! Neyse, önemli değil! Önemli olmayabilir belki, ama birazdan öğreniriz nasılsa…”</span></p>

  <p class="calibre13"><span class="calibre5">Bay Golyadkin tam dışarı çıkacaktı ki, birdenbire, kapının hemen önüne beyefendinin arabası yanaştı. Bay Golyadkin daha ne olduğunu anlayamadan arabanın kapıları açıldı ve içinde oturan bay dışarı fırladı. Arabadan inen, on dakika önce kahramanımızın önünden geçip giden Bay Öteki-Golyadkin’in ta kendisiydi. Bay Büyük-Golyadkin, müdürün evinin iki adım uzaklıkta bulunduğunu hatırladı. “Özel bir iş peşinde,” diye geçirdi kahramanımız içinden. Bu arada Bay Öteki-Golyadkin arabanın içindeki yeşil renk büyük çantayı ve birkaç kâğıdı daha kaptı, arabacıya emirler yağdırdı ve kapıyı neredeyse Bay Büyük-Golyadkin’in suratına çarparak ve özellikle onu hiç fark etmiyormuş gibi yaparak, dolayısıyla, onun aleyhinde bir şeyler çevirerek, hızlı adımlarla merdivenleri tırmanmaya koyuldu. “Kötü!” diye düşündü Bay Golyadkin, “İşler iyice sarpa sarıyor! Görüyor musun şunu, ah Tanrım!” Yarım dakika kadar kahramanımız hiç hareket etmeden durdu; neden sonra bir karar aldı. Fazlaca düşünmeden, ama yine de kalbinin hızla çarptığını hissederek, içinde bir titreme duyarak, ahbabının peşinden merdivenleri tırmandı. “Ah! Ne olursa olsun; bana ne ki? Benimle hiçbir ilgisi yok bu olanların,” diye düşünüyordu, holde şapkasını, paltosunu ve galoşlarını çıkarırken.</span></p>

  <p class="calibre13"><span class="calibre5">Bay Golyadkin çalıştığı bölüme girdiğinde akşam alacakaranlığı tamamen bastırmıştı. Odada ne Andrey Filippoviç’i ne de Anton Antonoviç’i gördü. Her ikisi de, raporlarını sunmak için beyefendinin odasına gitmiş olmalıydılar; müdür de, söylenenlere bakılacak olursa beyefendinin yanına gitmeye hazırlanıyordu. Tüm bunlardan ötürü, bir de işin içine şu alacakaranlık karıştığından ve bir de mesai bitimi yaklaştığından kahramanımız içeri girdiğinde memurların bazıları, özellikle de genç olanlar bir çeşit hareketsizlik içinde duruyor, küçük gruplar halinde sohbet ediyor, gülüşüyor, hatta en gençlerden bazıları, yani en küçük dereceli memurlar gizlice ve gürültüden faydalanarak pencerenin yanında yazı tura oynuyorlardı. Terbiye kurallarını bilen ve o an özellikle “gönül kazanma” ihtiyacı duyan Bay Golyadkin derhal iyi günler dilemek vs. için, daha iyi anlaştığı birilerini seçti ve yanlarına sokuldu. Ne var ki iş arkadaşları Bay Golyadkin’in selamını biraz tuhaf karşıladılar. Genel bir soğukluk, hatta denilebilir ki sert bir karşılama ile yüz yüze gelen kahramanımız, tatsız bir duyguya kapıldı. Kimse ona elini uzatmadı. Bazıları, yalnızca “merhaba” demekle yetinip uzaklaştılar; kimileri ise, başlarını salladılar sadece, birkaç kişi resmen sırtını dönerek onu hiç görmemiş gibi yaptı ve nihayet bazıları ise –Bay Golyadkin’i en çok üzen de bunlar oldu– en küçük dereceli topluluğa dahil olanlardan bazıları, Bay Golyadkin’in haklarında “anca fırsat buldukça yazı tura oynamayı, bir yerlerde sürtmeyi bilirler” dediği genç çocuklar, yavaş yavaş Bay Golyadkin’in çevresini kuşattılar ve çıkışını engellediler. Hepsi de hakaret dolu ve meraklı gözlerle bakıyorlardı ona.</span></p>

  <p class="calibre13"><span class="calibre5">Kötü bir işaretti bu. Bay Golyadkin de bunu hissediyor, o da kendi adına akıllıca davranarak bu bakışları görmezden geliyordu. Birdenbire hiç beklenmedik bir olay, nasıl derler, Bay Golyadkin’in işini bitirdi, mahvetti onu.</span></p>

  <p class="calibre13"><span class="calibre5">Çevresini kuşatan genç iş arkadaşlarının arasından, birdenbire ve sanki özellikle Bay Golyadkin’in en telaşlı anını seçerek Bay Öteki-Golyadkin fırlayıverdi; her zamanki gibi neşeli, her zamanki gibi gülücükler dağıtarak, her zamanki gibi oynak, kısacası: Haylaz, cambaz, güleç, yalaka, her zamanki gibi, eskisi gibi, mesela aynı dünkü gibi, Bay Büyük-Golyadkin’in en tatsız anında çıkıverdi ortaya. Rahat rahat sırıtarak, ortalıkta fır dönerek, yüzünde, “iyi akşamlar” diyen bir gülümsemeyle memurların arasına karıştı; birinin elini sıktı, birinin omzunu okşadı, üçüncüye hafifçe sarıldı, dördüncüye beyefendi tarafından tam olarak hangi iş için kullanıldığını, nerelere gittiğini, neler yaptığını, yanında ne getirdiğini anlattı; beşinciyi –ki herhalde bu en yakın arkadaşıydı– dudaklarından şapur şupur öptü, kısacası, her şey aynen Bay Büyük-Golyadkin’in rüyasındaki gibiydi. Doyasıya hoplayıp zıpladıktan, herkesle kendince vedalaştıktan, herkesi kendi çıkarına göre kullandıktan, gerekli gereksiz demeden herkese bol bol yalakalık yaptıktan sonra, Bay Öteki-Golyadkin birdenbire, herhalde yanlışlıkla, eski dostunu o ana kadar fark etmeye vakit bulamamış olacak ki, elini Bay Büyük-Golyadkin’e de uzattı. Aşağılık Bay Öteki-Golyadkin’i tam olarak fark etmeye gayet güzel zaman bulabilmiş kahramanımız da, herhalde yanlışlıkla, kendisine uzatılan eli anında yakaladı ve dostça, üstelik oldukça tuhaf, hiç beklenmedik bir şekilde içten gelen bir hareketle, göz yaşartıcı bir duyguyla sıktı. Terbiyesiz düşmanının o ilk hareketine mi aldanmıştı, yoksa ne yapacağını mı bilememişti, yoksa ruhunun derinliklerinde ne derece korunmasız olduğunun mu bilincine varmıştı, söylemek zordu. Ama durum şu ki, Bay Büyük-Golyadkin, aklı başında bir havayla, kendi isteğiyle, tanıklar huzurunda ve ciddi bir şekilde, “can düşmanım” dediği kişinin elini sıktı. Fakat can düşmanı, aşağılık Bay Öteki-Golyadkin tarafından haince aldatılmış bu masum adamın, kahramanımızın hatasını görüp de utanç, duygu, acıma ve vicdan azabı nedir bilmeden, birdenbire, dayanılması güç bir küstahlık ve kabalık örneği sergileyerek, elini Bay Büyük-Golyadkin’in elinden çekip aldığında; bu da yetmiyormuş gibi sanki pis bir şeye değip de kirlenmişçesine avucunu silkelediğinde; bu da yetmiyormuş gibi, en aşağılayıcı tavrını takınarak yere tükürdüğünde; bu da yetmiyormuş gibi, mendilini çıkarıp en düzeysiz tavrıyla Bay Büyük-Golyadkin’in avucunda bir saniye kalan bütün parmaklarını sildiğinde Bay Büyük-Golyadkin’in şaşkınlığı, öfkesi, dehşeti ve utancı görülmeye değerdi doğrusu. Bu şekilde hareket ederek, o alçakça alışkanlığına sadık kalan Bay Öteki-Golyadkin çevresini şöyle bir süzdü, odada bulunanların bu son davranışını görmesini sağladı, herkesin gözlerinin içine baktı ve anlaşılan herkese Bay Golyadkin’le ilgili en kötü duyguları aşılamaya çalıştı.</span></p>

  <p class="calibre13"><span class="calibre5">Öyle görünüyordu ki, iğrenç Bay Öteki-Golyadkin’in davranışı memurlar arasında toplu bir öfkeye neden olmuştu; hatta aklı bir karış havada olan genç memurlar bile hoşnutsuzluklarını belli ettiler. Her köşeden fısıldaşma ve konuşma sesleri yükseldi. Odanın içindeki genel hareketlenme Bay Büyük-Golyadkin’in de gözünden kaçmadı; ama bu sırada, tam da zamanında patlatılıveren ve Bay Büyük-Golyadkin’in kulaklarında çınlayan bir şaka, kahramanımızın son ümitlerini de suya düşürdü, güç, tekrar onun o işe yaramaz can düşmanının tarafına geçti.</span></p>

  <p class="calibre13"><span class="calibre5">“İşte bizim Rusyalı Faublas’ımız,</span><a href="../Text/Oteki_Ben_split_005.html#filepos50888"><span class="calibre5">[44]</span></a> <span class="calibre5">baylar; izin verin de sizlere genç Faublas’ımızı takdim edeyim,” diye cıvıldadı Bay Öteki-Golyadkin, kendisine özgü o küstahlıkla dönüp durarak, memurların arasında oradan oraya seğirterek, onlara, kilitlenip kalmış, öfkesinden kudurmuş gerçek Bay Golyadkin’i göstererek. “Öpüşelim, canım benim!” diye devam etti, dayanılmaz laubaliliğiyle, aşağılanmış bir halde duran adama haince sokularak. İşe yaramaz Bay Öteki-Golyadkin’in şakası belli ki gereken yerlerde yankı bulmuştu, ne de olsa, artık herkes tarafından bilinen ve konuşulan bir olayla ilgili sinsi bir ima içeriyordu sözleri. Kahramanımız, bir an için düşmanlarının elini omzunda hissetti. Ama artık kararını vermişti. Kıvılcımlar saçan bir bakışla, solgun yüzü ve donuk gülümsemesiyle bir biçimde kalabalığın içinden sıyrılmayı başardı ve sık adımlarla doğruca beyefendinin odasının yolunu tuttu. Bir önceki odada karşısına, beyefendinin yanından henüz ayrılmış olan Andrey Filippoviç çıktı ve her ne kadar o an içerisi Bay Golyadkin’in hiç tanımadığı bir sürü başka şahısla dolu da olsa kahramanımız, bu ayrıntıya takılmayı hiç düşünmedi. Kendi kendisini hayrete düşüren bir kararlılıkla ve bu cesaretinden ötürü şahsını överek, hiç zaman kaybetmeden, doğruca, bu beklenmedik baskından ötürü şaşkına dönen Andrey Filippoviç’e yanaştı.</span></p>

  <p class="calibre13"><span class="calibre5">“Ah!.. ne yapıyorsunuz… ne istemiştiniz?” diye sordu bölüm müdürü, bir şeylere takılıp duraksayan Bay Golyadkin’i dinlemeden.</span></p>

  <p class="calibre13"><span class="calibre5">“Andrey Filippoviç, ben… hemen, beyefendiyle yüz yüze görüşebilir miyim?” dedi konuşkan ve açık seçik bir şekilde kahramanımız, kararlı bakışlarını Andrey Filippoviç’e dikerek.</span></p>

  <p class="calibre13"><span class="calibre5">“Efendim? Tabii ki hayır.” Andrey Filippoviç, Bay Golyadkin’i tepeden tırnağa süzdü.</span></p>

  <p class="calibre13"><span class="calibre5">“Ben, Andrey Filippoviç, nasıl olup da hiç kimsenin, bu sahtekâr, bu alçak herifin foyasını meydana çıkaramadığına şaşırdığımdan söylüyorum bütün bunları.”</span></p>

  <p class="calibre13"><span class="calibre5">“Neee?”</span></p>

  <p class="calibre13"><span class="calibre5">“Alçak herifin, Andrey Filippoviç.”</span></p>

  <p class="calibre13"><span class="calibre5">“Bu şekilde bahsettiğiniz kim sizin?”</span></p>

  <p class="calibre13"><span class="calibre5">“Bildiğiniz kişi, Andrey Filippoviç. Ben, Andrey Filippoviç, malum şahıstan söz ediyorum; hakkım var buna… Ben, Andrey Filippoviç, müdüriyetimizin bu tür davranışları teşvik etmesi gerektiğini düşünüyorum,” diye ekledi Bay Golyadkin, belli ki kendisinden geçerek, “Andrey Filippoviç… herhalde siz bu asil davranışın, her türlü iyi niyetimin bir göstergesi olduğunu anlarsınız, müdürümü bir baba yerine koymaksa, Andrey Filippoviç, koyuyorum, iyiliksever müdürlerimi babam yerine koyuyor ve gözümü kapayıp kaderimi onların ellerine teslim ediyorum. Aynen böyle işte… böyle…” Bunları söylerken, Bay Golyadkin’in sesi titredi, yüzü kızardı, iki damla gözyaşı iki kirpiğinde asılı kaldı.</span></p>

  <p class="calibre13"><span class="calibre5">Andrey Filippoviç, Bay Golyadkin’in sözlerinden ötürü o kadar şaşırmıştı ki, elinde olmadan iki adım geriye çekiliverdi. Sonra tedirgin bir şekilde çevresine bakındı… Bütün bunlar nasıl sonuçlanırdı, söylemesi zor… Neyse ki birden müdür odasının kapısı açıldı ve beyefendi, birkaç memurun eşliğinde dışarı çıktılar. Odada ne kadar adam varsa hepsi de onun peşinden seğirttiler. Beyefendi, Andrey Filippoviç’i yanına çağırdı; ikisi birtakım işlerden söz ederek yan yana yürüdüler. Herkes hareketlenip odadan çıktığında, Bay Golyadkin de kendisine geldi. Yüzünde pek sert ve düşünceli bir ifadeyle, en arkadan aksaya aksaya giden Anton Antonoviç’in kanatlarının altına sığınmaya karar verdi birden uysallaşıveren Bay Golyadkin. “İşte yine saçmaladım, yine her şeyi berbat ettim,” diye geçirdi içinden, “ama olsun, önemli değil.”</span></p>

  <p class="calibre13"><span class="calibre5">“Umarım, en azından siz, Anton Antonoviç, beni dinlemeyi ve durumumla ilgilenmeyi kabul edersiniz,” dedi sessizce ve telaştan hâlâ biraz titreyen sesiyle kahramanımız. “Herkes beni hor görüyor, ben de size başvurmaya karar verdim. Andrey Filippoviç’in sözleri ne anlama geliyordu, hâlâ anlayabilmiş değilim, Anton Antonoviç. Eğer mümkünse, siz bana açıklayabilir misiniz…”</span></p>

  <p class="calibre13"><span class="calibre5">“Zamanı gelince her şey açıklığa kavuşur, efendim,” diye yanıtladı Anton Antonoviç tane tane, sert bir ses tonuyla ve Bay Golyadkin’in görebildiği kadarıyla bu konuşmaya devam etmeyi hiç de istemediğini açıkça bildiren bir tavırla, “Kısa süre sonra öğrenirsiniz, efendim. Bugün resmi bir şekilde her şeyi bildirirler size.”</span></p>

  <p class="calibre13"><span class="calibre5">“Resmi bir şekilde neyi bildirirler, Anton Antonoviç? Neden özellikle resmi bir şekilde, efendim?” diye sordu çekinerek kahramanımız.</span></p>

  <p class="calibre13"><span class="calibre5">“Sizinle benim bileceğim bir şey değil bu, Yakov Petroviç, bu tür şeylere amirlerimiz karar verir.”</span></p>

  <p class="calibre13"><span class="calibre5">“Neden amirlerimiz, Anton Antonoviç,” dedi Bay Golyadkin daha da çekinerek, “Neden amirlerimiz? Bu işte müdürleri rahatsız etmemizi gerektirecek bir neden göremiyorum, Anton Antonoviç… Siz, dünkü konuşmamızla ilgili bir şeyi kastediyor olmayasınız, Anton Antonoviç?”</span></p>

  <p class="calibre13"><span class="calibre5">“Hayır, efendim, dünkü değil; sizin durumunuzda başka bir sakat nokta var.”</span></p>

  <p class="calibre13"><span class="calibre5">“Neymiş o sakat nokta, Anton Antonoviç? Sanırım benim durumumda öyle bir nokta yok.”</span></p>

  <p class="calibre13"><span class="calibre5">“Kurnazlık etmeye kiminle karar vermiştiniz peki, efendim?” diye sert bir şekilde sözünü kesti Anton Antonoviç, bütünüyle bozguna uğrayan kahramanımızın. Bay Golyadkin titredi, rengi kâğıt gibi bembeyaz oldu.</span></p>

  <p class="calibre13"><span class="calibre5">“Elbette, Anton Antonoviç,” dedi duyulur duyulmaz bir sesle, “eğer bütün o iftiralara kulak asacak olursak, karşı tarafın savunmasını beklemeden düşmanlarımızın sözlerine inanırsak, tabii ki… tabii ki, Anton Antonoviç, o zaman suçsuz yere zarar görürüz, bir hiç uğruna zarar görürüz, Anton Antonoviç.”</span></p>

  <p class="calibre13"><span class="calibre5">“Evet, efendim; peki tanınmış, saygıdeğer, size de onca iyiliği dokunmuş bir ailenin genç kızının onurunu ayaklar altına alan yakışıksız davranışınız?”</span></p>

  <p class="calibre13"><span class="calibre5">“Hangi davranışım, Anton Antonoviç?”</span></p>

  <p class="calibre13"><span class="calibre5">“Evet, efendim, evet. Peki ya, yoksul bile olsa, yine de namuslu, yabancı bir aileden gelen, diğer genç kıza karşı, o övgüye layık olmayan yakışıksız davranışınızı da mı hatırlamıyorsunuz?”</span></p>

  <p class="calibre13"><span class="calibre5">“İzin verin, lütfen, Anton Antonoviç… dinleyin beni lütfen…”</span></p>

  <p class="calibre13"><span class="calibre5">“Peki ya başka bir şahısla ilgili uydurduğunuz iftiralar, başka bir şahsı, kendinizin de günaha girdiğiniz bir konuda suçlayışınız? Ha? Buna ne derler peki?”</span></p>

  <p class="calibre13"><span class="calibre5">“Ben, Anton Antonoviç, onu kovmadım,” dedi kahramanımız, titreyerek, “Petruşka’ya da, yani yanımda çalışan adama da, böyle şeyler öğretmedim, efendim… Benim ekmeğimi yedi, Anton Antonoviç; misafirperverliğimden faydalandı,” diye ekledi anlamlı ve derin duygularla kahramanımız, öyle ki çenesi hafifçe titredi, gözyaşları yine akmaya başlayacaktı.</span></p>

  <p class="calibre13"><span class="calibre5">“Bunlar sizin sözleriniz, Yakov Petroviç, ekmeğinizi yediğini söylüyorsunuz,” diye yanıtladı sırıtarak Anton Antonoviç, sözlerinde bir şeytanlık vardı, öyle ki söyledikleri, Bay Golyadkin’i huzursuz etti.</span></p>

  <p class="calibre13"><span class="calibre5">“Bir kez daha izninizi rica edeceğim, Anton Antonoviç: Beyefendinin kendisinin de bütün bunlardan haberi var mı?”</span></p>

  <p class="calibre13"><span class="calibre5">“Nasıl olmaz, efendim! Neyse, artık bırakın da gideyim. Sizinle kaybedecek zamanım yok… Bugün öğrenmeniz gereken her şeyi öğreneceksiniz nasılsa.”</span></p>

  <p class="calibre13"><span class="calibre5">“İzin verin, Tanrı aşkına, bir dakika, Anton Antonoviç…”</span></p>

  <p class="calibre13"><span class="calibre5">“Sonra anlatırsınız, efendim…”</span></p>

  <p class="calibre13"><span class="calibre5">“Hayır, Anton Antonoviç; ben, anlarsınız ya, biraz kulak verin yeter, Anton Antonoviç… Ben, isyankârlıktan değil, ben, Anton Antonoviç, isyankârlıktan kaçarım; kendi adıma tamamen hazırım ve böyle bir düşünceyi de atmıştım ortaya…”</span></p>

  <p class="calibre13"><span class="calibre5">“İyi, efendim, iyi. Duymuştum bunları…”</span></p>

  <p class="calibre13"><span class="calibre5">“Hayır, Anton Antonoviç, duymadınız. Bu başka bir şey, Anton Antonoviç, bu iyi, bu gerçekten iyi, kulağa hoş gelen bir şey… Dediğim gibi, ben, Anton Antonoviç, Tanrı’nın, birbirine tıpatıp benzeyen iki insan yarattığıyla ilgili bir düşünce atmıştım ortaya ve iyiliksever müdürlerimiz, Tanrı’nın bu hikmetini görünce, ikizlere kucak açtılar, efendim. Bu iyi bir şey, Anton Antonoviç. Siz de görüyorsunuz ki, bu çok iyi bir şey ve ben isyankârlıktan çok uzağım şu an. İyiliksever müdürlerimi babam yerine koyuyorum. ‘Böyle böyle,’ diyorum, iyiliksever insanlar onlar, siz ise şey… yani… genç bir insan çalışmalı… Bana destek olun, Anton Antonoviç, ne olur arka çıkın bana, Anton Antonoviç… Ben öylesine, efendim… Tanrı aşkına, bir kelimecik, Anton Antonoviç… Anton Antonoviç.”</span></p>

  <p class="calibre13"><span class="calibre5">Ne var ki Anton Antonoviç, Bay Golyadkin’den çok uzaktaydı artık… Kahramanımız, nerede durduğunu, ne işittiğini, ne yaptığını, başına neyin geldiğini ve daha nelerin geleceğini bilmiyordu; duydukları ve yaşadıkları o denli şaşkına çevirmişti onu.</span></p>

  <p class="calibre13"><span class="calibre5">Yalvaran bakışlarla, memur topluluğunun içinde Anton Antonoviç’i aradı, ona karşı kendisini biraz daha savunmak, kendisiyle ilgili çok iyi niyetli, çok asil ve çok hoş bir şeyler daha anlatmak istiyordu. Ne var ki Bay Golyadkin’in geçirdiği tedirginliğinin arasından yavaş yavaş yeni bir ışık, o ana kadar hiç farkına varmadığı, hatta şüphe duymadığı, ufkunu aniden ve tek seferde aydınlatan yeni ve güçlü bir ışık sızmaya başlıyordu… O an, tamamen yolunu yitirmiş kahramanımıza birisi yandan çarptı. Bay Golyadkin çevresine bakındı. Tam önünde Pisarenka dikiliyordu.</span></p>

  <p class="calibre13"><span class="calibre5">“Mektubunuz, beyefendi.”</span></p>

  <p class="calibre13"><span class="calibre5">“A!.. Gidebildin mi oraya, dostum?”</span></p>

  <p class="calibre13"><span class="calibre5">“Hayır, bunu daha sabah, saat dokuzda getirdiler. Sergey Miheev, bekçi, il sekreteri Vahrameev’in evinden getirmiş.”</span></p>

  <p class="calibre13"><span class="calibre5">“Tamam, dostum, tamam, ben sana sonradan teşekkür edeceğim, canım dostum.”</span></p>

  <p class="calibre13"><span class="calibre5">Bu sözlerinin ardından Bay Golyadkin, mektubu ceketinin yan cebine sokuşturdu ve bütün düğmelerini ilikledi; sonra çevresine bakındı ve şaşkınlıkla, dairenin sofasında, dışarı çıkmaya hazırlanan bir grup memurun arasında bulunduğunu gördü, zira mesai saati dolmuştu. Bay Golyadkin yalnızca bu son ayrıntıyı fark etmemekle kalmamış, aynı zamanda, nasıl olup da birdenbire paltosunu ve galoşlarını giymiş bir halde, elinde şapkasıyla buraya geldiğini de fark etmemişti –hiç hatırlamıyordu. Tüm memurlar kıpırtısız ve saygı dolu bir beklenti içinde dikiliyorlardı. Beyefendi, geciken arabasını beklemek üzere merdivenin alt basamaklarında durmuş, iki memur ve Andrey Filippoviç’le son derece keyifli bir sohbete dalmıştı. Onlardan az ileride Anton Antonoviç Setoçkin ve birkaç memur daha duruyor, beyefendinin şakalaştığını ve güldüğünü gördükleri zaman onlar da gülümsüyorlardı. Merdivenlerde biriken memurlar da önce gülümsüyor, sonra beyefendinin tekrar güleceği anı bekliyorlardı. Tek gülümsemeyen, koca göbekli kapıcı Fedoseyiç’di; kapı kolunu tutmuş, tek seferde, elinin tek bir hareketiyle kapıların bir kanadını sonuna kadar açmak, sonra da yay gibi bükülerek beyefendiyi saygıyla selamlayıp geçirmekten oluşan günlük zevkini tatmayı sabırsızlıkla bekliyordu. Ama herkesten çok sevinen ve zevk alan biri vardı –o da Bay Golyadkin’in değersiz ve aşağılık düşmanıydı. Bay Öteki-Golyadkin fırsattan istifade yalakalık etmesi gereken memurları bile unutmuş, aralarında dönüp durmayı bırakmıştı. Tepeden tırnağa göz ve kulak kesmişti o; herhalde konuşulanları daha iyi duyabilmek için tuhaf bir şekil almış, gözlerini beyefendiden ayırmadan dikiliyor, yalnızca arada bir elleri, ayakları ve kafasına belli belirsiz, ruhunun gizli kıpırtılarını açığa çıkaran kramplar giriyordu.</span></p>

  <p class="calibre13"><span class="calibre5">“Baksana şuna, nasıl da uzatıyor kafasını,” diye düşündü kahramanımız, “Gözde olmaya çalışıyor aklı sıra, üçkâğıtçı! Saygın topluluklarda nasıl yükseldiğini bilmek isterdim doğrusu! Ne akıl var, ne karakter, ne eğitim, ne duygu; şansı yaver gidiyor hin herifin! Ah, Tanrım! Düşünüyorum da, şu hayatta yol almak, herkesin ‘gönlünü kazanıvermek’ nasıl da kolay! Bu adam daha çok yükselir, buraya yazıyorum, üçkâğıtçının şansı yaver gidiyor ne de olsa! Bir de insanların kulaklarına neler fısıldadığını bilmek isterdim. Bütün bu insanlarla nasıl bir sırrı olabilir, hangi sırlarını konuşurlar? Ah, yüce Tanrım! Nasıl etsem de… onlarla da birazcık… rica mı etsem… ‘böyle, böyle,’ desem, ‘suçluyum, genç bir adam günümüzde mutlaka çalışmalı, beyefendi; şu durumumdan hiç de şikâyet etmiyorum, işte böyle! Herhangi bir şekilde isyan edecek de değilim, her şeye uysallıkla ve sabırla katlanacağım, işte böyle!’ Böyle mi yapsam yoksa?.. Ama onu atlatamazsın ki, o üçkâğıtçıya laf işlemez; o kalın kafasına bir şey sokmak olanaksız… Ben yine de bir deneyeyim. Bakarsın, iyi bir anına denk gelirim, denemek lazım…”</span></p>

  <p class="calibre13"><span class="calibre5">Heyecan, tedirginlik ve telaş içinde, bu şekilde beklemesinin artık olanaksız olduğunu, karar anının yakınlaştığını, bir şeylerin çözümlenmesi gerektiğini hisseden kahramanımız, ağır ağır, değersiz ve gizemli ahbabına yaklaştı; ama tam bu sırada kapının önüne, beyefendinin uzun zamandır beklenen arabası yanaştı. Fedoseyiç kapıyı gürültüyle açtı ve üç kat olup beyefendiyi geçirdi. Bütün bekleyenler, çıkışa doğru akın ettiler ve Bay Büyük-Golyadkin’i bir anda Bay Öteki-Golyadkin’den uzaklaştırdılar. “Kaçamazsın!” dedi kahramanımız, kalabalığın arasında kendisine yol açarak ve ihtiyacı olan adamdan gözünü ayırmadan. Sonunda kalabalık dağıldı. Kahramanımız kendisini özgür hissetti ve ahbabının peşine düştü.</span></p>

  <h2 class="calibre3" id="sigil_toc_id_11"><span class="bold"><span class="calibre5">XI</span></span></h2>

  <p class="calibre13"><span class="calibre5">Hızla uzaklaşan düşmanının peşinden kanatlanmışçasına uçan Bay Golyadkin’in soluğu kesiliyordu. İçinde etkili bir enerjinin varlığını hissedebiliyordu. Aslında, bu enerjiye rağmen, Bay Golyadkin o an, basit bir sivrisineğin bile –tabii eğer yılın bu zamanlarında Petersburg’da bir sinek barınabilseydi– gayet kolay bir şekilde kendisini yere yıkabileceğinden kesinlikle emindi. Üstelik gücünü tamamen yitirdiğini ve çöktüğünü, hiç de kendi iradesiyle yürümediğini, aksine özel ve ondan bağımsız bir güç tarafından sürüklendiğini, dizlerinin bağının çözüldüğünü, bacaklarının, bedenine hizmet etmeyi reddettiklerini hissediyordu. Yine de her şey hâlâ iyi bir şekilde sonuçlanabilirdi. “İyi bir şekilde mi, kötü bir şekilde mi bilemem ama,” diye düşünüyordu Bay Golyadkin, hızlı koşudan soluğu kesilerek, “oyunu kaybettiğimiz konusunda artık en ufak bir şüphem yok; mahvolduğum da ortada; karar verildi ve imzalandı.” Bütün bunlara rağmen kahramanımız, bir yerlere gitmek için kiraladığı arabaya ayağını atmak üzere olan düşmanının paltosunu kavrayıverdiğinde, sanki yeniden doğmuş, sanki bir savaştan galip çıkmış, sanki zaferi elleriyle kazanmış gibi sevindi. “Beyefendiciğim! Beyefendiciğim!” diye seslendi, sonunda yetiştiği aşağılık Bay Öteki-Golyadkin’e. “Beyefendiciğim, umarım siz…”</span></p>

  <p class="calibre13"><span class="calibre5">“Hayır, efendim, hiç kusura bakmayın,” diye yanıtladı kaçamak bir şekilde Bay Golyadkin’in duygusuz düşmanı; bir ayağı arabanın basamağındaydı, diğerini havada sallıyor, boş yere dengesini korumaya ve bu arada bütün gücüyle, Bay Büyük Golyadkin’in tabiat tarafından kendisine bağışlanan tüm yeteneklerini seferber ederek tuttuğu paltosunu kurtarmaya çalışıyordu.</span></p>

  <p class="calibre13"><span class="calibre5">“Yakov Petroviç! Yalnızca on dakika…”</span></p>

  <p class="calibre13"><span class="calibre5">“Affedersiniz, zamanım yok.”</span></p>

  <p class="calibre13"><span class="calibre5">“Anlamaya çalışın, Yakov Petroviç… lütfen, Yakov Petroviç… Tanrı aşkına, Yakov Petroviç… böyle böyle, bir şey açıklamak istiyorum size… cesur bir şekilde… Bir saniyecik, Yakov Petroviç!..”</span></p>

  <p class="calibre13"><span class="calibre5">“Canım benim, hiç vaktim yok,” diye yanıtladı Bay Golyadkin’in asilmiş gibi davranan, saygısızca laubaliliğini, iyilik gibi sunmaya çalışan düşmanı, “başka zaman, inanın, bütün içtenliğimle söylüyorum, şu an gerçekten de olanaksız.”</span></p>

  <p class="calibre13"><span class="calibre5">“Alçak!” diye düşündü kahramanımız.</span></p>

  <p class="calibre13"><span class="calibre5">“Yakov Petroviç!” diye bağırdı Golyadkin kederle, “ben hiçbir zaman düşmanınız olmadım sizin. Kötü niyetli kimselerin iftirasına uğradım… Kendi adıma ben her zaman için hazırım, Yakov Petroviç… İster misiniz siz ve ben şimdi şuraya girelim, Yakov Petroviç?.. Ve orada, sizin de haklı olarak belirttiğiniz gibi, bütün içtenliğimizle, yalın ve asil bir dille… işte şuracıktaki kahvehaneye: O zaman her şey kendiliğinden açıklığa kavuşacaktır, Yakov Petroviç! O zaman her şey kesinlikle açıklığa kavuşacaktır…”</span></p>

  <p class="calibre13"><span class="calibre5">“Kahvehaneye mi? Olur, efendim. Benim için fark etmez, kahvehaneye gidelim madem öyle; yalnız tek bir şartım var, tatlım, tek bir şartım var, orada her şey kendiliğinden açıklığa kavuşsun lütfen. Böyle, böyle, canım benim,” diyen Bay Öteki-Golyadkin, arabadan inerek ve hiç utanmadan kahramanımızın omzunu okşayarak, “Dostum benim; senin için, Yakov Petroviç, ara sokağa sapmaya bile razıyım ben (zamanında sizin de haklı olarak belirttiğiniz gibi, Yakov Petroviç). Görüyor musun düzenbazı, ne isterse yaptırıveriyor insana!” diye devam etti Bay Golyadkin’in sahte dostu, yüzünde hafif bir gülümseme ile kahramanımızın çevresinde fır dönerek.</span></p>

  <p class="calibre13"><span class="calibre5">Her iki Bay Golyadkin’in girdikleri kahvehane, ana caddelerden uzakta bulunuyordu ve o saatlerde bomboştu. Kapı zili duyulur duyulmaz, tezgâhın önünde oldukça şişman bir Alman kadın görüldü. Bay Golyadkin ile değersiz arkadaşı, tombul yanaklı ve saçları kısacık kesilmiş bir oğlan çocuğunun, kucağında bir demet yonga ile, ocağın başında, sönmek üzere olan ateşi diriltmeye çalıştığı bir odaya girdiler. Bay Öteki-Golyadkin’in isteği üzerine çikolata getirildi.</span></p>

  <p class="calibre13"><span class="calibre5">“Lokum gibi kadın,” dedi Bay Öteki-Golyadkin, Bay Büyük-Golyadkin’e çapkın çapkın göz kırparak.</span></p>

  <p class="calibre13"><span class="calibre5">Kahramanımız kızardı, bir şey demedi.</span></p>

  <p class="calibre13"><span class="calibre5">“Ah, affedersiniz, unutmuşum. Sizin zevkinizi biliyorum. Siz, beyefendi, incecik Almanlardan hoşlanırsınız; biz seninle, Yakov Petroviç’im benim, incecik ve bir de tabii ki, güzellikten nasibini almış Almanlardan hoşlanırız; onların evlerinden daire kiralarız, ahlaklarını bozar, baştan çıkarırız, bir kâse biralı çorba için, bir kase sütlü çorba için kalbimizi onlara adar, bir de senetli sepetli imzalı teminat veririz, işte biz böyle yaparız, değil mi, seni Faublas seni, hainsin sen!”</span></p>

  <p class="calibre13"><span class="calibre5">Bay Öteki-Golyadkin bu sözleriyle, malum bayan şahısla ilgili tamamıyla lüzumsuz, ama bir yandan da canice ve kurnazca imalarda bulunuyor, Bay Golyadkin’in çevresinde fır dönüyor, nazik görünmeye çalışarak gülümsüyor, böylelikle güya samimiyetini ve karşılaşmalarından ötürü duyduğu sevinci dile getirirmiş gibi yapıyordu. Gel gör ki, Bay Büyük-Golyadkin’in, kendisine hemen inanacak kadar aptal olmadığını, belli bir eğitim ve terbiyeye sahip olduğunu fark eden aşağılık adam, taktiğini değiştirmeye ve oyununu açıkça oynamaya karar verdi. Bu rezilce laflarının ardından sahte Bay Golyadkin, insanı isyana sürükleyen bir utanmazlık ve laubalilikle, ağırbaşlı Bay Golyadkin’in omzunu okşadı ve bununla da tatmin olmayarak kahramanımızla, saygın bir topluluk içinde asla kabul edilemeyecek bir şekilde oynamaya koyuldu; niyeti, daha önceki alçaklığını tekrarlamak ve Bay Büyük-Golyadkin’in bütün karşı koymalarına ve öfkeden titreyen sesine hiç aldırış etmeden, yanağından bir makas almaktı.</span></p>

  <p class="calibre13"><span class="calibre5">“Bunlar, düşmanlarımın lafları,” diye yanıtladı sonunda titreyen sesiyle, sağduyulu bir şekilde kendisine hâkim olarak. Bu sırada kahramanımız tedirgin bir şekilde kapıya bakındı. Sorun şu ki, Bay Öteki-Golyadkin’in keyfi görüldüğü kadarıyla pek yerindeydi ve toplum içinde izin verilemeyecek, doğrusunu söylemek gerekirse sosyete kurallarına ters düşen ve özellikle saygın topluluklarda kabul göremeyecek değişik şakalar yapmaya hazırlanıyor gibiydi.</span></p>

  <p class="calibre13"><span class="calibre5">“Madem öyle, nasıl isterseniz,” diye karşı çıktı Bay Öteki-Golyadkin ciddi bir tavırla Bay Büyük-Golyadkin’in bu son düşüncesine; sonra görgüsüzce ve açgözlülükle boşalttığı fincanını masanın üzerine bıraktı. “Sizinle pek uzun süre kalamayacağım sonuçta… Ee, Yakov Petroviç, nasıl gidiyor hayat bakalım?”</span></p>

  <p class="calibre13"><span class="calibre5">“Size tek bir şey söyleyebilirim, Yakov Petroviç,” diye yanıtladı kahramanımız soğukkanlılıkla ve onurlu bir şekilde, “hiçbir zaman düşmanınız olmadım ben sizin.”</span></p>

  <p class="calibre13"><span class="calibre5">“Hım… peki ya Petruşka? Petruşka’ydı değil mi adı? A, evet! Ee, nasıl o? İyi mi? Eskisi gibi?”</span></p>

  <p class="calibre13"><span class="calibre5">“O da eskisi gibi, Yakov Petroviç,” diye yanıtladı biraz şaşıran Bay Büyük-Golyadkin, “Ben bilemiyorum, Yakov Petroviç… kendi adıma… onurlu ve dürüst bir şekilde, Yakov Petroviç, siz de hak verirsiniz ki, Yakov Petroviç…”</span></p>

  <p class="calibre13"><span class="calibre5">“Evet, efendim. Yalnız siz de biliyorsunuz ki, Yakov Petroviç,” diye yanıtladı Bay Öteki-Golyadkin, kısık ve anlamlı bir sesle –bu şekilde kendisini, pişmanlık ve acıma duygularıyla dopdolu, üzgün bir insan gibi göstermeye çalışıyordu. “Siz de biliyorsunuz ki, zor günler geçiriyoruz… Ben size güvenirim, Yakov Petroviç; siz, akıllı ve de adil bir insansınız,” diye ekledi Bay Öteki-Golyadkin, Bay Büyük-Golyadkin’e alçakça yaranmaya çalışarak. “Yaşamak şakaya gelmez, siz de biliyorsunuz bunu, Yakov Petroviç,” diye bitirdi konuşmasını pek anlamlı sözlerle Bay Öteki-Golyadkin; böylelikle, ciddi şeylerden bahsedebilecek, akıllı ve okumuş bir insan gibi göstermeye çalışıyordu kendisini.</span></p>

  <p class="calibre13"><span class="calibre5">“Ben kendi adıma, Yakov Petroviç,” diye yanıtladı kahramanımız büyük bir ilhamla, “kendi adıma, dolambaçlı yollardan nefret ederek, cesur ve dürüst bir şekilde, yalın bir dille söylemek, bütün bunları onurlu bir zemine oturtmak gerekirse, şunu size dürüst ve onurlu bir şekilde ifade edebilirim ki, Yakov Petroviç, ben tamamıyla temizim ve sizin de bildiğiniz gibi, Yakov Petroviç, karşılıklı yanlış anlaşılmalar olabilir hayatta, her şey olabilir, sosyetenin kanunları, köle ruhlu kalabalıkların düşünceleri… Ben açık konuşuyorum, Yakov Petroviç, her şey olabilir hayatta. Dahasını söyleyeyim, Yakov Petroviç, bu şekilde düşünecek olursak, yani eğer onurlu ve asaletle bakacak olursak, o zaman cesurca ve sahte bir utangaçlığa kaçmadan söyleyebilirim ki, Yakov Petroviç, haksız olduğumu açıklamak hoşuma bile gidecektir, bunu itiraf etmek hoşuma gidecektir. Siz de biliyorsunuz, ne de olsa akıllı bir insansınız, dahası onur sahibisiniz. Utangaçlığa, sahte bir utangaçlığa kaçmadan itiraf etmeye hazırım bunu…” diye de asil bir şekilde bitirdi konuşmasını kahramanımız.</span></p>

  <p class="calibre13"><span class="calibre5">“Kader, talih! Neyse, Yakov Petroviç… bütün bunları bir kenara bırakalım,” dedi iç geçirerek Bay Öteki-Golyadkin. “Bunların yerine, karşılaşmışken, zamanımızı daha faydalı ve hoş bir konuşmaya adayalım, iş arkadaşları arasında olması gerektiği gibi… Gerçekten de, bütün bu zaman boyunca sizinle iki çift laf edemedim fırsat bulup da… Bu konuda suç benim değil, Yakov Petroviç…”</span></p>

  <p class="calibre13"><span class="calibre5">“Benim de değil,” diye kesti onun sözünü kahramanımız coşkuyla, “tabii ki benim değil! Kalbim, bu işte benim bir suçum olmadığını söylüyor, Yakov Petroviç. Biz iyisi mi kaderi suçlayalım, Yakov Petroviç,” diye ekledi Bay Büyük-Golyadkin tamamıyla dostça bir tonla. Sesi gitgide cılızlaşıyor, titriyordu.</span></p>

  <p class="calibre13"><span class="calibre5">“Ee, söyleyin bakalım? Sağlığınız nasıl?” dedi yoldan çıkmış adam, tatlı bir sesle.</span></p>

  <p class="calibre13"><span class="calibre5">“Biraz öksürüyorum,” diye yanıtladı, daha da tatlı bir sesle kahramanımız.</span></p>

  <p class="calibre13"><span class="calibre5">“Kendinize dikkat edin. Salgın hastalıklar kol geziyor, anjine yakalanmak işten değil, ben de itiraf etmek gerekirse yün fanila giymeye başladım.”</span></p>

  <p class="calibre13"><span class="calibre5">“Gerçekten de, Yakov Petroviç, anjine yakalanmak işten değil, efendim… Yakov Petroviç!” dedi kahramanımız kısa bir sessizliğin ardından. “Yakov Petroviç! Haksızlık ettiğimi görüyorum… Benim, yoksul fakat konuksever demeye cüret edebileceğim çatım altında birlikte geçirdiğimiz o mutlu anları hatırlayınca duygulanıyorum…”</span></p>

  <p class="calibre13"><span class="calibre5">“Mektubunuzda öyle yazmıyordunuz ama,” dedi hafif bir sitemle, sonuna kadar haklı (ama yalnızca bu konuda sonuna kadar haklı) Bay Öteki-Golyadkin.</span></p>

  <p class="calibre13"><span class="calibre5">“Yakov Petroviç! Ben yanılmışım… O lanet olası mektubumda da yanıldığımı şimdi çok net görebiliyorum. Yakov Petroviç, size karşı öyle mahcubum ki. Yakov Petroviç, inanamazsınız… Verin bana o mektubu, yırtayım, sizin gözünüzün önünde. Ama eğer bu kesinlikle mümkün değilse, Yakov Petroviç, onu tersten okumanızı rica edeceğim sizden, tam tersinden, yani özellikle, dostça bir niyetle, mektubumdaki bütün o sözlere tam tersi anlamlar yükleyerek. Haksızlık ettim. Bağışlayın beni, Yakov Petroviç, ben… ben acınılası bir hata yaptım, Yakov Petroviç.”</span></p>

  <div class="mbppagebreak" id="calibre_pb_5"></div>
</body>
</html>
