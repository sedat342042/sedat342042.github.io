<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>40</title>
</head>

<body>
  <h1 class="h11"><a id="a105"></a>40</h1>

  <p class="p12"><span class="t11">Tüm dillerin en korkunç sözcüklerinden biri 'Asker'dir. Bunun eşanlamlıları tarihimiz boyunca azametle geçer önümüzden: Yogahneeler, süvariler, hussarlar, karibular, kazaklar, deranzeefler, lejyonerler, sardukarlar. Balıkla Konuşanlar... Bunların hepsini bilirim ben. Orada, belleğimin saflarında durarak bir şeyi hatırlatırlar bana: Ordunun daima yanınızda olduğunu yani.</span></p>

  <p class="p14"><span class="t13">Çal</span><span class="t13">ı</span><span class="t13">nm</span><span class="t13">ı</span><span class="t13">ş</span> <span class="t13">Günlükler</span></p>

  <p>Idaho Moneo'yu sonunda, Kale'nin doğu ve batı komplekslerini birleştiren uzun yeraltı koridorunda buldu. Şafaktan beri Kale'de sessizce dolaşıp başkâhyayı aramıştı ve işte orada, koridorun çok ötelerinde, bir kapı girişine gizlenmiş, birisiyle konuşuyordu; ama Moneo o kadar uzaktan bile, duruşundan ve değişmez beyaz üniformasından belli oluyordu.</p>

  <p>Koridorun plastaş duvarları orada, yerin elli metre altında kehribar rengiydi ve gün ışığına kitlenmiş ışıbantlarla aydınlatılıyordu. O derinliklere, yerin üzerindeki çevre kulelerin üzerinde cüppeli dev adamlar gibi duran, serbestçe salınan kanatlardan oluşan basit bir düzenlemeyle serin esintiler üfleniyordu. O anda güneş kumları ısıttığından, tüm kanatlar Sareer'e akan serin havayı almak için kuzeye dönmüştü. Idaho yürürken yüzüne gelen esintideki çakmaktaşı kokusunu aldı.</p>

  <p>O koridorun simgelediği düşünülen şeyi biliyordu. Eski Fremen siyeçlerinin özellikleri vardı orada. Koridor, Leto'nun arabasıyla geçebileceği kadar geniş ve büyüktü. Kemerli tavanı kaya görünümündeydi. Ama ikiz ışıbantlar bununla çelişiyordu. Idaho Kale'ye gelinceye dek hiç ışıbant görmemişti; onun zamanında bunların, çok fazla enerji gerektirdiği ve onarımları çok pahalıya mal olduğu için pratikte uygulanamayacağı düşünülürdü. Işıkküreler daha basitti ve kolayca değiştirilebilirdi. Ama Idaho, Leto'ya göre pratikte uygulanamayacak hemen hemen hiçbir şeyin olmadığını anlamıştı.</p>

  <p>Leto <span class="t10">neyi isterse birisi yapar.</span></p>

  <p>Koridorda Moneo'ya doğru hızla yürürken uğursuz bir duygu vermişti bu düşünce.</p>

  <p>Koridorun iki yanındaki, siyeç tarzında dizili küçük odaların kapısı yoktu;, esintiyle sallanan, koyu kırmızı kumaştan küçük birer perde vardı yalnızca. Idaho burasının genellikle genç Balıkla Konuşanlar'ın lojmanı olduğunu biliyordu. Silah deposu, mutfak, bir yemek salonu ve tamir depolarından oluşmuş ekleri bulunan kombine bir oda da dikkatini çekmişti. Perdelerin o yetersiz gizlilik engelinin ardında başka şeyler de görmüştü, öfkesini körükleyen şey bunlardı.</p>

  <p>Moneo Idaho'nun geldiğini görünce ona doğru döndü. Moneo'nun konuştuğu kadın içeri çekilip perdeyi indirdi, ama bu arada Idaho, komutan havası taşıyan yaşlıca bir kadın yüzü görüverdi. Idaho bu komutanı tanıyamadı.</p>

  <p>Moneo, Idaho kendisine iki adım kala durunca başıyla onayladı.</p>

  <p>"Muhafızlar beni aradığını söylediler" dedi Moneo.</p>

  <p>"Nerede o?"</p>

  <p>"Kim nerede?"</p>

  <p>Moneo Idaho'yu yukarıdan aşağıya süzünce siyah renkli, göğsünde kırmızı şahini bulunan eski moda Atreides üniforması, ciladan parlayan uzun çizmeler dikkatini çekti. <span class="t10">Ritüel</span> bir görünüm vardı bu adamda.</p>

  <p>Idaho hızlı bir nefes aldı ve sıkılı dişlerinin arasından konuştu: "Bana yine aynı oyunu oynamaya kalkma!"</p>

  <p>Moneo Idaho'nun belindeki kınında duran bıçağa bakmayı bıraktı. Sapındaki mücevherlerle bir müze malı gibi duruyordu. Idaho nereden bulmuştu bunu?</p>

  <p>"Eğer İmparator Tanrı'yı kastediyorsan..." dedi Moneo.</p>

  <p>"Nerede?"</p>

  <p>Moneo sesinin sakinliğini korudu. "Neden ölmeye bu kadar heveslisin?"</p>

  <p>"Seninle birlikte olduğunu söylediler."</p>

  <p>"Bu daha önceydi."</p>

  <p>"Onu bulmam gerek Moneo!"</p>

  <p>"Şu anda değil."</p>

  <p>Idaho elini bıçağına attı. "Seni konuşturmak için zor mu kullanmam gerek?"</p>

  <p>"Hiç tavsiye etmem bunu."</p>

  <p>"Söyle... nerede... o?"</p>

  <p>"Madem ısrar ediyorsun, Siona'yla çöldeler."</p>

  <p>"Senin kızınla mı?"</p>

  <p>"Başka Siona var mı?"</p>

  <p>"N'apıyorlar?"</p>

  <p>"Siona sınanıyor."</p>

  <p>"Ne zaman dönecekler?"</p>

  <p>Moneo omuzlarını kaldırdı, sonra: "Bu görülmemiş öfkede ne, Duncan?"</p>

  <p>"Nedir bu sınama senin..."</p>

  <p>"Bilmiyorum. Şimdi, sen niçin böyle berbat görünüyorsun?"</p>

  <p>"Bıktım buradan! Balıkla Konuşanlar'dan!" Başını çevirdi ve tükürdü.</p>

  <p>Moneo Idaho'nun arkasında uzanan koridora bakarken adamın gelişini hatırladı. Duncanlar'ı tanıyınca onların o andaki öfkesini körükleyen şeyin ne olduğunu anlamak zor değildi.</p>

  <p>"Duncan" dedi Moneo, "Yeniyetme genç dişilerin, erkekler gibi, kendi cinslerinden dişilerin fiziksel çekiciliğine kapılmaları gayet normal bir şeydir. Çoğu daha sonra bunu aşar."</p>

  <p>"Bu yok edilmeli!"</p>

  <p>"Ama bu bizim mirasımızın bir parçasıdır."</p>

  <p>"Yok edilmeli! Yok bunun..."</p>

  <p>"Oh, sakin ol. Onu baskı altına almaya çalışırsan onun gücünü arttırırsın sadece."</p>

  <p>Idaho ona baktı. "Ve sen orada kendi kızına neler oluyor bilmediğini söylüyorsun ha!"</p>

  <p>"Siona sınanıyor, sana söyledim."</p>

  <p>"Peki <span class="t10">bu</span> ne anlama geliyor güya?"</p>

  <p>Moneo eliyle gözlerini kapattı ve içini çekti. Elini aşağı indirirken bu budala, tehlikeli ve <span class="t10">antika</span> herife neden katlandığı düşünüyordu.</p>

  <p>"Bu, Siona'nın orda ölebileceği anlamına gelir."</p>

  <p>Idaho şaşırdı, öfkesi biraz yatışmıştı. "Nasıl izin verirsin böyle bir..."</p>

  <p>"İzin mi? Başka bir seçeneğim var mı sanıyorsun?"</p>

  <p>"Herkesin seçeneği vardır!"</p>

  <p>Moneo'nun dudaklarından acı bir gülümseme geçti. "Nasıl oluyor da sen diğer Duncanlar'dan çok daha budala olabiliyorsun?"</p>

  <p>"Diğer Duncanlar ha!" dedi Idaho. "Diğer Duncanlar nasıl öldü Moneo?"</p>

  <p>"Herkesin öldüğü gibi. Süreleri bitti."</p>

  <p>"Yalan söylüyorsun." Idaho sıkılı dişlerinin arasından söyledi bunu, bıçak sapını tutan elinin parmak boğumları bembeyaz olmuştu.</p>

  <p>Moneo hâlâ sakin bir sesle dedi ki: "Dikkat et. Benim de sabrımın bir sının var özellikle de şu anda."</p>

  <p>"Kokuşmuş bir yer burası!" dedi Idaho, Boştaki eliyle arkasındaki koridoru gösterdi. "Asla kabul edemeyeceğim şeyler var burada:</p>

  <p>Moneo boş koridora görmeden baktı. "Senin olgunlaşman <span class="t10">gerek</span> Duncan. Olgunlaşman gerek."</p>

  <p>Idaho'nun bıçağı tutan eli gerildi. "Ne anlama geliyor bu?"</p>

  <p>"Bunlar hassas zamanlar. İmparator Tanrı'yı tedirgin edebilecek her şeyin., <span class="t10">her</span> <span class="t10">ş</span><span class="t10">eyin</span> engellenmesi gerek."</p>

  <p>Idaho şiddetin sınırında dururken Moneo'nun tavrındaki şaşırtıcı bir şey öfkesini sindirdi. Duymazdan gelinemeyecek laflar edilmişti çünkü.</p>

  <p>"Ben toy bir çocuk değilim, sen beni..."</p>

  <p>"Duncan!" Yumuşak huylu Moneo'dan o güne dek duyduğu en yüksek sesti bu. Idaho'nun eli hareketsiz kaldı Moneo konuşmaya devam ederken. "Senin bedensel isteklerin olgun olup da seni hâlâ yeniyetmelikte tutan bir şeyler varsa çok iğrenç davranışlar çıkar ortaya. Bırak."</p>

  <p>"Sen... beni... şeyle mi... suçluyorsun... yani..."</p>

  <p>"Hayır!" Moneo koridoru gösterdi. "Oh, orada neyi görmüş olabileceğini biliyorum, ama bu..."</p>

  <p>"Şehvetle Öpüşen iki kadın! Sence..."</p>

  <p>"Bu önemli değil. Gençlik potansiyelini bir sürü yoldan arar."</p>

  <p>Idaho bir patlamanın eşiğindeyken kendini toplayıp ayaklarının ucunda öne doğru sallandı. "Senin ne olduğunu öğrendiğim iyi oldu Moneo."</p>

  <p>"Evet, tabii, ben senin ne olduğunu <span class="t10">birçok</span> kez öğrendim."</p>

  <p>Moneo bu sözlerin Idaho'ya etkisini, kafasından geçip onu şaşırtmasını gözledi. Gulalar kendilerinden önceki <span class="t10">di</span><span class="t10">ğ</span><span class="t10">erlerine</span> hayran kalma fırsatını asla kaçırmazlardı.</p>

  <p>Idaho boğuk bir fısıltıyla konuştu: "Ne öğrendin?"</p>

  <p>"Sen bana değerli şeyler öğrettin" dedi Moneo. "Hepimiz gelişmeye çalışırız, ama bizi engelleyen bir şey varsa potansiyelimizi acıya dönüştürebiliriz -acıyı isteyerek ya da acı vererek. Yeniyetmeler bu konuda özellikle hassastır."</p>

  <p>Idaho Moneo'ya doğru eğildi. "Ben cinsellikten söz ediyorum."</p>

  <p>"Elbette."</p>

  <p>"Sen beni yeniyetmelikle mi suçluyorsun bu..."</p>

  <p>"Evet, öyle."</p>

  <p>"Keserim senin..."</p>

  <p>"Oh, kapa çeneni!"</p>

  <p>Moneo'nun yanıtı Bene Gesserit Ses Kontrol Eğitimi'nin ayrıntılarından yoksundu ama yaşam boyu bir yetki vardı ardında. Idaho'nun buna itaat etmemesi olanaksızdı.</p>

  <p>"Üzgünüm" dedi Moneo. "Kafam biraz karışık, çünkü tek kızım..." Sustu ve omuzlarını yukarı kaldırdı.</p>

  <p>Idaho iki derin nefes aldı. "Siz delisiniz, hepiniz! Kızının ölebileceğini söylüyorsun ama yine de..."</p>

  <p>"Seni aptal!" Moneo patladı. "Senin yersiz düşüncelerinin bana nasıl geldiği konusunda bir fikrin var mı? O ahmakça soruların ve o bencil..." Sustu, başını sallayarak.</p>

  <p>"Göz yumuyorum çünkü senin kişisel sorunların var" dedi Idaho. "Ama eğer..."</p>

  <p>"Göz yumuyorsun haa! Sen mi göz yumuyorsun?" Moneo titreyerek soludu. Bu kadarı çok fazlaydı!</p>

  <p>Idaho sertçe konuştu. "Seni bağışlayabilirim bu..."</p>

  <p>"Sen! Çocuk gibi konuşur durursun seks hakkında bağışlamak ve acı ve... sanıyorsun ki senle Hwi Noree..."</p>

  <p>"Onu bu işe karıştırma!"</p>

  <p>"Ah evet. Onu karıştırma. O acıyı karıştırma! Onunla seks yaparsın ve ayrılığı asla dert etmezsin. Söyle bana aptal, bu durumda kendine neyi uygun görürsün?"</p>

  <p>Idaho şaşkın bir halde derin derin soludu. O sakin Moneo'da böyle bir öfkenin parlamaya hazır halde beklediğini hiç düşünmemişti; ama bu saldırı, olamazdı...</p>

  <p>"Zalim olduğumu mu sanıyorsun?" diye devam etti Moneo. "Kaçınsan daha iyi edeceğin şeyler hakkında düşünmeni sağlıyorum. Hah! Leto Efendimiz'e bundan daha zalimce şeyler yapıldı, zalimlikten de beter nedenlerle!"</p>

  <p>"Onu savunuyor musun? Sen..."</p>

  <p>"Onu en iyi tanıyan benim!"</p>

  <p>"Seni kullanıyor!"</p>

  <p>"Ne amaçla?"</p>

  <p>"Kendin söyle!"</p>

  <p>"O bizim, soyumuzu sürdürmek için en büyük umudumuz..."</p>

  <p>"Sapıklar soyu sürdürmez!"</p>

  <p>Moneo yatıştırıcı bir tonla konuştu, ama sözleri Idaho'yu sarstı. "Sadece bir kez söyleyeceğim bunu sana. Tarihimizdeki en iyi savaşçıların, insanlığın en son çaresi olan büyük kahramanların arasında eşcinseller vardır. En iyi rahiplerimizin ve rahibelerimizin arasında bunlar vardır. Dinlerdeki evlenmeme yemini rastlantı değildi. En iyi askerlerin yeniyetmelerden çıkması da rastlantı değildi."</p>

  <p>"Bu sapıklık!"</p>

  <p>"Çok doğru. Ordudaki komutanlar binlerce yüzyıl boyunca, acıyla seksin sapıkça yer değiştirdiğini öğrendiler."</p>

  <p>"Büyük İmparator Tanrı'nın yaptığı bu mu yani?"</p>

  <p>Moneo yine sakin bir sesle konuştu: "Şiddet senin acı vermeni ve acı çekmeni gerektirir. En derin dürtüleriyle buna yöneltilen askeri bir güç çok daha iyi yönetilir."</p>

  <p>"Leto senden de bir canavar yaratmış!"</p>

  <p>"Beni kullandığını söyledin" dedi Moneo. "Ben buna izin veriyorum, çünkü onun ödediği bedelin benden istediği şeyden daha büyük olduğunu biliyorum."</p>

  <p>"Senden istediği şey kızın olsa bile mi?"</p>

  <p>"O hiçbir şeyi esirgemiyor. Ben niçin esirgeyeyim? Oh, sanırım sen bunu Atreidesler'le ilgili sanıyorsun. Duncanlar bu konuda daima iyidir."</p>

  <p>"Duncanlar! Lanet olsun sana, ben..."</p>

  <p>"Sende onun istediği bedeli ödeyecek göt yok!" dedi Moneo.</p>

  <p>Idaho görülmesi zor bir hareketle, bıçağını kınından çekti ve Moneo'ya hamle yaptı. O ne kadar hızlıysa Moneo ondan da hızlıydı yana çekildi, Idaho'ya çelme taktı ve onu ittirip yüzükoyun yere düşürdü. Idaho ileriye doğru çırpınarak süründü, ters döndü, ayağa fırlamaya yeltendi, sonra tereddüt etti; bir Atreides'e saldırmaya kalkıştığının farkına varmıştı. Moneo bir Atreides'ti: Idaho uğradığı şokla hareketsiz kaldı.</p>

  <p>Moneo kımıldamadan duruyor, yukarıdan ona bakıyordu. Garip bir hüzün ifadesi vardı başkâhyanın bakışında.</p>

  <p>"Beni öldüreceksen eğer Duncan, en iyisi bunu gizlice, arkadan yap" dedi Moneo. "O şekilde başarabilirsin."</p>

  <p>Idaho bir dizinin üzerinde yükseldi, bir ayağını yere bastı, ama bıçağını hâlâ sımsıkı tutarak öylece kaldı. Moneo nasıl da hızlı ve zarif hareket etmişti nasıl da... nasıl da kayıtsızca! Idaho boğazını temizledi. "Nasıl yaptın bu..."</p>

  <p>"O bizi uzun zamandır üretiyor Duncan, bu arada, bizdeki birçok şeyi de güçlendirdi. Bizi hız için, zekâ için, irade için ve duyarlılık için üretti. Sense... sense çok eski bir modelsin."</p>

  <p class="p13"><span class="t12">*</span></p>

  <p>&nbsp;</p>
</body>
</html>
