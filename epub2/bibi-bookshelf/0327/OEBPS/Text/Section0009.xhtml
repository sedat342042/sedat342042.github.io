<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 style="text-align: center;">KÖTÜ KADIN</h2>

  <p>Beni gözleriyle tartarak önümden geçti, parkın ta öbür ucuna kadar gitti, sonra geri döndü, geldi, oturmakta olduğum tahta sıranın ucuna ilişti.</p>

  <p>Temmuz güneşi arkamızdaki caddeye olanca parlaklığı ile serilmişti. Parkın yeşillikleri pörsümüş, ağaçlar, evlerin çatıları her şey sanki uykuya varmıştı. Az ilerimizdeki ağacın dibine serilmiş uyuz bir kediyse, kılları dökülmüş kocaman karnıyla ağır nefes alarak uyukluyordu.</p>

  <p>Kediye bakar görünerek yanımdaki kadına göz ucuyla bakıyordum. O da beni gözden geçiriyordu. Bir ara göz göze geliverdik. İskarpinin feci şekilde yamulmuş topukları, iri kıçı, bluzunun fazla açık göğsünden taşan iri, pörsük memelerine rağmen, gözbebekleri canlı, simsiyah iki yuvarlaktı.</p>

  <p>Kirli mendiliyle kırış kırış boynunun terini sildikten sonra:</p>

  <p>“Çok sıcak!” dedi.</p>

  <p>“Evet, çok sıcak.”</p>

  <p>Yanıma az daha sokuldu:</p>

  <p>“Buralı değilsiniz galiba?”</p>

  <p>“Hayır.”</p>

  <p>“Nerelisiniz?”</p>

  <p>Doğduğum yeri söyledim. Büsbütün ilgilendi:</p>

  <p>“Öyle bir memleketi bırakıp buraya niçin geldiniz ya?”</p>

  <p>Niçin geldiğimi biliyor muydum ki. Büyük şehir insanı olmak mutluluğuna erişmek için gelmemiştim her halde. Hele tramvay, apartman, deniz, şu, bu hasretiyle hiç değil. Ben büyük şehre itilmiştim adeta.</p>

  <p>O ise cevap bekliyordu.</p>

  <p>“Bilmem,” dedim “geldim işte...”</p>

  <p>“Ticaretle filan mı uğraşıyorsunuz?”</p>

  <p>“Yok canım.”</p>

  <p>“Ya?”</p>

  <p>“Niçin eşeliyorsunuz? Şu ya da bu. Öğrenmenizden ne çıkacak?”</p>

  <p>Başını dertli dertli salladı:</p>

  <p>“Doğru. Ne çıkacak? Hiç...”</p>

  <p>O da, ben de gözlerimizi kediye dikmiştik. Pembe karnı sinirli sinirli titrerken ağır ağır inip kalkıyordu.</p>

  <p>Uzun bir susuştan sonra:</p>

  <p>“Şu kedi bile bizim gibi insanlardan mesut!” dedi.</p>

  <p>“Niçin?” demek isteyerek baktım.</p>

  <p>“Böyle uyuz bir kedi olmayı insan olmaya tercih ederdim!” dedi. “Herhangi bir çöplükten karnımı doyurabilir, istediğim duvarın dibinde uykuya dalabilirdim.”</p>

  <p>Bir cevap bekleyerek yüzüme baktı. Hiçbir şey sormadım.</p>

  <p>“... Günlerden beri mideme hemen hemen bir şey girmedi,” diye devam etti. “Kötü kadın. Evet, kötü... Şu halime bak. Kimse beğenmiyor beni... Herkesin gözlerinin içine bakmaktan yoruluyorum, aldırış etmiyorlar. Her hangi bir iş, o da yok. Ölmek istiyorum. Şeytan diyor kaldır at kendini Beyazıt Kulesi'nden! Lakin can tatlı, olmuyor. Pis bir cesaretsizlik. Bir gece yatsam, bir daha da uyanmayıversem. Bir Ermeni karısı var, bodrumunda barınıyorum. Bazı bazı düşünüyorum da, hani ölüverirsem diye, içim yanıyor. Kadının başına bela olur kalırım...”</p>

  <p>“Niçin?”</p>

  <p>“Kadın zaten fakir. Evinde ölürsem şaşırır zavallı. Ölümü kim kaldıracak? Bir ölünün kalkması için de para ister. Kokar kalırım, rahatsız ederim mahalleyi. Halbuki insan ölünce vücudu da, ruhu gibi duman olup uçmalı! Başka memleketlerde ölüleri yakarlarmış. Ne fena! Yanmak! Kül olmak, korkunç şey. Ama toprağın altına girmekten daha iyi. Kaç sefer niyet ettim, kendimi denize atayım diye, olmadı. Sarayburnu'ndan geçerken, cup. Belki bir gün böyle yaparım ama, gündüz, günlük güneşlik bir gün, belki de bir bayram günü... Yazsın bütün gazeteler, şan olsun memlekete! Geceleri deniz çok korkunç oluyor. Karanlık sonra... Ölümden değil, ölmekten korkuyorum asıl! Ama sonu ne? Hiç. Herkes ölecek. Biliyorum ama, gene de ölüm kötü şey. Ama lazım. Doğanlar hiç ölmese... İnsanlar birbirlerini mi yerlerdi?”</p>

  <p>“Sanki yemiyorlar mı?”</p>

  <p>“Yiyorlar, doğru. Karnım da bir ağrıyor ki...”</p>

  <p>Ben de kendi karnımı hatırlamıştım. Cebimdeki son çeyrekle gittim bir simit alıp geldim. Kadının simide bakışları adeta korkunçlaştı. Böldüm, yarısını uzattım, kaptı. Kuvvetli dişleriyle bir solukta yedi, yuttu.</p>

  <p>“Sağ ol!” dedi, “Allah gönlüne göre versin!”</p>

  <p>Sonra ayağa kalktı, karışan eteğini düzeltip, ilikledi:</p>

  <p>“Haydi!” dedi.</p>

  <p>“Ne var?”</p>

  <p>“Ödeşelim!”</p>

  <p>“Neyi?”</p>

  <p>“Simidi...”</p>

  <p>“Yarım simide ha?”</p>

  <p>Arkamızdaki caddeden ortalığın uyuşuk sessizliğini paslı gıcırtılarla parçalayarak bir tramvay geçiyordu.</p>

  <p style="text-align: right;">1951</p>
</body>
</html>
