<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 style="text-align: center;">DİLENCİ</h2>

  <p>Kör Nasrullah ani bir kararla ayağa kalkınca, aynı kaldırımda yan yana dilendikleri Şeyh İmadettin:</p>

  <p>“Nereye?” diye sordu.</p>

  <p>Nasrullah:</p>

  <p>“Gidiyorum...” dedi.</p>

  <p>“Allah akıllar versin...”</p>

  <p>“Niye?”</p>

  <p>“Niyesi var mı? Koskoca posta müdürü be... İki buçuk lira için... Hem sen kaç paralık adamsın ki...”</p>

  <p>Sağlam gözıyla Şeyh İmadettin'e öfkeyle bakan Kör Nasrullah:</p>

  <p>“Kaç paralık adamsın ne demek?” dedi. “Ben bu memleketin evladı değil miyim? Bu topraklar için biz de kurşun salladık! Bu gözü görüyor musun sen bu gözü?”</p>

  <p>Kıs kıs gülen Şeyh İmadettin:</p>

  <p>“Görüyorum...” dedi, “Kütülâmare'de vermiştin hani...”</p>

  <p>“Kütülâmare'de vermiştim ya, ne zannettin! Sen nerdeydin o zaman?”</p>

  <p>“Ben mi? Ben de Gazze'deydim hani... Bak. Ben de bu bacağı verdim!”</p>

  <p>“Sen ha? Sen değil bacak, günahını bile vermezsin. Sen o bacağı zamparalık uğruna verdin. Çakarsın ya...”</p>

  <p>Şeyh İmadettin:</p>

  <p>“Posta müdürüne gitmekten vazgeç” diye üsteledi, “Nene lazım senin öyle büyük adamlarla sidik yarıştırmak!”</p>

  <p>“Ben sidik yarıştırmıyorum, hakkımı arıyorum!”</p>

  <p>“Alt tarafı iki buçuk lira...”</p>

  <p>“Beğenmedin mi? İki buçuk lira için sabahtan akşama kadar kaldırım bekliyoruz...”</p>

  <p>“Demek sağlama gidiyorsun?”</p>

  <p>“Gidiyorum...”</p>

  <p>“Pek aklım kesmiyor ya...”</p>

  <p>“Neyi?”</p>

  <p>“Posta müdürünün karşısına çıkıp da. Yürek ister ona...”</p>

  <p>“Sen bana iyi baksana, bende mangal gibi yürek var! Karılara muska yazarken sen, bu fakir ne Galiçya'sını bıraktı, ne Yemen'ini...”</p>

  <p>“Kütülâmare'yi unuttun!”</p>

  <p>“Başladın gene solağıma solağıma konuşmaya. Bak, sinsile, sülale dümdüz giderim ha!”</p>

  <p>Yürüdü. Yetmişini aşkın olduğu halde günlerce yol yürüyebilir, bulsa çıtır çıtır bir kuzuyu tek başına kıvırabilirdi.</p>

  <p>Patlak yenlerinden etli ayakları görünen postallarıyla postahanenin yolunu tuttu.</p>

  <p>P.T.T. müdürü kupkuru, barut gibi bir adamdı. Olur olmaz kimselere aldırış etmezliği, aşırı namusluluğuyla tanınmış biri. Deminden beri penceresinin buzlu camı gerisinde dikilen bir insan gölgesi dikkatini çekmekteydi. Zile bastı. İçeri giren odacısına sordu:</p>

  <p>“Dışarda birisi dikiliyor. Kimdir o?”</p>

  <p>“Kör bir dilenci beyim...”</p>

  <p>“Ne istiyor?”</p>

  <p>“Size bir şikâyeti varmış...”</p>

  <p>“Çağır, gelsin!”</p>

  <p>Upuzun boyu, geniş omuzlarıyla Kör Nasrullah içeriye ürkerek girdi, eski usul yerden bir temennadan sonra, elindeki buruş buruş kâğıt parçasıyla, bekledi.</p>

  <p>“Ne istiyorsun?”</p>

  <p>Bir iki yutkunduktan sonra Kör Nasrullah, titreyen sesiyle başladı:</p>

  <p>“Oğlum, köleniz beyim... Üç ay evvel iki buçuk lira salmıştım, nah bu mektubu da kendisinden aldım. İki ay evvel. Para eline geçmemiş olmalı ki.”</p>

  <p>“Ne biliyorsun eline geçmemiş olduğunu?”</p>

  <p>“Geçse, teşekkür makamında iki satır bir şeycik yazmaz mıydı, beyim?”</p>

  <p>“Peki. Ne demek istiyorsun? Parayı almamışsa ne olabilir?”</p>

  <p>Kör Nasrullah önce gülümsedi, sonra P.T.T müdürünün çatık kaşlarından ürkerek ciddileşti.</p>

  <p>“Hani kör şeytan beyim” dedi “kötü kötü şeyler getirmiyor değil insanın aklına!”</p>

  <p>“Ne gibi?”</p>

  <p>“Yani beyim. Ben düşünmek istemiyorum esasta amma... Şeytanı lain işte.”</p>

  <p>“Anladık canım, kör şeytan, şeytanı lain. Aklına ne getiriyor?”</p>

  <p>“Ordaki memur.”</p>

  <p>“Eee?”</p>

  <p>“Ağzı da var madem...”</p>

  <p>“Tabii...”</p>

  <p>“Cumburlop!”</p>

  <p>P.T.T. müdürü mosmor kesildi:</p>

  <p>“Bana bak ihtiyar” dedi “elinde müspet her hangi bir delil olmadan hiçbir memur hakkında bu tarzda düşünme. Düşünsen bile açığa vurma hiç olmazsa... Çünkü bak... Şimdi hemen bir tutanak düzenler...</p>

  <p>Kör Nasrullah kırıla döküle:</p>

  <p>“Kızma beyefendi,” dedi “cahilliğime bağışla. Aklım ermez, şeytanı lain de aklıma sokar hep kötü şeyleri. Yoksa ben bilmem mi ki zatınızın maiyetinde vazife gören bir memur...”</p>

  <p>“Benim maiyetimde değil, herifi tanımam bile.”</p>

  <p>“Olsun beyim... Ne de olsa... Değil mi ki zatınızın maiyetinde...”</p>

  <p>“Ulan benim maiyetimde değil diyorum sana!”</p>

  <p>“Huylanmayın beyefendi... Ne de olsa tabii...”</p>

  <p>“Baksana bana sen. Benimle şifahen konuşulmaz. Varsa her hangi bir şikâyetin, müdürlüğüme hitaben bir istida tanzim et, öyle gel. Haydi, marş!”</p>

  <p>P.T.T. müdürünü gözleriyle tartan Nasrullah:&nbsp;<span style="text-indent: 1.5em;">“Bir faydası olur mu dersin?” diye sordu.</span></p>

  <p>“İstida ile gelirsen olur...”</p>

  <p>“Olur demek?”</p>

  <p>“Olur...”</p>

  <p>“Ya yemişse?”</p>

  <p>P.T.T. müdürü öyle bir baktı ki, Nasrullah odadan apar topar çıktı, merdivenleri bir solukta indi, gitti.</p>

  <p>Şeyh İmadettin'in yanına gelince cebinden beyaz bezini öfkeyle çıkardı, kaldırıma sererken, beriki:</p>

  <p>“N'oldu?” diye sordu.</p>

  <p>“Ne n'oldu?”</p>

  <p>“Çıktın mı posta müdürüne?”</p>

  <p>“Çıktım tabii...”</p>

  <p>“Ne dedin?”</p>

  <p>“Bağırdım, çağırdım... Biz de bu vatanın evladıyız, biz de kurşun salladık bu topraklar için, dedim...”</p>

  <p>“Onlar ne dedi?”</p>

  <p>“Ne diyebilirler? Haklı söze kim ne der?”</p>

  <p>Uyuz bir köpek önlerinden topallaya topallaya geçiyordu.</p>

  <p style="text-align: right;">1948</p>
</body>
</html>
