<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 style="text-align: center;">ÇÖPÇÜ</h2>

  <p>Ufacık kırış kırış bir ihtiyar olan çöpçü Halo, on yıllık çöpçülüğünden çıkarıldığı günün ertesi, mahalleye ilk defa arabasız girdi. Kulaklarına geçmiş resmi kasketi, omuzları düşük bol ceketi, tiftiklenmiş pantolonu, kabaraları aşınmış postallariyle mahallenin tam ortasında durdu.</p>

  <p>On yıl, on koca yıl... Her sabah atının başını çekerek ağır ağır girdiği bu mahalleden ona, ondan da bu mahalleye bir şeyler sinmişti. Kapıları teker teker çalar, “Var mi yok mi?” diye sorar, varsa alır, yoksa, bekletip bekletip neden sonra “Yok, çöpümüz yok!” diyenlere kızmazdı.</p>

  <p>Sarı sıcaklı nice yazlar, yağmurlu, fırtınalı, ayazlı nice kışlar geçirmişti. Böyle kışlardan birinde karısı ölmüş, üç oğlunun üçü de böyle kışlarda onu belediyenin ahırında bırakıp gurbete, ekmek ardına düşmüşler, yıllar yılı onu bu harap ahırda unutmuşlardı. Ama aldırmamıştı. Ilık ılık gübre kokan bu ahırı şimdi ne müthiş bir hasretle arıyordu! Çocuklarının sevgisini verdiği Gümüş bu ahırda eline doğmuş, onun kaşağısı altında, bu ahırda büyümüştü.</p>

  <p>Gümüş'ü ne kadar severdi! Gümüş adam gibiydi. Dur derdin dururdu, deh derdin yürürdü. Gümüş'ün anası Boncuk, Boncuk'un anası Mercan, Mercan'ın anası Söğüt... Lakin Gümüş'ün üstüne yoktu. Gümüş adam gibiydi. Gümüş deyince durur, döner, bakardı. Ayağı burkulduğu günün gecesi nasıl inlemiş, sürmeli gözleriyle nasıl ağlamıştı!</p>

  <p>Gümüş adam gibiydi...</p>

  <p>Aklına birdenbire bir ihtimal geldi:</p>

  <p>“Bolulu Gümüş'ü döverse ya!”</p>

  <p>Kaşları çatıldı, kasketini eline aldı.</p>

  <p>“Döver” diye söylendi, “mücerret döver!”</p>

  <p>Mahalleye öfkeyle baktı. Bu mahalle de sanki ne diye erkenden uyanmazdı? Uyansalar, Halo'nun çıkarıldığını öğrenseler, söz birliği edip belediye başkanına çıksalar deseler ki:</p>

  <p>“Bolulu çöpçülükten ne anlar? O daha kaşağı tutmasını bile beşir edemez. Halo bizim on yıllık çöpçümüz. Gümüş onun eline doğdu. Ondan başkasına çöpümüzü vermeyiz, mümkünü yok vermeyiz. Olursa Halo olmazsa başkasını istemeyiz!”</p>

  <p>Ayak direseler, onlar ayak direyince, belediye başkanı da temizlik işleri müdürünü çağırsa dese ki:</p>

  <p>“... Halo'yu işinden niye çıkardın? Halo bu mahallenin on yıllık çöpçüsü. Gümüş onun eline doğdu. Bolulu kaşağı tutmasını bile beşir edemez. Bolulu'yu at, Halo'yu al. Hadi, hemen şimdi!”</p>

  <p>Yüreğinde bir umut. Gözleri parlamaya başladı. Kırışık yüzüyle gülümsedi.</p>

  <p>Olmaz da değildi hani... Eşiklerini, tokmaklarını, çöp tenekelerini, kedi, köpeklerini bile ezbere bildiği bu mahallenin insanları Halo'dan geçecekler miydi bakalım? Bu mahallede öyle büyük adamlar vardı ki, belediye başkanı bile karşılarında el ovalardı.</p>

  <p>“Dur sen,” diye söylendi, “yaz var, güz var demişler. Bolulu'nun arkası varsa, benim de...”</p>

  <p>Karşı köşede mahallenin sűpürgecisi görünmüştü. Uzun saplı çalı süpürgesiyle ortalığı tozuta tozuta parkeleri süpürüyordu. Yanına gitti:</p>

  <p>“Kolay gelsin!”</p>

  <p>Süpürgeci:</p>

  <p>“Eyvallah Halo Emmi!” dedi, “Nirde araban?”</p>

  <p>Halo omuz silkti.</p>

  <p>“Aldılar...”</p>

  <p>“Aldılar mı? İşten mi çıhardılar yonsa?”</p>

  <p>“Çıhardılar...”</p>

  <p>“Dimek çıhardılar?”</p>

  <p>“Çıhardılar...”</p>

  <p>“Yine kimi aldılar ya?</p>

  <p>“Ayının biri, amma, dur sen...”</p>

  <p>“Dimek essahmış... Bizim İbo didiydi de inanmadıydım... Vay Halo Emmim vay!”</p>

  <p>“İbo mu didiydi?”</p>

  <p>“Heye... Fıkara didiydi, yazık didiydi, acındıydı, tekmil...”</p>

  <p>“İbo iyi oğlandır, yiğit oğlandır.”</p>

  <p>“Ne iş dutacan ya?”</p>

  <p>“Ben mi? Dur bakalım, Allah kerim...”</p>

  <p>Tekrar mahalleye baktı.</p>

  <p>“Bu mahalleli,” dedi “sen biliyon mu bu mahalleyi? Bu mahalleli Bolulu'ya töbe çöp virmez! Neden dirsen... O daha kaşağı tutmasını bile beşir idemez! Mahalleli bilmiyor mu bunu? Öyle efendilerim var ki benim bu mahallede...”</p>

  <p>Yakınlarda bir kapı açılıp kapandı. Halo:</p>

  <p>“Aha” dedi, “bizim abıkat!”</p>

  <p>İçinde bir depreşme oldu, bir umut, güçlü bir pırıltı... Tatlı dilli, güler yüzlü bir adamdı avukat. Bayramlarda bol bahşiş verirdi. Birinde ucu yaldızlı sigara bile ikram etmişti.</p>

  <p>“Bu abıkat var ya,” dedi “öyle laflar bilir ki, senin belediye reizin bile karşısında salta durur!”</p>

  <p>Süpürgeci:</p>

  <p>“Öyle mi Halo Emmi,” diye sordu, “bu efendi kısmı bu lafları nasıl beller?”</p>

  <p>Halo'nun gözleri pırıl pırıl:</p>

  <p>“Kumandar mektebinde!”</p>

  <p>Kaldırımın önünde esas vaziyete geçip kasketini çıkardı.</p>

  <p>Uzun boylu, geniş omuzlu avukat sımsıkı bir elma gibi pırıl pırıldı. Çöpçü Halo'yla süpürgecinin önünden ağır ağır geçerken onları başıyla şöyle bir selamladı, hiçbir şey sormadı.</p>

  <p>Halo, şaşkın, arkasından bakakalmıştı.</p>

  <p>Süpürgeci:</p>

  <p>“Potini de cızırdahlıydı ha!” dedi.</p>

  <p>Halo karşılık vermedi. Mahalle bir bu avukattan ibaret değildi ya... Tam bu sırada bir başka kapı açıldı. Halo bu kapıdan çıkan iri yarı pamuk tüccarını da umutla bekledi. Kaldırımın önünde gene esas vaziyete geçip, kasketini çıkardı. Bu da avukat gibi önlerinden geçti, bir şey sormadı, hatta bakmadı bile...</p>

  <p>Kapılar açılıp kapanıyor, iş sahipleri, öğrenciler geçiyor, ama hiç kimse onunla ilgilenmiyordu.</p>

  <p>Süpürgeci de:</p>

  <p>“Canını sıkma, eyi olur inşallah...”</p>

  <p>Diye uzaklaşınca, Halo'nun bütün umutları kırıldı. Mahalleye boş gözlerle uzun uzun baktıktan sonra kaldırıma çöktü, başını yumrukları arasına aldı.</p>

  <p>Güneş adamakıllı yükselmişti. Mahallenin doğuya bakan pencereleri kızarmıştı. Dar sokaklardan birinden kambur bir kocakarı çıktı. Elinde büyük bir sepet. Kendi kendine konuşarak gelirken gözü Halo'ya takıldı.</p>

  <p>“O ne?” diye söylendi, “Arabasını ne yapmış bu herif?”</p>

  <p>Yanına sokuldu:</p>

  <p>“Araban nerde senin?”</p>

  <p>Halo başını kaldırdı, kocakarıya baktı.</p>

  <p>“Yok ana yok, arabam yok gayri...”</p>

  <p>“Niye? N'oldu?”</p>

  <p>“Aldılar, işimden çıkardılar beni...”</p>

  <p>“Niye çıkardılar?”</p>

  <p>“Temizlik işleri müdürünün adamını aldılar yerime.”</p>

  <p>Kocakarıya son bir umutla baktı.</p>

  <p>Karşısına çömelen kocakarıysa:</p>

  <p>“Doğru!” dedi, “Bu iltimas var mı yok mu... Benim Sedat'ımı da işceğzinden çıkarıp yerine dudağı boyalı bir soykayı almadılar mı? Halbuki, torunum diye söylemiyorum, Sedat'ım gibi uslu, akıllı çocuk nerde bu zamanda? İşreti yok, cıgarası yok, kötü bir yerler bilmez. Maaşcağızına zam bekliyordu evlatcağzım. Bense diyordum ki, zamlı maaş elimize geçince, iki çuval kömür alıp bir kenara atalım. Zere kış bu sene kötü geleceğe benziyor. O zemherileri biliyor musun sen? Vuuu... diye başlayınca...”</p>

  <p>“Bilmem mi?” dedi, “Bu benim Gümüş zemherilerde doğduydu... O yıl hani telefon telleri koptu dedilerdi, toprak çatladıydı... Amma ahır da sıcaktı hani... Neden? Ben fışkıyı kürümem, kalsın! Ahırı sıccacık tutar. Gecenin bir yarısındaydı ana, bu benim Gümüş yok mu, onun anası işte. Boncuk... Hikmeti hüda... Bu at kısmı da gebe avrat gibi inliyor mübarek. Dışarda kar diz boyu, fırtına dirsen kendini ahıra kaldırıp kaldırıp vuruyor... Lakin ahır sıccacıktı! Anama deyim, bu Gümüş'ün başıdır göründü amma fıkara Boncuk'a sor sen! Gözleri yaş yaş, nasıl bakıyor, melil melil, kara kara...”</p>

  <p>Başını gene yumrukları arasına aldı. Bol elbisesi içinde büsbütün ufalmıştı:</p>

  <p>“Gümüş adam gibiydi,” diye başını salladı “dur derdin dururdu, deh derdin yürürdü. Gümüş adam gibiydi... Laftan anlardı. Gümüş deyince döner bakardı. Gümüş ağlardı, inlerdi, gülerdi. Gümüş adam gibiydi... Vay yavrum vay!”</p>

  <p>Kocakarının gittiğinin farkında bile olmadı. Kaldırıma dayanarak kalktı. Kırış kırış ufacık, halsiz, mahalleden ağır ağır çıktı.</p>

  <p style="text-align: right;">1951</p>
</body>
</html>
