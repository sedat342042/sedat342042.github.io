<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 style="text-align: center;">MAVİ EŞARP</h2>

  <p>Vapurda omuz omuzaydık. Bunaltıcı, öğürtücü, uyku getiren bir sıcak oflatıp puflatıyordu. Sağa sola bakınırken taa dipte bir kişilik bir yer ilişti gözüme, yavaşça gittim. Tam pencere yanıydı, oturdum.</p>

  <p>Karşımda, çokça kavrulmuş kahveyi hatırlatan kırış kırış ama sevimli bir kocakarıyla ilk bakışta dikkati çekecek hiçbir özelliği olmıyan, zayıf bir kız oturuyordu. Kocakarı eski bir tiryaki alışkanlığıyla sigara içmekte, kız da bozuk bir çakmakla oynamaktaydı. Arada çakmağı açıyor, yayını, taşlarını filan çıkarıyor, yeniden takıyordu. Bunu bir, beş, on sefer tekrarladıktan sonra müthiş bir sıkıntıyla içini çekti, gerindi. İşte o sıra, tam o sıra göz göze geliverdik. Dikkatle bakışım dikkatini çekmiş olmalı, çakmağını söküp takarken o da bana dikkatle bakmaya başladı. Bir ara gülümsedi hatta. Omuz omuza vapuru, oflatıp puflatan, uyku getiren sıcağı unutuvermiştim. İstiyordum ki daha sık, daha uzun baksın, bir şeyler sorsun.</p>

  <p>Gözlerini gözlerime diktiği an, çakmağını yere düşürdü, eğilip almadı. Bana bakıyordu. Alıp ona vermemi istercesine... Bense, “A... daha neler. Kızı yaşındakiyle...” denileceğinden korkuyordum. Çevreyi kolladım. Kocakarı uyukluyordu, ötekilerse herkes kendi dünyasında...</p>

  <p>Eğildim, çakmağı aldım, uzattım. Teşekkür etti. Bembeyaz dişleriyle gülümsüyordu. Gözüyle, “Şimdi onu nasıl matrağa alacağım gör, bak!” demek istercesine bir işaret yaptı. Sonra dirseğiyle dürttü.</p>

  <p>“Haminne, haminne kız!”</p>

  <p>Uyuklayan kocakarı silkindi:</p>

  <p>“Ne var?”</p>

  <p>“Ben bu çakmağı satacağım...”</p>

  <p>Kocakarı üzerinde durmağa bile değmez bulmuş olacak, yeniden dalmaya hazırlandı.</p>

  <p>“Satamaz mıyım yani?” dedi.</p>

  <p>Beriki:</p>

  <p>“Satarsın.”</p>

  <p>“Beş liraya satacağım hem de.”</p>

  <p>“Aferin.”</p>

  <p>“Parasıyla ne alacağımı biliyor musun?”</p>

  <p>“...................?”</p>

  <p>“Haminne, hişt, haminne, haminne be!”</p>

  <p>“Ne var?”</p>

  <p>“Parasıyla ne alacağım biliyor musun?”</p>

  <p>“Ne alacaksın?”</p>

  <p>“Mavi eşarp, ruj, pudra, oje...”</p>

  <p>Kocakarı lahavle çekerek kıza arkasını dönmek istedi.</p>

  <p>Kız'sa, bana göz kırptıktan sonra:</p>

  <p>“Günah mı yani?” dedi. “Ha günah mı?”</p>

  <p>Kocakarı karşılık vermiyordu ama, şeytan kız rahat bırakır mı?</p>

  <p>“Dudaklarımı film artistleri gibi boyayacağım, tırnaklarımı da. Yüksek topuklularımı da giyip, mavi eşarpımı bağladım mı, Allaaah... Herkes bana bakacak!”</p>

  <p>Kocakarı homurdandı.</p>

  <p>Kız:</p>

  <p>“Ne o?” dedi, “ne var?”</p>

  <p>“İyi şeylere heves et.”</p>

  <p>“Beyoğlu'na bilem çıkacağım. Kolumda çanta, başımda eşarp. Laf atan atana, peşime düşen düşene...”</p>

  <p>Kocakarı kıyametleri koparacak kadar sinirlenmişti.</p>

  <p>“Çocuk,” dedim, “bakmayın kusuruna...”</p>

  <p>“Çocuk mu? Neresi çocuk onun? Ben onun yaşındayken ikinci çocuğumu emziriyordum!”</p>

  <p>Kız makaraları koyuverdi. Sonra:</p>

  <p>“Desene ki sen benden de hızlıymışsın!”</p>

  <p>“Edepsiz. Etraftan da utanmıyor.”</p>

  <p>Kız'sa durup durup gülüyor, gülmekten iki kat oluyordu. Kocakarı birden öfkeyle fırladı yerinden:</p>

  <p>“Kız sus, kız sus ha. Vallahi kendimi kaldırır atarım denize ha!”</p>

  <p>Gözleri dönmüştü. Gerçekten de atar mı atardı hani. Kırışık içleri boşalmış boynunun esmer derileri titriyordu. Kıza:</p>

  <p>“Yapma,” dedim.</p>

  <p>Sözümü dinledi. O kadar ki, iyice ciddileşti hatta. Sonra da çakmağını denize fırlattı.</p>

  <p>Bütün neşesi uçup gitmişti.</p>

  <p>Kocakarı da bunu beklemişçesine yerine oturmuştu.</p>

  <p>“Şimdi de küstü,” dedi. “Kuyruklarından da kıl aldırmazlar!”</p>

  <p>Bana döndü:</p>

  <p>“Nine olacağıma taş olsaydım keşke. Kızgın güneşin altında bütün gün beynim kaynıyor. Nedir, torunlarıma bir lokma ekmek götüreyim diye. Yaşım yetmiş. Bugün yumsam gözlerimi, dökülür kalırlar.”</p>

  <p>“Torunun mu?”</p>

  <p>“Allah elimden almazsa...”</p>

  <p>“Başka da var demek?”</p>

  <p>“Bunun küçüğü iki oğlan daha var. Abla güya bu... İşte gördün aklını... Delinin biri!”</p>

  <p>Kız:</p>

  <p>“Evet,” dedi, “delinin biri.”</p>

  <p>“Ne nasihattan anlar, ne bir şeyden. Bütün gün sabahın beşinden, akşamın yedisine, sekizine kadar, o güneşlerde...”</p>

  <p>“Ne iş tutuyorsunuz?”</p>

  <p>“Güvercin yemi satıyoruz evladım. Güneş, sıcak, ter. Şu tepem kaynıyor. Elimde ıslak bezler, tepeme koyuyorum, bir de bakıyorum ki kuruyuvermiş.”</p>

  <p>Gözleri yaşardı:</p>

  <p>“Allah Yarabbi... almaz canımı ki ben de kurtulayım, onlar da!”</p>

  <p>Pencereden denize bakmakta olan torun birden ninesine döndü. Ela gözlerinin ardında sanki güneş doğmuştu birden. Kocakarının boynuna sarıldı, başını ihtiyarın omuzuna koydu.</p>

  <p>“Nineciğim, nineciğim, canım nineciğim benim...”</p>

  <p>“Şimdi canın, nineciğin oldum değil mi? Üz üz...”</p>

  <p>“Üzmeeeem, vallahi üzmem, billahi üzmem bir daha!”</p>

  <p>“Üzmezsin evet, üzmezmiş...”</p>

  <p>“Vallahi üzmem, billahi üzmem. Allah iki gözümü kör etsin ki üzmem ha!”</p>

  <p>Kocakarının kavruk yüzü güldü. Kuru elleriyle torununu kucaklayıp kendine çekti:</p>

  <p>“Yavrum benim...”</p>

  <p>“Nineciğim, canım nineciğim. Sen hiç ölme e mi?”</p>

  <p>Kocakarı bana göz kırptı:</p>

  <p>“Eh, hiç ölmem...” (İçini çekti.) “Aaaah, ah. Şu tatlı dilleri de olmasa, bu kahırlı dünyanın hiç çekileceği yok.</p>

  <p>Babasının olup olmadığını sordum.</p>

  <p>Kız cevapladı:</p>

  <p>“Var. Edirne'de. Bir orospuyla kaçıp gitti.”</p>

  <p>Kadın:</p>

  <p>“Gözü çıksın” dedi. “Hayırsız, uğursuz. Bunlar benim Pembe'nin yadigârları asıl.”</p>

  <p>“Pembe kim? Kızın mı?”</p>

  <p>Gözlerini kuruladı:</p>

  <p>“Kızım idi, yavrum idi. ciğerparem idi. Çok gördü Cenabı Allah, aldı elimden...”</p>

  <p>“Hasta mıydı?”</p>

  <p>“Değildi. Doğururken ters geldi çocuğu...”</p>

  <p>Vapur Fener iskelesine yanaşıyordu. İnmem gerekiyordu ama gelmedi içimden, iyi ama Eyüp ya da Kâğıthane'de oturuyorlarsa?</p>

  <p>Balat'ta kalktılar. Ben de kalktım. Birlikte indik. Yan yana yürüyorduk. Sağda bir sokağa saptık. Acı acı sidik kokan harap bir duvarın yanından, ufacık bir ampulün zorla aydınlattığı geniş bir meydanlığa çıktık. Bir yanımızda kayık, mavna leşleri, öbür yanımızda kimbilir hangi dış ülkeye yollanacak hurda demir yığınları. Hava mazot kokuyor, tozlu gecenin derinliklerinden fabrika iniltileri geliyordu.</p>

  <p>Birdenbire Ayvansaray'a çıktık. Karşılarda, aydınlık göğe yaslanmışçasına karanlık evler kalabalığı.</p>

  <p>“Yavedut” caddesini karşıya geçecektik, bütün vidalarıyla gıcırdamışa benzeyen hantal bir otobüs önümüzden ağır ağır geçip, Defterdar'a doğru gitti.</p>

  <p>Karşıya geçtik.</p>

  <p>Kız neler anlatmıyordu!</p>

  <p>Bir Amet Abi vardı, gezgin sebzeci... Her zaman Balat sinemalarına giderlerdi onunla. Birinde Kehtane'ye bilem gitmişlerdi de, Amet Abi çiklet almış, dondurma, gazoz ısmarlamıştı. Sonra, kayığa binmişlerdi. Kayık oynak mı oynak, uzaklara, taa uzaklara gitmişlerdi. Büyük büyük ağaçlar vardı uzaklarda. Amet Abi ağaçların altına yatırmıştı onu. Dur be Amet Abi, dur Amet Abiciğim, gıdıklanıyorum be yahu demişti de, hiç. Sahiden gıdıklanıyordu ha, numaradan değil. Dinlemiyordu ki. Toprağa oturmuşlardı sonra. Toprak nemliydi. Ağaçların arasında, taa karşılarda bir asker gözüne ilişmişti. Tüfeği de vardı. Nöbetçi demişti Amet Abi. Gidiyor, geliyor, gidiyordu. Dalmıştı nöbetçinin ayaklarına. Bir de bakmıştı ki Amet Abi sırtüstü uzanmış uyumuyor mu? Durur mu? Usulcacık kalkmış, eteklerini toplayıp, pami!</p>

  <p>Ya vapura gelirken yolda? Fitil gibi sarhoş bir alay hergele çıkmıştı önüne, asılmışlardı da:</p>

  <p>“Hadi be siz de!” diye boş vermişti.</p>

  <p>Ama içlerinden o sarı, o parlak oğlanı unutamıyor. Pembe pembe yanakları vardı piçin. Adam adam gelse belki, ama zorla öpmek isteyip de işi metazoriye dökünce, bir itmişti, haydi hendeğe. Durur mu? Yakalasalar parçalarlardı ama nerde?</p>

  <p>Ertesi gün Amet Abi'de surat iki karış. İki karış da ne? Otuz karış olsun isterse. Kaşlarını çatıp da dilini bir çıkardı mı, tamam.</p>

  <p>Başındaki mavi eşarpı Amet Abi alıvermişti. Amet Abi ona daha neler alacaktı... Yüksek topuklu, Amaroza entarilik, Vual çorap, ruj, oje, naylon külot bile be, naylon külot bile!</p>

  <p>Elektrikleri ardımızda bırakıp dalıyoruz yıkık duvarların harap karanlığına. Yukarda aysız gökyüzü, donuk yıldızlar. Havada gübre kokusu.</p>

  <p>“Sen de yem mi satıyorsun ninenle birlikte?”</p>

  <p>“Bazı bazı...”</p>

  <p>Ninesi:</p>

  <p>“Canı isterse öyle satar ki, cin gibi!” dedi.</p>

  <p>“Subay, memur, bayan... Bir asıldım mı, elimden kurtulamazlar. Allah gençliğini bağışlasın, sevdiğin çift olsun filan dedim mi kocakarılara, hemen toslarlar mangırı!”</p>

  <p>Karanlığın içinde birden çocuk cıvıltıları. Cıvıltılar hızla yaklaşıyordu. Az sonra iki küçük oğlan koşarak geldi, haminneleriyle ablalarına sarıldılar.</p>

  <p>Kız:</p>

  <p>“Kardeşlerim,” dedi.</p>

  <p>Döndüm.</p>

  <p>Karanlıklarda uçuşan ateş böcekleri. Aşağılara serili Haliç'te vapur karaltıları...</p>

  <p>“Yavedut” caddesine doğru ağır ağır iniyorum. İçimde pırıl pırıl bir çift ela göz, Amet Abi, boy atmış koyu yeşil ağaçlar kalabalığı, ıslak toprak, kovalanan bir kızın uçan etekleriyle mavi eşarbı...</p>

  <p style="text-align: right;">1964</p>
</body>
</html>
