<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 style="text-align: center;">DUVARCI CELÂL</h2>

  <p>Kenarları çürümüş, açık yeşil gözleriyle karısına bakmakta olan Celâl:</p>

  <p>“Yapma Şadiye,” diye yalvardı “Allah aşkına yapma bu pis işi, yeter artık.”</p>

  <p>Celâl'in on dokuz yaşındaki karısı Şadiye, rakı kokan loş odanın tek penceresi önünde oturmuş, çamurlu avluda birtakım işler görmekte olan komşu kadınlara bakıyordu.</p>

  <p>Akşamdan kalma Celâl'in uzun, siyah kirpikleri ıslak ıslaktı, soludukça öğürtücü, sıcak bir anason kokusu odaya yayılıyordu.</p>

  <p>Üstü başı kireç bulaşıklarıyla ağarmış Celâl:</p>

  <p>“... Bana acımıyorsun, beni sevmiyorsun, zarar yok” diye devam etti, “ama oğlunu düşün, kendini düşün!”</p>

  <p>Şadiye'nin kılı bile kıpırdamadı. Çamurlu avluya, avlunun tam ortasındaki paslı tulumbanın çevresine toplanmış kadınlara bakmaya devam etti.</p>

  <p>“... Onlardan fayda yok. Seni ziyan ederler, ortaya düşürürler, kötü olursun!”</p>

  <p>Karısının ışığa koşan pervane, leşe inen kuzgun, çiçek çiçek dolaşan bal arısı gibi, parlak oğlanların ardı sıra koşmaya devam edeceğini biliyordu.</p>

  <p>Kadının dizi dibine oturdu. Deminden beri söylediklerine yeniden başladı. Bu hayatın encamını, gittiği yolun dehşetini anlattı, yalvardı, ağladı.</p>

  <p>“Benim yerimde başkası olsa seni keserdi,” dedi. “Ben kesemiyorum, elimde değil, vuramıyorum seni Şadiye!”</p>

  <p>Öfkeyle dönen kadın:</p>

  <p>“Vur!” dedi “Erkek değil misin? İzzeti nefsin yok mu? Çek bıçağını vur! Ben bıkmış usanmışım zati bu hayattan...”</p>

  <p>“Vuramıyorum, kıyamıyorum sana, elimde değil. Vazgeç bu pis işten. Sonu yok bunun...”</p>

  <p>Yerinden fırlıyan kadın, avaz avaz bağırmıya başladı:</p>

  <p>“Boşa derim boşamazsın, düş yakamdan derim düşmezsin. Lanet olsun senin gibi erkeğe! Şuncacık kanı olan bir erkek, çeker bıçağını da deh eder, bitti gitti!”</p>

  <p>Merdivenleri indi, avluya çıktı.</p>

  <p>Celâl de ayağa kalkmıştı. Sallanıyor, oda tepesinde fır dönüyordu. Pencereden avluya baktı. Karısı orda, tombul beyaz eliyle tulumbaya tutunmuş, hırslı hırslı bağırıp çağırıyordu:</p>

  <p>“Neyleyim onun erkekliğini! Gırtlağıma kadar altına, elmasa gark etse ki ne kıymeti var?”</p>

  <p>Komşu kadınlar hak veriyorlardı:</p>

  <p>“Doğru anam doğru. Erkek dediğin... değil mi amma? Giydirmiş, kuşatmış, yedirmiş, içirmiş... Genç, taze kadın mesela... Herif bulmuş kırk beşi... Develerin çanı bile dengi dengine dermiş. Madem hakkından gelemeyecen, ne demeye alırsın yazının cahilini? Al âdetten kesilmiş birini, hizmetçin gibi dolansın dursun evin içinde!”</p>

  <p>Şadiye:</p>

  <p>“Damarında şu kadar kanı olan bir erkek yemez o lafları... Çek vur diyorum, yok, bana acıyormuş...”</p>

  <p>Duvarcı Celâl kahrolarak merdivenleri indi, avluyu geçip giderken kadınlar gülüştüler. İçlerinden birisi:</p>

  <p>“Soğan erkeği!” dedi.</p>

  <p style="text-align: center;">***</p>

  <p>Pamuk yüklü, çift lastikli koca koca kamyonların homurtularla geçtiği, mazot kokulu sonbahar sabahlarından biriydi. Duvarcı Celâl, cebinde parlak demirli sustalısı, urumdan Şam'dan gelmiş, işsiz güçsüz gurbet uşaklarının arasına daldı. Sonra yol üstündeki şarapçıya uğradı. Mezesiz filan, bir, bir daha, bir daha... Üç bardak şarap aç midesini allak bullak etti, başının dönmesi arttı, akşamki sarhoşluğu yeniden başladı.</p>

  <p>Şarapçı sigara yakıyordu. Celâl:</p>

  <p>“Ver bakalım bir tane, Apostol!” dedi.</p>

  <p>“Apostol baban. Doğru konuş!”</p>

  <p>“Vay... Kızdın mı ne? Apostol olsan daha ne istersin ulan!”</p>

  <p>“Celâl, doğru konuş sabah sabah ha!”</p>

  <p>“Doldur öyleyse şu boşu...”</p>

  <p>Dördüncü bardak doldu.</p>

  <p>Şarapçı:</p>

  <p>“Herkesin ne derdi var, sen tutmuşsun sabah sabah...”</p>

  <p>Dördüncü bardağı da birden diken Celâl:</p>

  <p>“Bugün bir manzara oldu bizim avluda, sorma!” dedi.</p>

  <p>Sigarasını dalgın dalgın içmekte olan şarapçı aldırmadı.</p>

  <p>Celâl devam etti:</p>

  <p>“... Bir herif var bizim avluda, kırk beşlik, biz akran... Lakin bir avradı var, on dokuz yaşında, eh... Herifte iş yok. Çakıyor karısının manzaralarını, lakin... Her gün kavga. Karı bu sabah avluya çıktı, eli kulağa attı...”</p>

  <p>Şarapçı ilgilendi:</p>

  <p>“Sonra?”</p>

  <p>“Sonrası sinema... Hakkımdan gelemiyorsun madem, boşa beni, beni altına, elmasa garketsen makbulüm değil filan fıstık...”</p>

  <p>Şarapçı cık cık cık yaptıktan sonra:</p>

  <p>“O inek hâlâ insan yüzüne bakabiliyor mu?” diye sordu.</p>

  <p>“Hangi?”</p>

  <p>“Kocası!”</p>

  <p>Duvarcı Celâl boş bardağını itti:</p>

  <p>“Doldur şunu...”</p>

  <p>Elinde şarap şişesiyle şarapçı:</p>

  <p>“Orda mıydı?”</p>

  <p>“Ordaydı...”</p>

  <p>“Demek ordaydı?”</p>

  <p>“Ordaydı ya...”</p>

  <p>Şarapçı:</p>

  <p>“Vay erkeklik vay...” diye başını sallayarak boş bardağı doldurdu, “demek oradaydı da kulaklariyle duydu? Yüzü de mi kızarmadı?”</p>

  <p>Bardağını sıkıntıyla kaldıran Celâl:</p>

  <p>“Şerefe!” dedi, içti. “Sen olsaydın ne yapardın?”</p>

  <p>“Ben olsam ne mi yapardım? Allahını şaşırtırdım be! Çıksın avluya bas bas bağırsın, beni rezil rüsva etsin. Ne yaparmışım. Yatırır koyun boğazlar gibi boğazlardım, bennen oynuyor musun sen?”</p>

  <p>“Zamparalarla kaç sefer bastırdı, kaç sefer kafa göz kırdı, lakin avrada dokunamıyor. Çünkü, biliyor kendi kabahatini!”</p>

  <p>“Madem öyle, boşasın...”</p>

  <p>“Avrada yangın, boşayamıyor da...”</p>

  <p>Şarapçıyı bir düşüncedir almıştı.</p>

  <p>“Allah kimsenin başına böyle dert vermesin arkadaş,” dedi, “zor dava. Yangınlık gibi kötü şey var mı? En iyisi kendi kendini temizleyip kurtulmak. Kadının ne kabahati var?”</p>

  <p>Uzun bacaklı iskemlesini birdenbire şaraphanenin köşesine çeken Celâl, başını yumrukları arasına aldı. Hayrette kalan şarapçı yanına gitti.</p>

  <p>“Celâl, kardeş, ne var? Ha? Niye ağlıyorsun?”</p>

  <p>Gözlerini yerdeki bir noktaya diken Celâl cevap vermedi.</p>

  <p>“Öyle mi? Niye ağlıyorsun be? Erkek ağlar mı yahu?”</p>

  <p>Celâl gene cevap vermedi. Cebinden parlak demirli sustalısını çıkarınca, şarapçı telaşlandı. İşi anlar gibi olmuştu. Dükkânında böyle şeylerin geçmesini istemiyordu. Ettiği tavsiyeye pişman oldu. Yalnızdı da dükkânda. Kendi kendini vurdu dese inanmazlar, uzun boylu git gel artık...</p>

  <p>Dükkândan telaşla çıktı. Bitişik bakkalı çağırdı. Şaraphane kapısında durdular.</p>

  <p>“Şu adamı görüyor musun?” dedi, “Kendi kendini vuracak herhalde.”</p>

  <p>“Kim?”</p>

  <p>“Şu, Celâl...”</p>

  <p>“Niye vuracak?”</p>

  <p>“Bilmem amma, karısının yüzünden herhalde...”</p>

  <p>“İnsan karı için kendi kendini vurur mu? Böyle böyleyse boşa gitsin...”</p>

  <p>“Mesele bildiğin gibi değil.”</p>

  <p>Kısaca anlattı. Beriki:</p>

  <p>“Allah kimsenin başına vermesin,” dedi. “Zor dava. Bir polis çağır en iyisi...”</p>

  <p>“Vukuat olmadan polis gelmez ki.”</p>

  <p>“Öyleyse bekleyelim.”</p>

  <p>Az sonra şaraphanenin kapısına meraklı bir kalabalık toplandı. Kalabalık gittikçe artıyordu ki, Celâl sustalıyı katlayıp cebine attı, şarap parasını tezgâha bıraktı, çıktı gitti.</p>

  <p style="text-align: right;">1951</p>
</body>
</html>
