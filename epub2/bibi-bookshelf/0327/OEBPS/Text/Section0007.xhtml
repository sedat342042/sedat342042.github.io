<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 style="text-align: center;">ŞAHUT'LA KARISI</h2>

  <p>Baba Şahut dondurma kutusunun başındaydı. Kutunun etrafını buz parçalarıyla doldurup tuzlarken arada gülümsüyordu. Bir ara karısına baktı. Kadın az ilerde, tavandan kuvvetle vuran güneş sütununun yanıbaşında, yedinci çocuğunun gömleğine kimbilir kaçıncı yamayı vuruyordu. Baba:</p>

  <p>“Ne düşünüyorsun avrat?” dedi, “Doktor anası olacağını mı?”</p>

  <p>Kadın güldü:</p>

  <p>“Onu ben değil, sen düşünüyorsun asıl. Doktor babası olacan diye koltuklarına karpuz sığmıyor. Allah vermeye!”</p>

  <p>“Heye vallaha avrat, sığmıyor, ne yalan söyleyim. Bizim de bir konağımız olur, temiz bir elbisem. Löküs bir kahvede, bacak bacak üstüne atıp nargile tokurdatmak... Doktor babası olacam kolay mı?”</p>

  <p>Dikişini dizine indiren kadın gözlerini ovaladı. “Üryamda görüyorum bazı bazı... Şu Abidinpaşa caddesindeki doktor konakları yok mu? Onlardan birinde olurmuşuz, amma en yükseğinde. Oğlumun levhası da olurmuş. Sana bir şey deyim mi herif, oğlumun levhasını her gün sabunlu bezle kendim, elimle silecem. Oğlumun avradına töbe kaynanalık etmeyecem. Torunlarımı bağrıma basacam...”</p>

  <p>“Ben de...” dedi adam “her ikindi önüme katıp parka götürür gezdiririm. Çocuk çiçeğe benzer. İyi hava, bol güneş...”</p>

  <p>“Tahtalarını kendim siler, çamaşırlarını kendi elceğezimle yurum. İşi el adamına bırakmaya gelmez, baştan savarlar... Söküklerini de kendim dikerim.”</p>

  <p>“Konaklarında tabii bize de bir oda verirler. Bizim yiyeceğimizden nolacak? O zamana daha da ihtiyarlarız...”</p>

  <p>“Rahat döşeğinde de adam adam ölürüz, cenazemiz rezil olmaz...”</p>

  <p>“Lakin o bu değil ya, oğlum doktor olduktan sonra, şöyle dosta düşmana karşı, bacak bacak üstüne atıp iyi bir nargile tokurdatmadan ölürsem gözlerim açık gider!”</p>

  <p>“Tabii onlar masada çatal bıçakla yerler. Biz yakıştırabilecek miyiz dersin?”</p>

  <p>“Amaan sen de... Çekiliriz odamıza, eski ağıdımızı ağlarız...”</p>

  <p>“Misafirlerine de görünmeyiz. Misafirleri geldi mi, çekiliriz odamıza, kitleriz kapımızı...”</p>

  <p>“Kahvelerini pişirip kapıdan veririz sadece.”</p>

  <p>“Tabii... Kahvelerini pişirmemek olmaz.”</p>

  <p>“O bu değil ya avrat, dosta düşmana karşı bacak bacak üstüne atıp son yaşımda, iyi bir nargile tokurdatsam da...”</p>

  <p>“Eee?”</p>

  <p>“Ondan sonra Cenâbıallah isterse canımı alsın!”</p>

  <p>Kuvvetli elleriyle dondurma kutusunu tuzlu buz parçalarının içinde çevirmeye başladı.</p>

  <p style="text-align: right;">1949</p>
</body>
</html>
