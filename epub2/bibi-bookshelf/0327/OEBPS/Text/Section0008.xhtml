<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 id="sigil_toc_id_8" style="text-align: center;">ÇAMAŞIRCININ KIZI</h2>

  <p>Komşu şoförün kapısını çalan Neriman:</p>

  <p>“Saime Abla!” diye bağırdı.</p>

  <p>Şoförün karısı:</p>

  <p>“Efendim canım!” diye kapıyı açtı.</p>

  <p>Neriman içeri girdi.</p>

  <p>Şoförün karısı bal renkli kombinezoniyle dekolte, merdiven başında durmaktaydı.</p>

  <p>Neriman:</p>

  <p>“Sana gene bir ricam var Saime Abla” dedi, “yapar mısın?”</p>

  <p>“Neymiş bakalım?”</p>

  <p>“Yapar mısın?”.</p>

  <p>“Söyle ki...”</p>

  <p>“Yaparım de, söyleyeyim...”</p>

  <p>“Ne olduğunu bilmeden...”</p>

  <p>“Bugün bir yere gideceğim de...”</p>

  <p>“Evet...”</p>

  <p>“Senin şeyleri... Vallahi öyle utanıyorum ki...”</p>

  <p>“Ağız yapma hadi... Neyleri?”</p>

  <p>“Vallahi ağız değil... Çok utanıyorum ha...”</p>

  <p>“Neyleri kız?”</p>

  <p>“Beyaz çantanla.”</p>

  <p>“Evet?”</p>

  <p>“Eldivenlerini...”</p>

  <p>“Bu kadar mı?”</p>

  <p>“Az mı? Azsa... Beyaz iskarpinlerini de verirsin ablacığım!”</p>

  <p>Şoförün karısı bir kahkaha attı.</p>

  <p>“Sen çok yaşa emi?”</p>

  <p>“Vereceksin değil mi?”</p>

  <p>“Canın sağ olsun Neriman'cığım, sözü mü olur?”</p>

  <p>Neriman merdiveni koşarak çıktı, şoförün karısının boynuna sarıldı.</p>

  <p>“Canım ablacığım benim, şeker ablacığım... Sen dünyanın en güzel ablasısın!”</p>

  <p>“Sahi mi?”</p>

  <p>“Vallahi...”</p>

  <p>“Senden de mi?”</p>

  <p>“Tabii... Ben güzel değilim ki...”</p>

  <p>“Sus. Kendine iftira etme... Artist gibisin kâfir.”</p>

  <p>Gururla gülen Neriman:</p>

  <p>“Sahi mi?” dedi.</p>

  <p>“Şu boy bos, endam... Sahi misi var mı?”</p>

  <p>“Herkes öyle söylüyor...”</p>

  <p>“Ne söylüyor?”</p>

  <p>“Lana Turner'e benziyormuşum...”</p>

  <p>“O da kim?”</p>

  <p>“Aa... Bilmiyor musun? Sinema artisti... Turhan Bey'le film çevirmişlerdi hani... Ama şansım yok ki benim, hiç şansım yok...”</p>

  <p>“Belli olmaz. Bir gün bir bakarsın...”</p>

  <p>İçeri gitti. Beyaz iskarpin, çanta ve tül eldivenleriyle geldi.</p>

  <p>“İstersen beyaz elbisemi de vereyim!”</p>

  <p>Neriman'ın gözleri parladı.</p>

  <p>“Sahi mi? Verir misin?”</p>

  <p>“Veririm ama, bir şartla... Kiminle buluşacağını söylersen.”</p>

  <p>“Hiç,” dedi “yalnız...”</p>

  <p>“Hadi ordan, yalancı!”</p>

  <p>“Ay vallahi değil, billahi değil...”</p>

  <p>Gıdıklanıyormuş gibi gülüyordu.</p>

  <p>“O gün, hani parkta... Onunla mı?”</p>

  <p>“Hangi?”</p>

  <p>“Parkta geziyordunuz hani”</p>

  <p>Şoförün karısının boynuna sarılan Neriman onu öptü, öptü.</p>

  <p>“Anneme söyleme olmaz mı?”</p>

  <p>“Onunla değil mi?”</p>

  <p>“Evet.”</p>

  <p>“Öğrenci değil mi o?”</p>

  <p>“Lisede...”</p>

  <p>“Seviyor musun?”</p>

  <p>“Bilmem...”</p>

  <p>“O seni seviyor mu?”</p>

  <p>“Görme... Senin için ölebilirim diyor. Hem ne diyor biliyor musun? Tıpkı diyor, tıpkı Lana Turner'e benziyorsun diyor... İstanbul'a gidelim diyor...”</p>

  <p>“İstanbul'a mı gidelim diyor? Ne yapacaksınız orda?”</p>

  <p>“Film çevireceğiz. Onun orda öyle tanıdıkları var ki... Seni bir görsünler diyor...”</p>

  <p>“Sen ne diyorsun?”</p>

  <p>“Ben mi? Hiç...”</p>

  <p>Şoförün karısı:</p>

  <p>“Böyle maceralardan vazgeç,” dedi. “O daha bir okul öğrencisi, ağzı süt kokuyor. Sense yetişmiş bir kızsın. Otur evinde, bekle kısmetini. Bir çocuğun peşine düşülüp de diyar diyar gidilir mi? Senin gibi neler var orda...”</p>

  <p>“.................................?”</p>

  <p>“... artist olacağım derken, başına iş açar, ortalığa düşersin Allah göstermeye...”</p>

  <p>Şoförün karısına öfkeyle bakan Neriman:</p>

  <p>“Bu memleketten ve Çamaşırcı Hacer'in kızı olmaktan bıktım Saime Abla!” dedi. “Sokağa çıkarken giyecek doğru dürüst bir şeyim yok. Ondan bundan istemekten utanıyorum, yerlere geçiyorum... Ben de gencim, benim de canım var, ben de kendime ait öteberilerimi herkes gibi giyinmek isterim, hakkım değil mi?”</p>

  <p>“Haklısın kızım, elbette haklısın ama... Kader... Bak, yetiştin maşallah... Sık dişini biraz daha, elbette bir kısmetin çıkacak... Seni alacak adam giyimini, kuşamını da düşünecek elbet...”</p>

  <p>Neriman uzun uzun dinledi. Sıkılmaya başlamıştı. Bunu anlayan şoförün karısı:</p>

  <p>“Canını sıkıyorum değil mi?” dedi.</p>

  <p>“Yoo... Hayır...”</p>

  <p>“Dost acı söyler. Ayağını denk al. O daha bir çocuk... Peşine takılınıp diyar diyar gidilmez! Beş parasız İstanbul'a gitmenin ne olduğunu bilmezsin...”</p>

  <p>Neriman cevap vermedi. Elinde öteberiler, ayaklarında nalın, arka sokağın bozuk parkelerinde, kendi kendisiyle konuşarak, avludan içeri girdi.</p>

  <p>Annesiyle, komşu Naciye çamaşır yıkamaktaydılar. Neriman önlerinden geçip odaya girinceye kadar ardından baktılar.</p>

  <p>Çamaşırcı Hacer:</p>

  <p>“Evladım,” dedi, “yavrum,” dedi, “ne giyse yakışmaz? Şu boya bosa bak. Elin sıska maymunları kürkler elmaslar içinde yüzüyor...”</p>

  <p>“Eh, kader Hacer Abla...”</p>

  <p>“Neriman'ın anlattıklarını bir duysan Naciye... Böyle güzel kızlara hükümet bilmem ne vazife verirmiş, Neriman'ı da istiyorlar... Diyorlarmış ki, dünyada bir tane bilmem nerde, bir de sen diyorlarmış... Alıp da İstanbul'lara götürecekler... Hele bir girsin... Öyle para kazanacak ki. Bende akıl yok, tutamam, neler anlatıyor. Hadi gidelim de söyletelim bir iki...”</p>

  <p>Leğenlerin başından kalktılar.</p>

  <p style="textalign: center;">***</p>

  <p style="textalign: center;"></p>

  <p>“Bila velet ve bila vâris” ölen bir eski alaybeyinin evkafa geçmiş, kocaman, harap konağının alt kat odalarından birinde oturuyorlardı. İsli tavan bel vermiş, duvarlar içeri kamburlaşmıştı ama, Neriman tavanı da, duvarların ayıplarını da beyaz kâğıtlarla güzelce kapamıştı. Duvarlarda Lana Turner'in çeşitli pozda resimleri asılıydı. Bunlar sinema dergilerinden dikkatle kesilip çıkarılmıştı. Çünkü Neriman'ın yakın arkadaşları: “Aman Neriman,” derlerdi, “benzerlik bu kadar olur. Bir elmanın yarısı sen, yarısı o! Seni büyük bir istikbal bekliyor...”</p>

  <p>Boydan boya çatlak aynanın karşısında saçlarını Lana Turner gibi tarayan Neriman, aynada kendi kendine göz kırptı:</p>

  <p>“Farkındasın ya... Saime Abla da başladı. Beni hiç kimse çekemiyor, ama hiç kimse! Evde oturup kısmetimi beklemeliymişim... Kısmetim de ne? Ya bir bakkal, ya da kendi kocası gibi bir şoför... Sonra? Eve hapsolacam, peşimde zırıl zırıl bir alay çocuk, bütün gün leğen dolusu çişli bez başında... Benim parlamamam için elinizden geleni yapıyorsunuz ama, çatlasanız da, patlasanız da sizi dinlemiyeceğim! (Lana Turner'in duvardaki resmine baktı) Senin gibi olacağım, senin gibi kucak dolusu para kazanacağım, çeşit çeşit elbiselerim, iç çamaşırlarım, sabahlıklarım olacak...”</p>

  <p>Annesiyle komşu Naciye'nin kapıdan onu gözetlediklerini gördü:</p>

  <p>“Saime Abla da başladı kıskanmaya!” dedi. “Artist olup da ne yapacakmışım... Evde, kısmetimi beklemeliymişim!”</p>

  <p>Hacer:</p>

  <p>“Gözü çıkasıca,” dedi “ona ne oluyormuş? Sen ne karışıyorsun demedin mi?”</p>

  <p>“Demez olur muyum? Hiç kimsenin aklına ihtiyacım yok, dedim.”</p>

  <p>Naciye'ye dönen Hacer:</p>

  <p>“Der!” dedi “Dememiş miydim sana? Neler bilir benim kızım daha ohooo... Neriman, o zaman çamaşır yıkamayacağım değil mi?”</p>

  <p>“Büyük bir artistin annesi çamaşır yıkar mı? Kucakla paramız olacak, otomobilimiz, apartmanımız...”</p>

  <p>“Apartmanı ben kiraya vereceğim değil mi?”</p>

  <p>“Elbette...”</p>

  <p>“Duydun mu Naciye! Ben kiraya vereceğim... Demedim miydi sana! Otomobilimiz de olacak...”</p>

  <p>“Otomobilimiz, buzdolabımız, pikaplı salon radyomuz, elektrikli süpürgemiz, aşçımız, hizmetçilerimiz... Gazetecilerin üçü gelip beşi gidecek, röportaj yapacaklar benimle, poz poz resimlerimi çekecekler... Beni senden de sorarlar belki, çocukluğu nasıldı, diye...”</p>

  <p>“Çok akıllıydı, evcimendi diyecektim değil mi Neriman?”</p>

  <p>“........!”</p>

  <p>“Aklıma bir şey geldi Neriman, otomobilimizin şoförü de olacak değil mi?”</p>

  <p>“Tabii...”</p>

  <p>“Ne yapalım diyorum biliyor musun? Şoförümüzle Naciye Ablanı evlendirelim Allah'ın emriyle...”</p>

  <p>Kulaklarına kadar kızaran Naciye:</p>

  <p>“Bismillâhirrahmânirrahim!” dedi, “Bu da nesi Hacer Abla?”</p>

  <p>“Sennen ahret kardeşi olmadık mı? Ben nerde sen orda...”</p>

  <p>Neriman beyazlar içinde, çıkarken, annesi bir gümüş lira uzattı:</p>

  <p>“Al kızım... Lazım olur belki...”</p>

  <p>Parayı alan Neriman, annesini öptü öptü... Sonra çıktı gitti.</p>

  <p>Naciye'yi Lana Turner'in resimlerinden birinin yanına çeken Hacer:</p>

  <p>“Bak bakiym, Neriman'ıma benziyor mu?” dedi</p>

  <p>Naciye resme uzun uzun baktı.</p>

  <p>“Benziyor mu?”</p>

  <p>“Eh. Andırıyor...”</p>

  <p>“Eh, andırıyor mu? Ne eh andırıyoru? Bir elmanın yarısı bu, yarısı Neriman'ım... İyice baksana! Kaşlar, gözler, ağız, burun... Bu var ya, hükümet bir vazifenin başına koymuş bunu... Neriman'ım da bunun gibi bir vazifeye geçecek... O zaman Kara Zeynep'le kızları çat diye çatlarlar... Çatlasınlar değil mi, Naciye? Öyle değil mi? Ha? Çatlasınlar değil mi?”</p>

  <p>Naciye:</p>

  <p>“Adamın içkisi, işreti olmasa bari Hacer Abla...” dedi.</p>

  <p>“Hangi adamın?”</p>

  <p>“Demin hani...”</p>

  <p>“Şoförün mü?”</p>

  <p>“Eski kocamdan ağzım çok yandı zere... İçer içer gelir, çalardı sopayı...”</p>

  <p>“Orasına şen hiç karışma. Kendi elceğizimle bulacağım. Cigara bile içmesin, evcimen olsun.”</p>

  <p>“Cigara içmesinin pek bir zararı yok. Bir erkeğin erkekliği cigara zifiri kokmasından belli olur biraz da... Sonra Hacer Abla...”</p>

  <p>“Sana bir şey deyim mi? Bu Hacer Abla sözünü de değiştirirsin o zaman...”</p>

  <p>“Ne deyim?”</p>

  <p>“Büyük hanım dersin... Kıza da, Neriman demek yakışık almaz. Neriman Hanım, yahut küçük hanım demen lazım...”</p>

  <p>“Olur, öyle derim... Adam ergen olursa daha iyi... Çoluğu, çocuğu, eski karısı filan olmasın. Sonra mirasa girmeye kalkarlar da...”</p>

  <p>“O tarafına karışma sen dedim ya... İçkici, arsız, ipsiz takımını evime sokar mıyım ben hiç? Kiracılarımı bile... Her önüme gelene ev veremem doğrusu...”</p>

  <p>“Doktor, abukat, mehendis olmalı değil mi?”</p>

  <p>“Onlar da derece derece... Onların da iyisi var, kötüsü var.”</p>

  <p>“En iyisi, bizimkine derim ki, filanca adam böyle böyle, evi kiraya istiyor, git, sor, soruştur, nenin nesi, kimin fesidir derim. Bizimki gider sorar soruşturur...”</p>

  <p>“Kendi kendine iş yapma Naciye... Adamı tutar gönderirsin bizden habersiz... Ya otomobil lazım oluverirse?”</p>

  <p style="text-align: center;">***</p>

  <p>Kahveden içeri koşarak giren Coni Şevket:</p>

  <p>“Hadi lan Bomba!” dedi “Kız geliyor!”</p>

  <p>Bomba Muzaffer'le Sarı Nuri tavla oynamaktaydılar.</p>

  <p>Bomba Muzaffer:</p>

  <p>“Ne kızı lan?” dedi.</p>

  <p>“Neriman.”</p>

  <p>“Hani?”</p>

  <p>“Deha... Baksana!”</p>

  <p>Bomba Muzaffer'le Sarı Nuri yanlarındaki pencereden dışarı baktılar. Muzaffer:</p>

  <p>“Allah!” dedi “Beyazlara bürünmüş... Lana Turner'e benziyorsun deyince demek?”</p>

  <p>“Koltuklarına karpuz sığmıyor... Seninle İstanbul'a atlarız dedim, film çeviririz, orda tanıdıklarım çok, filan fıstık...”</p>

  <p>Sarı Nuri:</p>

  <p>“Hadi oyna be!” diye sabırsızlandı.</p>

  <p>Muzaffer:</p>

  <p>“Dur hele... Sonra?”</p>

  <p>“Sonra, hiç. Ver şu ayakkabıları...”</p>

  <p>Ayakkabılarını çıkaran Muzaffer:</p>

  <p>“Bugün nereye gideceksiniz?” diye sordu.</p>

  <p>“Sinemaya...”</p>

  <p>“Paran var mı?”</p>

  <p>“Kırk elli kuruşum var... Onda da vardır nasıl olsa...”</p>

  <p>Sarı Nuri:</p>

  <p>“Bütün fosmuşsun be!” dedi, “O kızda biraz akıl olsa senin gibi tırılların peşine takılıp da...”</p>

  <p>“Kalk lan, sen de...Tırılmış. Çam dalı gibi delikanlıyım. Neyim eksik?”</p>

  <p>Muzaffer:</p>

  <p>“Ee... Sinemada ne yapacaksınız?”</p>

  <p>“En geri sıraya çekilip...”</p>

  <p>“Evet...”</p>

  <p>“Ufaktan ufaktan...”</p>

  <p>“Ben olsam senin yerinde, alır bağlara götürürdüm!”</p>

  <p>“Boş ver...”</p>

  <p>“Niye?”</p>

  <p>“Çevirirler mevirirler de... Neme lazım... Şurda bir senem kaldı zati... Hadi oğlum Sarı, çıkar bakalım ceketi.”</p>

  <p>Sarı Nuri de ceketi çıkardı.</p>

  <p>Coni Şevket kahveden fırladı.</p>

  <p style="text-align: center;">***</p>

  <p>Kaldırımda yanyana yürüyorlardı. Neriman:</p>

  <p>“Bizim bir komşu var” dedi “geçen gün parkta görmüştük hani...”</p>

  <p>“Ha, şu esmer kadın...”</p>

  <p>“Evet, şoförün karısı Çok basit bir kadın... Beni öyle kıskanıyor ki!”</p>

  <p>“Niye?”</p>

  <p>“İstanbul'a gidip filim çevireceğimi söyledim, kadın renkten renge girdi... Ne diyor biliyor musun? Evde otur da kısmetini bekle diyor... Olur dedim, ben de öyle diyorum... Peşimde zırıl zırıl çocuklar...”</p>

  <p>“Bütün gün salıncak salla, çişli bez yıka...”</p>

  <p>“Allah yazdıysa bozsun. Hiç kimseye bahsetmiyeceğim bundan sonra. Hele bir Kara Zeynep'ler var, Allah kimseyi ağızlarına düşürmesin! Demek stüdyoda beni görünce...”</p>

  <p>“Tamam. Şıp, angaje. Kontrat filan... Bütün mesele ilk filmini çevirene kadar. Ondan sonra bütün stüdyolar senin peşinde. Ama bak, sonunda bana yan çizmek yok ha!”</p>

  <p>Katıla katıla gülen Neriman:</p>

  <p>“Ne yaparsın?”</p>

  <p>“Neyi?”</p>

  <p>“Yan çizersem?”</p>

  <p>“Temizlerim!”</p>

  <p>“Hadi oradan, temizlermiş... Nasıl kıyarsın bana?”</p>

  <p>“Sana kıyabilir miyim hiç? Boş ver ona da... Paramız var mı?”</p>

  <p>“Var. Bir liram var...”</p>

  <p>“Ver.”</p>

  <p>“Al. Peki, İstanbul'a neyle gideceğiz?”</p>

  <p>“Kocakarıdan bir yüzlük keserim. Bizi İstanbul'a atar. Ondan sonrasına boş ver...”</p>

  <p>Bir saatçi dükkânının önünden geçiyorlardı.</p>

  <p>Neriman:</p>

  <p>“Geç kalacağız,” dedi.</p>

  <p>“Niye? Saat kaç?”</p>

  <p>“İkî buçuğa geliyor.”</p>

  <p>Sinema tam iki buçuktaydı. Adımlarını açtılar.</p>

  <p style="text-align: right;">1951</p>
</body>
</html>
