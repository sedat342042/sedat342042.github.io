<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 style="text-align: center;">KÜÇÜCÜK</h2>

  <h3 id="sigil_toc_id_1" style="text-align: center;">1</h3>

  <p>“Pişti”de çaylar gene onda kalınca, Allahlı kitaplı bir gamato salladı kahvenin rutubetli alacakaranlığına. O sıra oracıkta çay bardaklarını yıkayan kahveci ocaktan ok gibi fırlayıp “Gamatoyu hangi ineğin” salladığını sorunca da şafak attı. Kahvecinin Allahlı kitaplı küfüre şakası olmadığını bilirdi. Bilirdi ama sırtı sırtına üç gündür otuz altı çaydı yutulduğu!...</p>

  <p>“Ha? Hangi inekti gamatoyu sallayan?”</p>

  <p>Altındiş araya girdi:</p>

  <p>“Boş ver Hasan Ağabey, ağzından kaçtı.”</p>

  <p>“Ağzından mı? Senin ağzından mı lan?”</p>

  <p>Sarı saçlarının dipleri ter içinde Erol, duru mavi gözleriyle suçlu suçlu güldü.</p>

  <p>“Cevap versene lan!”</p>

  <p>Ciddileşti:</p>

  <p>“Kusura bakma ağabey, ağzımdan kaçtı.”</p>

  <p>Dirseklerine kadar sıvalı kupkuru kolları, sivri burnu, burun köklerine akmış ufacık, simsiyah gözleriyle ağzına geleni bir yaylım ateş gibi püsküren kahveci, Sarı Erol'un sövülmedik yerini bırakmadıktan başka hızını alamadı, elinin tersiyle delikanlının burnuna vurdu:</p>

  <p>“Kalk, kalk burdan inek. Gelme bir daha kahveme!”</p>

  <p>Kanayan burnunu avucu içine alarak kalktı, arkadaşlarının arasında kahve kapısına yürüdü. Hasan Ağabey'in içeri girmiş çıkmış, vurmuş vurulmuşluğunu biliyordu. Sonra gene biliyordu ki, harama uçkur çözer, denk getirdi mi çalar çırpar, esrar, afyon, eroin satar, kullanırdı ama, dinine Allahına da bağlıydı. Kahvesinde Allaha küfredildiği zamanki öfkesi, gözlerinin önünde karısına sataşıldığı zaman duyacağı öfkeden aşağı olmazdı. Kahveden çıkarlarken Erol'u omuzundan tuttu:</p>

  <p>“Nereye?”</p>

  <p>Erol'un duru mavi gözlerinde korku, kekeledi:</p>

  <p>“Git, dedin gidiyorum Hasan Ağabey...”</p>

  <p>“Yutulduğun çaylar ne olacak?”</p>

  <p>“..................?”</p>

  <p>“Burası Dingo'nun ahırı mı?”</p>

  <p>“Estağfurullah Hasan Ağabey.”</p>

  <p>“Sökül mangırları!”</p>

  <p>Altındiş'ten filan medet olabilir miydi? Baktı, her birinin yüzüne ayrı ayrı baktı.&nbsp;<span style="text-indent: 1.5em;">Yoktu. Hiçbiri oralı olmuyordu.</span></p>

  <p>“Sökülsene lan!”</p>

  <p>Yıllarca önce, babasının sağlığında, okuldan kaçtığı için odunla dayak yediği sıra yaşlı gözleriyle nasıl baktıysa gene öyle baktı.</p>

  <p>Hasan Ağabey anlamıştı:</p>

  <p>“Madem paran yok ne diye oturuyorsun kumara?”</p>

  <p>Canını dişine takarak:</p>

  <p>“Yarın,” dedi, “yarın getiririm.”</p>

  <p>“Fıkara ananı sıkboğaz edip mi?”</p>

  <p>“Yok, değil.”</p>

  <p>Altındiş'le ötekiler gülerek bakıyorlardı. Olsa belki verirlerdi ama onlarda da yoktu. Sonra, ne diye sallamıştı Allah kitaplı küfür? Bilmiyor muydu Hasan Ağabey'in şakası olmadığını?</p>

  <p>Kahveden çıktılar.</p>

  <p>Mahalleye lacivert bir akşam inmişti. Köşe başlarındaki ampullerin pırıl pırıl kıpırdandığı serin bir akşam. Parkın arkasındaki sinemanın alabildiğine açık pikabının sesi bu serin, bu yalınayaklı mahalle çocuklarının kovboyculuk oynadığı, japone kollu kızların sinema önlerinde tur attıkları lacivert geceye parazitli parazitli yayılıyordu.</p>

  <p>Sigara için elini cebine attı, yoktu. O da yoktu Allah belasını versin. Ama düzeltecekti bu mangır işlerini. Yarın kulübe gidecek “Yüzlüğü veriyor musunuz?” diyecekti. Vermediler mi. Ateşspor'la anlaşıp elliliği alacak, bir hafta on gün, idareli giderse bir ay mangırlı dolaşacaktı.</p>

  <p>“Bi cigara versenize!”</p>

  <p>Hangisi olduğunu anlamadan uzatılan sigarayı aldı, Altındiş'in çaktığı kibritten yaktı. Bir şey değil, fena küfretmiş, fena tartaklamıştı. İçeri girdi çıktıysa, vurdu vurulduysa ona neydi?</p>

  <p>Aklından geçenleri biliyormuş gibi Altındiş:</p>

  <p>“Boş ver...” dedi.</p>

  <p>Duru mavi gözleriyle ayıldı:</p>

  <p>“Büyük diye ses çıkarmıyorum, vuruyor bir de.”</p>

  <p>“Yarın mangırı kimden iyi edeceksin? Ayten'den mi?”</p>

  <p>Sahi, bunu hiç düşünmemişti. Ateşspor'un elliliğine fit olmaktansa asılırdı Ayten'e. Borçlarını öder, beklerdi kulübünün yüzlüğünü. Zehir gibi sol haftı. Evvelki hafta Ateşspor'la yaptıkları maçta karşısındaki sağ açığa adım attırmış mıydı? Herifi esaslı bir dizle çürüğe çıkarmıştı da umumi kaptan “Yaşa Erol!” dememiş miydi?</p>

  <p>Kendini Ayten'lerin çürük tahta perdesi önünde buldu. Avlu kapısı açıktı, girdi. Ayten'in Tahmis'teki tuzculardan birinde çuval dikiciliği yapan, kalın bacakları parmak parmak varisli teyzesi maltız başına çömelmiş, cızırdayıp duran tencereyi karıştırıyordu.</p>

  <p>Sertçe sordu:</p>

  <p>“Nerde Ayten?”</p>

  <p>“Bilmem. Sinemaya diye çıktıydı.</p>

  <p>Elindeki kaşığın burnuyla maltızın yanındaki teneke kutudan bir parça Vita yağı alıp cızırdıyan tencereye koydu. Yeni yağ acı acı çıtırdadı.</p>

  <p>“Ne yapacaksın?”</p>

  <p>“Lazımdı.”</p>

  <p>“Annen ne yapıyor? Nasıl oldu böbreklerinin ağrısı?”</p>

  <p>Elindeki sigaranın külünü sinirli sinirli çırptı:</p>

  <p>“Ne bileyim yahu. Demek sinemaya diye çıktı?”</p>

  <p>“Sinemaya mı, parka mı, tur mu atıyorlar, bilemem.”</p>

  <p>Hâlâ cızırdayan tencereyi geride bırakıp avludan çıktı. Kızı bulsa iyi olacaktı. Sinemaya gittiğine göre mangır tutuyordu herhalde. Mangır tutuyorsa. Çok değil, bir beşlik, ya da bir onluk... Hasan Ağabey'in borcunu temizler, üst yanıyla da kulübünden istediği yüzlüğün verilmesini beklerdi.</p>

  <p>Altındiş'le ötekiler yazlık sinemanın iri ampulü altında afişlere bakıyorlardı. Film değişmişti. Boktan bir aşk filmi. Onlarsa vur kırlı kovboy filmlerine bayılırlardı.</p>

  <p>Erol'u görünce haber verdiler:</p>

  <p>“Seninki demin şu yana gidiyordu!”</p>

  <p>“Ayten mi? Kim vardı yanında?”</p>

  <p>“Kart bir karı.”</p>

  <p>“Kart bir karı mı? Ne yana gittiler?”</p>

  <p>“Parka doğru.”</p>

  <p>Hızla uzaklaştı.</p>

  <p>İkindiüstü park bekçisinin kırmızı lastik hortumla suladığı parktan lacivert geceye yayılan pikap, bol yıldızlı göğün altında serinlemeye çalışan insanlara neşe veriyordu. Fırının üstündeki harap pembe evin tam köşesinde yanan sokak lambasının ölgün sarı ışığı içinde kloş etekli kızlar, siyah eşarplı orta yaşlılar, sigaralarının ateşleri kırmızı kırmızı yanıp sönen, arada boğuk boğuk öksüren ağır uslu bir kalabalık.</p>

  <p>Erol sevgilisini boşuna aradı. Elindeki izmariti bir fiskeyle fırlatmadan önce yenisini yakmak isterdi ama...</p>

  <h3 id="sigil_toc_id_2" style="text-align: center;">2</h3>

  <p>Kırpışan yıldızların altında deniz uslu uslu yatıyordu. Kıyıya çekilmiş sandallar, tuzlu ıslak balıkçı ağlarıyla yaş halatların arasında, nemli kuma yanyana oturmuşlardı. Yeni bir sigarayı tükenen izmaritinden tazeleyen kart karının çatlak sesiyle deminden beri anlattıklarına hak vermekle beraber, Erol'un nikahlı karısı olmaya da can atıyordu. Dünkü adamın sert kıllarla kaplı yüzü yanaklarını çok acıtmıştı sonra. Acıtmıştı ama, bol da para vermişti. Her gün gitse, her gün bol para sızdıracağını biliyordu. Arada Erol olmasa...</p>

  <p>O gece, kış içinde karların savrulduğu gece Erol'la sabahladıkları ahırda Erol “Merak etme. Annemi gönderir istetirim. Nasıl olsa benim değil misin?” demişti. İnanıyordu Erol'a. Annesini gönderirdi, mutlaka gönderir, istetir, evlenirdi. Evlenseler ne iyi olurdu! Teyzesi çalışıyordu, Erol'un annesi de çalışıyordu. Tahtakale'de, Erol'la kendisi de çalışsalar, hep bir arada otursalar, çocukları olsa...</p>

  <p>İçini çekişini mimleyen kart karı:</p>

  <p>“Yoksa birine mi vurgunsun?” dedi.</p>

  <p>Ayten yıldız ışığında mavi mavi gülüverdi.</p>

  <p>“Boş ver. Gençsin, güzelsin, bir erkeğe kul olunacak devir mi? Et on liraya bulunmuyor, fasulye, pirinç, ayakkabı, elbise ona keza. Hem ne çıkar birini sevmekten? Sevgilin gene sevgili. Ruhu bile duymaz. Açık bir yol. Ha bir araba geçmiş, ha da bin araba. Benim elimde senin gibi neler var. kuruyemişçi sana abayı yakmış da onun için geliyorum. Yoksa...”</p>

  <p>Kumları hışıldatan ayak sesleri duyunca sustu. Yanyana iki insan karaltısı önlerinden sigara içerek geçti.</p>

  <p>“... yoksa adımımı atmam vallahi. Bu zamanda ne ana, ne baba, ne de sevgili. Deminki kocakarı annen mi?”</p>

  <p>“Teyzem.”</p>

  <p>“Annen yok mu?”</p>

  <p>“Ne annem, ne babam.”</p>

  <p>“Demek teyzen? Annen bile değil. Senin yerinde olsam, kuruyemişçiyi kaz yolar gibi yolarım. Herifte para tonla. Görmedin mi o gün kasasını? Aptallığı bırak da yemeye bak. Deli gençlik, insanı türlü havalara çevirir. Bu gençlik, bu güzellik geçicidir. Zamanında ben de senin gibiydim. Peşimden koşanlarım nah, böyleydi, kum gibi ama ben...”</p>

  <p>“Sen de birini mi severdin?”</p>

  <p>“Senin gibi, aklım tepemden bir karış yukardaydı. Sonum işte. Allaha çok şükür, o işlere tövbekâr oldum, vasıtalık yapıyorum. Başka geçimim yok ki...”</p>

  <p>Sigarasından duman aldı.</p>

  <p>“Önüme düştüler, sağdan vurdum, soldan vurdum, avuç avuç götürdüm yazının itine. Değil böyle senin gibi, çiçek gibi gezdirirdim deyusun oğlunu. Harçlığı da caba.”</p>

  <p>“Sonra?”</p>

  <p>“Sonra, benden alır götürür sevdiği postala yedirirmiş!”</p>

  <p>Ayten'in içinden kıskançlığın sızısı geçti:</p>

  <p>“Benimkinin benden başka sevgilisi yok!”</p>

  <p>“Ben de öyle sanırdım...”</p>

  <p>“Vallahi yok, bil ahi yok.”</p>

  <p>“Bugün yoktur, olmayabilir ama...”</p>

  <p>“E...?”</p>

  <p>“Bir gün olabilir.”</p>

  <p>“Hele olsun...”</p>

  <p>“Ne yaparsın?”</p>

  <p>Kendimi öldürürüm!” diyecekti, demedi. Uzaklara, taa uzaklara kaldırdı bakışlarını. Kayığının burnuna takılı karpit lambasiyle bir balıkçı kayığı geçiyordu süzülerek.</p>

  <p>“Hiçbir şey yapamazsın. Deli deli ağlarsın bir iki, o kadar. Ondan sonra alışırsın. Yarın öğleden sonra, üçe doğru, unutma!”</p>

  <p>Ayten eliyle saçlarını düzeltti. Adamın kıllı yüzü yanaklarını acıtıyorsa da bol para veriyordu. Erol'un bundan haberi yoktu henüz. Duysa, sağlama temizlerdi. Temizlemese bile ağzını burnunu kırar, basar gider, dünyada göz yummazdı. Hangi erkek göz yumabilirdi ki? Yumamazdı ama, Erol'la beş parasız yaptıklarını, boyuna yaptıklarını yüzü kıllı adamla pek pek iki sefer yapmışlardı da neyi eksilmişti? Şu karının dediği gibi, gerçekten de yoldu, ha bir araba geçmiş, ha bin. Üstelik bol para da veriyordu adam.</p>

  <p>“Sevgilinin ruhu bile duymaz. Teyzene parayı verince ne dedi?”</p>

  <p>“Hiiç. Sevindi.”</p>

  <p>“Nerden aldın demedi mi?”</p>

  <p>“Teyzeme para olsun da...”</p>

  <p>“Tabii. Akıllı kadın da ondan.”</p>

  <p>Kalktılar. Semt sineması başlamış olacaktı. Yerli bir aşk filminin sevda üzerine boktan konuşmaları bu İstanbul kenar mahallesinin koyu lacivert gecesine kaba kaba yayılıyordu.</p>

  <p>Parkın kapısında tam ayrılacaklardı, Erol:</p>

  <p>“Nerdesin lan?”</p>

  <p>Karşılık verirken geriledi:</p>

  <p>“Pakize Abla'yla deniz kenarında oturuyorduk.”</p>

  <p>Elini kart karıya uzattı:</p>

  <p>“Bana müsaade Pakize Abla.”</p>

  <p>“Güle güle yavrum.”</p>

  <p>Hızla ayrıldılar.</p>

  <p>Ayten, Erol'un elini tuttu. Onu az önce kart karıyla yan yana oturdukları tuzlu balık ağlarıyla ıslak halatların oraya çekti. Uzaklardaki balıkçı kayığı karpit lambasıyla dönüyordu.</p>

  <p>“Kimdi o karı?”</p>

  <p>Ayten yanına oturdu, dirseğiyle delikanlının baldırına dayandı:</p>

  <p>“Hiç. Bir tanıdık.”</p>

  <p>“Seninle ne alışverişi var?”</p>

  <p>“Teyzemin ahbabı.”</p>

  <p>“Sana ne?”</p>

  <p>“Hiiç...”</p>

  <p>“Mangırın var mı?”</p>

  <p>“Var.”</p>

  <p>“Ver.”</p>

  <p>“Ne kadar?”</p>

  <p>“Ne kadar var?”</p>

  <p>Az kalsın iki gün önce kuruyemişçiden aldığı paranın tümünü söyleyecekti.</p>

  <p>“On lira.”</p>

  <p>“Ver. Yarın, yahut öbür gün kulüpten bir yüzlük iyi edeceğim.”</p>

  <p>“Peki, al.”</p>

  <p>Delikanlının bugünkü antrenmanda taç atarken futbol topundan tozlanan sert eli onluğu şaşılacak bir çabuklukla aldı, sekize katlayıp pantolonunun bozuk para cebine yerleştiriverdi.</p>

  <p>Kız iki eliyle delikanlının sağlam adaleli koluna tutunmuştu. Sonra kola yanağını dayadı. Bir kedi sokulganlığıyla, yavaşça sordu:</p>

  <p>“Beni ne zaman isteteceksin?”</p>

  <p>Delikanlı bundan öncekiler gibi parladı:</p>

  <p>“Başlarım şimdi sinsilenden ha!”</p>

  <p>“Peki peki, soran ben değilim.”</p>

  <p>“Şu yüzlüğü alalım, iyi kötü bir iş uyduralım diyoruz, hala ne zaman isteteceksin. İstetmek kolay. Sonra? Neyle evleneceğiz? Evlendik. Ev kaydını neyle düzeceğiz?”</p>

  <p>Kız, delikanlının kucağına boylu boyunca uzandı. Delikanlının elleri kızın belini kavradı. Kız titredi.</p>

  <p>“Ev kaydını düzmek çok mu zor?”</p>

  <p>“Zor tabii.”</p>

  <p>“Ben de çalışırım.”</p>

  <p>“Nerde?”</p>

  <p>“Nerde olursa.”</p>

  <p>“Erkeklerin arasında değil mi? Bana bak, çalışmaktan bahsedip durma kırarım çenelerini!”</p>

  <p>Yattığı yerden iki eliyle delikanlının kuvvetli boynuna uzandı, tuttu, kendini yukarı çekti, dudaklarını genç adamın dudaklarına yapıştırdı. Sonra ayrıldılar.</p>

  <p>“Beni erkeklerden niçin kıskanıyorsun?”</p>

  <p>Karşılık alamayınca öpüşü tekrarladı. Dudaklarını az çekti, ılık ılık sordu:</p>

  <p>“Hey böyle kalsak, dudak dudağa, kucak kucağa... Ha? Sen istemez misin? Niye cevap vermiyorsun? Yoksa...”</p>

  <p>“Ne yoksası?”</p>

  <p>“Benden başka birini...”</p>

  <p>Delikanlının boynunu bırakıp kucağında hırsla doğruldu:</p>

  <p>“Söylesene, benden başka birini mi yoksa?”</p>

  <p>Delikanlı derin bir iç geçirdi:</p>

  <p>“Yok canım...”</p>

  <p>“Ya...”</p>

  <p>“Şu Hasan Ağabey...”</p>

  <p>“Kahveci mi?”</p>

  <p>“Az kaldı cam, çerçeve indirecektim ama.”</p>

  <p>“Niçin? Niçin Erol?”</p>

  <p>“Hiç. Büyük diye hatır saydım.Yoksa vız gelirdi onun içeri girip çıkmışlığı...”</p>

  <p>Olanları uzun uzun anlattı. Onluğu bunun için almıştı. Şimdi gidecek, parayı suratına fırlatacak, tabii bir daha da uğramayacaktı semtine.</p>

  <p>Ayten sımsıkı sarılarak inledi:</p>

  <p>“Erol, Erolcuğum...”</p>

  <p>“Ne var?”</p>

  <p>“Beni düşün!”</p>

  <p>“Neyini düşünecekmişim senin?”</p>

  <p>“Kavga etme.”</p>

  <p>“Edersem n'olur?”</p>

  <p>“Hapse atarlar seni!”</p>

  <p>“Atarlarsa atarlar be! Hapse girmiyelim diyeite köpeğe boyun mu eğelim? Erkekliğe sığar mı? İşitirsen tuh demez misin bana?”</p>

  <p>“Seni hapse atarlarsa ne yaparım ben?”</p>

  <p>Delikanlı dimdik, tekrar kollarını boynuna dolayıp göğsü üstünde hıçkıran sevgilisine bakmıyordu. Gözleri ta uzaklarda, uzaklardaki koyu karanlığın içinde eriyip giden karpit lambasındaydı.</p>

  <p>“Erol!”</p>

  <p>“.................”</p>

  <p>“Erol diyorum.</p>

  <p>“....................”</p>

  <p>Sarstı:</p>

  <p>“Erol diyorum duymuyor musun?”</p>

  <p>“Ne var?”</p>

  <p>“Sar beni!”</p>

  <p>Sardı. Biraz da isteksizlikle, kızı tuzlu ağlarla ıslak halatların üzerine sırtüstü yıktı. Kalktıkları zaman uzaklardaki karpit ışığı büsbütün silinmişti.</p>

  <p>Ayten eteğini çırptı.</p>

  <p>Erol dağılan saçlarını kirli tarağıyla çabuk çabuk taradı.</p>

  <p>“Gidelim hadi.”</p>

  <p>“Beni her zaman seveceksin değil mi?”</p>

  <p>“Her zaman.”</p>

  <p>“Benden habersiz, benden başkasını sevmiyeceğine söz ver!”</p>

  <p>“Canım bırak bu saçmaları.”</p>

  <p>“Seversen gözlerin kör olsun mu?”</p>

  <p>“Olsun.”</p>

  <p>“.................”</p>

  <p>“!!!!!!!!!!!”</p>

  <p>Aytenlerin avlusunu çevreliyen tahta perdenin önünde ayrılmadan önce kız:</p>

  <p>“Hasan Ağabey'le sakın kavga etme!” dedi.</p>

  <p>Oğlan cevap vermedi.</p>

  <p>Kız asıldı:</p>

  <p>“Etmeyeceksin değil mi? Söz veriyorsun, kavga etmiyeceksin Hasan Ağabey'le değil mi?</p>

  <p>“.................?”</p>

  <p>Niçin susuyorsun?</p>

  <p>“...................?”</p>

  <p>“Yoksa, yoksa Erol... Kavga edersen ölü yüzümü öp. Söz veriyorsun değil mi?”</p>

  <p>Kıza bakmıyordu. Dirseklerine kadar sıvalı montgomerisi, kabarık sarı saçlariyle kocaman bir horozu hatırlatıyordu. Sonunda:</p>

  <p>“Etmem,” dedi, “merak etme.”</p>

  <p>“Parayı götür güzellikle ver.”</p>

  <p>“Hadi sen voltanı al bakalım artık!”</p>

  <p>Kız avlu kapısından girdi. Islak iskarpinleriyle sevgilisinin ardından uzun uzun baktı. Ya şimdi gider de parayı adamın yüzüne fırlatırsa? Ya adam bıçağını çeker üstüne yürürse? Ya saplarsa? Ya da adamın bıçak çekmesine bırakmadan yumrukla adamı haklarsa? Ya karakola, ordan da hapse atarlarsa?</p>

  <p><br /></p>

  <p>Kahveye geldiğinde Altındiş'le ötekileri gene pişti oynar buldu. Hasan Ağabey hep o dirseklerine kadar sıvalı kupkuru kollarıyla karşısına dikildi:</p>

  <p>“Gene mi geldin lan? Ben seni bugün kahvemden kovmadım mı?”</p>

  <p>Sekize katlı onluğu uysallıkla çıkarıp uzattı:</p>

  <p>“Borcumu getirdim ağabey.”</p>

  <p>Kahveci birden yumuşadı, hatta karşısında geniş omuzları, uzun boyu, mavi gözleri, sarı kıvır kıvır saçlarıyla bir heykel kadar sağlam delikanlıya acıdı. Onluğu bozarken “delikanlıyı madara eden” devire sövdü içinden: “Bizim zamanımızda birisi karşımıza çıkıp sövecekti de yutacaktık ha?”</p>

  <p>Otuz sekiz çay parası, bardağı onyedi buçuktan, altı yüz altmış beşin üstünü verirken:</p>

  <p>“Bak,” dedi, “aslan gibi delikanlısın. Allaha, kitaba sept etmesen de beni kızdırmasan olmaz mıydı? Ne diye birbirimizin kalbini kıralım şu fani dünyada be evladım?”</p>

  <p>Boynunu zavallıca bükmüş delikanlıya adeta emretti:</p>

  <p>“Geç arkadaşlarının yanına hadi!”</p>

  <h3 id="sigil_toc_id_3" style="text-align: center;">3</h3>

  <p>Ertesi gün üçe doğru Mahmutpaşa esnafının allı, yeşilli, sarılı, morlu ses kalabalığı içinden Tahtakale'ye indi. Pakize Abla kocaman yüzü siyah, sert kıllarla kaplı kuruyemişçinin dükkânında bacak bacak üstüne atmış, sigara içiyordu:</p>

  <p>“Nerde kaldın be kızım?”</p>

  <p>Şaştı:</p>

  <p>“Üçe doğru dememiş miydiniz?”</p>

  <p>Kocaman yüzü siyah, sert kıllarla kaplı adam bilek saatina baktı:</p>

  <p>“Tam vakit, kızma!”</p>

  <p>Karşı leblebici dükkânının kararmış simsiyah tahtaları, paslı kiremitleri üzerinden dükkâna vuran güneş bir kenardaki iğde çuvalını parlatıyordu. Ayten ne güneşin farkındaydı, ne de dükkânı ayıran buzlu camların ötesinde konuşulanların. “Nerde kaldın be kızımmış. Üç dedi, üçte geldik, bir de...”</p>

  <p>Ablak yüzü siyah, sert kıllarla kaplı adam yeşil kasasının kapağını çekmiş, Pakize Abla'yla konuşuyordu:</p>

  <p>“Oldu mu?”</p>

  <p>“Olmaz, vallahi olmaz. İki kişisiniz madem, otuzardan altmışınızı alırım. Kıza da ne münasip görürseniz verirsiniz!”</p>

  <p>“Ne verelim?”</p>

  <p>“Ne verirseniz verin.”</p>

  <p>“İki kişi olduğumuzu anlayınca aksilenmesin sonra?”</p>

  <p>“Yok canım, aptalın biri.”</p>

  <p>“Peki ne verelim?”</p>

  <p>“Yedirip içireceksiniz, birer de onluk pasa edersiniz biter gider.”</p>

  <p>“Demek sen altmış istiyorsun?”</p>

  <p>“O da senin gül hatırın için. Yoksa vallahi ellişerden aşağı olmaz. Bir teyzesi var, ben olmasam şurdan adımını attırmaz. Sonra, nişanlı kız, biliyorsun.”</p>

  <p>Ayten bir kenarda hâlâ sinirli, dikiliyor, ablak yüzü kısa, sert kıllarla kaplı kuruyemişçinin Yabanâbat'lı çırağına dikkat bile etmiyordu. Etse, nasıl yiyecek gibi baktığını görecek, uzun kirpikli iri siyah gözlerin gerisinde nelerin geçtiğini yüzde yüz anlamasa bile sezecekti.</p>

  <p>Böyle bir kızla konuşmak, nişanlanmak, sonra da evlenmek isterdi Yabanâbat'lı. Geçende ilk gördüğü zaman beğenmişti. En çok beğendiği yeri gözleri. Gözleri çocuksu çocuksu bakıyor, gülüveriyordu. Alnı üstünde makasla şıp diye kesilmiş bebe saçları, yeni kabarmaya başlamış ufacık göğsü, kalçaları. Onunla yatmak değil de saklambaç, beştaş, köşe kapmaca oynanabilir, güneşi kaplayan büyük ağaçların nemli, koyu gölgesinde ekmek peynir, yeşil soğan yenebilir, şırıltısı ormanı dolduran kaynaktan kana kana içebilirdi.</p>

  <p>Birinde komşu kızı Şadiye'yle Çamlıca'da koşmuş, oynamış, ekmek peynir, yeşil soğan yemişler, kaynaktan yan yana su içmişlerdi de, dönüşte kızın annesi ağzını açmış gözünü yummuştu. Ama bir başka gün gene Şadiye'yle buluşmuşlardı büyük çınarın altında. Ay vardı, yıldızlar kocaman kocamandılar. Derin gecenin bir yerlerinde bir köpek uluyordu, kamyon homurtuları, tramvay gıcırtıları geliyordu aşağılardan.</p>

  <p>Ustasının sesi:</p>

  <p>“Dükkândan bir yere ayrılma. Yediye kadar gelmezsem kapat git!”</p>

  <p>“Peki usta.”</p>

  <p>Dükkândan atlayarak çıkan kızın ince, ama dolgun bacaklarına takılı gözleriyle iğde çuvalına dayandı kaldı.</p>

  <p>Berikiler, serin alacakaranlıkta elektrik ampullerinin sarı yandığı Mısırçarşısı'na daldılar. İki yandaki yemişçi dükkânlarını, vitrinlerindeki çengellere körpecik asılı süt kuzularını, kocaman rakamlı etiketleriyle ateş pahası tereyağlarını, yeşil, beyaz, sarı kalıp kalıp sabunları, kavanozlarda balları, reçelleri, küme küme zeytinleri, kaşar tekerlerini, halıları, kilimleri, vitrinler dolusu elektrik ütülerini, gaz sobalarını, kocaman taneli kehribar tespihleri, ağızlıkları, nargileleri, pastırma, sucuk hevenklerini yanyana geçip Eminönü kapısının çiy aydınlığında Pakize'den ayrıldılar.</p>

  <p>Adam Ayten'i kolundan sımsıkı tutmuştu. Elinden kaçacak, ya da uçup gidecekmiş gibi; bir taksiye atladılar. Şoför memnun, taksi saatini çevirirken sordu:</p>

  <p>“Nereye?”</p>

  <p>Yüzü kısa, sert kıllarla kaplı adam Boğaz'da bir otel ismi verdi.</p>

  <p>Alnı üzerinde uzun bir makasla şıp diye kesilmiş bebe saçlarıyla Ayten taksinin yarı inik pencere camından akıp giden dışarıya bakıyordu. Tramvay, dolmuş, otobüs, insan seli. Bu selin arasından şaşılacak bir hızla kayıyorlardı. Birdenbire güneşi yutan yanyana, sıra sıra, yüksek yapıtların arasından hiç bilmediği, şimdiye kadar hiç görmediği bir İstanbul'a çıktılar. Sonra başka, daha sonra daha başka bir İstanbul. Bu İstanbul, bu İstanbullar, boyuna değişen başka başka İstanbullardı. Tekerleri tırtıllı dev makinelerin toslayarak yıktıkları kocaman ağızlariyle yutmaya çalışan sahiçi devlerin toz bulutları arasından, yüksek beyaz duvarlar, taşları kararmış bir takım eski kemerlerin altından geçip, değişik İstanbullara dalıyorlardı. Değişen her İstanbul bir önceki İstanbul'dan başkaydı. Daha sonra tatlı bir eğriyle mavi denizin kıyısından bol bir güneşe dalındı. Bol güneş, mavi deniz, bulutsuz masmavi gök... Hoşuna gidiyordu bütün bunlar. Taksinin yarı açık penceresinden rüzgarın bebe saçlarını uçuruşu, değişik İstanbullara dalıp çıkmak, Boğaz'daki bilmem ne oteline gidecek kadar büyüdüğünü hissediş... Yanında kısa sert kıllarla yüzü kaplı, şu kalın kaşlı adam değil de Erol, Erol'u olsaydı daha hoşuna giderdi. Pakize Abla'nın o gece deniz kıyısında söyledikleri doğru olsa bile, boyuna değişen bu İstanbullar Erol'suz gerçekten tatsızdı. O gece, karların savrulduğu gece, ahırın sıcacık fışkısı üzerinde kolları arasına alıp, gözlerinin yaşını sert ovucuyla silerek söylediklerini nasıl unuturdu! Pakize Abla ne derse desin, bir gün Erol annesini gönderip istetecekti. Başkasına benzemezdi o, yalan söylemezdi, aldatmazdı. Yalan söyleyip aldatacağını bilse, inansa buna, kendini belki de...</p>

  <p>Araba kuvvetli bir frenle süslü demir bir kapının önünde durunca düşündükleri sanki fırlayıp gitti. Sarı pancurları çekili, yeşilliklere gömülmüş bir oteldi. Kapıdan girdiler. Basıldıkça çıtırdayan kırmızı, daracık bir yoldan mavi etekler boy atmış çiçeklere sürtüne sürtüne geçti. Birkaç basamaklık taş bir merdiveni adamla yanyana çıktı, küçük küçük mavi camlarla işli sarı boyalı bir kapıdan holün insansız loşluğuna girdiler. Loş bir sessizlik, loş bir tenhalık. Geçtiler. Tertemiz bir merdivenin yeşil, kırmızı çiçekli muşambalarını çıktılar. Yeni bir dehliz, bir sofa, sofaya inik beyaz perdeleriyle suçlu suçlu bakan pencereler. Bu pencerelerden birinin yanındaki kapıdan odaya girince, tenhalık birdenbire şarap şişelerinin duru kızıllarında bozuluverdi: Yuvarlak bir masa, üzerinde küçük kırmızı turplarla işli salata, kocaman bir beyaz tabakta ince bir dilim beyaz peynir, bir başkasında dilinmiş hıyar turşusu ve masa başında sivri çenesiyle tilki yüzlü bir adam:</p>

  <p>“Nerde kaldınız be yahu?”</p>

  <p>Gözlerinin akları damar damar kızarmış bu adamı da, birlikte geldiği kuruyemişçi gibi, beğenmedi Ayten. Beğenmedi ama, ne çıkacaktı beğense? Değişecek olan neydi?</p>

  <p>Kanatları iki yanlara açık pencereden denize, denizin ötesinde tatlı, yeşil bir eğrilikle yükselen kıyılara, kıyılardaki kırmızı kiremitli köşklere, mavi göğe bakıyordu. Erol bilseydi buralara geldiğini! Bereket bilemezdi. Tanış hiç kimseye de rastlamamışlardı. Rastlasalar, mahalledeki Arnavut Sabahat gibi birine rastlasalardı. Sabahat için neler diyorlardı... Beyoğlu'nda, bilmem ne sokaşındaki bir randevu evine girip çıktığını görmüşler de inkardan gelmiş, Kuran'a el basmıştı yalan diye. Madem Kuran'a el basmakla bitiyordu iş, o da basardı gerekirse. Hem de iki elini birden!</p>

  <p>“Küçük hanım, bizden sıkıldın galiba!”</p>

  <p>Döndü. Sivri çenesiyle tilkiyi hatırlatan adamdı, gülüyordu sinir sinir. O da gülmeye çalışarak:</p>

  <p>“Estağfurullah...”</p>

  <p>Dedi ama, yoktu estağfurullahı mestağfurullahı; sıkılıyordu işte. Ne diye gelmişti sanki? Kalkıp gitse, bir daha da gelmese böyle yerlere. Onu zorlayan mı vardı?”</p>

  <p>Tam bu sırada tuvaletten dönen uzun boylu, siyahlı kadını da beğenmedi. Her halinden “orospuluk” akan, sarhoş, sert bakışlı, anasının gözü bir kadın. Otuz beşlik. Belki daha azdı ama Ayten onu mahalledeki Süheyla Abla'ya benzetmişti birden. Bakkalın karısı yırtık Süheyla Abla. Hiç sevmezdi. Lafı ağzında, küfürbaz. Kocasının veresiye defterlerini karıştırır, genç güzel borçlu kadınlara açardı ağzını yumardı gözünü. Teyzesi demişti ki Ayten'in: “Kocasını kıskanıyor. Borçlarımnı parayla değil, başka şeyle ödeşeceklerini sanıyor!...”</p>

  <p>Ayten başının bir davranışı ile alnındaki saç tutamını sanki geriye attı. Alışkanlık. Oysa bebe kestirmişti alnındaki saçını. Ona neydi siyahlı kadının yaşından, Süheyla Abla'ya benzemesinden? Dudağının koyu vişne ruju, gözlerinin kuyruk kuyruk sürmesi...</p>

  <p>“Haydi bakalım abla, şerefe!”</p>

  <p>Önündeki ince, uzun bardağa şarap konmuştu, habersiz. Aldı. Tokuşturdu, içti. İlk içmiyordu şarabı. Erol'la çok içmişlerdi. Erol'dan önce de içmişlerdi Semra'larla, geçen yıl. Hem de ne sarhoş olmuştu ne sarhoş. Sahi Semra'dan haber çıkmamıştı bir daha. Dal gibi bir deniz gediklisine kaçmış. Bolu'ya mı, Trabzon'a mı ne gitmişlerdi. Yaman kızdı. Birbirine çaktırmadan sekiz sevgiliyi öyle bir idare ederdi ki. Semra sekiz sevgiliyi idare ederdi de ondan aşağı mı kalacaktı?</p>

  <p>Yüzü kısa kıllarla kaplı kuruyemişçiye göz ucuyla baktı: O da sevgili miydi? Allah yazdıysa bozsun. Hacı ağaydı o be, bal gibi hacı ağa. Dizine oturunca nasıl titriyordu enayi, neler söylemiyordu! “Yavrum,” “Nonoşum,” “Bir tanem,” “Elmasım...”</p>

  <p>Gülüverdi.</p>

  <p>Siyahlı kadın adamlara göz kırptı. İki yudumla daha şimdiden kafayı bulmuştu aptal. Bunu da “Karı” diye mi alıp getirmişti yani kuruyemişçi. Değer miydi, masrafa değer miydi?</p>

  <p>“Ne süzülüp duruyorsun kızım, içsene!”</p>

  <p>Çekinerek baktı:</p>

  <p>“Ben mi?”</p>

  <p>“Hayır ben!”</p>

  <p>Gözlerini siyahlı kadından kaçırdı. “Kızımmış. Niye kızın oluyormuşum. Benim annem senin gibi kaşar mıydı?”</p>

  <p>Yıllar yılı annesi diye hatırladığı alnı mavi tülbentle bağlı siyah saçlı kadının kuru, bembeyaz yüzünü gene sanki mavi bir duman gerisinde görür gibi oldu. Çok yapraklı ağaçların arasındaki harap toprak ev, bir su arkı başında boğula boğula öksürürken tıkanarak çömelen kır sakallı... kupkuru bir kadın, kuvvetli güneşin altında sarı mısır tarlaları, gıcırtılı sesleriyle kara kargalar...</p>

  <p>Buralar nerelerdi? Adı neydi bu memleketin? Alnı mavi tülbentle sarılı kadın, kır sakallı ihtiyar nerdeydiler şimdi?</p>

  <p>“Kızım senin aklından zorun var mı?”</p>

  <p>Siyahlı kadının kötü kötü çatılmış kaşları.</p>

  <p>“Benim mi?”</p>

  <p>“A vallahi aptal bu. Dut yemiş bülbül gibi oturulmaz burda. Orospuysan orospuluğun hakkını ver. Çocuk avutmaya gelmedik buraya!”</p>

  <p>“Orospu”dan ötesini duymadı. Önündeki masaya bir yumruk!</p>

  <p>“Ben orospu değilim!”</p>

  <p>“Ya?”</p>

  <p>“Sensin orospu!”</p>

  <p>“Ben mi?”</p>

  <p>Masaya bir diz, şangırdayan şişeler, şarap bardakları, tabaklar. Bir tokat. Ayten iskemlesiyle yuvarlandı. Kalkmaya çalışırken bir tekme. Adamlar araya girmese öldürecekti belki de. Hüngür hüngür ağlarken:</p>

  <p>“Seni, dedi, seni Erol'a söylersem!”</p>

  <p>Sonrası toz, duman. Bileğinden bir başka odaya çekiliş, yayları paslı paslı gıcırdayan bir karyola, kirli beyaz örtüler...</p>

  <p>Uyandığı zaman geceydi. Çırılçıplaktı karyolada. Kuruyemişçi değil, tilki yüzlü adam horluyordu karyolada.</p>

  <p>Karyoladan korkuyla atladı. Şuraya buraya serpili pembe külotunu, pembe kombinezonunu, mavi kloş entarisini aldı, giyindi çabucak. Kapıya gitti, kilitliydi. Gözlerini odada korkuyla dolaştırdı. Kanatları artlarına kadar açık pencerelerden aydınlık gece, Boğaz'ın karanlık suları görünüyordu.</p>

  <p>Pencere yanındaki iskemleye usullacık oturdu. Kuruyemişçi nerdeydi? Siyahlı kadın? Canları cehennemeydi Ah şimdi Erol'un yanında olsa, başını dizine koysa, ağlasa, ağlasa, ağlasa...</p>

  <h3 id="sigil_toc_id_4" style="text-align: center;">4</h3>

  <p>Öyle içerliyordu ki umumi kaptana! Sol haftı o, zehir gibi sol haf. Ne diye sağiç oynatmıştı Ateşspor maçında sanki? Şu kadardan beri sol haf oynadığını bildiği halde... Bir şey değil, iki metreden topu minare gibi dikmiş, kaleye sokamamıştı. Soksa, ikibir yeneceklerdi Ateşspor'u. O zaman belki yüzlüğe asılır, yüzlük olmasa bile temiz bir ellilik...</p>

  <p>“Al oğlum. Bu kadar oluyor bu. İyi, kötü giy...”</p>

  <p>Annesi. Yakasını tersyüz ettiği laciverdi soluk gömleğini uzatıyordu. Aldı. Kadın şöyle bir baktı: Ne olacaktı bu oğlanın sonu? Bütün gün ya kahve köşeleri, ya da bitmez tükenmez top. Top peşinde koşacağına iyi kötü bir işe girse... Ne diye girmiyordu? Fabrikaya girse. Fabrikada da top vardı. Kırmızı eşofmanlarıyla fabrika spor kulübünün işçi sporcularını hemen her gün görüyordu. Üstelik saat ücretleri de işliyordu bir güzel.</p>

  <p>Derin bir iç geçirdi</p>

  <p>Saat ücretleri işlerken top peşinde koşan fabrika işçi sporcularından nesi eksikti? Boy, pos... Sonra, güzel kızlar vardı tütünde. Bütün gün yanyana çalıştıkları, kocaman göğüslü, cıvıl cıvıl kızlar.</p>

  <p>“Bizim ordaki sporculara imreniyorum Erol!”</p>

  <p>Sertçe döndü:</p>

  <p>“Ne?”</p>

  <p>“Bizim ordaki sporculara diyorum...”</p>

  <p>“Ee...”</p>

  <p>“İmreniyorum.”</p>

  <p>“Nelerine?”</p>

  <p>Anlattı: Saat ücretleri işlediği halde, haftada iki mi, üç mü kırmızı eşofmanlarıyla top oynamaya gidiyorlardı. Bütün kızlarla araları iyiydi. Hangisine el atsalar boş çıkmıyorlardı. Güzel, çok güzel kızlar vardı hem de. İlle Muazzez. İki odalı evi bile vardı kızın. Oğlu olduğunu bildiğinden mi ne, teyze teyze diye ayrılmıyordu çevresinden. Oğlu olduğunu bildiğinden mi nesi yoktu. Biliyordu. O söylemişti niye fabrikaya girmiyor diye.“Fabrikaya girse, hem saat ücreti işler, hem de bol bol futbol oynar!”</p>

  <p>Gözlerini yere indirdi.</p>

  <p>Bu zamanda evi olan karı... Gün geçtikçe ev sahipleri kiraları arttırıyorlardı. Arta arta nereye gidecekti bilinmez. Kiracıları düşünen yoktu. Eskiden Allah düşünürmüş, şimdi... şimdi kul kendi düşünmeliydi kendini. Evi olan bir kız, üstelik güzelse, ne çıkardı tütünde çalışmasından? Genç, güzel, cıvıl cıvıl şeyler... Cumartesi saat bir borusundan sonra bir yıkanma, bir pudra, bir ruj...</p>

  <p>Erol:</p>

  <p>“Acı acı tütün kokmalarını ne yapalım ya?” dedi.</p>

  <p>“Acı acı tütün mü? Kim demiş?”</p>

  <p>“Kim diyecek? Bilmiyor muyum? Sen bile...”</p>

  <p>“Halt etmişsin.İnsan yıkanıp üstünü başını değişti mi bir şeyciği kalmıyor.”</p>

  <p>“Boş ver.”</p>

  <p>Kırışık yüzü hafifçe duru sarı kadın gözlüğünü çıkardı. İş yoktu bu oğlanda. Kaç dereden su getirirse getirsin... Şimdi gidip gene o Ayten yellozunu bulacaktı sağlama. Eller neler demiyorlardı. Gözü çıkasıca teyzesi başındayken...</p>

  <p>Gene de sordu:</p>

  <p>“Nereye gidiyorsun?”</p>

  <p>“Sana ne?”</p>

  <p>“Bana mı ne? Annen değil miyim ben senin?”</p>

  <p>“Nolmuş annemsen?”</p>

  <p>Gözleri doldu.</p>

  <p>“Aklını başına al yavrum. Ana gibi yâr olmaz!”</p>

  <p>“Bağdat gibi de diyar değil mi?”</p>

  <p>“Bağdat gibi de diyar tabii. Hani yüz lira alacaktın kulüpten?”</p>

  <p>Tepesi attı. Ulan ne askıntı insanlar vardı şu dünyada be!... Alacaktı, alacaktı ama namussuz umumi kaptan sol haf değil, sağiç oynatmıştı. Topu iki metreden havaya minare gibi dikmeyip de kaleye soksaydı, yüzlük şimdi sağlama cebindeydi. Bırak yüzlüğü, sol haf bile oynatacakları şüpheliydi bundan böyle. Umumi kaptan: “Ense kökünü görürsen...” demişti.</p>

  <p>Bakışı annesinin karşılık bekliyen bakışıyla karşılaşınca gene öfkelendi:</p>

  <p>“Alacağız.”</p>

  <p>“Ne zaman?”</p>

  <p>Az kalsın “Ense kökümü görünce...” diyecekti, kendini tuttu:</p>

  <p>“Sen şimdi yüzlüğe boş ver de, dedi, bir iki buçukluk iyi et!</p>

  <p>Başına geleceği biliyordu kadın. İki buçuk, iki buçuk... Sabahın yedisinden akşamın yedisi, sekizine kadar kurumuş tütün yaprakları içinde... Ne ömrü kalmıştı şurda? Çalış, kazan, ver, çalış, kazan, ver... Kocasının ölümünde otuzunda yoktu. Pekala da evlenebilirdi. Evlenseydi, yurdu yuvası, akşamları rakı, sigara kokarak, ama evinin - iyi, kötü - rızkıyla gelen kocası olurdu. O düşünürdü boğazı, yemi yiyeceği, giyim kuşamı, yakacak, kira derdini.</p>

  <p>“Hadi be, ne düşünüyorsun?”</p>

  <p>Kazık gibi oğlan. Bütün gün kahve köşeleri, ya da yellozların peşinde koşacağına harçlığını kazanmanın yolunu düşünsündü.</p>

  <p>“Ulan amma da uzattın be kocakarı!”</p>

  <p>“Neyi uzattım?”</p>

  <p>“İki buçuk dedik ya...”</p>

  <p>“Yok param. Gözleri kısıldı, hınçla:</p>

  <p>“Yok,” dedi, “yok ha? Bir de Ayten'le konuşma dersin!”</p>

  <p>Ayten'le konuşmasa açlıktan nefesi kokacaktı be. Kız bir bakışta anlıyordu yolsuzluğunu.</p>

  <p>“Aklını başına alsan, bizim fabrikada ne Ayten'ler var!”</p>

  <p>“Başlarım şimdi sizin fabrikadan...Tütün kokulu kız istemiyorum ben!”</p>

  <p>“Orospu kokulular daha makbul bu zamanda, doğru.”</p>

  <p>Duydu, aldırmadı.</p>

  <p>Kahveye geldi. Altındiş oradaydı:</p>

  <p>“Ne haber lan?”</p>

  <p>Altındiş yere fırt diye tükürdü:</p>

  <p>“İyilik...”</p>

  <p>“Mangırın var mı mangırın?”</p>

  <p>“Bizim senin gibi Ayten'imiz yok oğlum!”</p>

  <p>Güldü:</p>

  <p>“Adam ol senin de olsun aç köpek!”</p>

  <p>“Öyle adamlığa boş ver.”</p>

  <p>Keriz İhsan köşedeki pişti masasından laf attı:</p>

  <p>“Gene kartoloz karıyla beraberdi seninki!”</p>

  <p>O yana ilgiyle gitti:</p>

  <p>“Ne zaman gördün?”</p>

  <p>“Yarım saat önce, Beyazıt'ta, dolmuştan iniyorlardı...”</p>

  <p>Altındiş yanlarına sokuldu:</p>

  <p>“Haydi gene işin iş sol haf, karı sağlama uçuştan geliyordur! Vakit geçirme git, hesap al!”</p>

  <p>Sertçe döndü:</p>

  <p>“Bana bak...”</p>

  <p>“Ne o? Asaletine mi dokundu, haybeci?”</p>

  <p>Kahveci gülerek geldi:</p>

  <p>“Ne haber Erol?”</p>

  <p>“Sağlık be Hasan Ağabey...”</p>

  <p>Altındiş, kahveciyi kolundan çekti:</p>

  <p>“Lafa tutma da gitsin karıdan hesap alsın be Hasan Ağabey!”</p>

  <p>Kahveci bir kahkaha attı. Erol kıpkırmızı, başını salladı:</p>

  <p>“İbne, ah ibne ah!”</p>

  <p>Bozulmuştu, fena bozulmuştu... Yolu tuttu. Arkasından uzun uzun güldüler. Sonra kahveci ciddileşti:</p>

  <p>“Ayten Boğaziçi otellerine de gidiyormuş diyorlar.”</p>

  <p>Altındiş bir iskemle çekti:</p>

  <p>“Asaletli orospu zamanlarıydı o. Şimdi Beyoğlu'nda kendi gibilerle tur atıyor. Ağacami'nin önüne git de gör!”</p>

  <p>Kahveci Ayten'in babasını da tanırdı annesini de. Annesi tütüne gidip gelirken az takılmamıştı. Kızı gibi fındıkçıydı ilk zamanlar. Bir gün Doklardaki Bolulu Memet'le... Sonra işi uydurmuş, evlenmişlerdi. O zamanlar, yani Ayten'in annesi dal gibi, fındıkçı kızken, teyzesi sağlamcıydı.</p>

  <p>“E....” dedi, “aslı hu, nesli hu. Nesil azmaz. İnsan nesline çeker...”</p>

  <p>“Doğru, dedi Altındiş, doğru ama, bizim kerize n'oluyor? İnsan orospu parasıyla...”</p>

  <p>“Yapsın be Altındiş? Yok, yok işte!”</p>

  <p>“Yok mu? Yalı kazığı gibi be ayı oğlu ayı. İhtiyar anasının çalıştığı fabrikada çalışsa olmaz mı?”</p>

  <p>“Doğru ama...”</p>

  <p>“Futbolsa, orda da var, hem de daniskası!”</p>

  <p>Pişti oynayanlar da söze karıştı:</p>

  <p>“Pazar günü gördük Eyüp sahasında futbolunu!”</p>

  <p>“Gördük ki gördük...”</p>

  <p>“İki metreden topu sokamadı kaleye be!”</p>

  <p>“Beş yaşındaki çocuk sokardı.”</p>

  <p>“Bırak beş yaşındakini, kör olsa sokardı şerefsizim...”</p>

  <p>“Hayvan. Boş kaleye şut asılıyor!”</p>

  <p>“Orda hafif bir iç...”</p>

  <p>“Tamam.”</p>

  <p>Altındiş:</p>

  <p>“Umumi kaptan ifrit oldu,” dedi. Ne anasını bıraktı sövmedik, ne avradını!”</p>

  <p>“Bir daha takıma almazlar bunu.”</p>

  <p>“Takıma mı? Ense kökünü görürse takımı görür bir daha.”</p>

  <p>“Geçsin Ateşspor'a en iyisi.”</p>

  <p>“Ne yapsın Ateşspor iki metreden topu boş kaleye sokamayan molozu?”</p>

  <p>Erol tekrardan kahveye gelinceye kadar sürdü bu konuşma.</p>

  <p>Altındiş:</p>

  <p>“Aldın mı payını?” dedi. Kahkahalar... Erol başını salladı:</p>

  <p>“Aldım.”</p>

  <p>“Mısırçarşısı'na git de biraz erkeklik satın al aktardan...”</p>

  <p>İçi içini yiyordu ama yalan da değildi. Zorla gülerek bir iskemle çekti, kahveciye:</p>

  <p>“Ne diyor bu Hasan Ağabey?”</p>

  <p>Hasan Ağabey dalgındı, duymadı. Erol'u süzüyordu. Oğlan babasına hiç çekmemişti. Avucu gibi bilirdi onu. Bir mahallede doğmuş, bir mahallede büyümüşler, sırasına göre birlikte vurmuş, birlikte vurulmuşlardı. Bir eller, bir bilekler vardı rahmetlide... Sonra çok erkek adamdı canım. Değil oğlu gibi orospu parası, meyhaneye her gidişinde hesabı görür, arkadaşa metelik harcatmazdı.</p>

  <p>Gözlerini Erol'a kaldırdı:</p>

  <p>“Ee...” dedi, “Dünya! Senin bir baban vardı.”</p>

  <p>Uzun uzun anlattı. Erol'un gözleri yerde dinliyordu. Babasını ilk dinlemiyordu. Çok dinlemişti mahalleliden. Dinlemişti ama...</p>

  <p>Hasan Ağabey:</p>

  <p>“Delikanlıyı madara eden...”</p>

  <p>Devire söğünce, Erol ferahladı:</p>

  <p>“Biliyorsun yollarımız kesik Hasan Ağabey. Annem de tutmuş gir bizim fabrikaya diyor. Orda da futbol var, evet ama...”</p>

  <p>Altındiş hemen taşı koydu:</p>

  <p>“Sana göre değil!”</p>

  <p>“Niye?”</p>

  <p>“İki metreden topu boş kaleye sokamıyan adamsın be!”</p>

  <p>Boşandı:</p>

  <p>“Ben forvet oyuncusu değilim, sol hafım arkadaş. Sonra, verdiler kırk beş numara bir ayakkabı, ben şuraya vuruyorum, o gidiyor taa oraya!”</p>

  <p>Pişti masasından gene laf attılar:</p>

  <p>“Hadi hadi, ayakkabıya bahane bulma. Çocuk olsa atardı onu!”</p>

  <p>Bir başkası:</p>

  <p>“Ne çocuğu?” dedi. “Kör olsa atardı.”</p>

  <p>Herkes bir yandan saldırıyordu. İçini çekti çaresiz, boynunu büktü:</p>

  <p>“Ne yapalım? İbne top falso yaptı işte...”</p>

  <p>Altındiş sigarasının izmaritini bir fiskeyle fırlattı:</p>

  <p>“Top falso yapar, karı falso yapar...”</p>

  <p>Kalktı:</p>

  <p>“Hastir lan, inek!”</p>

  <p>“İnek mi? Benim adım Erol değil, Ayten isimli sevgilim yok beni boynuzlayan!”</p>

  <p>“Bana ne Ayten'den? Nikâhlım mı?</p>

  <p>“Olmasın. Aftosun değil mi?”</p>

  <p>“Bana göre hava hoş oğlum. Yolsuz kaldım mı mangır pasa ediyor, canım istedikçe de koynuma giriyor. Daha ne?”</p>

  <p>“Hiiç, sermayesiz ticaret. Ben senin yerinde olsam Ayten gibi iki tane zilli daha bulur...”</p>

  <p>“Ee?”</p>

  <p>“Kartaloz karıya boş verir, kendim satış ederim, ooooh!...”</p>

  <p>Kahkahalar kahvenin kül rengi loşluğunda çınladı.</p>

  <p>“Oh ki oh...”</p>

  <p>“Derken altımda araba...”</p>

  <p>“Sırtımda İngiliz kuponundan kostüm...”</p>

  <p>“Bileğinde Movado saat...”</p>

  <p>“.........................?”</p>

  <p>“.........................?”</p>

  <p>İskemlesinden kıpkırmızı fırladı:</p>

  <p>“Boş verin yahu be!”</p>

  <p>Çay filan içmemişti. Kahveden çıktı. Alaycı kahkahaları geride bırakarak deniz kıyısına doğru sinirli sinirli yürüdü. Ellerini pantolon ceplerine sokmuştu. Önüne çıkan küçük çakıl taşlarına hafif hafif vurarak tren yolunu geçti. Bu orospuya boş vermesine verecekti ama hemen değil. Topu iki metreden boş kaleye sokamayışını, “Mahsustan atmadım size!” diye yutturmuştu Ateşspor'lulara. Yutmuşlardı da. Yoksa herkes biliyordu ki, boş kaleye o topu beş yaşındaki çocuk bile sokar.</p>

  <p>Kıyıdaki derme çatma meyhanenin alçak iskemlelerinden birini çekip oturdu. Meyhane filan değildi burası. Eski balıkçılardan Aleko ızgarada Çingene palamuduyla şarap satıyordu ahbaplara, kaçak.</p>

  <p>“Haaydi Aleko, yap çat bakalım!”</p>

  <p>Avurtları çökük ihtiyar Rum başını anlayışlı anlayışlı salladı:</p>

  <p>“Sindi...”</p>

  <p>Yağlı boya resimler yer yer dökülmüş, kocaman bir Turyağ kutusundan yarı canlı çıkardığı semiz bir Çingene palamudunu alışkın ellerle kesip biçtikten sonra hayvanın barsaklarını filan alesta bekleşen kedilere atıp dilimleri kanlı elleriyle ızgaraya dizince günün alaca karanlığına kuvvetli, sıcak bir cızırtı yayıldı.</p>

  <p>“Şarap istersin?”</p>

  <p>“Ver bir yarımlık...”</p>

  <p>Biraz doğranmış kırmızı soğan, biraz da roka yap.raklarıyla süslü kızarmış Çingene palamut dilimleri önüne konuluncaya kadar hep babasını düşündü. Çevresindeki ıslak balıkçı ağları, küçük beyaz ağartılar içinde uzanıp duran sinirli deniz, hızla kararan gökyüzü... Babası gibi olamıyorsa suç kendisinde miydi? Anasından çok dinlemişti babasını. Çalışmazmış. Babasından ev, dükkân, balıkçı motoru, kayıklar... Kendisine ne kalmıştı? Kalsa, bir şeyler kalsaydı o da bilirdi arkadaş ağırlamayı ama, kalmamıştı.</p>

  <p>İlle şu hergele Altındiş... Hani ayıp olmasa, mahallelinin suçlu çıkarmayacağını bilse... Ne fayda, bütün mahalle düşmandı ona. Ayten zarına bakıyorsa, dilediği zaman koynuna giriyorsa onlara neydi? Ellerini çabuk tutup onlar tavlasaydılar.</p>

  <p>“Bir parça ekmek versene barba!”</p>

  <p>Hava hızla poyraza dönüyordu. Ateşteki ızgaradan yükselen balık kokusu yüklü dumanlar suratında parçalanıp çevreye dağılıyordu. Sinirli denizin hırçın yüzündeki beyaz köpüklerin hızla çoğalışı, uzaklardan, ta uzaklardan gelen balıkçı kayıkları, havada şaşkıncasına dolaşan kül renkli bulutlar belki de yağmura işaretti. Kül rengi, duman renkli bulutlar kaynaşıyorlardı sanki yukarda; alçaldıkça alçalıyorlardı.</p>

  <p>Sası sası kokan bardağına kirli kırmızı şarabını doldurdu.</p>

  <h3 id="sigil_toc_id_5" style="text-align: center;">5</h3>

  <p>Yağmursuz, karsız, lodossuz bir Beyoğlu gecesiydi. Tramvay tellerinde şimşekler çakıyor, hıncahınç otobüslerin kulakları yırtan homurtuları raylardaki paslı gıcırtıları siliyordu.</p>

  <p>Ayten, büyük büyük açılmış iri siyah gözleriyle iki çirkin kadının arasındaydı. Solundaki acı kırmızı dökarlı kadından kolunu kurtararak bilek saatına baktı:</p>

  <p>“On bire geliyor...”</p>

  <p>Esneyen ağzına manikürlü tırnaklariyle hafif hafif vurdu.</p>

  <p>Saat on bire geliyordu gerçekten de. Bu saat Beyoğlu arka sokaklarının ucuz şarap satan meyhanelerinden ipi koparmış sulu sarhoşların kaldırımlarda elle, dille sarkıntılığa hak kazandıklarını sandıkları saatlerdir. Arada sulu bir sarhoşun genelev kadınlarını hatırlatan yırtık bir kahkahası otobüs, tramvay, taksi uğultuları içinde parlayıp söner. Arkasından bir düdük, bir küfür, birikiveren kalabalık, itişip kakışmalar, sonunda da lacivert üzerine kırmızı yazıyla P.G. harfleri bulunan kolbağı görevlilerle polislerin arasında sürüklenerek Bursa Sokağı'na götürülen biri, ya da birileri...</p>

  <p>Sık sık rastlanır bunlara Beyoğlu'nda ama, bu gece daha bir uysallık içindeydi kalabalık kaldırımlar. Pakize Abla aşırı pudralanmış kırışık yüzü, koyu vişne rujlu dudaklariyle kızlarının ardında, müşteri kolluyordu. Nesine gerekti saçları briyantinli, beyaz perde jönleri gibi sigara yakan kolalı yakalılar. Ona Sirkeci kebapevlerinin çoban salatası, bol kırmızı biberli çiğköftesi, lahmacunu, humus denen nohut ezmesi, ya da Adana, Kilis, Antep kebaplarıyla yedi yüz gramlıkları devirmiş kaba saba, bugün var yarın yok ama elleri açık taşralı şoförler, şoför muavinleri, hakalmazlar lazımdı. Böylelerini ele geçirebilmek için, yuvalarında fıldır fıldır dönen gözleriyle kalabalığı bir ışıldak gibi tarıyordu. Bulsa, buluverse, kızlardan ilkin birini, sonra ötekini, ya da üçünü birden satıverse, mangırları cebe, onlar karanlık sokakların uykudaki apartman merdivenlerinde kozlarını paylaşırken o da sıcak bir işkembecide yorgun bedenini dinlendirse!</p>

  <p>Çirkin yüzü birden asılarak adımlarını açtı, kızlarına sataşan birine adeta hırladı:</p>

  <p>“Doğru yoluna gitsene lan ibne!”</p>

  <p>Uzun siyah saçları briyantinden vıcık vıcık delikanlı lacivert ceketi içinde beyaz naylon gömleği, siyah makosen pabuçlariyle şimşek gibi döndü:</p>

  <p>“Ne? İbne mi? Bana mı söylüyorsun?”</p>

  <p>Yanında kendi gibi iki arkadaşı. Pasajda rakıya ilkin bira, sonra şarap karıştırmış, yıllar yılı Yolgeçen hanı ya da Kapalıçarşı böğründeki kundura atölyelerinde Murat kalfaların, Basri Ağabeylerin, Afondosların vurma vurulma, içeri düşme, orospudan haraç yeme üzerine anlattıklarıyla pişmişlerdi. Henüz askerlik yoklamalarının bile gelmeyişi önemli değildi. Kalabalık birdenbire ağzını bozan karıyla aralarına girmese, yarınki gazetelerde “Delikanlıya ağız bozmanın ne demek olduğunu” okuturlardı dünyaya. İç ceplerindeki ayakkabı falçatalarını haybeden taşımıyorlardı ama, kartaloz karı dua etsindi kalabalığa.</p>

  <p>Ayten her zamandan daha büyük büyük açılmış gözleriyle delikanlıya bakıyordu. Bir ara solundakini dirseğiyle dürterek:</p>

  <p>“Evladım!” dedi.</p>

  <p>“Kim?”</p>

  <p>“Görmüyor musun? Tyron Pover'e benzemiyor mu?”</p>

  <p>İki yanındaki iki çirkin kadın:</p>

  <p>“Dur sen,” dediler “alacağın olsun!”</p>

  <p>Büyük büyük açılmış gözleriyle şaştı:</p>

  <p>“Niye? ne yaptım?”</p>

  <p>“Erol'a söyleyelim de seni...”</p>

  <p>Çocukça gülüşün tatlı yumuşaklığı yayıldı yüzüne. Sonra ciddileşti:</p>

  <p>“Ah Erol, canım Erol. Onu kimseye değişmem ama...”</p>

  <p>“E?”</p>

  <p>“Boş veriyor bana artık.”</p>

  <p>Umutsuzluğun, hasretin gölgesi yayıldı bu sefer de yüzüne.</p>

  <p>“Niye boş veriyor? Herhalde bir orospuluk yaptın çocuğa.”</p>

  <p>“Ben mi? Değil vallahi.”</p>

  <p>“Niye boş veriyor öyleyse?”</p>

  <p>“Ne bileyim ben? Bir Altındiş var, arkadaşı. Ondan sana hayır yok dedi. Başka bir kulüpten elli lira almış güya...”</p>

  <p>“Futbolcuların peşinde senin gibi ne Ayten'ler var yavrum...”</p>

  <p>Sağındaki:</p>

  <p>“Ama ne,” dedi.</p>

  <p>Ağacami durağından geri döndüler. Abonoz'a giden sokağı karşıya geçecekler, Saray Sineması'na doğru yürüyeceklerdi, geçemediler. Sokaktan çıkan bej bir taksi önlerini kesmiş, trafik polisinin işaretini bekliyordu.</p>

  <p>Pakize Abla, Ayten'i arkadan itti:</p>

  <p>“Ne durdunuz be, yürüsenize!”</p>

  <p>“Taksi abla.”</p>

  <p>“Ohooo... onun keyfini mi bekliyeceksiniz?</p>

  <p>Önden Ayten, ürkek serçeler gibi karşıya geçerken, bej taksi şakadan üstlerine kımıldanınca, Ayten çığlığı bastı. Pakize Abla'nın gene ağzından kaçıverdi:</p>

  <p>“N'oluyorsun be, hayvan!”</p>

  <p>Trafik polisi o sıra yol vermese, meşin ceketli acar şoför direksiyondan atlayacaktı.</p>

  <p>Yanlarından hızla geçerken yarı beline kadar sarkarak:</p>

  <p>“Dua et trafik polisine,” dedi, “taş arabası!”</p>

  <p>“Taş arabası sensin, eşşoğlu eşşek!”</p>

  <p>Ayten yanındakine fısıldadı:</p>

  <p>“Bir gün fena yapacaklar bu karıyı ama, bakalım...”</p>

  <p>“Ablayı mı?”</p>

  <p>“Ağzı çok pis be.”</p>

  <p>”Kuruyemişçinin yüz mumluğu altında fitil gibi bir ihtiyar, kızlara bir avuç tuzlu fıstık uzattı. Ayten:</p>

  <p>“Mersi!” dedi.</p>

  <p>Sulu ihtiyar yana kaymış yumruk gibi siyah kıravatı, eski biçim sert kolalı yakası, redingotu hatırlatan siyah elbisesiyle takıldı arkalarına:</p>

  <p>“Mersi mi şekerim? Mersi mi civanım?”</p>

  <p>Pakize Abla atmaca gibi yetişti:</p>

  <p>“Al voltanı bakalım moruk, tut caddeyi!”</p>

  <p>“Niye?”</p>

  <p>“Bir de soruyor. Niyesi var mı?”</p>

  <p>“Var tabii evladım. Neden niyesi olmuyormuş?”</p>

  <p>“Senden geçmiş böyle şeyler de...”</p>

  <p>“Ne biliyorsun?”</p>

  <p>“Ne mi biliyorum? Ayol çakmıyor muyum ben seni?”</p>

  <p>“Neremden?”</p>

  <p>“Suratından!”</p>

  <p>İhtiyar kıs kıs güldü:</p>

  <p>“Surattan anlaşılmaz. Bak, para derler buna. Mührü Süleyman yavrum!”</p>

  <p>Kadın içice elliliklere iştahla baktı:</p>

  <p>“Yani ne demek istiyorsun?”</p>

  <p>İhtiyar göz kırptı:</p>

  <p>“Yani değil, Aleko. Çakıyorsun ya?”</p>

  <p>“Çakıyorum ama...”</p>

  <p>“Evet?”</p>

  <p>“Temiz bir elliliğini alırım!”</p>

  <p>İhtiyar sarmısak kokulu bir ıslık çaldı. Abla:</p>

  <p>“Ne o?”</p>

  <p>“Elliliiik! Tapusu da beraber mi?”</p>

  <p>Abla kızlarını önüne kattı:</p>

  <p>“Sende iş yok. Bu zamanda elliliğin sözü mü olur? Et altı papel, fasulye beş, mercimek ona keza. O da namuslusunu bulabilirsen...”</p>

  <p>“Doğru yavrum, doğru ama, iş ellilikle bitmiyor ki. Taksisi var bunun, pansiyonu var, içkisi var...”</p>

  <p>“Yağını biberini hesap edersen paça yiyemezsin! Genç karılar bunlar. Neyine gelecekler senin? Gençliğine mi? Güzelliğine mi? Yoksa turşumuş...”</p>

  <p>“Höst höst...”</p>

  <p>Kızlarını tekrar önüne kattı ama, ihtiyar gene de arkalarını bırakmadı:</p>

  <p>“Dur yavrum, evladım... nereye gidiyorsun? Esnaf kısmı pazarlıktan kaçar mı? Ha üç beş indirelim dedik...”</p>

  <p>“Pazarlığı da sevmem, adam aldatmayı da. Allah benden bunları sormaz. Benim işim harbi. Bunlar genelevde dikiş tutturamayanlardan değil. Üçünün de arslanlar gibi nişanlıları var.Bakma, kaçak çalışıyorlar. Oğlanlar hani bir duysa...”</p>

  <p>İhtiyar elliliği uzattı:</p>

  <p>“İyi ya canım...”</p>

  <p>Kadın parayı aldı:</p>

  <p>“Hangisini istiyorsun?”</p>

  <p>Siyahlıyı işaret etti.</p>

  <p>Kadın siyahlının yanına gitti:</p>

  <p>“Efendi babanın ifadesini alıver!”</p>

  <p>Siyahlı burun kıvrırdı. Kadın:</p>

  <p>“Ne o?” dedi.</p>

  <p>“Moruk be abla!”</p>

  <p>“Fena mı kız? Sızıverir.”</p>

  <p>“Sızıverir ama...”</p>

  <p>Kızdı:</p>

  <p>Şimdi başlarım sinsilenden! Genç olsa bütün gece uyutmuyor diye söylenirsin, ihtiyar olsa...”</p>

  <p>Siyahlı istemeye istemeye Ayten'in kolundan çıkıp geriledi. İhtiyar geldi, koluna girdi, geri döndüler.</p>

  <p>Acı kırmızı dökarlı tekrardan Ayten'in koluna girmişti. Esnedikten sonra:</p>

  <p>“Öyle uykum var ki...” dedi.</p>

  <p>Ayten içini çekti:</p>

  <p>“Ya benim?”</p>

  <p>“Bize de birer genç mi olur, moruk mu... O şimdi adamcağızı iyice keser!”</p>

  <p>“Çok insafsızdır, keser.”</p>

  <p>“Ya çirkinliği?”</p>

  <p>“Sorma...”</p>

  <p>“Kalçaları öyle geniş ki. Ben onun yerinde olsam tayyör giymeye tövbe ederdim.”</p>

  <p>“Manto giyse bari.”</p>

  <p>“Az mı söyledim kardeş?”</p>

  <p>“Ama erkekler gene de beğeniyorlar...”</p>

  <p>Sinirli sinirli:</p>

  <p>“Erkekler...” dedi. “Zevksiz şeyler. Ne anlarlar kadından?”</p>

  <p>Sözü değiştirmek için sordu:</p>

  <p>“Yeni evinizden memnun musunuz?”</p>

  <p>“Çok.”</p>

  <p>“Erol'u o günden sonra görmedin mi?”</p>

  <p>“Görmedim şekerim. Bana boş veriyor artık. Ben de malum, işler bırakmıyor ama, çok göreceğim geldi. Canım Erol. Bir zamanlar annesi benim inadıma çok istedi evlendirsin diye ama, evlenmedi. Fabrika kızından karı olur mu şekerim? O kadar erkeğin içinde...”</p>

  <p>“Her birinin en az birkaç tane var!”</p>

  <p>“Önüne gelen mıncıklar. Teyzem o kadar ısrar ettiydi de yine girmediydim fabrikaya?”</p>

  <p>“Ben de kardeş. Daktiloluk bulunmuştu bir şirkette, girmedim. İnsanın adı hemencecik çıkar. Demek yeni evinizde memnunsunuz?”</p>

  <p>“Çok. Neydi o eski mahalle... Herkesin gözü üstünde. Yeni bir şey giyemezsin, birisiyle konuşamazsın. Ama şimdi? Apartman. Bir katta oturan öbür kattakileri tanımıyor. Sabahleyin bir çıkıyorum, taa sabaha karşı...”</p>

  <p>“Kontrat kimin üstüne?”</p>

  <p>“Teyzemin. Çok çenebaz, çok kurnaz kadın kardeş. Ev sahibine bir diller döktü...”</p>

  <p>“Ne diye?”</p>

  <p>“Emekli kaymakam karısıymış da, kocası ölmüş de... Şimdi tutturdu salona koltuk kanepe takımı alalım diye...”</p>

  <p>“Lazım ama kardeş.”</p>

  <p>“Biliyorum şekerim, biliyorum ama yavaş yavaş. Ona kalsa, gidelim mezat salonuna, iyi kötü bir şeyler uyduralım diyor. Ben yanaşmıyorum. Kullanılmış, eski mala ne diye para verecekmişim? Olursa yeni olsun. Tünel'e giderken Löbon'un karşısında bir mobilyacı var ya?”</p>

  <p>“Var...”</p>

  <p>“Kan kırmızı koltuk kanepeler gördüm, bayıldım. Geceleri rüyalarıma giriyor. Birkaç ay daha dişimi sıkıp...”</p>

  <p>“Onlara güzel bir taban halısıyla, yeni perdeler de ister.”</p>

  <p>“Koltuk kanepe olduktan sonra halı. perde, korniş kolay. Ne düşünüyorum biliyor musun? Erol benimle barışsa, evlensek, apartmanımızı birlikte düzsek...”</p>

  <p>“Deli. Evlenip de bir erkeğin baskısına ne diye gireceksin? Gençsin, güzelsin, işin iyi. Ah ben senin yerinde olmalıyım ki.”</p>

  <p>“Ne yapardın?”</p>

  <p>“Ne yapacağım? Para biriktirirdim. Bir kenarda on param yok vallahi. Önce babamın ameliyatı, şimdi de anneninki... Eksik olmasın Eskişehir'den de akrabalar geldi mi? Tamam. Yangın var diye bağırmamak işten değil. Çalış, kazan, anana babana harcadığın hadi neyse, bir de hısım akraba. Bu zamanda çoluk çocuklu misafir olur mu?”</p>

  <p>Ense köklerine hırsla yaklaşan Pakize Abla:</p>

  <p>“Çeneye daldınız mı dünya yıkılsa umurunuzda olmaz!” dedi. “Gel buraya!”</p>

  <p>Ayten'i büyük büyük açılmış gözleriyle, yalnız bırakıp, şoför kılıklı, koyu esmer bir taşralının yanına gittiler. Büyük muhallebicinin camekanı önünde bir şeyler konuşuldu, paralar alınıp verildi, sonra Pakize Abla Ayten'in yanına geldi:</p>

  <p>“Seni satış etseydim hayırlısıyla...”</p>

  <p>Saray Sineması'nın önüne doğru yürüdüler.</p>

  <p>“Bu gece benim şansım yok!”</p>

  <p>“Belli olmaz. Senin tiryakilerin sinemada şimdi. Malum ya, ufakçı beyefendiler...”</p>

  <p>Sesli sesli esnedi:</p>

  <p>“Aaaaah ah... benim bu emeklerimi nasıl ödeşeceksiniz bakalım?”</p>

  <p>Galatasaray'a kadar gittiler. Dönüşte kaldırımları iyice kalabalıklaşmış buldular. Sinemalar dağılmış, tramvay, otobüs durakları tıklım tıklımdı.</p>

  <p>Lale Sineması'na doğru yürürlerken, birden Altındiş:</p>

  <p>“Merhaba Ayten!...”</p>

  <p>Ayten durdu:</p>

  <p>“Merhaba ağabey!”</p>

  <p>“Haberin var mı senin haybeciden?”</p>

  <p>“Yoo. Ne var?”</p>

  <p>“Ayağı kırıldı n'olacak.”</p>

  <p>Ayten yanındaki kadına tutunmasa düşecekti.</p>

  <p>“Ayağı mı kırıldı? Nasıl?”</p>

  <p>“Basbaya. Eski kulübüne karşı oynuyordu, kırdılar!”</p>

  <p>“.................................”</p>

  <p>“... o kadar söyledim, Erol dedim, kulübünü elli liraya değişme dedim, dinletemedim. İnsan elli lira için...”</p>

  <p>Sarı kıvırcık saçlı bir delikanlı Altındiş'in omuzu üzerinden konuştu:</p>

  <p>“İyi ama, takıma almıyorlardı. Ne yapsın?”</p>

  <p>Altındiş:</p>

  <p>“Almazlar tabii,” dedi. İki metreden topu kaleye sokamayan bir oyuncuyu, alırlar mı?”</p>

  <p>“Almazlar, almazlar ama...”</p>

  <p>“O da kulüp değiştirdi.”</p>

  <p>“Böyle de ayağını kırarlar işte. Ben Erol'a değil annesine acıyorum. Kadın hep ağlıyor. Kazandığı ne? Kiraya mı versin, boğaza mı, yoksa oğlunun kırık ayağı için doktora, ilaca mı?”</p>

  <p>“Kulüp?” dediler.</p>

  <p>Altındiş omuz silkti:</p>

  <p>“Kulübe sağlam oyuncu lazım oğlum. İyi koşan, gol atan, mangır lafı etmeyen. Ben saha kenarındaydım, ayak çat diye kırılınca... bırak pis şey be. O ayak çabucak doktora gösterilmezse topal kalır oğlan!..”</p>

  <p>Ayten, büyük büyük açılmış gözlerle sadece bakıyor, konuşulanları dinliyordu. Ne söyleyeceğini bilmiyor, bakıyordu sadece:</p>

  <p>“Bu futbol da fasarya be...”</p>

  <p>“Spor oğlum...”</p>

  <p>“Ben fasulye demedim.”</p>

  <p>Altındiş, Sarı'ya bir tekme salladıktan sonra:</p>

  <p>“Hadi eyvalla Ayten,” dedi.</p>

  <p>Ayten duymadı. Hep o büyük büyük açılmış gözleriyle ta karşıya, karşıdaki Ağacamii durağına bakıyor, görmüyordu. Pakize Abla kolundan çekti:</p>

  <p>“Deli. Seni arayıp soruyor muydu?”</p>

  <p>Kadının çektiği yana ağır ağır yürüdü.</p>

  <p>“... bu zamanda sağ gözden sol göze fayda yok. Ayağını senin için kırmadı. Kim ona kulübünü değiş de kendine düşman kazan dedi?”</p>

  <p>Birden kuruyemişçi ilişti gözüne. Kaba yüzü, kısa, sert kıllarla kaplı adam. Ağır ağır geliyordu. Ayten'i bırakıp koştu:</p>

  <p>“Merhaba beyim!”</p>

  <p>Adamın sırtında koyu kahverengi, ağır bir palto, kuvvetli dişleri arasına tek tek attığı kavrulmuş fındıkları çiğniyordu.</p>

  <p>“Oooo merhaba abla!” dedi. “Ne haber?”</p>

  <p>“Haber sizde.”</p>

  <p>Adam göz kırptı:</p>

  <p>“Nerde küçük? Benim küçücüğüm nerde?”</p>

  <p>“Sormayın. Nişanlısının ayağını kırmışlar topta, üzülüp duruyor.”</p>

  <p>Adam çevresine sarmısak kokusu saçarak kaba kaba güldü:</p>

  <p>“Al getir onu bana da teselli edeyim.”</p>

  <p>“Bir dakika!”</p>

  <p>Koştu ama Ayten'i bıraktığı yerde bulamadı.</p>

  <p><br /></p>

  <p>Nefes nefese gelmişti Tepebaşı'na. Bir dolmuşa atlayarak, gidecekti. Kimbilir nasıl acıyordu kırık bacak, Erol'u nasıl kıvrandırıyordu yatakta! Bundan böyle belki de hiç top oynayamayacaktı. Sağlam oyuncu lazımdı kulübe. İyi koşan, gol atan, para lafı etmeyen... Ama daha önce doktora gösterilmeliydi kırık ayak. Hemen gösterilmeli, cahil kocakarılara bırakılmamalıydı. Acaba gösterilmiş miydi? Kulüp belki de göstermiş olabilirdi. Gösterilmezse...</p>

  <p>Bir dolmuş yanıbaşında durdu:</p>

  <p>“Vay, Ayten!” Altındiş'ti, kapıyı açmıştı:</p>

  <p>“Aksaray'a mı, Aksaray'a mı?”</p>

  <p>“Evet.”</p>

  <p>“Atla da gidelim!”</p>

  <p>“İyi ama, yer? Yer yok.”</p>

  <p>“Şoför yabancı değil, atla!...”</p>

  <p>Altındiş'in yanına sıkıştı.</p>

  <p>“Bakıyorum erkencisin bu gece... Niye?”</p>

  <p>Duymadı. Duydu belki de, anlamadı. Kırık hemen doktora gösterilmeliydi. Teyzesinden duymuştu, hemen gösterilip usulünce sardırılmazsa yanlış kaynar, düzeltmek için ayağı tekrardan kırmak gerekirdi.</p>

  <p>Araba Kasımpaşa'yla Haliç'i sağına almış, baş döndürücü bir hızla Şişhane'ye iniyordu. Gecenin içinde tatlı bir vızıltı, sağda solda kayan, boyuna kayan ışıklar, karanlık apartmanlar, aydınlık pencereler...</p>

  <p>Dolmuşta Altındiş'ten başka kim vardı? Ne düşünüyorlardı onun için? Şoför dikiz aynasını niçin ayarlamıştı? Bakışları dikiz aynasında karşılaşınca Altındiş'e neden gülerek göz kırpmıştı?</p>

  <p>Ayağın tekrardan kırılmaması için doktora gösterilmekte gecikilmemeliydi. Para mı? Para mı lazımdı bunun için? Kulüp? Belki de kulüp boş verirdi. En iyisi... Altındiş düşüncelerine taş koydu:</p>

  <p>“Konuşsana!”</p>

  <p>“Ben mi?”</p>

  <p>“Sen tabii, ne düşünüyorsun ispinoz gibi?”</p>

  <p>“Bilmem...”</p>

  <p>“Erol'u düşünüyorsan geç bir yaprak...”</p>

  <p>Büyük büyük açılmış gözleriyle vahşice baktı:</p>

  <p>“Niye?”</p>

  <p>“Niye olacak? Senin onu düşündüğün gibi o seni düşünmüyor ki!”</p>

  <p>İç geçirdi:</p>

  <p>“Bütün kabahat bende. Ben biliyorum suçumu...”</p>

  <p>“Yoksa şimdi ona mı gidiyorsun? Ona gidiyorsan... Gitme. Öyle kızıyor ki sana! Lan dedim, Ayten gibi sevgilim olsa feleğe minnet etmem. Hani yalan da değil. Az mı baktın zarına?”</p>

  <p>“Ben onun zarına filan bakmadım...”</p>

  <p>“Hadi hadi, çakıyorum ben. Ama o nankörlük etti. Hele annesi! Geçen gün teyzenle fena atışmışlar...”</p>

  <p>“Teyzemle mi? Niye?”</p>

  <p>“Apartmana taşındınız ya...”</p>

  <p>“Evet?”</p>

  <p>“Erol'un annesine dudak bükmüş teyzen. Az kalsın saç saça, baş başa geleceklermiş...”</p>

  <p>Yaa, demek dudak bükmüştü? Bükerdi, biliyordu teyzesinin ne mal olduğunu. Hele Mahmutpaşa'dan siyah mantosunu aldığı gün. Belki de o gün olmuştu bu dudak bükme. Ne sanıyordu kendini bu kadın? İnsan apartmana taşınmak, yeni bir manto sahibi olmakla çalım mı satmalıydı? Sonra sağa sola emekli kaymakam karısı olduğundan söz açması... Ya koltuk kanape takımı?</p>

  <p>Aklına, biriken dört yüz elli lira geldi. Paraların üstüne titriyordu kadın. Bin iki yüz elli lira olunca Löbon'un karşısındaki mobilyacıdan... Ama hayır, istemiyordu. Koltuk kanape altı ay sonra da alınabilirdi. İsterse hiç alınmasın. Ayak doktora gösterilmeli, doğru, dosdoğru sardırılmalıydı. Sardırılmazsa...</p>

  <p>Aksaray'da indiler. Yenikapı'ya giden geniş yolda Altındiş arkadaşlarından ayrıldı. Yanında Ayten, daldı apartmanların karanlık sokaklarına.</p>

  <p>“Nereye gidiyoruz şimdi? Erollara mı?”</p>

  <p>“Hayır, önce bize.”</p>

  <p>“Sonra?”</p>

  <p>“Sonra Erollara.”</p>

  <p>“Beni dinlersen gitme!”</p>

  <p>“Niçin?”</p>

  <p>“Çok kızıyorlar sana!”</p>

  <p>“Erol da mı?”</p>

  <p>“O annesinden beter.”</p>

  <p>Karanlık, alacakaranlık sokaklar, harap arsalardan sonra arnavutkaldırımları. Sendeliyordu sık sık. Arada ayağı taşlara çarpıyor, incecik ayak bileği kırılacakmış gibi acıyordu. Bir köşeyi dönünce sipsivri bir apartmanın önüne çıktılar. Taa yukardaki ayın ölgün ışığı kapı önünü hafifçe aydınlatmıştı.</p>

  <p>“Bir dakika bekle!...”</p>

  <p>Apartmanın aralık kapısından hızla girdi, merdiveni koşarak çıkmaya başladı. Nefes nefeseydi. Demek annesinden çok kızıyormuş? Haksız değildi ki. Hangi erkek, hangi erkek buna razı olurdu? Onu kaybettiğini biliyordu ama suç kendindeydi. Erol, sevgili Erol... Çekse vursa, ya da kafasına bir şeyler patlatsa...</p>

  <p>Üçüncü katın kapısı önünde durdu. Küçücük anahtarı cebinden çıkarıp yavaşça açtı, girdi, kapıyı büsbütün kapamadı. Teyzesini uyandırmadan işini görüvermek istiyordu. Mokasen pabuçlarını çabucak çıkardı, küçük ayaklarının uçlarına basarak teyzesinin odasına girdi. Hafifçe horlayan kadının karyolası yanından konsola gitti. Pencereden ayın ölü ışığı dökülüyordu. Tam çekmeceyi çekerken eli bardağa değdi. Yerde parçalanan bardağın teyzeyi yatağında sıçratan şangırtısı!</p>

  <p>“Kim o?”</p>

  <p>“Bağırma sus, benim!”</p>

  <p>“Ne var? Ne arıyorsun orda?”</p>

  <p>“Paraları.”</p>

  <p>“Hangi paraları?”</p>

  <p>“Şu canım, şey için biriktirdiğimiz...”</p>

  <p>“N'olacak? Ne yapacaksın?”</p>

  <p>“Teyze Allahaşkına başlama gene gece vakti. Ver diyorum, ver!”</p>

  <p>“İyi ama kızım, ne yapacaksın? Koltuk kanape almıyacak mıydık onlarla?”</p>

  <p>“Alacağız, gene alırız. Ver sen şimdi...”</p>

  <p>Kadın karyolasında kapkara bir yığın gibi sessiz, bir zaman bekledi. Nasıl verirdi, nasıl verebilirdi koltuk kanepe için saklanan dört yüz elli lirayı?</p>

  <p>“Teyze ver şunu gidecem işim var!”</p>

  <p>“Ayten'im, yavrum, evladım...”</p>

  <p>“Ver şunu!”</p>

  <p>“Ne yapacağını söylemeyecek misin? Kime vereceksin?”</p>

  <p>“Şimdi şimdi yangın var diye bağıracağım ha!”</p>

  <p>Teyze uğunarak paraları koynundan çıkarıp uzattı. Eli titriyordu. Allah kahretsindi ondan bunları alacak olanları. Ne diye, ne diye musallat oluyorlardı sanki?</p>

  <p>Ayten odadan gölge gibi çıkmış, ayakkabılarını giyip merdivenleri rüzgar gibi iniyordu. Sokak. Altındiş sigara içerek bekliyordu.</p>

  <p>“Hadi, gidelim...”</p>

  <p>Ardına düştü. Dolmuştaki durgunluğuna karşılık şimdi adeta sevinç içindeydi kız. Ne vardı? Ne oluyordu? Niçin böyle sekiyordu. Bu değişmesine sebep ne olabilirdi?</p>

  <p>Adımlarını o da açtı.</p>

  <p>Ayten bir ara genç adamın sıcak nefesini kulağında duydu:</p>

  <p>“Bu acelen ne?”</p>

  <p>“Benim mi?”</p>

  <p>“Senin. Uçuyorsun... Bir an önce gidip de ne olacak? Maksadın kovulmak mı?”</p>

  <p>Durdu:</p>

  <p>“Ne kovulması?”</p>

  <p>“Sana fena kızıyorlar diyorum anlamıyor musun?”</p>

  <p>“Erol bana kızmaz!”</p>

  <p>“Asıl o kızıyor, gözüme görünmesin diyor...”</p>

  <p>“Desin.”</p>

  <p>“Desin ha? Vay anasını. Senin gibi bir sevgilim olsa...”</p>

  <p>“Ne yapardın?”</p>

  <p>“Ölürdüm yoluna be!”</p>

  <p>Karanlık, yarı karanlık sokakları, harap arsaları yeni baştan geçip arkalardaki çok daha karanlık, çok daha berbat sokaklara daldılar. Semt sineması çoktan dağılmıştı. Karanlıkta beyaz beyaz ağaran sinema afişlerinin önünden yeni bir sokağa saptılar. Ta dipteki direkte küçük bir ampul yanıyordu.</p>

  <p>Altındiş:</p>

  <p>“Bekle, gidip bakim ben!” dedi.</p>

  <p>Ayten'in kalbi hızlı hızlı vuruyordu:</p>

  <p>“İyi ya...”</p>

  <p>Kepenkleri örtük manavın önünde kaldı.</p>

  <p>Altındiş avlu kapısından girdi. Karanlık avluyu soldaki aydınlık pencerelere doğru geçti. Kapıyı vurdu. Erol'un ihtiyar annesi açtı:</p>

  <p>“Gel bakalım yavrum...”</p>

  <p>“Nasıl oldu Erol?”</p>

  <p>“Nasıl olsun, bildiğin gibi işte...”</p>

  <p>Odaya girdi. Ufacık, tozlu bir ampulün aydınlattığı odanın bir köşesindeki gazocağında kocaman bir tencere kaynıyordu. Erol sedirdeki yatağına sırtüstü uzanmıştı. Sakallarının sarı sarı çıktığı duru beyaz yüzü, çektiği acıyı belli ederek, kırış kırıştı.</p>

  <p>“Nasılsın?”</p>

  <p>“Bildiğin gibi.”</p>

  <p>“Kulüpten ne haber?”</p>

  <p>“Hava.”</p>

  <p>“Peki, n'oluyor ayak?”</p>

  <p>“N'olacak, bir kocakarı geldi sardı...”</p>

  <p>“Doktor?”</p>

  <p>Annesi ıslak kirpikleriyle cevapladı:</p>

  <p>“Para nerde ki doktor getirelim yavrum? Doktor bedava gelir mi? Gelse bile sarar mı?”</p>

  <p>“Hastaneye götürseydiniz.”</p>

  <p>Kadın içini dertli dertli çekerek:</p>

  <p>“Ohoooo, dedi, hastane. Bir taksi buraya en azından yirmi beş liraya gelir. O da bin nazla. Geldi diyelim, nerde yirmi beş lira?”</p>

  <p>Erol sıkıntıyla bakıyordu:</p>

  <p>“Versene bir sigara!”</p>

  <p>Altındiş birinci paketini çıkarırken:</p>

  <p>“Buna da zam oldu,” dedi. “Nereye varacak bu zamların sonu bakalım...”</p>

  <p>Birer sigara yaktılar.</p>

  <p>“Ayten uğradı mı?”</p>

  <p>Erol hırsla cevapladı:</p>

  <p>“Bırak şu orospuyu şimdi...”</p>

  <p>Annesi uzun uzun Ayten'i de, teyzesini de kötüledikten sonra:</p>

  <p>“Ben Müslüman bir kadınım,” dedi. Boğaziçi otellerinde, Beyoğullarında sürtüp gezenlerin evimde işi yok. Hele gelsin, hele adımını atsın...”</p>

  <p>Altındiş memnun, güldü. Erol bir şeyler sezerek:</p>

  <p>“Ne o?” dedi.</p>

  <p>“Hiiç...”</p>

  <p>“Yoksa...”</p>

  <p>“Yoksası, moksası... Beyoğlu'nda rastladım gene, o kart karıyla. Erol'un ayağı mı kırılmış diye sordu. Öyle, dedim. Oh olsun dedi, bana boş verir mi? Erol duymasın dedim. Duyarsa duysun korkum mu var dedi. Ayrıldık. Sonra da Tepebaşı'nda rastladım.Dolmuş bekliyordu, atladı yanıma, seni görmeye gideceğini söyledi. Boş ver dedimse de dinletemedim. Kapıda bekliyor!”</p>

  <p>Erol sıkılı yumruklarıyla yataktan fırlamak istercesine geniş bir davranış yaptıysa da, ayağının kırığı müthiş sancımıştı. Bir çığlık attı, yüzünü kolları arasına aldı. Acıdan kıvranıyordu.</p>

  <p>Annesi sokak kapısını bulmuştu bile. Dışarı çıktı. Kepenkleri örtük manavın önünde dikilen kızın üstüne yürüdü, açtı ağzını, yumdu gözünü:</p>

  <p>“Boğaziçi otellerinde, Beyoğullarında yayıldığın yetmezmiş gibi hala mı oğlumun peşindesin? Yoksa yürek soğutmaya mı geldin? Def ol, def ol burdan!”</p>

  <p>Dört yüz elli liranın kirli demetini sıkan yumruğu ceketinin cebindeydi. Her yanı titriyerek döndü, birkaç adım attıysa da ayakları gitmiyordu. Kırık bacak doktora gösterilmiş miydi? Gösterilmemişse yanlış kaynayabilir, doğrultmak için tekrardan kırmak gerekirdi. Avlu kapısının hırsla kapandığını duydu. Kadının içeri çekildiğini anlamıştı. Az sonra tekrar açıldı. Altındiş'in gölgesi çıktı dışarıya. Ağır ağır yanına geldi:</p>

  <p>“Ben sana dememiş miydim? Sana çok kızıyorlar, kovarlar dememiş miydim?”</p>

  <p>“Kırığı doktora göstermişler mi?”</p>

  <p>“Ohooo sen de tammışsın ha. Ben diyorum bayram haftası, sen diyorsun mangal tahtası! Kızım ondan sana hayır yok. Dinle beni, unut onu. Ben onun yerinde olsam değil anneme, Allaha ağız açtırmazdım sana. Annesine fiti o verdi asıl!”</p>

  <p>“Kim? Erol mu?”</p>

  <p>“Erol ya. Git kov dedi, demese annesi kovar mıydı?..”</p>

  <p>Kızın kolunu tuttu. Ayten silkinip kurtuldu:</p>

  <p>“Yalan, yalan söylüyorsun. Erol git kov demez, bilmiyor muyum ben Erol'u.”</p>

  <p>“Ayten, valla billa dedi ha!”</p>

  <p>“Desin, derse desin. Ben gene de onu seviyorum. Hiç kimseyi onun kesip attığı tırnağa değişmem!”</p>

  <p>“Yaa...”</p>

  <p>“Evet.”</p>

  <p>Altındiş hınçla baktı, baktı... Sonra:</p>

  <p>“Demek böyle?” dedi.</p>

  <p>“Böyle, evet.”</p>

  <p>“Unutma ama bunu!”</p>

  <p>Aldırmadı. Sıkılı yumruğu içindeki dört yüz elli lira avucunun terinden nemlenmişti... Erol'u bilmez miydi o? Erol kovdurur muydu onu hiç? Annesine gelince Erol'un, teyzesinin yüzündendi öfkesi. Hiç sevmiyordu teyzesini. Apartmana taşındılar diye dudak bükmeye ne hakkı vardı?</p>

  <p>Hırslı uzaklaşan Altındiş'ten haberi bile olmadı.</p>

  <h3 id="sigil_toc_id_6" style="text-align: center;">6</h3>

  <p>Günler, haftalar geçti.</p>

  <p>Babadan kalma budaklı bastonuna dayana dayana yürüyordu. Artık ne umumi kaptan, ne kulüp, ne de mahalle kadınlarının elinde yanlış kaynayan kırığın yeni baştan kırılıp düzeltilmesi. Topu iki metreden kaleye sokamayan bir soliçti; unutulmuştu. Hasan Ağabey'in yarı karanlık kahvesindeki camekân gerisinde.</p>

  <p>“Ee Topal Ağa, söyle bakalım binin yarısı kaç?”</p>

  <p>Önünde bozuk parkeli daracık cadde, caddede cıvıltıyla geçen kadınlı erkekli çocuklu işçiler. İyi ama, neye varacaktı bunun sonu? İş yoktu. Olsa bile, sancıyıp duran bu bacakla nasıl çalışacaktı? Anasıysa haftada pek pek üç gün çalışabiliyordu. Kazandığı para, oturdukları odanın haydi haydi iki katı.</p>

  <p>“Bilmiyor musun binin yarısını?”</p>

  <p>İsteksizlikle, tatsız tatsız güldü:</p>

  <p>“Bilmiyorum Hasan Ağabey, unuttum...”</p>

  <p>Sesi titriyordu. Hasan Ağabey sorduğuna pişman, acıyarak bakıyordu eski arkadaşının oğluna. Gitti, bir çay getirdi ocaktan:</p>

  <p>“İç yavrum iç, düşünme. Her şey geçer. Dünya Sultan Süleyman'a bile kalmamış.Hepimiz faniyiz. Kendini koyuvermek doğru değil.”</p>

  <p>Erol dalgın dalgın bakıyordu caddeye, görmeden. İçini çekti. Onunla ilgilenen eski baba dostuna bir şeyler söylemek isterdi ama, olmadı. Gelmiyordu içinden. Ağzını açıp da bir şeyler söyleyecek olsa ağlayabilirdi. Hem de hüngür hüngür.</p>

  <p>Altındiş kahveden içeri girdi:</p>

  <p>“Merhaba Topal Ağa!”</p>

  <p>Şu “Topal Ağa” sözüne de içerlemeye başlamıştı artık. N'oluyordu yani “Topal Ağa. Topal Ağa.” Karşılık vermedi. Altındiş tekrarladı:</p>

  <p>“Merhaba lan Topal!”</p>

  <p>Hasan Ağabey'in “Bırak, dokunma!” demek isteyerek bakışı, Erol'un karşılık vermeyişi... Yanındaki iskemlelerden birini çekti, dostça olmasına dikkat ettiği bir yarım oturuşla, ilişti. Elini arkadaşının omuzuna koydu:</p>

  <p>“Kulübe uğradın mı?”</p>

  <p>Erol bakmadan:</p>

  <p>“Boş ver,” dedi.</p>

  <p>“Niye?”</p>

  <p>“Haftalardır ipe un seriyorlar. Sonraaa...”</p>

  <p>İki metreden topu kaleye sokamayan bir soliçe ne diye mangır toslasınlar... diyecekti, demedi.</p>

  <p>Altındiş pantolon cebinden kırış kırış Birinci paketini çıkarıp bir sigara yaktı. Hasan Ağabey:</p>

  <p>“Erol'a da versene!” dedi.</p>

  <p>Altındiş şakaya vurmak istedi:</p>

  <p>“Birinci çıktı yetmişe be ağabey.”</p>

  <p>“Olsun, ver.”</p>

  <p>“Üç cigaram kaldı zati, akşama kadar idare edeceğim.”</p>

  <p>Hasan Ağabey esrarlı sigara içer, boş içmezdi. Tiryaki olmadığı için paket de taşımazdı. Altındiş'e asıldı:</p>

  <p>“Versene bi sigara lan!”</p>

  <p>“Boş ver be Hasan Ağabey, alıştırma köpeği. Hem konuştuk mu bi cigaralık?”</p>

  <p>İstemeye istemeye de olsa paketi pantolon cebinden çıkardı, masanın kirli mermerine attı. Hasan Ağabey kırış kırış sigaralardan birini paketten aldı, Erol'a uzattı:</p>

  <p>“Cigaralar da ölü şeyine dönmüş.Yak bakalım Erol!”</p>

  <p>Canı dehşetli çektiği halde gene de:</p>

  <p>“Zahmet ettin be Hasan Ağabey...” dedi.</p>

  <p>“Yak hadi yak...”</p>

  <p>Aldı. Altındiş'in ateşinden yakarken, Altındiş takıldı:</p>

  <p>“Zahmet etmeymiş... Ağız mı yapıyorsun lan bize?”</p>

  <p>“....................?”</p>

  <p>“Kim dedi Ayten'i annene kovdur diye, keriz!”</p>

  <p>“....................?”</p>

  <p>“Üçün beşin yolunu bulurdun şimdi. Bu zamanda asilzadelik para etmiyor oğlum. Gel diyordun geliyordu, git diyordun gidiyordu, mangır diyordun tosluyordu. Daha ne?”</p>

  <p>Hasan Ağabey sordu:</p>

  <p>“Dostu mostu var mı?</p>

  <p>Attı:</p>

  <p>“Olmaz olur mu? Kaç tane hem de. Geçende Beyoğlu'nda rastladım, dedim ulan inek bu ne hâl? Hık mık... Dedim gözükme Erol'a. Lakin, kaşarlaşmış... Dedi, boş ver. Kim korkar Erol'dan?”</p>

  <p>Erol öfkeyle döndü:</p>

  <p>“Ya, demek böyle dedi.”</p>

  <p>“Dedi anam avradım olsun. Dedi ya, bakma. Arkadaşımsın, üzülürsün diye hasbi geçiyorum. Ulan dedim, çocuk böyle böyle, ayağı sakatlandı diye mi? Ne dedi biliyor musun?”</p>

  <p>“Ne dedi?”</p>

  <p>“Daha beter olsun, dedi!”</p>

  <p>Erol sarsıldı. Koca kahve tepesinde bir an fırıl fırıl döndü sanki. Bacak, şu bacak, ah şu bacak... Yoksa böyle laflar edemezdi o ama, bacak. Bacak böyle olmasa şıp gider. Lan sen böyle mi demişsin? Hık mık... Bir, bir daha. Ondan sonrası vız gelirdi. Hapse atsınlar isterse. Sonu ölüm değil ya! Çıkınca gene, gene hapis. Hapisten öte köy yoktu. Kocakarısı zarına bakardı nasıl olsa. Bakmasa bile, ardında kimsesi yoktu düşüneceği...</p>

  <p>“... teyzesini görme. O giyim kuşam, o çalım, o herkese yüksekten bakış...”</p>

  <p>Erol içini çekti. Hasan Ağabey:</p>

  <p>“Bu zamanda dünyaya karı gelmek varmış!”, dedi. Altındiş başını salladı:</p>

  <p>“Tamam. Tamam ama, Ayten gibi piliç olacan. Şerefsizim gecede birkaç yüzlüğe para demiyor!”</p>

  <p>Erol'un kafasında eski, yeni yüzlükler, onluklar kaynaşıyordu. Ah şu annesi, ah şu moruk... Ne vardı sanki kapıya kadar gelen kızı kovmakta! Şimdi olsa, haftadan haftaya birkaç onluk pasa etse... Kim ne bilecekti? Bilsinler isterse. El alemin dedikodusundan ona neydi? Dedikodu kesilmişti şimdi de ne olmuştu?</p>

  <p>Sigarasından duman aldı, burnundan bıraktı.</p>

  <p>Şu bacak bozuyordu işi bacak. İyileşse de, bir gece Altındiş'le filan Beyoğlu'na çıksalar, Ayten'i rasgetirseler, iyi bir görünse... Görünse, kız tekrardan dönerdi ona sağlama. Haraca bağlar, sonra da...</p>

  <p>Altındiş:</p>

  <p>“Anam avradım olsun, her gece birkaç yüze para demiyor!” dedi.</p>

  <p>Hasan Ağabey ocağa gitmişti. Konuşmaya başladılar:</p>

  <p>“Demez. İşi madem o yola dökmüş...”</p>

  <p>“Şu sakat halinde her gün üç beş onluğunu sürüklesen fena mıydı?”</p>

  <p>“Fena olur mu be Altındiş. Yolsuzluktan iflahım kesildi. Cigara alamıyorum be!</p>

  <p>Altındiş, sır verircesine, az daha sokuldu:</p>

  <p>“İstersen atlıyalım bir gece Beyoğlu'na.”</p>

  <p>“Sonra?”</p>

  <p>“Sonrası var mı? Görün zilliye, hatta...”</p>

  <p>“Hatta?”</p>

  <p>“Çek kenara, iskele sancak bir bir daha... Şerefsizim birkaç yüz her gece. Teyzesini görme. Hele oturdukları apartman katı... Bu zamanda bir göz odanın kirasını zor veriyoruz. Apartman katında oturmak ne demek?”</p>

  <p>Doğru söylüyordu Altındiş. En azından üc, beş yüz teklikti apartman katlarının kirası; o da, orta hallisinin. Günde birkaç yüz, ayda şöyle böyle beş altı bini doğrultuyordu demek. Beş altı binin bir binliğini verse ne çıkardı? İlk gözağrısı, ilk sevgilisiydi. Annesinin kovmasına gelince... “Adaam sen de” diye geçirdi. “Annemden bana ne? İcap ederse, haberim yok derim. Kim ne bilecek? Bilsinler isterse. Ayda sağlam bir binlik, temiz. Ne vergi, ne algı Oooh... Nikâhlı karım değil ya! Sonra daha olmazsa, semti de değiştiririz. Bitti gitti...”</p>

  <p>Kalktı.</p>

  <p>Altındiş:</p>

  <p>“Nereye?” dedi.</p>

  <p>“Eve.”</p>

  <p>“Ne var evde?”</p>

  <p>“Kafayı vurup yatacam.”</p>

  <p>Kahveden çıktı. Bastonuna dayana dayana, zorlukla yürüyordu. Her zaman böyle yürürken duyduğu dayanılmaz ağrıyı bugün daha hafif mi duyuyordu, yoksa ona mı öyle geliyordu? Bütün mesele, kızdan ayda temiz bir binliği sürüklemekteydi. Altındiş'in dediği gibi, yeni dostlar, yeni yeni sevdalılar peydahladıysa kendine boş verebilirdi. Bir kenara çekip tokatlarsa, belki de arka çıkanları olabilirdi...</p>

  <p>Bastonuna dayana dayana karşıya geçti.</p>

  <p>Olabilirdi ama, kimbilir belki de dostu mostu yoktu da söğüşlediği enayiler vardı. Enayilerse sadece söğüşlenmeğe yararlardı, postasını koyana karşı gelmeye değil. Öyle, ya da böyle... Bu iş aklına yatıyordu. Çeker kenara, alamadın veremedin, çat pat bir iki. Arka çıkacaklar olursa onlara da... Çünkü, başka çaresi yoktu. Annesinin haftada üç gün çalışmasıyla yürümüyordu. Elde sermaye olsa açardı bir dükkân, alırdı yanına küçük bir çırak, bakardı dalgasına Hem o zaman orospu parasına - değil temiz binlik, beş bin olsun, on bin olsun isterse - tenezzül etmezdi. Yoktu, yoktu Allah belasını versin. Herkesin babasından, dedesinden bir şeyler kalır, mektep eder, açarlardı bir iş yeri. Onunsa ne babasından, ne de dedesinden. Kocakarıysa bugün var, yarın yoktu. Sonra?</p>

  <p>Yanına sokulan uyuz bir köpeği bastonuyla kovdu.</p>

  <p>Sonrası zifostu, fasaryaydı, yaştı. Orospu parası yemiyor diye ne fırıncı ekmek verirdi, ne de bakkal, kasap, manav, elbiseci, kunduracı döner yüzüne bakardı. Haysiyet, şeref, namus... Evet ama, yenir miydi bunlar, içilir mi?</p>

  <p>Eve sinirli sinirli girdi. Annesi hasta hasta oturmuş çamaşır yıkıyordu. Oğlunu görünce:</p>

  <p>“Yavrum,” dedi, “bakkala gaz gelmiş!”</p>

  <p>Parladı:</p>

  <p>“Eee?”</p>

  <p>“Tenekeyi alsan da...”</p>

  <p>“Kuyruğa girsem di mi?”</p>

  <p>“Ben hangi birine yetişeyim yavrum? Bak, hasta hasta çamaşır yıkıyorum. Hiç mi acımıyorsun annene?”</p>

  <p>Öfkeden kıpkırmızı kesilmişti:</p>

  <p>“Yahu anlatamıyorum sana be kocakarı anlatamıyorum be. Bu sakat bacakla kuyrukta saatlerce nasıl beklerim?”</p>

  <p>İhtiyar kadın, sabunlu ellerinin tersiyle sözlerini sildi:</p>

  <p>“Ah yavrum ah... Vaktiyle aksilik etmesen de...”</p>

  <p>“Tütün kokulu kızlardan biriyle evlenseydim di mi?”</p>

  <p>“Öyleyse gör ne halin varsa diyeceğim ama, dilim varmıyor. Yavrum ben kendi nefsime işte geldim işte gidiyorum. Aklım fikrim sende. O sakat bacakla ne olacaksın ben gözlerimi yumunca? Kim sana bir lokma ekmek verecek? Kim çamaşırını yıkayacak?”</p>

  <p>Gözlerinden yuvarlanan yaşları koluyla sildi. Erol dertli dertli başını salladı:</p>

  <p>“Doğru. Kim ne yapacak benim gibi bir sakatı? Ayten bile...”</p>

  <p>Annesi sertçe baktı.</p>

  <p>Erol şaştı:</p>

  <p>“Ne o?”</p>

  <p>“Alma ağzına o pisi!”</p>

  <p>“Pis ama, gecede birkaç yüze para demiyor...”</p>

  <p>“Demez, niye desin? Herkesle, her türlü haltı karıştırırsa...”</p>

  <p>Karşılık vermenin faydası yoktu. İçeri girdi, gaz yağında kullandıkları kiloluk boş komili zeytinyağı tenekesini alıp çıktı, bastonuna dayana dayana bakkalın yolunu tuttu.</p>

  <p>Gazyağı kuyruğu, kadınlı erkekli, çoluklu çocuklu tek sıralık bir dizi halinde ta caddeye kadar uzamıştı. Kuyruğun en sonuna girdi. Sarı boyalı kocaman gazyağı arabası gelmemişti daha... Her kafadan bir ses çıkıyor, parti tutanların arada sert çekişmesi ses kalabalığını bastırıyordu:</p>

  <p>“Görülmemiş kalkınmaya dikiz!”</p>

  <p>“Kim o? Kim o çatlak zurna?”</p>

  <p>“Zurna da babandır, çatlak ta!...”</p>

  <p>“Ulan şekeri beş yüz kırk beşe yedirdiğinizi unutmadık daha!”</p>

  <p>“Harp içindeydi oğlum o. Şimdi harp mi var?”</p>

  <p>“Var, yok. Ya bu deveyi güdersiniz, ya da...”</p>

  <p>“Siz gidin bu diyardan siz!”</p>

  <p>“..........................”</p>

  <p>“............................”</p>

  <p>Erol duymuyordu bütün bunları. Onun için yapılacak tek şey, Ayten'i haraca bağlamaktı. Kim ne derse desindi. Hem canım kime neydi? Nikâhlı karısı değildi ya. Pek pek, “Bileğimin hakkını alıyorum!” derdi. Hele Altındiş de ondan yana olunca... Altındiş ondan yana olmasa, düşünürdü biraz. Çünkü tefe kor, mahalleye yayar, ti'ye aldıktan başka, başkalarına da aldırırdı. Altındiş ondan yana olup da, ayda sağlama binliği iyi etti mi...</p>

  <p>Kuyruktakilerin çığlık çığlığa haykırışları kafasındakileri siliverdi: Sarı boyalı kocaman gaz kamyonu caddenin bozuk parkelerinde sarsıla sarsıla geliyordu. Kuyruk bozulmuştu. Bozulan kuyruktakilerin itişip kakışmaları, küfürler... Gaz kamyonunun safi barut şoförü uzun siperli yeşil beyaz kepi, siyah gözlükleri, yumuşak kahverengi deriden külot pantolonuyla kendini bilmem hangi Amerikan filmindeki Coni bilmem ne sanarak, direksiyondan atladı. Kaynaşan kuyruk halkına tiksintiyle bakarak:</p>

  <p>“Heeeey, n'oluyor?” diye bağırdı. “Sığır gibi ne itişip duruyorsunuz?”</p>

  <p>Erol'un kafasındaki sinema tekrardan oynamıya başlamıştı: Ayda temiz bir binlik değil, toptan birkaç bine de fit olabilirdi. O zaman daha kıyaktı galiba. Açarlardı Altındiş'le bir dükkân. Ne dükkânı olursa olsun, başlarlardı ufaktan ufaktan... İyi ama, Altındiş'siz olamaz mıydı yani? Ona pay vermek zorunda mıydı?</p>

  <p>Boyuna bozulan kuyrukta yeni bir kaynaşma... Önce iki kadın teneke tenekeye girdiler; sonra kavgaya başkaları katıldı. Erol neden, niçin kavgaya tutuştuklarını bilmiyordu ama, saçını başını yoldukları çocuklu kadına acımıştı. Kimse ayırmıyordu da. Ayırmaya gitmek için davrandıysa da, olmadı. Bacağı kırık yerinden müthiş sancımıştı.</p>

  <p>Evet evet... Altındiş'e boş vermeliydi. Sapasağlamdı hergele. Ne iş yaparsa yapsın, ne diye pay verecekti? Az mı alay etmiş, ilk zamanlar az mı matrağa almıştı.</p>

  <p>Öksürdü, tükürdü.</p>

  <p>Az matrağa almamıştı ama, bacağı kırıldığı sıra koşmuş, omuzlamış, eve kadar kan tere batarak getirmişti. Gene de iyi oğlandı. Ne çıkardı birlikte çalışmaktan? Nasıl olsa bir yardımcıya ihtiyacı olmıyacak mıydı? Olacaktı pekala da. Madem olacaktı, bu niye Altındiş olmasındı?</p>

  <p>Bacağındaki ağrı dayanılacak gibi değildi, çömeldi. Utanmasa ağlayacaktı. İçten içe, bir burguyla deliniyordu sanki. Az sonra ağrı hafifledi, sonra da dindi. Bereket versin sürüp gitmiyordu. Sürüp gitse...</p>

  <p>“Ver oğlum tenekeyi!”</p>

  <p>Annesiydi.</p>

  <p>“Sen?” dedi Erol.</p>

  <p>“Bakma bana. Senin bacağın sakat. Git yat...”</p>

  <p>“İyi ya...”</p>

  <p>Bastonuna dayana dayana uzaklaşırken annesini düşünüyordu. Ayten'den paraları sızdırır da dükkânı açarsa, annesini kurtaracaktı bu dirlikten. Acımasına acımıor değildi kadına ama, acımanın ne faydası vardı? Kızı biçimine getirir, haracını alır, dükkânı açar, başlardı tıkır tıkır alışverişe. O zaman, o zaman bakardı zarına işte. Kadın sorsa bile, “Üzümünü ye, bağına boş ver!” der geçerdi.</p>

  <p>Eve geldi, tam girecekti, durdu: Ne vardı evde? Yatacak da ne olacaktı? Kahveye gitse, Altındiş'i bulsa, açsa dükkân meselesini, birlikte plan kursalar...</p>

  <p>Kahvenin yolunu tuttu.</p>

  <h3 id="sigil_toc_id_7" style="text-align: center;">7</h3>

  <p>Hafifçe topallasa bile yoktu zararı. Bastonu atmıştı ya! Yanında Altındiş, Beyoğlu'nda aç kurtlar gibi dolaşıyor, avlarını arıyorlardı.</p>

  <p>Tramvay tellerinde mavi şimşekler, raylarda paslı gıcırtılar, otobüs homurtuları...</p>

  <p>Soğuk bir geceydi</p>

  <p>Saat sekiz, sonra dokuz, daha sonra on oldu. On birde kaldırımlar tenhalaştıysa da, sulu sarhoşlar başladı bu sefer de. Erkeğinin yanındaki kadına bile elle, dille sarkıntılık.</p>

  <p>Erol sinirli sinirli:</p>

  <p>“Bu gece de rastlayamazsak tamam!” dedi.</p>

  <p>Altındiş'in aklı gitti:</p>

  <p>“Ne tamamı?”</p>

  <p>“Hiiç...”</p>

  <p>“Ben de sandım ki...”</p>

  <p>“Ne sandın? Boş vereceğimi mi?”</p>

  <p>“Ne bilim ben.”</p>

  <p>“Deli misin yahu? Boş verilir mi? Bugün değilse yarın, yarın değilse öbür gün. Kafama taktım mı tamam. Sonraaa... Demek teyzesi öyle demiş?”</p>

  <p>“Adi mahalle, adi insanlar demiş şerefsizim. Alkazar Sinemas'ını Bursa Sokağı'na doğru üç, beş adım geçmemişlerdi ki, Altındiş arkadaşını kolundan çekti:</p>

  <p>“Görüyor musun, bak, taa karşıdalar!”</p>

  <p>Erol hınçla baktı, gördü. Kart karının yanında üç kızdılar, birbirlerinin koluna girmişlerdi. Ayten ortalarında dal gibi, körpe, en çocuklarıydı. Büyük büyük açılmış gözleriyle şaşıyor, hiç belirsiz gülüyor, sonra birden ciddileşiyordu. Dudaklarını hafifçe boyamıştı. Saçları gene makasla alnı üzerinde şıp diye kesilivermiş, bebe saçlar. Koyu kırmızı mantosunun göğsüne yeşil yapraklı mor bir mum çiçek takmıştı. Kalçaları hafifçe dolmuş, bacakları eskisi gibi, çocuk bacağı olmaktan çıkmıştı.</p>

  <p>Sulu sarhoşların tehlikeli mayınlar gibi dolaştığı kaldırımda Ağacamii'ne kadar gidip döndüler. Herkes bakıyordu onlara. Bakılmıyacak gibi değillerdi. İlle de Küçücük'ün yanındakiler... Dudaklarını öylesine fena boyamışlardı ki, her hallerinden “Orospuluk” akıyordu. Sanki asıl “Orospu” onlardı da, Küçücük, yanlarına tesadüfen gelmişti. On dört on beş yaşında, cıvıl cıvıl bir okullu hâli vardı.</p>

  <p>Altındiş:</p>

  <p>“Aralarına da hiç yakışmıyor,” dedi. Erol başını salladı:</p>

  <p>“Hiç...”</p>

  <p>“Güzelleşmiş bayağı...”</p>

  <p>“Kilo almış da ondan.”</p>

  <p>“Almış.”</p>

  <p>“Baştan çıkardın kızı.”</p>

  <p>“N'olacak yani çıkardımsa?”</p>

  <p>“Günahı sana.”</p>

  <p>“Boş ver. Baştan çıktı da fena mı oldu? Cayır cayır para kazanıyor. Baştan çıkmasa da kocaya varsaydı n'olacaktı? Şimdiye kadar leğen başına oturur, başlardı boklu bez yıkamaya!”</p>

  <p>Alkazar Sineması'nın kapısı içine zula olmuşlar, karşıdaki Saray Sineması'ndan Ağacamii'ne, Ağacamii'nden Saray Sineması'na kadar gidip gelişlerini kolluyor, fırsat bekliyorlardı.</p>

  <p>Altındiş:</p>

  <p>“Bu gece kaçar vizite yaptılar acaba?” dedi. Erol bir sigara yaktı:</p>

  <p>“Valla hesabını tutmaya başlamadım daha...”</p>

  <p>“Bundan sonra tutarsın.”</p>

  <p>“Boş versene sen...”</p>

  <p>“Niye?”</p>

  <p>“Erkek adamım ben oğlum.”</p>

  <p>“Nüfus kâğıdına boş ver...”</p>

  <p>“Başlarım istavrozundan haa!”</p>

  <p>Altındiş kıs kıs güldü. Sonra:</p>

  <p>“Biliyor musun,” dedi, “orospuluk da zor meslek ha!”</p>

  <p>“Bunca yıldır yeni mi aklın başına geldi?”</p>

  <p>“Bırak şakayı, şunlara bak. Zamparalar ense köklerinde. Ya Allahın leş gibi sarhoşlarıyla uğraşmak?”</p>

  <p>“Mangıra bak sen. Mangır kıyak oldu mu.”</p>

  <p>“Olsa da bırak. Aslında karılık zor zenaat!”</p>

  <p>Erol:</p>

  <p>“Sokturma felsefene şimdi,” dedi. “Görmüyor musun, kart karı kerizin biriyle pazarlığa tutuştu. Yuf bee. herife bak... Şoför mü ne?”</p>

  <p>“Ya şoför, ya da muavin.”</p>

  <p>“Keresteee!”</p>

  <p>“Hem de ne!...”</p>

  <p>“Bakalım piyango hangisine çarpacak...”</p>

  <p>“Hangisine çarparsa Allah yardımcısı olsun.”</p>

  <p>“Olsun arkadaş. Herif izbandut gibi...”</p>

  <p>Piyango Küçücük'e çıkmamıştı. Erol içten içten sevindiyse de, belli etmedi. Sigara yakmağa hazırlanan Altındiş'e sigarasını uzattı. Altındiş yaktı:</p>

  <p>“Kart karının işi de kıyak ha... Şuna bak, önüne katmış kızlarını...”</p>

  <p>“Öyle içerliyorum ki... Benimkini baştan çıkaran asıl o; onun ağzını burnunu kırmak lazım ama...”</p>

  <p>“Boş ver.”</p>

  <p>“Hop, gene bir müşteri...”</p>

  <p>“Tamam.”</p>

  <p>“Allah vere de bizimkine...”</p>

  <p>“Piyango çıkmasa diyecekti, vakit kalmadı. Bu sefer de Küçücük'ün yanındaki uçtu.</p>

  <p>Kart karıyla yalnız kalmıştı Küçücük. Bir an şaşaladı adeta. Çevresine çocuksu bakmıyordu ki, kart karı yanına geldi. Memnundu. Gülümseyerek bir şeyler söyledi. Sonra kolkola Ağacamii'ne doğru yürüdüler Soldaki sokağa sapınca, Altındiş arkadaşını kolundan çekti:</p>

  <p>“Sokağa saptılar, atla!”</p>

  <p>İnce uzun bacaklarıyla Erol, Altındiş'in yanından ok gibi fırladı, karşıya geçti, köşede bir an durup sokağı gözetledikten sonra hızla daldı.</p>

  <p>Bundan sonrası bir yerli filmi andırarak çabucak gelişti: Erol kart karıyla Küçücük'e yıldırım gibi yetiştiği sıra, Altındiş köşebaşından bakıyordu. Erol'un atmaca gibi Küçücük'ün üstüne atıldığını, saçlarından yakalayıp ağzına burnuna insafsız yumruklar attığını gördü. Dar sokak, ağzı burnu kan içinde kalan, yerlerde yuvarlanan Küçücük'ün çığlıklarıyla çınlamaya başladı. Bekçiler, polisler... Nerden, nasıl toplandığı anlaşılmayan omuz omuza bir kalabalık... Kalabalık, Erol'u kenara çekti. Yüksek apartmanların arasındaki polisti, bekçili, P.G.li kalabalık duruma hakim olmuştu. P.G. ler Erol'u caddeye doğru itiyordu. Altındiş toz olmuştu.</p>

  <p>Cadde, karşıdaki Bursa Sokağı'na doğru hızla geçildi.</p>

  <p>Küçücük, kan içindeki eli yüzüyle en arkada, tiril tiril titriyerek koşmaya, yetişmeye çalışıyordu. Mantosunun göğsündeki yeşil yapraklı mor çiçek düşmüştü. Saçları dağılmıştı. Polislerin Erol'u Bursa Sokağı'na niçin götürdüklerini biliyor, götürülmesini istemiyordu. Orda karakol vardı, ifadeler alınacak, Erol hapislere atılacaktı. İstemiyordu, Erol'un hapislere atılmasını istemiyordu. Dayak sırasında sol teki fırlayan yalın ayağıyla yerlere basarak koşuyor, kalabalığın ardından yalvarıyordu:</p>

  <p>“Polis ağabeyler, davacı değilim polis ağabeyler... Erol'u bırakın. Valla billa davacı değilim, Erol beni dövmedi, bırakın Erol'u!!!”</p>

  <p>Çok geçmeden, Bursa Sokağı'nın böyle şeylere alışkın alacakaranlığı kalabalığı yutmuş, İstiklâl Caddesi'ne her zamanki gibi sakin sakin bakmaya koyulmuştu.</p>

  <p style="text-align: right;">1960</p>
</body>
</html>
