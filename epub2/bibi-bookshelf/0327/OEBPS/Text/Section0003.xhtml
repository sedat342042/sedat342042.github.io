<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 style="text-align: center;">AYŞE İLE FATMA</h2>

  <p>Fatma'yı daha önce tanıdım.</p>

  <p>Başka bir cezaevinden nakledildiğim sonbaharın fırtınalı bir günü onu cezaevinin büyük demir kapısı önünde, kapı gardiyanı olan kısa boylu, kupkuru babasının yanında görmüştüm. Biraz zayıf, solgundu ama, onda dikkati çeken olgun bir kadın hâli vardı. Gardiyanlar eşyalarını ararken, o, babasına sokulmuş, merakla, bir parça da şaşarak beni süzmüştü. Bense yıllardır yüzünü görmediğim kendi kızımı bulmuştum onda.</p>

  <p>Bu cezaevine yollanmamı gerektiren hastalığım dolayısıyla revire alındıktan sonra çabucak ahbap olduk. Ahbap olduk, çünkü kadınlar cezaevi bizim avlunun bir köşesindeydi ve Fatma çoğu sefer erkek tutukluların avlusunda dolaşır, havuzda kayık yüzdürür, tutuklulara cezaevi bakkalından öteberi alırdı.</p>

  <p>Bir cumartesiydi. Cezaevi doktorunun vizite günü. Muayene olmak için revirin beton maltasını dolduran mahkûmların uğultusunu karyolamda dinliyor, elimdeki kitabı hiç anlamadan, sözde okuyordum. Kapı usulcacık açıldı, Fatma geldi. Ara sıra gelirdi. Onu bir büyük insanmış gibi karşılar, yer gösterir, hal hatır sorardım. Gene öyle yaptım. Oturmadı:</p>

  <p>“Teşekkür ederim” dedi, maalesef, kadın mahkûmları getirdik annemle, fazla kalamayacağım!”</p>

  <p>Ellerini arkasına koydu, odayı gözden geçirdikten sonra, karyolamın başucundaki duvarda asılı bir fotoğrafa dikkatli dikkatli baktı:</p>

  <p>“Kim bu?”</p>

  <p>Karım, demedim.</p>

  <p>“Kızkardeşim...”</p>

  <p>“Yanındaki çocuk?”</p>

  <p>“Kızkardeşimin çocuğu olması lazım gelmez mi?”</p>

  <p>“Gelmeyebilir efendim!” dedi, “komşunun çocuğunu yanına alıp fotoğraf çektiremez mi?”</p>

  <p>“.................?”</p>

  <p>“Ya bu?”</p>

  <p>“Annem...”</p>

  <p>“Çok genç...”</p>

  <p>Birdenbire bana döndü:</p>

  <p>“Sizin suçunuz ne Allahaşkına?”</p>

  <p>İnce, siyah kaşlarını çatmış karşılık bekliyordu. Baştan savmak istedim. Beni dinlerken, cezaevine sık sık gelen savcı bayan gibi alt dudağını ısırıyor, başının bir hareketiyle saçını geriye atıveriyordu. Verdiğim karşılıklarla onu kandıramadığımı biliyordum. Yalanımı yüzüme vurmamak için olacak, üstelemedi, yalnız savcı bayan gibi -tıpkı onun gibi- bir süre düşündü.</p>

  <p>Şeker ikram ettim.</p>

  <p>“Teşekkür ederim” dedi “şeker sevmem ben...”</p>

  <p>“Hatırım için... Bir tane de almaz mısınız?”</p>

  <p>“Hatırınız içinse... O halde bir tane aliim...”</p>

  <p>Dışarıda bir terlik şıpırtısı olmuştu. Kulak kabarttı:</p>

  <p>“Annemler gidiyor galiba...” Odadan fırladı.</p>

  <p>Yalnız kalınca kendi kendime bir hayli güldüm.</p>

  <p>Bir başka gün de şöyle demişti:</p>

  <p>“Vallahi öyle kirlendim ki, yıkanmaya bir türlü vakit bulamıyorum!”</p>

  <p>Havanın bulantılı, basık bir başka gününde de:</p>

  <p>“Biliyor musunuz,” demişti, “böyle havalarda içim öyle sıkılır, öyle sıkılır ki, patlamak işten değil!”</p>

  <p>Sekiz, dokuz yaşındaki bir çocuktan beklenmeyecek bu sözleri o, her saat düşüp kalktığı tutuklu kadınlardan öğreniyordu şüphesiz; ama, bunları yerine göre kullanmaktaki ustalığına şaşmamak kabil değildi.En kızdığı şey “Küçük hanım, küçük Fatma, küçük kız...” denmesiydi. Bunu çabucak keşfettiğim için, “sizli, bizli” konuşur, her sözüne aşırı bir önem verirdim.</p>

  <p>Birinde niçin okula gitmediğini sordum.</p>

  <p>Eliyle koluyla, kaşıyla gözüyle:</p>

  <p>“Nasıl gidersin kardeş?” dedi, “Babam da gardiyan, annem de. Yirmişer lira maaşları var, ayda kırk lira. Her şeyler ateş pahası. Okula gitmek isterim şüphesiz ama. Kolay mı? Masraf ister...”</p>

  <p>Cumhuriyet Bayramı'nda kendi kadar kızların geçişini görünce nasıl ağladığını anlattı.</p>

  <p>Derken, kadınlar cezaevine bir kadın gardiyan daha alındı. Bu kadın, yirmi beş yaşlarında, Fatma'nın annesinden daha tombul, daha güzel, daha şıktı. Bir de kızı vardı. Fatma kadardı ama Fatma'dan daha tombuldu, daha güzeldi, daha da süslüydü; Ayşe. Ayşe de Fatma gibi cezaevi bahçesindeki havuzda kayık yüzdürüp, tutuklulara öteberi almaya başlayınca, Fatma'nın pabucu dama atıldı. Artık herkes Ayşe'yle ilgileniyordu. “Ayşe gel, Ayşe git, Ayşe şöyle, Ayşe böyle...”</p>

  <p>İlk zamanlar canciğerdiler. Sonraları, aralarındaki bağ yavaş yavaş gevşedi, düşman oldular. Fatma bu düşmanlığı saklamak için, dudağını ısırır, görmez, duymazlıktan gelir, arkasını döner, Ayşe'yi sevenlerin yanından geçerken, ucu yukarı kalkık burnunu havaya dikerek sanki: “Severseniz sevin. Ben böyle şeylere ehemmiyet vermem ki...” demek isterdi.</p>

  <p>Çok geçmeden Ayşe de öteki gibi haller takınmaya, Fatma'ya inat, onu çatlatıcı numaralara başladı. Fatma yeni bir entari ile Ayşe'nin yanından kurumlu kurumlu geçse, Ayşe hemen annesinin yanına koşar, en yeni entarisini giyer, saçlarını taratır, kurdele bağlatırdı.</p>

  <p>Ben ikisiyle de ahbaptım. Odama sık sık gelirlerdi. Dereden, tepeden konuşurduk. Erkek tutuklular teneffüse çıktığı zaman, kapı ardına biriken kadın mahpusların gözlerini anahtar deliğine uydurup nasıl “bu senin, şu benim!” diye şakalaştıklarını, hangi kadının hangi erkeğe gönül verdiğini, kimlerin mektuplaştığını, bu mektupların nasıl gidip geldiğini, gece uyurken kocasının başını baltayla gövdesinden ayıran, yirmi dört yıla mahkûm Baklalı köyünden güzel Fatma'nın her gün nasıl kendi kendine ağladığını, geceleri kâbus çöküp nasıl bağırdığını, anahtar deliğinden görülüp sevdalanılan bir erkek tutuklu yüzünden nasıl saç saça, baş başa kavgalar edildiğini, kadın hükümlülerin günlük yaşantıları üzerine bitmez tükenmez şeyleri onlardan öğrenmiştim.</p>

  <p>Çokluk da birbirlerini çekiştirirlerdi. Fatma derdi ki:</p>

  <p>“Ah bu Ayşe, ah bu Ayşe! Öyle terbiyesiz lakırdılar söylüyor ki, duysanız imkânı yok konuşmazsınız onunla!”</p>

  <p>“Ne söylüyor?”</p>

  <p>“Aaa... Onun söylediği lâkırdıları tekrarlamaya terbiyem müsaade eder mi zannediyorsunuz?”</p>

  <p>Fatma çıkar, Ayşe de bir sürü havadisle gelir, çokluk da Fatma'nın arkasından atar, tutar, tepinir, kıpkırmızı kesilerek odadan hırsla çıkardı.</p>

  <p>Bir gün Fatma telaşla geldi, oda kapısını arkadan sürgüledi, sonra koynundan çıkardığı bir fotoğrafı bana uzattı. Bu, onun güzel bir resmiydi.</p>

  <p>“Size bunu yadigar bırakıyorum!”</p>

  <p>Teşekkürle aldım, karyolamın yanındaki komodinin üstüne koydum. Her zamanki gibi dereden tepeden konuştuk, dedikodu yaptık, ortalığın gittikçe pahalılaştığı halde hükümetin gardiyanları hiç düşünmediği, maaşlarını arttırmadığı üzerine söz açtıktan sonra, konu nasılsa Ayşe'ye kaydı.</p>

  <p>“Biliyor musun” dedi “onun annesi şey...”</p>

  <p>“Ne?”</p>

  <p>Kıpkırmızı kesildi, arkasını döndü. Birdenbire pişman olmuşa benziyordu. Israr ettim.</p>

  <p>“Israr etmeyin Allahaşkına,” dedi “nasıl söyleyebilirim?”</p>

  <p>“İnsanı merakta bırakıyorsunuz ama,” dedim, “ya hiç bahsetmemeliydiniz, ya da...”</p>

  <p>Beni dikkatle gözden geçirdi:</p>

  <p>“Ama bakın, laf aramızda kalacak!”</p>

  <p>“Tabii...”</p>

  <p>“Onun annesi şeylere gidiyor...”</p>

  <p>“Neylere?”</p>

  <p>“Banyolara!”</p>

  <p>Anlamamış göründüm:</p>

  <p>“Gitsin... Banyolara gitmek ayıp mı?”</p>

  <p>İri siyah gözleriyle bana acıyarak baktı, sanki: “Aşkolsun anlayışınıza! Doğrusu lep demeden leblebiyi anlamışsınız!” demek istedi.</p>

  <p>Üsteledim:</p>

  <p>“Banyolara herkes gider, siz gitmez misiniz?” Kızdı:</p>

  <p>“Namuslu bir kadın banyolara yabancı erkeklerle gitmez!”</p>

  <p>Odadan çıktı.</p>

  <p>Az sonra Ayşe, hırsla geldi:</p>

  <p>“O fitne kız gene ne yalanlar uydurdu?” diye sordu.</p>

  <p>Bir şeyler geçtiği anlaşılıyordu.</p>

  <p>“Hiç...” dedim “sizin aleyhinizde bir şey söylemedi.”</p>

  <p>“Söyler, söyler... Onu bilirim ben. Benim aleyhimde söylemeden edemez. Sakın inanmayın o terbiyesizin sözlerine e mi?”</p>

  <p>Tam bu sırada komodinin üstündeki fotoğrafı gördü. Çekik tatar gözleri büyüdü, kaşları çatıldı. Ellerini arkasına koyarak bana döndü:</p>

  <p>“Demek böyle?”</p>

  <p>Fotoğrafı aldı, parçaladı, yere attı, iyice çiğnedikten sonra:</p>

  <p>“Bir daha sizinle konuşmayacağım!” dedi “Teessüf ederim size!”</p>

  <p>Gözleri dolu dolu, çıktı gitti.</p>

  <p>Fatma geldi.</p>

  <p>“Niye ağlıyor o terbiyesiz kız?” diye sordu.</p>

  <p>Sakladım.</p>

  <p>“Size yadigar bıraktığım resmimi sakın ona göstermeyin. O da, annesi de çok fena kalplidirler. Anneme söylerler. Buraya geldiğime babam da kızıyor, annem de; ama aldırış etmeyin...”</p>

  <p>“Niçin kızıyorlar?”</p>

  <p>“Yalnız buraya değil, ara sıra jandarmaların oraya gittiğime de kızıyorlar...”</p>

  <p>“Peki ama, niçin?”</p>

  <p>Yüzüme tuhaf tuhaf baktı, karşılık vermeye lüzum görmedi. Birdenbire:</p>

  <p>“Aaa...” dedi “resmimi naptınız?”</p>

  <p>Oda kapısında beliren Ayşe:</p>

  <p>“Yırttım!” dedi “Ben yırttım! Bak yere... Ben attım. Ayağımla da çiğnedim!”</p>

  <p>Pıskırmıya hazır bir kedi gibi bekliyordu.</p>

  <p>Resminin yerdeki parçalarına bakan Fatma sapsarı kesilmişti.</p>

  <p>“Teessüf ederim size!” dedi, “Aşkolsun doğrusu. Bu sokak kızına yırttırdınız resmimi değil mi?”</p>

  <p>Öteki:</p>

  <p>“Sokak kızı sensin asıl!” diye bağırdı “sokak kızı olsam el âleme resim verirdim senin gibi!”</p>

  <p>“O seni alakadar etmez. Senin annen de terbiyesiz, sen de terbiyesizsin!”</p>

  <p>“Asıl senin annen terbiyesiz. Benim annem senin annen gibi ona buna mektup taşımıyor ya!”</p>

  <p>“Benim annem mektup taşıyorsa, senin annen de yabancı erkeklerle banyolara gidiyor!”</p>

  <p>Ayşe kudurdu:</p>

  <p>“Allah canını alsın senin e mi?”</p>

  <p>“Allah senin canını alsın asıl... Ben senin gibi kendimi beğenmiş değilim... İyi ki bir kırmızı manton var. Ona güveniyorsun. Görmemiş!”</p>

  <p>“Görmemiş sensin... Annem bana o kırmızı mantonun mavisini de alacak. Hem benim daha nelerim vaar... Annem dedi ki, yazın kızkoma üstten atkılı beyaz sandal alacağım, dedi.”</p>

  <p>Bir şarkı tutturdu:</p>

  <p>“Çatla da patla kara Fatma!</p>

  <p>Çatla da patla kara Fatma!”</p>

  <p>“Benim önümde” çok kötü duruma düşen Fatma, ağlamaya başladı.</p>

  <p>“Allah bizi fakir yaratmış! Benim ne kırmızı, ne de mavi mantom var! Senin annen zengin, alır. Senin annen benim annemden güzel, sen de güzelsin. Benim annem de çirkin ben de çirkinim, daha bir diyeceğin var mı?”</p>

  <p>O günden sonra Fatma bir daha odama gelmedi. Cezaevi bahçesinde filan karşılaşsak, kıpkırmızı kesilir, kaçardı.</p>

  <p>Çok geçmeden Ayşe'nin annesi de bir garsonla evlendi. İzmir'e gittiler.</p>

  <p style="text-align: right;">1944</p>
</body>
</html>
