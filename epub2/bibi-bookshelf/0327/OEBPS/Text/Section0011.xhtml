<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 style="text-align: center;"><b>SEVİNÇ</b></h2>

  <p>Eyüp'ten kalkan Haliç vapuru Fener'den sonra Kasımpaşa'ya doğru yol alıyordu ki, ikinci mevki salonun sigara dumanlı uğultusu içinde incecik bir ses yükseldi:</p>

  <p>“Sayın yolcular dikkat!”</p>

  <p>Yedi, sekiz yaşlarında minik bir kız, salonun kirli döşemesine avuçlarını dayayıp baş aşağı kalkıvermiş, elleri üzerinde bir baştan bir başa yürürken uzun sarı saçları yerleri süpürmeye başlamıştı. Yırtıklarından etleri gözüken bol pantolonunu göğsüne kadar çekmiş, ince bir kayışla sıkı sıkıya bağlamıştı.</p>

  <p>Sona kadar gittikten sonra çevik bir davranışla ayak üstü dikildi, yolcuları selamladı.</p>

  <p>Aksırık, öksürük, baş, diş, nezle ilaçları, çeşit çeşit, renk renk jiletler, diş tozları, kremler, mührü şerif nüshaları satıcılarının çektikleri nutuklardan yılgın yolcularsa, işin gene keselerine dayanacağını bildiği için, ilgisizdi.</p>

  <p>Çocuğa gelince... Onun da aşırı bir ilgi beklediği yoktu. Numaralarını birbiri ardı sıra serip döküyor, her numaradan sonra da halkı selamlamayı unutmuyordu.</p>

  <p>Sıra en son numarasına gelmişti. Yere oturdu, önce sol, sonra sağ bacağını iki omuzundan geçirdi, ters döndü, bir gözü kör başını apış arasına sokup ve acayip bir hayvanı hatırlatarak yolculara bakmaya başladı.</p>

  <p>Yolcular, gene ilgisizdi. Birdenbire boşanan bir zemberek gibi ayağa fırlayan çocuksa, çevreyi gene selamladı...</p>

  <p>Sıra parsa toplamaya gelmişti. Kalem tutması gereken ufacık avucunu açtı, işe girişti. Öyle kayıtsız ki... Laf olsun gibilerden dolaşıyor, küfreden ya da sümsükleyenlere aldırmıyor, hatta avucuna kazara düşen sarı yüzlüklere bakmıyor, alnındaki bir tutam saçını başının bir hareketiyle arkaya atıveriyordu.</p>

  <p>Sıra bana gelmişti. Tam karşımda durdu, sağlam gözüyle yüzüme baktı. İri ela, aydınlık bir gözdü.</p>

  <p>“Bana en sonra uğra!” dedim.</p>

  <p>Kuşkuyla baktı.</p>

  <p>Bir yirmi beşlik çıkarıp gösterdim.</p>

  <p>“En sonra uğrarsan sana bunu vereceğim!”</p>

  <p>Omuz silkti.</p>

  <p>“Ben Nevin değilim ki...”</p>

  <p>“Nevin de kim?”</p>

  <p>“Bilmiyor musun?”</p>

  <p>“Yoo...”</p>

  <p>“Bu parayı bana niçin veriyorsun öyleyse?”</p>

  <p>“Yaptığın numaralar için.”</p>

  <p>“Bunun için kimse bana yirmi beş kuruş vermez ki!”</p>

  <p>“Ben vereceğim...”</p>

  <p>“Sahi mi?”</p>

  <p>“Elbette sahi...”</p>

  <p>“Ver hadi!”</p>

  <p>“Öteki yolcuları da dolaş, sonra.”</p>

  <p>“Boş ver...”</p>

  <p>“Niye?”</p>

  <p>“Bir şey çıkmaz ki... Şuna bak!”</p>

  <p>Avucundaki üç sarı yüz parayı gösterdi.</p>

  <p>“Her gün böyle... Çalış, kazan, çeker alırlar...”</p>

  <p>“Kim?”</p>

  <p>“Babamla annem...”</p>

  <p>“Ne iş yapıyor baban?”</p>

  <p>“Cambaz.”</p>

  <p>“Annen?”</p>

  <p>“Annem de... Biz hepimiz cambazız. Çadırımız, telimiz, aletlerimiz var amma...”</p>

  <p>“Peki?”</p>

  <p>“Babam rakıcının biri, annem de... Hadi tosla yirmi beşliği!”</p>

  <p>Elimdeki yirmi beşliği gösterdim, ama vermedim.</p>

  <p>“Bunu da babana verecek misin?”</p>

  <p>“Yok canım...”</p>

  <p>“Ya?”</p>

  <p>“Öğleye kadar ne kazanırsam... karnımı güzelce doyuracam, bir; sinemaya gidecem, iki; gazoz içecem, üç... Kasımpaşa'da bugün öyle acıklı bir film var ki...”</p>

  <p>Ela gözü parladı. Bir yirmi beşlik daha çıkardım.</p>

  <p>“Sana bunu da vereceğim.”</p>

  <p>Gözündeki parıltı arttı.</p>

  <p>“Sahi mi? Elli kuruş mu vereceksin bana? Niye vermek istiyorsun?”</p>

  <p>Yanıma oturdu. Ayaklarını neşeyle sallıyor, güzel ellerinin ince, uzun parmaklarıyla oynuyordu.</p>

  <p>“Ha? Niçin? Bana hiç kimse bu kadar çok para vermez...”</p>

  <p>Çenesinin bağı çözülmüştü, cıvıldıyor, annesinden, babasından, Nevin'den, Nesrin'den söz açıyordu:</p>

  <p>Nevin iki yaş büyüğüydü, Nesrin yedi yaş büyüğü. Nevin aptalın biriydi. Kazandığı paraları kuruşu kuruşuna babasına götürdüğü halde gene de dayaktan kurtulamazdı.</p>

  <p>Ama Nesrin... Nesrin cingöz mü cingöz!</p>

  <p>Kunduracının oğlunu öyle bir maneje getirmişti ki... Bir gece, Bozdoğan Kemeri'nin orda kunduracının oğluyla gezerken bekçiye mahsustan yakalatır kendilerini, karakola giderler. Doktor muayenesi filan, kunduracının oğlunu hapse attırır. Çünkü yaşı küçüktür Nesrin'in. Nesrin mahsustan böyle yapar. Nesrin cin gibidir. Ama Nevin...</p>

  <p>“... Bırak şu aptalı!” dedi. “Bütün parasını babasına kaptırır, üstelik dayak da yer!”</p>

  <p>“Sen...”</p>

  <p>“Ben de yerim ama, sinemama giderim, gazozumu içerim, karnımı da bir güzel doyururum ya!”</p>

  <p>“Bu gözün niye böyle oldu?”</p>

  <p>Bütün neşesi uçtu gitti.</p>

  <p>“Babam...” dedi,“bir gece, sarhoştu gene, sopayla vurdu, sonra hastahaneye kaldırmışlar, doktor bıçakla oyup çıkarmış...”</p>

  <p>“Canın çok yandı mı?”</p>

  <p>“Haberim olmadı ki, bayılmışım. Bir ayıldım karyolada yatıyorum, sırtüstü, küçük hanımlar gibi. Güzel bir abla süt verdi bana, bedavadan. Doktor da kocaman bir çikolata getirmişti. Ben çikolatayı çok severim. Çikolatayı neden yapıyorlar biliyor musun?”</p>

  <p>Kısaca anlattım. Dikkatle dinledi.</p>

  <p>“Bir liram olsa, hepsine çikolata alsam, yesem, yesem, yesem...”</p>

  <p>Daldı.</p>

  <p>Vapur Kasımpaşa'ya yanaşırken, sıçrayıp kalktı.</p>

  <p>“Haydi sökül bakalım paraları!”</p>

  <p>Paraları çekti aldı, minik ayaklarıyla fırladı.</p>

  <p>Sağlam gözü ışıl ışıldı.</p>

  <p style="text-align: right;">1951</p>
</body>
</html>
