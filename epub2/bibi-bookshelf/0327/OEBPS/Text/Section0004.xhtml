<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 style="text-align: center;">İKİ KIZ</h2>

  <p>Ankara Radyosu'ndaki adam, radyosu olanlara aydın geceler diliyordu ki, ben, evime giderken son köşeyi döndüm. Yukarıda ne ay vardı, ne de yıldızlar... Sert rüzgâr yolun iki yanındaki sıtma ağaçlarını hışıldatıyordu. Birden solumdaki viraneliğin koyu karanlığı içinde telaşla kaçan bir insanın ayak seslerini duydum. Yavaşladım, o yana dikkatle baktım. Gözlerim karanlığa alışınca, pantolonunu çekiştirerek uzaklaşan iri kıyım birini seçtim. Durdum. Ayak sesleri derinlerde kayboldu. Bir şeyler seziyordum. Tam yoluma koyulacaktım ki, paçavralar içinde iki küçük kız yanıma sokuldular.</p>

  <p>“Orda ne yapıyordunuz?” diye sormuş bulundum.</p>

  <p>İkisi birden:</p>

  <p>“Sana ne?” dediler.</p>

  <p>Sonra biri bir yanıma geçti, öteki öbür yanıma. Sağımdaki:</p>

  <p>“Parayı veren düdüğü çalar oğlum!” diye elime vurdu.</p>

  <p>Her şeyi anlamıştım. Solumdaki:</p>

  <p>“Göbeğinden atıyorsa sen de gel!” dedi.</p>

  <p>“Atıyor,” dedim, “haydi! Nereye gideceğiz?”</p>

  <p>“Şu arkada yerimiz var bizim. Değil bekçi, Allah bile görmez!”</p>

  <p>Önümden yürüdüler, arkalarına takıldım. Bir elektrik lambasının altından geçerlerken dikkat ettim, benim dokuz yaşındaki kız kadardılar ancak...</p>

  <p>Birtakım köşeler döndük, dar sokaklar geçtik. Sonra, çıkmaz bir köşeye daldık. Nereden aydınlandığı belirsiz yüksek, beyaz bir duvarın önündeki taş yığınlarının orda durduk.</p>

  <p>“Haydi,” dediler “çabuk olalım... Hangimizle?”</p>

  <p>Rasgele:</p>

  <p>“Seninle!” dedim, öteki uzaklaştı.</p>

  <p>Beriki:</p>

  <p>“Gel!” dedi. Yürüdü. Aralarında otların fışkırdığı iri taşlardan birisinin üstüne yanyana oturduk.</p>

  <p>“Evvela para!” dedi. Sonra müşteriyi kaçırırım korkusuyla olacak:</p>

  <p>“Kusura bakma” diye ekledi “ağzımız yandı da...”</p>

  <p>İstediği elli kuruşu zayıf, çocuk avucuna bıraktım. O, son derece ustalaştığı tarzda harekete geçecekti ki:</p>

  <p>“Dur,” dedim, “acele etme!”</p>

  <p>Şaşarak yüzüme baktığını sandım.</p>

  <p>“Niye?” dedi.</p>

  <p>“Sizin anneniz, babanız yok mu?” diye sordum. Omuz silkti.</p>

  <p>“Vaaar...”</p>

  <p>“Böyle yaptığınızı bilmiyorlar mı?”</p>

  <p>“Biliyorlar...”</p>

  <p>“Biliyorlar mı?”</p>

  <p>“Biliyorlar ya, ne var ki?”</p>

  <p>“Onlar mı diyorlar, gidin böyle böyle yapın diye?”</p>

  <p>“Demiyorlar ama... Gidin para kazanın diyorlar!”</p>

  <p>Ve usul usul anlattı:</p>

  <p>“Fabrikada çalışıyorduk, çırçırlarda... Memurlar geldi, yaşımız ufak diye, işten çıkardılar...”</p>

  <p>Yakınlarda bir bekçi düdüğü. Telaşlandı:</p>

  <p>“Haydi, haydi... Çabuk olalım!”</p>

  <p>Kalktım. Güneşte açık kalmış bir apteshane kadar pis kokan bu taş yığınlarının arasından uzaklaşmak istiyordum.</p>

  <p>“Nereye?” diye sordu.</p>

  <p>“Gideceğim,” dedim “sen paranı aldın ya...”</p>

  <p>Yanımdan fırladı. Taş yığınlarının ötesindeki arkadaşının yanına gitti, telaşlı telaşlı bir şeyler anlattı. Yanlarından geçiyordum, beriki:</p>

  <p>“Desene,” dedi, “enayinin biri!”</p>

  <p style="text-align: right;">1945</p>
</body>
</html>
