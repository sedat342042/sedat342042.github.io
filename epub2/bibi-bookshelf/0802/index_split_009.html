<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_46" id="calibre_pb_11">Şu ana kadar, meraklı okurlara olayların panoramik bir görünümünün sunulmasının tercih edildiği bir anlatıda, alışılmadık derecede ayrıntılı olarak aktarılan bu acıklı bölümün aktörleri, beklenmedik bir şekilde sahneye ilk çıktıkları anda, yoksul köylüler olarak tanıtılmışlardı. Anlatıcı figürün ihtiyatsızca ortaya koyduğu ve yüzeysel bir gözlemin sonucu olarak aktarılan bir izlenimden ibaret olan bu hatalı yargı hemen düzeltilmelidir. Yoksul, ama gerçekten yoksul bir köylü ailenin arabası olamaz, bunun ötesinde o denli yoksul bir aile katır gibi beslenmesi masraflı bir hayvanı da besleyemez. Doğrusu bu aile küçük bir çiftçi ailesiydi ve yaşadıkları mütevazı çevrede durumları iyi bile sayılabilirdi, dilbilgisi açısından doğru cümleler kuracak kadar öğrenim görmüşlerdi, bunun da ötesinde, konuşmalarında, kimilerinin içerik, kimilerinin öz, kimilerinin ise akıl olarak nitelendirdikleri unsur da bulunuyordu. Eğer böyle olmasaydı bekâr halanın, önceki bölümde geçen o güzel cümleyi sarf etmesi de mümkün olamazdı, Ölemeyenlerin öldüklerini anladıklarında komşular ne diyeceklerdi acaba. O halde zaman döngüsünü ve gerçekleri yerine oturtalım ve bakalım komşular ne diyorlardı. Alınan önlemlere karşın bir kişi arabayı görmüş ve üçünün o saatte evden çıkmasını garip bulmuştu. Ailenin evden çıkışına şahit olan bu komşu da kendi kendine aynı soruyu sormuştu, Bu üçü bu saatte nereye gidiyorlar, ertesi gün de çok az değiştirerek aynı soruyu ihtiyar çiftçinin damadına sormuştu, Gecenin o vaktinde nereye gidiyordunuz. Sorunun muhatabı, çözmeleri gereken bir mesele olduğunu söyledi, ancak komşu tatmin olmamıştı, Gece yarısı, arabayla çözülmesi gereken bir mesele, sen, karın ve baldızın birlikte, ne garip bir durum, dedi, Garip olabilir, ama gerçek bu, Peki gün ağarmaya başladığında nereden geliyordunuz, Bu seni ilgilendirmez, Haklısın, özür dilerim, bu gerçekten de beni alakadar edecek bir konu değil, ama yine de kayınpederinin durumunu sormak isterim, Aynı, Peki ya küçük yeğenin, o nasıl, Onun durumu da aynı, İyileşiyor olmalarına sevindim, Teşekkür ederim, Görüşmek üzere, Görüşmek üzere. Komşu birkaç adım attı, durdu, geri döndü, Ben arabanın arkasında bir şey görür gibi oldum, öte yandan eğer yanılmadıysam baldızının kucağında da çocuk vardı, o halde büyük bir ihtimalle arabada üstü battaniyeyle örtülü gördüğüm de kayınpederin olmalıydı, özellikle de, Özellikle de ne, Özellikle de geri döndüğünüzde arabanın arkasında hiçbir şey bulunmadığı, baldızının kucağında da çocuk olmadığı düşünüldüğünde durum daha da netleşiyor, Sen geceleri uyumuyorsun galiba, Doğrusu uykum hafiftir, kolaylıkla uyanırım, Desene tam biz giderken uyanmış sonra uyumuş, tam biz dönerken tekrar uyanmışsın, ne tesadüf değil mi, Gerçekten de tesadüf diyorum ben, Tabii gerçekte ne olduğunu da sana söylememi istiyorsun, Sen de istiyorsan dinlemek isterim, Benimle gel. İçeri girdiler, komşu, üç kadını selamlayarak, Rahatsız etmek istemezdim, dedi ve beklemeye koyuldu. Bunları bilecek ilk kişi sensin, dedi damat, ayrıca öğreneceklerini sır olarak saklamak zorunda da kalmayacaksın, çünkü senden böyle bir şey istemeyeceğiz, Sakın bana söylemek istediğinden daha fazla bir şey söyleme, Kayınpederim ve yeğenim geçtiğimiz gece öldüler; onları sınırın öbür tarafına götürdük, ölüm orada faaliyetine devam ediyor, Onları öldürdünüz yani, dedi komşu heyecanla, Bir anlamda, öyle tabii, çünkü onlar oraya kendi ayaklarıyla gidecek durumda değildiler, başka bir açıdan ise, hayır, çünkü biz kayınpederimin emrini uyguladık, bebeğe gelince, zavallıcık, ne yaşayacak bir hali vardı ne de herhangi bir şey isteyecek durumu, onları birbirlerine sarılı bir şekilde bir dişbudak ağacının altına gömdük. Komşu başını ellerinin arasına almıştı, Ya şimdi, Şimdi de muhtemelen gidip bunları bütün kasabaya anlatırsın, polis bizi gözaltına alır, büyük bir ihtimalle yargılanır ve işlemediğimiz bir suçtan dolayı cezalandırılırız, İşlemedik ne demek, tabii ki suç işlediniz, Sınırdan bir metre geride yaşıyorlardı, sınırı bir metre geçtiğimizde ise ölmüşlerdi, sen söyle bakalım, onları ne zaman ve nasıl öldürdük, Eğer onları götürmemiş olsaydınız, Evet, burada olurlardı ve gelmeyen bir ölümü beklemeye devam ederlerdi. Üç kadın sakin bir şekilde ve sessizce komşularına bakıyorlardı. Gidiyorum, dedi komşuları, doğrusu bir şeylerin döndüğünü anlamıştım, ama böyle bir şey olabileceğini düşünmemiştim, Senden bir ricam olacak, dedi damat, Nedir, Benimle birlikte polise gelmeni isteyeceğim, böylelikle kapı kapı gezip işlediğimiz korkunç suçları anlatma zahmetinden de kurtulmuş olursun, düşünsene bir kez, çocuk katilliği var, baba katilliği var, tanrı aşkına, ne menem katillermişiz biz bu evde yaşayanlar yahu, Ben böyle anlatacak değilim, Biliyorum, biliyorum, gel benimle, Ne zaman, Hemen şimdi, demir tavında dövülür, Gidelim.</p>
	<p class="block_35">Ne yargılandılar ne de hüküm giydiler. Bomba gibi patlayan haber, yıldırım hızıyla tüm ülkeyi dolaştı, basın ve yayın organları alçakları kınadılar, katil kız kardeşler, suç ortağı damat türünden yorumlar yapıldı, ihtiyarla günahsız yavrunun ardından gözyaşları döküldü, ikisi bir anda herkesin sahip olmayı istediği büyükbaba ve torun oldular, halkın ahlak düzeyinin barometresi gibi davranan sağduyulu gazeteler, bininci kez her türlü şerrin kaynağı, kökeni ve nedeni olarak gördükleri toplumdaki ahlaki çöküntü meselesine parmak bastılar, buna karşın, kırk sekiz saat içinde, ülkenin tüm sınır bölgelerinden benzer uygulamalarla ilgili haberler yağmaya başladı. Başka arabalar ve başka katırlar, düşkün başka bedenleri taşıdılar, sahte ambulanslar bedenleri terk edecekleri noktaları bulabilmek için ıssız patikalarda dolanıp durdular, götürülen şahıslar çıktıkları yolculuklar boyunca hemen hemen her zaman emniyet kemerleriyle bağlıydılar, bazı istisnai durumlarda ise araba bagajlarına saklanıp üzerlerinin battaniye ile örtüldüğü de görüldü, her marka, fiyat ve modelden araba keskin tarafı çıplak gözle görülemeyen incecik bir sınır çizgisinden ibaret olan bu yeni giyotin türüne insan taşıdılar, ölüm sınırın bu tarafında, onları sürekli bir acıya mahkûm etmişti. Aynı şekilde davranan ailelerin bir kısmının yaptıklarını mazur göstermek için, bu trafiğin mimarları olan ve önceki bölümden tanıdığımız umutsuz köylülerin öne sürdüklerine benzer söylemleri bile bulunmuyordu. Bazıları ölüm döşeğindeki ebeveynlerini ya da dede ve ninelerini yabancı bir ülkeye götürerek onları nihai yolculuğa çıkarmayı, salt ölüm döşeğindeki bu akrabaların evlerindeki varlıklarından doğan yükten kurtulmak amacıyla yapıyorlardı. Önceleri, torunuyla birlikte gömülen ihtiyarın kızları ve damadını hararetle kınayan, daha da ileri giderek bekâr halayı yardım ve yataklıkla suçlayan basın ve yayın organları, bu yeni furya sonrasında, böylesi bir ulusal buhran ortamında, ikiyüzlü maskelerinin ardındaki gerçek yüzleri ortaya çıkan namuslu görünümlü kişilerin acımasızlıklarını ve vatanseverlik duygularının zayıflığını eleştiriyorlardı. Dışarıda üç komşu ülkenin hükümetleri ile içeride muhalefet tarafından sıkıştırılan hükümet başkanı da bu insanlık dışı davranışı kınadı, yaşam hakkına saygı gösterilmesinin gerekliliğinin altını çizdi ve silahlı kuvvetlerin sınırlar boyunca önlem alacağını ve ölüm döşeğinde bulunan hiç kimsenin hattı geçmesine izin verilmeyeceğini açıkladı, sınırı aşma girişiminin kişilerin kendi isteğiyle ya da akrabalarının keyfi kararıyla olmasının da uygulamayı değiştirmeyeceğini sözlerine ekledi. Başbakan açıklamasında doğal olarak buna yer vermemişti ama, hükümetin ortak aklının derinliklerinde, ta derinlerde, bu kaçış olgusuna çok da kötü gözle bakılmıyordu, zira bu hareket henüz alarm verecek düzeyde olmamasına karşın, üç aydır ülkeyi tehdit eden bir nüfus artışını frenlemekteydi. Başbakan aynı şekilde o gün içişleri bakanıyla gizlice bir araya geldiğini ve ölüm döşeğinde bulunan kişilerin yakınları tarafından yapılacak herhangi bir şüpheli hareketi izlemek üzere ülkenin tüm bölgelerinde, şehirlerinde, kasaba ve köylerinde casuslar görevlendirilmesi meselesini konuştuklarını da açıklamadı. Müdahale edilip edilmemesi kararı her bir vaka için ayrı ayrı değerlendirme yapılarak alınacaktı, çünkü hükümetin önceliği bu yeni ortaya çıkan göç türünü tamamen durdurmak değil, komşu ülkelerin endişelerine kısmen de olsa cevap vererek, bir süreliğine olsun itirazlarını dindirebilmekti. Biz onların isteklerini yerine getirmek için bulunmuyoruz burada, dedi otoriter bir biçimde başbakan, Mezralar, büyük araziye sahip çiftlikler, dağınık düzenli evler halen takibat dışında, diye ekledi içişleri bakanı, Oraları rahat bırakacağız; istediklerini yapsınlar, bizzat kendi deneyiminizle sabittir sayın bakan, herkesin başına bir polis dikemeyiz.</p>
	<p class="block_35">İki hafta kadar her şey yolunda gitti, ama ikinci haftanın sonunda gözlemci ajanların bazıları telefonla tehdit edildiklerinden yakınmaya başladılar, telefonları edenler, onlardan, sakin bir hayat sürmek istiyorlarsa, ölümcül hastaların nakillerine göz yummalarını, hatta gözlerini tamamen kapatmalarını istiyorlardı, aksi takdirde izledikleri ölümcül durumdakiler grubuna kendileri de dahil olabilirlerdi. Dört ajanın aileleri aranarak, bunların ölüm döşeğindeki bedenlerinin belirli yerlerden alınması söylendiğinde gözdağı verenlerin boş konuşmadıkları anlaşıldı. Bulunduklarında ölü değillerdi ama sağ da sayılmazlardı. Durumun vahameti karşısında içişleri bakanı, tanınmayan bu düşmana karşı gücünü göstermeye karar verdi, bir yandan ajanların işlerini daha sıkı tutmalarını emredip, diğer yandan da başbakanın talimatıyla uygulanan kaçakların elenmesi ve değerlendirilmesi sistemini yürürlükten kaldırdı. Cevap gelmekte gecikmedi, dört ajan daha önceki meslektaşlarının akıbetine uğradılar, tek fark bu kez yalnızca bir telefon gelmesiydi ve aranan numara içişleri bakanlığına aitti, her ne kadar bu davranış bir yönüyle kışkırtma gibi görünse de diğer yönden mantık çerçevesinde bir davranış olarak da algılanabilirdi, birileri adeta, Biz varız, diyordu. Mesaj, bu kadarla kalmıyor, içinde yapıcı bir öneriyi de barındırıyordu, Bir centilmenlik anlaşması yapalım, demişti telefonun ucundaki ses, bakanlık ajanlarını geri çeksin biz de hastaların nakillerini üstlenelim, Siz kimsiniz, diye sormuştu telefonun geldiği birimin müdürü, Yalnızca düzen ve disiplin âşığı bir grup insanız, işimizin uzmanıyız, karmaşadan nefret eder, daima sözümüzü tutarız, sonuç olarak namuslu insanlarız, Peki bir adı var mı bu grubun, diye sordu memur, Bize maphia diyenler var, ama ph ile yazılıyor, Neden öyle, Diğerinden, klasik olandan ayrılmak için, Devlet mafyalarla anlaşma yapmaz, Noter onaylı belgelerle yapılmayacağını biliyoruz, Öyle de yapmaz başka türlü de, Sizin göreviniz nedir, Birim sorumlusu müdürüm, Gerçek hayatı bilmeyen birisiniz yani, Benim sorumluluklarım var, Şu anda bizi ilgilendiren tek şey, önerimizi yetkili mercilere iletmeniz, ulaşabilirseniz bakana iletin, Ben bakana ulaşamam ama bu görüşme silsile takip edilerek üst makamlara iletilecektir, Önerimizi değerlendirmesi için hükümete kırk sekiz saat veriyoruz, bir dakika fazla değil, yanıt olumlu olmadığı takdirde, dokuz ajanın komaya sokulacağını silsileyi oluşturan makamlara bildirin, Öyle yapacağım, Yarın değil öbür gün, aynı saatte, yanıtı almak için sizi arayacağım, Not alınmıştır, Sizinle konuşmak bir zevkti, Ben aynı şeyi söyleyemeyeceğim, Ajanlarınız evlerine sağ salim dönmeye başladıklarında fikriniz değişecektir, çocukluğunuzda öğrendiğiniz dualardan hatırladıklarınız varsa, işlerin bu yönde gelişmesi için okumaya başlayın, Anlıyorum, Anlayacağınızı biliyordum, Öyle, Söylediğim gibi, kırk sekiz saatiniz var, bir dakika fazlası değil, Tekrar aradığınızda muhatabınızın ben olmayacağımı söyleyebilirim, Ben muhatabın siz olacağınıza eminim, Neden, Bakan bey benimle doğrudan konuşmayı istemeyecektir, öte yandan işler ters giderse günah keçisi de siz olacaksınız, önerimizin bir centilmenlik anlaşması olduğunu unutmayınız, Evet bayım, İyi günler diliyorum, İyi günler. Bölüm müdürü telefon cihazına takılı bandı çıkardı ve silsile çerçevesindeki amirini görmeye gitti.</p>
	<p class="block_47">Yarım saat sonra kaset içişleri bakanının elindeydi. Bakan, kasedi bir kez dinledi, bir kez daha dinledi, üçüncü kez dinledi ve sordu, O birim müdürü, güvenilir biri midir, Kendisinden en ufak bir şikâyetimiz olmamıştır, diye yanıtladı silsilede yer alan yetkili, Umarım büyük şikâyetleriniz de olmamıştır, Ne ufak ne büyük, hayır efendim, dedi kelime oyununun farkına varmayan yetkili. Bakan kasedi teypten çıkardı ve şeridini çekmeye başladı. Şeridi tamamen çektiğinde, kristal bir kül tablasının içine koyup çakmağıyla tutuşturdu. Kaset buruştu, küçüldü, bir dakikaya kalmadan bozuk, şekilsiz, kapkara bir yumağa dönüştü. Telefonu edenler de konuşmayı kayda almışlardır, dedi silsiledeki yetkili, Önemli değil, elinde bir teyp ve iki kişinin sesi olan herkes, böyle bir konuşma oluşturabilir, önemli olan bizim elimizdeki bandın imha edilmiş olması, esas kasedi imha ettiğinizde, tüm olası kopyalarını da yok etmiş olursunuz, Sanırım, arama kayıtlarının santralda muhafaza edildiğini size söylememe gerek yok efendim, Onların da yok edildiğinden emin olalım, Evet efendim, eğer başka bir emriniz yoksa, konuyu rahatça değerlendirebilmeniz için izninizi isteyeceğim efendim, Ben düşündüm, gitmenize gerek yok, Beni şaşırtmadınız efendim, siz değerlendirmelerinizi her zaman son derece hızlı yaparsınız, Eğer bu söylediğiniz doğru olmasaydı yağcılık sayılabilirdi ama gerçek, hakikaten çok hızlı düşünürüm, Teklifi kabul edecek misiniz, Bir karşı teklif yapacağım, Korkarım kabul etmeyeceklerdir, aracılık eden kişinin ifadeleri oldukça kesin, hatta had safhada tehditkârdı; eğer beklediğimiz cevabı alamazsak, yeni ajanlar komaya sokulacak, demişti, Sevgili dostum, onlara vereceğimiz cevap beklemeleri olacak, Anlayamıyorum, Sevgili dostum, sakın sizi incitmek istediğimi düşünmeyin ama, sizin sorununuz bir bakan gibi düşünememeniz, Bu benim suçum, üzgünüm efendim, Üzülmeyin, eğer bir gün böyle bir makama oturmak üzere çağrılırsanız, bunun gibi bir koltuğa oturduğunuz anda nelerin değiştiğini, beyninizin nasıl dönüştüğünü göreceksiniz, bu durumu hayal bile edemezsiniz, Kendimi fantezilere kaptırmak, bana iyi gelmez efendim, bir memurum ben, Eski bir atasözü vardır, asla asla demeyin, Evet efendim ama şu an itibarıyla asla karşılaşmayacağımızı düşündüğümüz türden bir sorun sizin önünüzde duruyor, diyerek cevap verdi silsiledeki amir, bir yandan da parmağıyla kül tablasının içindeki yanık bandı işaret ediyordu, Hatları iyi çizilmiş bir strateji takip edildiğinde, meselenin ayrıntıları da iyi biliniyorsa, güvenli bir hareket tarzı belirlemek zor değildir, Sizi can kulağıyla dinliyorum sayın bakan, Yarın değil öbür gün, aracının telefonuna yine aynı bölüm müdürünüz cevap verecek, bakanlık adına tek görüşmeci o olacak, işin içine başka kimse karışmayacak, bize yaptıkları teklifi değerlendirmeye alma konusunda onlarla hemfikir olduğumuzu söyleyecek, ama ne kamuoyunun ne de muhalefetin binlerce ajanın herhangi bir makul açıklama olmaksızın bir anda geri çekilmesine müsaade etmeyeceklerinin altını çizecek, Tabii bu konuyla artık maphianın ilgilenecek olması makul bir açıklama sayılmaz, Tabii, tabii, sayılmaz ama zannediyorum konuya açıklık getirmek için daha özenli bir dil kullanabilirdiniz, Affedersiniz sayın bakan, bir anda düşünmeden söyledim o sözleri, Tamam, tamam, bu noktaya gelindiğinde, bölüm müdürü, alternatif öneri olarak da adlandırabileceğimiz bir karşı teklif öne sürecek, ajanlar geri çekilmeyecek, oldukları yerde kalacaklar, ama etkisiz hale getirilecekler, Etkisiz hale mi getirilecekler, Evet, tanım yeterince açık sanıyorum, Şüphesiz açık efendim, ben yalnızca şaşkınlığımı ifade etmek istemiştim, Neden şaşırdığınızı anlayamadım, Bu alçakların isteklerini yerine getirdiğimiz görünümü vermeden bu işten sıyrılmamızın tek yolu bu, Gerçekte teslim olmamıza rağmen, Önemli olan görünümü kurtarmak, cepheden bakıldığında olayın kötü durmaması, perde arkasında olup bitenler bizim sorumluluğumuzda olmayacak, Örneğin, Bu tür bir taşıma hizmeti veren bir aracı durdurduğumuzu ve içindekileri gözaltına aldığımızı varsayalım, ölümcül hastanın yakınlarının ödedikleri faturada bu riskin olduğu aşikârdır, Bu işlerin makbuzu, faturası olmaz ve maphia vergi ödemez, Sözgelimi diyorum yani, bu işte önemli olan, hepimizin bu işten kazançlı çıkacak olmamız, biz üzerimizdeki bu yükten kurtulacağız, ajanlar artık saldırıya uğramayacaklar, aileler, bir türlü ölemeyen canlı ölülerini, ölü canlılara dönüştürdükleri için rahat edecekler, maphia da bu işten para kazanacak, Mükemmel bir düzen bu sayın bakan, Özellikle de ayrıntıların açıklanmasının tarafların hiçbirinin işine gelmeyecek olması itibarıyla, mükemmel diyebiliriz, Sanırım haklısınız efendim, Belki de bakanınızı fazlasıyla ahlaksız buluyorsunuzdur, Aman efendim o ne kelime, yalnızca olayları bu denli çabuk bir şekilde, bu denli uygun bir mantık çerçevesinde yerli yerine koyabilmeniz beni hayrete düşürdü, Tecrübe dostum, biz buna tecrübe diyoruz, Bölüm müdürüyle görüşüp, talimatlarınızı ona bildireceğim, daha önce de söylediğim gibi, kendisinden en ufak bir şikâyetimiz olmamıştır, Büyük şikâyetleriniz de olmamıştır, sanırım, Ne öyle, ne böyle efendim, hiçbir şikâyetimiz olmamıştır kendisinden, dedi amir, kelime oyununu bu kez fark etmişti.</p>
	<p class="block_35">Her şey, ya da neredeyse her şey, bakanın öngördüğü gibi gerçekleşti. Kendilerini maphia olarak adlandıran kanun kaçakları örgütünün aracısı, ne bir dakika önce, ne de bir dakika sonra, tam bildirilen vakitte aradı ve bakanın cevabını sordu. Bölüm müdürü, kendine verilen görevi oldukça etkin bir şekilde yerine getirdi, açık ve net davrandı, temel mevzuda da oldukça ikna ediciydi, ajanların görev yerlerinde kalacaklarını ama etkisizleştirileceklerini söyleyerek, bunun karşılığında da o şartlarda elde edilebilecek en olumlu yanıtı aldı ve gönül rahatlığıyla silsiledeki amirine iletti, hükümetin karşı teklifinin dikkatle inceleneceği ve yanıtın yirmi dört saat sonra tekrar aranarak bildirileceği söylenmişti. Gerçekten de öyle oldu. Yapılan inceleme sonunda hükümetin teklifinin kabul edilebilir olduğu sonucu çıkmıştı ancak bir şartları vardı, etkisiz kılınacak ajanlar, hükümete sadık olan ajanlar olacaktı, diğer bir deyişle maphia bir grup ajanı kendi hesabına çalışması için ikna edecek, ikna edilemeyenler de devlet tarafından etkisiz hale getirilecekti. Şimdi kanun kaçaklarının bakış açısını anlamaya çalışalım. Ülke sathına yayılmış, uzun vadeli bir operasyonla karşı karşıya bulunuyorlardı, deneyimli adamlarının önemli bir kısmını, sonsuza dek gereksiz bir acı çekmekte olan sevdiklerinden kurtulmaya prensipte meyilli olabilecek ailelere yapılan ziyaretlere ayırmış durumdaydılar, doğal olarak, devlet tarafından kurulmuş olan devasa ajan ağını kullanmak işlerine gelecekti ve bu kitleyi ikna edebilmek için de en sevdikleri silahlar olan rüşvet, yolsuzluk, korkutma gibi usulleri kullanacaklardı. Böylesi bir işbirliği doğal olarak bakanın yaptığı planı, devletin ve hükümetin saygınlığı açısından oldukça tartışmalı bir hale getirecekti. Bakan kılıçla duvar, sakalla bıyık, kırk katırla kırk satır arasında kaldığını hissettiğinde, önlerine çıkan bu beklenmedik kördüğümü arz etmek üzere başbakanın yanma koştu. İşin en kötü yanı, işlerin artık geri dönülmez bir sürece girmiş olmasıydı. Hükümet başkanı, içişleri bakanından da daha deneyimli olmasına karşın, yeni bir pazarlık önermekten başka bir çözüm bulamadı soruna, öneri bir kota oluşturulmasından ve karşı tarafa hizmet edecek ajanların sayısının örneğin yüzde yirmi beş gibi bir rakamla sınırlanmasından ibaret olacaktı. Artık sabrını yitirme aşamasında bulunan telefondaki sese anlaşma zeminini bildirme görevi yine bölüm müdürüne düşmüştü, gerek içişleri bakanı gerekse başbakan sabırsızlıkla ve ümitle anlaşmaya varılmasını beklemekteydiler. Tabii bu anlaşmada imza söz konusu değildi, en nihayetinde bu bir centilmenlik anlaşmasıydı ve ortada sadece verilen sözler olacaktı, sözlükteki tanıma bakılırsa bu tür anlaşmalarda yasal formaliteler göz ardı edilirdi. Bu süreçte bakanın maphia üyelerinin ne denli kötü niyetli ve habis ruhlu olabilecekleri konusunda hiçbir fikri bulunmadığı da ortaya çıktı. Bu adamlar, öncelikle, nihai cevaplarını bildirmek üzere herhangi bir süre ortaya koymadılar, bakan öylesine zor durumda kaldı ki istifa mektubunu her an sunmaya hazırladı kendini. Birkaç gün sonra aradıklarında ise sadece anlaşma zemini konusunda herhangi bir karara varamadıklarını açıklayıp, anlaşmaya pek istekli olmadıklarını ortaya koyarcasına, önceki gün kaybolan dört ajanın perişan halde bulunmalarıyla hiçbir alakaları olmadığını bildirdiler. Gösterilen sabrın hayır da şer de olsa, er ya da geç bir mükâfatı olacağını ortaya koyar nitelikteki cevap ise bir süre sonra geldi, maphianın genel yönetiminin hükümete bölüm müdürü ve silsiledeki amir aracılığıyla bildirdiği bu cevap iki ana başlıktan oluşuyordu, madde a, söz konusu ajan yüzdesi yüzde yirmi beş olarak değil yüzde otuz beş olarak belirlenecekti, madde b, teşkilat, yetkililere haber vermeksizin ve tabii ki onların onayına gerek duymaksızın gerekli gördüğü bölgelerdeki işlevsizleştirilmiş ajanların yerine kendilerine bağlı ajanları görevlendirebilecek ve bu ajanlar diğerlerinin yerlerine geçeceklerdi. Hükümetin önünde bu öneriyi kabul etmek ya da reddetmekten başka seçenek kalmamıştı. Bu ikilemden kurtulmanın bir çıkar yolunu görebiliyor musunuz, diye sordu başbakan içişleri bakanına, Görmek bir yana böyle bir çıkar yol olduğunu bile sanmıyorum efendim, önerilerini kabul etmediğimiz takdirde her geçen gün dört ajanımızın gerek hizmetler açısından gerekse yaşamsal açıdan iş göremez hale getirileceğini düşünüyorum, öte yandan önerilerini kabul edersek, tamamıyla bu adamların avcuna düşmüş olacağız, kim bilir ne kadar süreliğine, Sonsuza dek ya da en azından evde yük olarak gördükleri akrabalarından kurtulmak uğruna herhangi bir fiyatı ödemeye gönüllü insanlar var oldukça, Bunları konuşurken aklıma bir fikir geldi, Bilmem buna sevinmeli miyim, Elimden gelenin en iyisini yapmaya çalıştım sayın başbakan, eğer bir çeşit yük olmaya başladıysam bir tek kelimenizle gereğini yapabilirim, Devam edin, devam edin, bu kadar alıngan olmanıza gerek yok, söyleyin fikrinizi, Sayın başbakan, sanırım son derece açık bir arz talep örneği ile karşı karşıyayız, Nasıl derseniz, size insanların şu an itibarıyla yalnızca tek bir ölüm seçeneği olduğunu söyleyebilirim, hani şu meşhur, içinden çıkılamayan soru vardır ya, tavuk yumurta meselesinden söz ediyorum, işte o örnekte de talep mi arzdan önce gelmiş yoksa tam tersine arz mı talebi harekete geçirmiş bilinmez, Esasında düşünüyorum da, sizi içişleri bakanlığından alıp ekonomi bakanlığına mı getirsek acaba, Aslında ikisi çok farklı şeyler sayılmaz sayın başbakan; içişlerinin bir ekonomisi olduğu gibi ekonominin de içişleri var, bir benzetme yapmak gerekirse bu işler bileşik kaplar yasasına benziyor, Lütfen konudan uzaklaşmayın, fikrinizi söyleyin, Çözümün sınırın öbür tarafında olabileceği fikri eğer o ilk ailenin aklına gelmemiş olsaydı, bugün karşı karşıya kaldığımız durum da oldukça farklı olabilirdi, diğer bir deyişle bu ilk ailenin ortaya koyduğu örneği takip eden aileler olmasaydı, maphia da bugün olmayan bir işkolunu geliştirmeye çalışamayacaktı, Teorik olarak böyle, öte yandan, biz bu maphianın taşın olmayan suyunu sıkıp taşın kendinden daha pahalıya satmaya çalışacağını da biliyoruz, ama bu başka bir konu, Esasında çok basit bir şey bu sayın başbakan, Umarım öyledir, Kısaca ifade etmek gerekirse efendim, yapacağımız şey arzı kısmaktan ibaret, Peki nasıl olacak bu iş, Dayanışma, karşısındakini sevme ve en kutsal insanlık prensipleri adına aileleri ikna edeceğiz ve ölümcül hastalarını evde muhafaza etmelerini sağlayacağız, Peki nasıl olacak böyle bir mucize, Bütün basın ve yayın organlarının kullanılacağı çok büyük bir reklam kampanyası düşünüyorum, yazılı basın, televizyon, radyo, sokak gösterileri, konunun açıklığa kavuşturulacağı toplantılar, sokaklarda broşür ve çıkartmalar dağıtılması, salonlarda ve sokaklarda sahnelenecek tiyatro oyunları, sinema, özellikle de duygusal yapımlar, çizgi filmler, hani derler ya insanların gözlerini yaşartacak bir kampanya sayesinde görev ve sorumluluklarından uzaklaşmış olan akrabalar içlerinde pişmanlık duyacaklar, dayanışma duyguları gelişecek, fedakârlık olgusu yeniden ortaya çıkacak, merhamet hissedilecek, çok kısa süre içerisinde günahkâr aileler şu andaki kabul edilemez tutumlarının farkına varıp esas değerlerine geri döneceklerdir, en nihayetinde bu değerler kısa süre öncesine kadar yaşamlarının temel taşlarıydı, Hayretim gittikçe artmakta sayın bakan, şimdi düşünüyorum da size kültür ya da din işlerinden sorumlu bakanlıkları mı versek acaba, gördüğüm kadarıyla bu işlere de eğiliminiz var, Esasında, sayın başbakan, üç bakanlığı da birleştirebileceğimizi düşünüyorum, Olmuşken ekonomi bakanlığını da ekleyelim bunlara, Evet, evet, bileşik kaplar yasası gereğince böyle olabilir, Sizin yapamayacağınız bakanlık, iletişim bakanlığı olurdu, sevgili dostum, aileleri terk ettikleri hassas ruh hallerine geri döndürmek için düzenlenecek reklam kampanyası fikri tam bir deli saçması, Neden sayın başbakan, Çünkü bu tür kampanyalar esasında yalnızca kampanyayı düzenlemek için para alanların işine yarar, Biz bunlardan çok düzenledik, Evet, sonuçlar da ortada, öte yandan bu yapacağınız kampanya sonuç verecek bile olsa bu bugünden yarına alınacak bir sonuç olmayacaktır, oysa ben şu anda bir karar almak durumundayım, O halde emirlerinizi bekliyorum sayın başbakanım. Hükümetin başı umutsuz bir şekilde gülümsedi, Bütün bunlar anlamsız, saçma sapan, dedi, hiçbir seçeneğimiz olmadığını biliyoruz ve yaptığımız tüm girişimlerin durumu daha da kötüye götürdüğünü gördük, Evet öyle, Hal böyleyken, özellikle de her gün yedikleri darbelerle ölümün eşiğine getirilmiş dört ajanla karşı karşıya kaldığımız değerlendirildiğinde, bu adamların öne sürdüğü koşulları kabul etmekten başka çaremiz olmadığı açıkça görülüyor, Yıldırım tarzı bir polis operasyonu da başlatabiliriz, baskınlar yapıp bu maphia üyelerinden birkaç düzinesini hapse atabilir, belki bu şekilde geri adım atmalarını sağlayabiliriz, Ejderhayı öldürmenin yolu, kafasını kesmekten geçer, tırnaklarını törpüleyerek bir yere varamayız, Yine de belki bir işe yarar, Günde dört ajandan söz ediyoruz sayın içişleri bakanı, günde dört ajandan, bence en iyisi elimizin kolumuzun bağlandığını kabul etmek, Muhalefet şiddetle üzerimize gelecek, bizi ülkeyi maphiaya satmakla suçlayacaktır efendim, Ülke demeyeceklerdir, vatan diyeceklerdir, Bu daha da ağır, Kilisenin bizim yanımızda olacağını ümit ediyorum, onlara yarar sağlayacak türden birkaç ölüm olayı tezgâhlar, bir de bu işi hayat kurtarmak için yaptığımızı söyleriz,</p>
	<p class="block_37">Hayat kurtarmak artık söz konusu değil sayın başbakan, o eskidendi, Haklısınız, yeni bir terim uydurmamız gerekecek. Bir sessizlik oldu. Sessizliği başbakan bozdu, Bitirelim şu işi, bölüm müdürünüze gerekli talimatları verin ve ajanların etkisizleştirilmesi planı üzerinde çalışmalara başlayın, onlara hizmet edecek yüzde yirmi beş oranındaki ajanın bölgesel dağılımı üzerinde maphianın neler düşündüğünü de bilmek istiyorum, Ajanların yüzde otuz beşi üzerinde mutabık kalınmıştı sayın başbakan, Doğrusu uğradığımız bozgunun en baştan beri çaresiz görünen düzeyin de ötesinde bir felakete dönüşmüş olduğunu hatırlatmanızdan dolayı size hiç müteşekkir değilim, Bugün üzücü bir gün, Sıradaki dört ajanın aileleri burada olup bitenleri bilebilselerdi, eminim bugünü üzücü olarak tanımlamazlardı, Ya o ajanların yarın belki de maphiaya hizmet ediyor olacaklarını bilmek, Hayat böyledir, sevgili bileşik kaplar bakanlığı bakan adayı, İçişleri, sayın başbakan, içişleri, Esas kap orası olacak zaten.</p>
	</body></html>
