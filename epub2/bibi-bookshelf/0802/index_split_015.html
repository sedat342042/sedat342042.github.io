<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_42" id="calibre_pb_23">Ölümün bir planı var. Müzisyenin doğum tarihinin değiştirilmesinin, son derece istisnai usullerin kullanılacağı bir operasyonun başlangıç hamlesi olduğunu rahatlıkla söyleyebiliriz, bu süreçte kullanılacak yöntemlerin insanlarla, onların gözde düşmanları arasında gelişen ilişkilerde tarih boyunca hiç kullanılmadığını da şimdiden kaydedelim. Aynı bir satranç oyununda olduğu gibi, ölüm vezirini ileri sürerek oyuna başladı. Yapacağı birkaç hamlenin şah mata giden yolu açmasını bekliyor, böylelikle oyun bitecek. Bu aşamada ölümün neden statü quo ante<sup class="calibre6"><a href="index_split_023.html#note_8" title="8" class="noteref"><sup id="back_note_8" class="calibre5">8</sup></a></sup> sürecine dönmediği, yani neden insanların yalnızca ölmeleri gerektiği için ölmeleri sistemine geri dönülmediği, neden postacının eflatun renkli zarfının beklenmesi gerektiği sorulabilir. Bu sorunun mantıklı bir soru olduğu bir gerçektir ama cevabı da ondan daha az mantıklı değildir. Konu öncelikle bir onur, mesleki gurur, namus meselesi haline dönüşmüş durumda, bu itibarla ölümün eski dönemlerin masum usullerine dönmesi bu noktadan sonra herkesin gözünde yenilgiyi kabullenmek anlamına gelecek. Şu an itibarıyla yürürlükte olan yöntem eflatun zarfların yöntemi olduğundan viyolonselci de bu şekilde ölmek zorunda. Ölümün bakış açışım anlayabilmemiz için kendimizi onun yerine koymamız yeterli olacaktır. Dört kez şahit olduğumuz üzere esas sorun, mektubun sürekli olarak geri dönmesiydi ve henüz ortadan kalkmış değildi, beklenen ölümün yürürlüğe girebilmesi için yukarıda bahsettiğimiz olağanüstü tedbirlerin yürürlüğe konacağı alan da bu alandı.</p>
	<p class="block_36">Ama bu aşamada olacakları önceden anlatmayalım, bunun yerine o anda ölümün neler yaptığına bakalım. Ölüm, bu aralar her zaman yaptığından farklı bir şey yapmıyor, halk arasında kullanılan terimle ifade etmemiz gerekirse, ortalıkta dolanıyordu. Hatta dolanmasına gerek kalmadan, aynı anda, her yerdeydi. Onun insanları yakalamak için peşlerinden koşmaya ihtiyacı yoktu, o zaten her zaman insanların olduğu her yerde mevcuttu. Öte yandan, yürürlüğe giren mektupla bildirim sisteminin ona sağladığı kolaylık sayesinde şimdi yeraltındaki salonunda sakince oturup işlerin posta tarafından yürütülmesini bekleyebilirdi ama yaradılışı buna müsait değildi, özgürlüğe, içini boşaltmaya ihtiyacı vardı. Eski bir atasözünün ifade ettiği gibi, o da altın kafese konan bülbül misali, vatanı saydığı her yeri özlüyordu. O nedenle, mecazi anlamda vatanı olarak belirtilen her yeri de dolaşıyordu. Ancak önceki akşam, müzisyenin evinde olduğu sırada yaptığı gibi, bir kez daha, binbir zorlukla mevcudiyetini bir araya getirerek yoğunlaşma aptallığına düşmeyecek, affedilemez nitelikteki bu zayıflığa bir daha uğramayacak, bu eşiği geçerek sonsuz yayılma ayrıcalığına ket vurmayacaktı. Daha önce de binbir kez söylediğimiz gibi, her zaman her yerde olduğundan zaten aynı zamanda müzisyenin evinde de bulunuyordu. Köpek bahçede, güneşin altında uyuyor, sahibinin eve dönmesini bekliyordu. Nereye gittiği ya da ne yaptığı hakkında hiçbir fikri yoktu, izlerini takip edip peşinden gitme fikri belki bir ara aklından geçmiş olabilirdi ama büyük şehirlerde iyi ve kötü kokular o kadar çok ve öylesine yanıltıcıydı ki, artık bunu aklından çıkarmıştı. Köpeklerin bizim hakkımızda bildiklerinin bizlerin hiç bilmediğimiz şeyler olduğunu hiç düşünmemişizdir. Ölüme dönecek olursak, o tabii ki viyolonselcinin nerede olduğunu, bir sahnede, enstrümanına ayrılan noktada, şefin sağında bulunduğunu biliyor, sağ eliyle yayı hareket ettirirken aynı derecede ustalıkla kullandığı sol elini tellerin üzerinde yukarı aşağı hareket ettirişini izliyor, en basit müzik bilgisinden yoksun olmasına, üç dörtlük denilen temel kuraldan dahi habersiz olmasına karşın kendisi de bir gece önce karanlıkta benzer birtakım hareketler yapmıştı. Şef müziği durdurdu, elindeki bagetle sehpanın kenarına vurdu, bir yorum yaptı ve bir talimat verdi, viyolonsellerin melodilerini, seslerini yükseltmeden duyurmalarını istedi, bu istem bir çeşit müzik bilmecesiydi ve müzisyenler bu bilinmezi çözmüş görünüyorlardı, sanat böyle bir şeydi işte, sıradan insanlar için imkânsız görünen olgular, sanatçılar için hiç de öyle değildi. Ölümün tiyatroyu ağzına kadar doldurduğunu söylemeye bile gerek yok, o anda tavanın alegorik süslemelerine, sönük duran dev avizeye kadar her yeri kaplamış durumda, seçtiği bakış açısı, izleme noktası ise orkestrada tonal ağırlığa sahip telli çalgılar olan, keman ailesinin kontraltoları olan viyolaları, basları olan viyolonselleri ve kalın sesli çalgılar olan kontrbasları karşıdan, hafifçe yandan gören, sahneden yüksekçe bir loca. Orada, kadife kaplı dar bir sandalyeye oturmuş, yatarken çizgili pijamalar giyen, bu saatlerde güneşin altında bahçede uyuyarak sahibinin eve dönmesini bekleyen bir köpeği olan birinci viyolonselciyi izliyor. Söz konusu kişi bu adam, bir müzisyen, özel şamanları olan şeflerinin etrafında yarım daire şeklinde dizilen yüz kadar adam ve kadın gibi sadece bir müzisyen, bu insanların tümü, önümüzdeki hafta, ay ya da yıllarda birer eflatun mektup alacaklar ve başka bir kemancı, flütçü, trompetçi gelip aynı sandalyeye oturana dek yerleri boş kalacak, o esnada sesleri bir araya getiren, düzenleyen şaman da belki farklı biri olacak; yaşam, enstrümanları akortlu da olsa, akortsuz da olsa, devamlı çalan bir orkestradır, sürekli batıp tekrar su yüzeyine çıkan bir titanike de benzer, ölüm tam bu sırada, batıp çıkan gemi olmasa ve gemi, güvertenin yanlarından dökülen suların hatıralar çağrıştıran şarkılarını söyleyerek bir daha yüzeye çıkmasa işsiz kalacağını düşündü, aynı şekilde, onu denizlerin tanrıçası yapacak an gelip, kendisine bu ad verildiğinde, tanrıça amfitritenin yuvarlak hatlı vücudundan süzülen suların da üzerinden böyle aktığını düşündü. Ölüm kendi kendine nereus ile dorisin kızları olan amfitritenin o anda nerede olabileceğini sorar, oysa tanrıça gerçekte hiç var olmamasına karşın, kısa bir süre için insanların zihinlerinde yaşamış, yine kısa bir süre için insanların zihinlerinde dünyayı anlamlandıracak ve kurulan bu gerçekliği kavramaya yarayacak bir yöntem olmuştur. Oysaki dünyayı anlayamadılar ve ne yaparlarsa yapsınlar anlayamayacaklar, çünkü yaşamlarındaki her şey geçici, eğreti ve çaresiz bir şekilde yok olup gidiyor, insanlar, tanrılar, her şey yok oluyor, hatta ben bile, mektupla ya da alışıldık yöntemlerle öldüreceğim kimse kalmadığında ben de yok olacağım, diye düşündü ölüm. Bu tür düşüncelerin ölümün aklından ilk kez geçmediğini biliyoruz ama bu kez, bu düşünce onda büyük bir rahatlamaya neden oldu, işini bitirdikten sonra dinlenmek üzere uzanan biri gibi hissetti kendini. Orkestra birden sustu, yalnızca viyolonselin sesi duyuluyor, buna solo deniyor, mütevazı bir solo, iki dakika kadar sürüyor, şamanın topladığı tüm kuvvet tek bir sese dönüşmüş ve bu ses o anda adeta, susmuş olan tüm diğer enstrümanların adına konuşuyor, şefin kendisi de hareketsiz bir şekilde, johann sebastian bachın bin on iki eser sayılı, re majör altı numaralı süitinin yazılı olduğu defteri bir sandalyenin üzerinde açık bırakan müzisyeni izliyor, müzisyen o süiti bu salonda hiç çalmayacak, çünkü o bir orkestra viyolonselcisi ve grubun birinci viyolonselcisi olmasına karşın, dünyayı köşe bucak dolaşıp konserler veren, alkışlanan, çiçekler sunulan ve röportajlar veren, madalyalar takılan, onurlandırılan meşhur solistlerden biri değil, tekdüzeliği bozan pek az şey yaşanan bu toplulukta, arada sırada orkestranın o kesimini hatırlayan bir bestekârın kompozisyonu çıkar da solo çalma imkânı bulursa kendini şanslı sayıyor. Prova bittiğinde viyolonselini kutusuna kaldıracak ve geniş bagajı olan bir taksiyle evine dönecek, akşam yemeğinden sonra muhtemelen bachın süitini sehpasının üzerine yerleştirecek, derin bir nefes alacak, yayı tellere sürecek ve dünyanın onulmaz bayağılığına karşı bir nebze ilaç olacak ilk notayı bekleyecek, duyulan ikinci</p>
	<p class="block_36">nota ise belki bu rahatsızlık hissini tamamen unutturacak; şimdi solosunu tamamladı, orkestranın melodileri, viyolonselin son nağmelerini örttü, şaman çubuğunun otoriter bir hareketiyle yeniden düzenleyici rolüne döndü, çınlayan ruhların rehberi oldu yeniden. Ölüm, viyolonselcisinin bu denli iyi çalmış olmasından dolayı gurur duyuyor. Kendini adeta aileden biri gibi, annesi, kız kardeşi ya da sevgilisi gibi hissediyor, eşi gibi hissetmiyor, çünkü bu adam hayatında hiç evlenmemiş.</p>
	<p class="block_35">O günü takip eden üç gün boyunca soluk soluğa yeraltı salonuna gidip, alelacele mektupları yazarak postaya vermek dışında, ölüm kendini tamamıyla viyolonselciyi takip etmeye adadı, onu gölgesi gibi takip etmenin ötesinde, adeta içtiği su, aldığı nefes oldu. Gölgenin önemli bir kusuru vardır, zaman zaman kaybolur, bir ışık kaynağı olmadığında onunla karşılaşmak imkânsızlaşır. Ölüm o üç gün boyunca viyolonselci ile birlikte taksiye bindi, eve onunla birlikte girdi, köpeğin sahibini gördüğünde yaptığı çılgınca sevgi gösterilerine şahit oldu, onunla birlikte sevindi ve ondan sonra da herhangi bir misafirmişçesine oraya yerleşti. Hareket etme ihtiyacı duymayan biri için bu çok zor bir şey değildir, yere oturmakla bir dolabın üzerine yerleşmenin ölüm açısından herhangi bir farkı yoktur. O gün orkestranın provası geç bitti, neredeyse akşam olmak üzereydi. Viyolonselci önce köpeğin yemeğini verdi ve ondan sonra açtığı iki konserveyle kendi akşam yemeğini hazırlamaya koyuldu, ısıtılacak olanları ısıttı, sonra mutfak masasına bir örtü serdi, çatal, bıçak ve kaşığı yerleştirdi, bir kadehe şarap doldurdu ve hiç acele etmeden, adeta başka bir şey düşünürcesine ilk lokmayı ağzına attı. Köpek adamın yanına oturdu ve sahibinin kendi tabağında bıraktıktan sonra ona verebileceği herhangi bir artığı beklemeye koyuldu, bu son lokmaları tatlı niyetine yiyecekti. Ölüm viyolonselciye bakıyor. Prensip olarak güzel insanlarla çirkin insanları ayırt etmiyor, bu tutumun temelinde belki de kendi görünümü yatıyor, şöyle ki, kendini bir kurukafadan ibaret gördüğü için, bir ihtimalle yüzlerimizi yalnızca kafataslarımızı örten göstermelik bir örtü gibi algılıyor ve esas alttaki kemik dokuya önem veriyor. Hatta işin esasına, gerçeğin ta kendisine inersek, ölümün hepimizi aynı derecede çirkin bulduğu sonucuna ulaşırız, ister güzellik kraliçesi, ister erkek güzeli seçilmiş olalım durum değişmez. Ölümün viyolonselcide beğendiği yön kuvvetli parmakları, sol elin yumuşak dokularının yavaş yavaş sertleştiğini, zamanla hafifçe nasırsı bir yapıya dönüştüğünü düşünüyor, yaşamın haksızlıkları hiç bitmez, şu sol el meselesini ele alalım, sol el viyolonsel icrasında en zor işi üstlenir, buna karşın sağ ele göre çok daha az alkışlanır. Müzisyen yemeğini bitirdikten sonra bulaşıkları yıkadı, peçetesini, masa örtüsünü kat yerlerinden dikkatle katladı, dolaptaki bir çekmeceye kaldırdı ve çıkmadan önce her şeyin yerli yerinde olup olmadığını kontrol amacıyla mutfağa şöyle bir göz gezdirdi. Köpek onu müzik salonuna dek izledi, ölüm de onları orada bekliyordu. Konser salonunda olduğumuz sırada yaptığımız öngörünün tersine müzisyen bachın süitini çalmadı. Bir gün, orkestradan arkadaşlarıyla sohbet ettikleri sırada, leggiero bestelerle portre çizmenin olasılığını sorgulamışlardı, ancak bahsettikleri, mussorgskynin çizdiği samuel goldenberg ve schmuyle gibi tipler değildi, onlar daha gerçek portreler çizmenin mümkün olup olmadığından bahsetmişlerdi, o da, eğer böyle bir şey mümkünse, kendi portresini viyolonsel için bestelenmiş hiçbir kompozisyonda bulamayacaklarını, chopinin kısacık bir parçasında bulacaklarını söylemişti, bahsettiği bölüm, opus yirmi beş, sol bemol majör dokuz numaralı parçaydı. Neden böyle düşündüğünü sorduklarında, kendini bir porte üzerinde yazılanlardan daha iyi hiçbir şeyin anlatamayacağını kaydetmiş, chopinin bu elli sekiz saniyelik bölümde kendisi gibi, hiç tanımamış olduğu biri hakkında her şeyi anlattığını sözlerine eklemişti. Birkaç gün boyunca, şakacı arkadaşları, zarif bir şekilde ona, elli sekiz saniye, diye takılmışlardı, ama bu takma ad bir yandan uzun ömürlü olamayacak kadar uzundu, diğer yandan da şakacıların karşısında ne derlerse desinler cevap vermek için elli sekiz saniye beklemeye karar vermiş biri vardı ve böyle biriyle herhangi bir söyleşiyi sürdürmek mümkün olmuyordu. Sonunda bu dostane çekişmenin galibi viyolonselci oldu. Adeta evde yabancı birinin varlığını sezmiş ve açıklanamaz bir şekilde ona kendini anlatma gereği duymuş olan viyolonselci, en basit yaşam hakkında bile elle tutulur bir şeyler anlatmak için uzunca bir konuşma yapmanın gereğini hissederek piyanonun başına geçti, kısacık bir duraklamadan sonra, besteyi icra etmeye koyuldu. Ya bu müziği birçok kez duymuş olduğundan ya da duydukları sahibi hakkında bildiklerine yeni bir şey katmadığından, nota sehpasının yanına uzanıp uyuklayan köpek, başının üzerinde kopan müzik fırtınasını umursamaz görünüyordu. Ölümün durumu ise farklıydı, görev icabı birçok müzik türü dinlemiş olan, özellikle de chopinin ölüm marşı ile beethovenin üçüncü senfonisinin adagio assai bölümünü iyi bilen ölüm, upuzun yaşamında ilk kez söylenenlerle söyleniş tarzları arasında mükemmel bir bağın nasıl olabileceğinin ayrımına vardı. Çalınan parçanın viyolonselcinin müzikal portresi olması pek umurunda değildi, müzisyenin portresiyle bu parça arasında var olduğuna inandığı benzerliklerin tümünü, gerçekten var olanları da, tamamen kurmaca olanları da kendi kafasında oluşturmuş olması muhtemeldi, bu elli sekiz saniyelik bölümde ölümü etkileyen yön ise, en sıradanından en olağandışı olanına dek tüm yaşamların her birinin ritmik ve melodik olarak içerdiği bir çeşit atlamayı, bu bölümde duyar gibi olmasıydı, parçanın trajik bir şekilde kısa olması, çaresiz bir şekilde yoğun olması, bir de havada ya da herhangi bir yerde asılı gibi kalan o son akoru, adeta söylenmemiş bir şeyler kaldığı hissini uyandırıyordu. Viyolonselci, en nihayetinde içinde herkesin yer aldığı bir portrede kendini, yalnızca kendini görerek, en zor affedilen insani günahlardan biri olan kendini beğenmişliğe kapılmıştı, bu olguya dikkatle bakar, yüzeysel olarak ele almazsak, viyolonselcinin bakış açısını, taban tabana zıt bir tutum, alçakgönüllülüğün dışavurumu olarak da görebiliriz, şöyle ki, madem bu portre herkesin portresidir, o halde ben de içinde olmalıyım diye de düşünmüş olabilir. Ölüm ikilemde kalmış durumda, gördüğü tutumun kendini beğenmişlik mi, alçakgönüllülük mü olduğuna karar veremiyor, ikilemden kurtulmak için dikkatle viyolonselciyi izleyerek oyalanıyor, yüzünün ya da ellerinin onu ele vermesini bekliyor, eller açık kitaplardır ve kitap olmaları, gerçekte var olsa da olmasa da el falına, yaşam ile kalp çizgilerine bağlı değildir, evet doğru duydunuz, yaşam dedim, yaşam, doğru duydunuz efendim, yaşam çizgisiyle bu konunun ilgisi yoktur, eller açılıp kapandıklarında, okşadıklarında ya da vurduklarında, gözyaşlarını sildiklerinde ya da bir gülümseyişi gizlediklerinde, bir omza konduklarında ya da veda ettiklerinde, çalıştıklarında ya da hareketsiz kaldıklarında, uyuduklarında ya da uyandıklarında konuşurlar. Ölüm gözlemini bitirir ve kendini beğenmişliğin zıttı olan kavramın alçakgönüllülük olmadığına karar verir, dünyanın tüm sözlükleri ayaklarını yere sağlamca basıp buna yemin etseler de ölüm buna inanmıyor, yazık bu sözlüklere, var olan sözcüklerle bir yandan kendilerini diğer yandan da hepimizi idare etmek zorundalar, hem de bu kadar çok eksik sözcük varken, örnek mi istiyorsunuz, kendini beğenmişliğin tam olarak karşıt anlamlısı olan bir sözcük yok örneğin, aradığımız sözcük, alçakgönüllülük dediğimiz o boynu bükük sözcük değil, aradığımız sözcüğü, viyolonselcinin yüzünde ve ellerinde görüyoruz ama o bize ismini söyleyemiyor.</p>
	<p class="block_43">Ertesi gün pazar. Hava da bugün olduğu gibi iyi ve viyolonselci böyle günlerde yanına bir iki kitap alıp, köpeği ile birlikte şehrin parklarından birinde dolaşmaya gider. Hayvan içgüdüsel olarak ağaçtan ağaca gidip türdeşlerinin bıraktığı sidik kokularını kokladığı zamanlarda bile sahibinin yanından fazla uzaklaşmaz. Arada bir ayağını kaldırır ve küçük bir ihtiyaç molası verir ama bundan öte ihtiyaçlarını dışarıda gidermez. Defi hacet olarak nitelenebilecek daha kapsamlı ihtiyacını yaşadığı evin bahçesinde giderme disiplinine sahiptir, bu nedenle viyolonselci köpeğinin ardında bir torbayla dolaşıp sırf bu iş için tasarlanmış bir kürekle pislikleri temizlemek zorunda kalmaz. Bu durum, olağandışı bir şekilde köpeğin seçiminden kaynaklanmış olmasaydı hiç şüphesiz köpek eğitiminin olumlu sonuçları konusunda örnek teşkil edebilirdi, köpek, bachın opus bin on iki, re majör, altı numaralı süitini doğru dürüst çalmaya çalışan bir müzisyenin, bir viyolonselcinin, bir sanatçının, ne diyorduk, evet, köpek, bir müzisyenin, bir viyolonselcinin, bir sanatçının dünyaya kendi köpeğinin ya da başka bir köpeğin, üzerinde henüz dumanlar tüten pisliğini temizlemeye gelmediğini düşünüyordu ve bunu da kendisine açıkça söyledi. Olmaz dedi, bir gün konuşurlarken, mesela bach böyle bir şeyi hiç yapmadı. Bunun üzerine müzisyen, o günden bugüne birçok şeyin değiştiğini ifade etti ama yine de bachın gerçekten de böyle bir şeyi hiç yapmadığını kabul etmek zorunda kaldı. Kütüphanesinin raflarına şöyle bir bakmamız, genel olarak edebiyatı sevdiğini açıkça ortaya koyuyor ama müzisyenin esas eğilimi tabii bilimler ile astronomi kitaplarına yönelik, bugün de nereden akıl etmişse, yanına bir böcekbilim kitabı almış. Ön hazırlığı yetersiz olduğundan, bu okumadan önemli bir fayda temin etmeyi ummuyor ancak, dünyada yaklaşık olarak bir milyon değişik tür böcek olduğunu ve bunların iki ana gruba ayrıldıklarını okuyarak hoşça vakit geçiriyor, böcekler iki ana gruba ayrılıyor, pterygota, yani kanatlılar ve apterygota, yani kanatsız olanlar, alt sınıflandırmaya tabi tutulduklarında ise, çekirgelerin mensup oldukları orthoptera, hamamböceklerinin mensup oldukları dictyoptera, peygamberdevelerinin mensup oldukları mantidler, krizopaların mensup oldukları neuroptera, yusufçukların mensup oldukları odonata, susineklerinin mensup oldukları ephemeroptera, friganeallerin mensup oldukları trichopteralar, termitlerin mensup oldukları isoptera, pirelerin mensup oldukları siphonaptera, bitlerin mensup oldukları anoplura, kuş bitlerinin mensup oldukları mallophaga, tahtakurularının mensup oldukları heteroptera, çiçek bitlerinin mensup oldukları homoptera, sineklerin mensup oldukları diptera, eşekarılarınm mensup oldukları hymenoptera, birçok tür kelebeğin mensup olduğu lepidoptera, bokböceklerinin mensup oldukları coleoptera ve son olarak gümüşçünlerin mensup oldukları thysanura gibi alt gruplara ayrıldıklarını okuyor. Kitapta yer alan bilgilere göre kafatası ya da ölübaş olarak adlandırılan yaratık bir kelebek ve latince adı acherontia atropos. Geceleri uçuyor, sırtında insan kafatasını andıran bir şekil bulunuyor, ergin halinde on iki santimetre boyuna ulaşıyor, renkleri genelde koyu, kanatlarına sarı ve siyah renkler hâkim. Onu atropos, yani ölüm olarak adlandırıyorlar. Müzisyen, ölümün büyülenmiş halde omzunun üzerinden eğilerek kitaptaki renkli fotoğrafı seyrettiğinden habersiz. Adeta büyülenmiş ve karmakarışık hisler içinde. Böceklerin bu yaşamdan diğerine, yani yaşam olmayan sürece geçişini düzenleyen ölümün bu ölüm olmadığını hatırlayalım, öte yandan bu ölümlerin genel çalışma prensipleri birbirine benzerlikler gösterse de kullandıkları usullerde farklılıklar da var, farklılıkların başında da insanlar için oldukça normal sayılan ölüm sebeplerinin böcekler için geçerli olmaması geliyor, örneğin böcekler, zatürreeden, veremden, kanserden, edinilmiş bağışıklık eksikliği sendromundan ya da halk arasında bilinen adıyla aidsten, trafik kazalarından ya da kalp ve damar hastalıklarından ölmüyorlar. Buraya kadar olan kısmı herkes anlayabilir. Anlaşılması daha zor olan ve viyolonselcinin omzunun üzerinden kelebek resmini seyretmeyi sürdüren ölümün aklını karıştıran ise, böylesine net bir şekilde çizilmiş bir kurukafa resminin nasıl olup da bir kelebeğin tüylü sırtında belirdiğiydi. Doğrusu insanların bedenlerinde de zaman zaman kelebek şekilleri belirir ama bunlar dış etkenlerin marifetiyle olur, bunlar basit dövmelerden ibarettirler ve doğum anında belirmemişlerdir o bulundukları yerlerde. Ölüm, geçmişte tüm canlıların ajan oldukları bir dönem olduğunu düşündü ve değerlendirmeye devam etti, ondan sonra ihtisaslaşma geliştikçe beş krallığa bölündüler, moneralar, protistalar, mantarlar, bitkiler ve hayvanlar, bu krallıkların içinde birçok makro ihtisas ve mikro ihtisas alanları gelişti, böylesi bir kargaşanın ya da biyolojik karmaşanın içinde bazı türlere ait özelliklerin diğer bazı türlerde kendini göstermesi mümkün olabilir. Bu mantık, acherontia atropos adlı bu kelebeğin sırtında beyaz bir kurukafa bulunmasına dair ilginç veriyi açıklamakla kalmıyor, bunun yanı sıra, adında cehennemde yer alan bir ırmağın isminin bulunmasını ve hatta mandrâgora bitkisinin köklerinin bir inşam andırmasının ardındaki anlaşılmaz yönü de açıklığa kavuşturuyor. Doğanın bunca harikası ve bu denli yüce şaşırtmacaları karşısında insan doğrusu ne diyeceğini bilemiyor. Bu arada viyolonselcinin omzunun üzerinden resme bakmakta olan ölümün düşünceleri yön değiştirdi, şimdi, zamanında kendisine müthiş bir fikir gibi görünen, o saçma sapan eflatun renkli mektuplar yerine bu kurukafalı kelebeklerle haber yollamanın ne denli iyi bir fikir olabileceğini düşünüyor. Bu kelebekler kesinlikle geri dönmeyi düşünmezdi, bu iş için yaratılmışlar, kaderleri sırtlarına kazınmış. Hem işin gösteriş yönü de bambaşka olurdu, bize mektup getiren bir postacının yerine başımızın üstünde on iki santimlik kelebekler uçuşur, bu karanlık meleklerinden biri sarı siyah kanatlarını sallar, yeri teğet geçerek bir daha içinden çıkamayacağımız daireyi etrafımıza çizer ve dikey düzlemde yükselerek sırtında taşıdığı kafatasını bizim kafatasımızın karşısına yerleştirirdi. Yine de bu akrobatik hareketleri kimsenin alkışlamayacağı aşikârdır. Bu çerçevede insanların ölümünden sorumlu olan ölümün daha çok şey öğrenmesi gerektiği de ortaya çıkmaktadır. Öte yandan kelebekler üzerinde herhangi bir hükmü olmadığını da biliyoruz. Ne bu kelebekler, ne de neredeyse sonsuz sayıdaki hayvan türleri üzerinde herhangi bir söz hakkı bulunmuyor. Böylesi bir düşünceyi gerçekleştirebilmek için zooloji bölümündeki canlıların idaresinden sorumlu olan meslektaşına ricada bulunmak ve ondan birkaç acherontia atropos kelebeği istemek zorunda kalırdı, bahis konusu alanların birbirlerinden ne denli farklı oldukları değerlendirildiğinde ve nüfus durumları göz önünde tutulduğunda alınacak muhtemel cevap ne yazık ki olumsuz olur, ilgili ölüm bunu kibirli, kesin ve pek de nazik olmayan bir tarzda reddeder, bu cevap da meslektaş dayanışması denen olgunun ölümler arasında bile içi boş bir kavramdan ibaret olduğunu ortaya koyardı. Temel böcekbilim kitabında bahisleri geçen milyonlarca tür böceği düşünün bir kez, bu türlere mensup böcek sayısını da düşünün ve dünya üzerinde bu küçücük yaratıkların sayısının gökteki yıldızlardan daha fazla olduğunu değerlendirin, bu düşüncemizi şiirsel bir şekilde ifade edecek olursak, evrenin kargaşası içinde, kopmak üzere olan bir dışkı dizgesinden başka bir şey olmadığımız ortaya çıkmaktadır. Bu bağlamda, beş kıtaya öylesine dağılmış yedi milyar kadar insanın ölümü oldukça ikincil, alt düzeyde bir ölüm gibi görünmektedir, bu kitapta konu edilen ölümün kendisi de genel ölüm kavramının da tabi olduğu silsiledeki yerinin farkında, gazeteye yolladığı mektupta adının büyük harfle yazılmasına tepki gösterdiğinde de bu durumu kabullenmiş olduğunu ortaya koymuştu zaten. Ama hayallerin kapısını açmak son derece kolay olduğundan, bu kapıdan geçmek için vergi bile istenmediğinden, viyolonselcinin omzunun üzerinden bakmaktan vazgeçmiş olan ölüm düş kuruyor ve bu kelebeklerden oluşan bir tabura sahip olmayı geçiriyor aklından, masanın üzerinde bir tabur kelebek, her birini tek tek çağırıyor ve talimat veriyor, Şu yere gidecek, filancayı bulacak, kafatasını önüne koyacaksın, sonra buraya geri döneceksin. O zaman müzisyen de başına gelecekten haberdar olur, kafataslı kelebeğinin önünde açık duran sayfadan havalandığı hissine kapılır, son düşüncesi bu düşünce, retinasında kalan son görüntü de bu kelebeğin görüntüsü olurdu, marcel proustunki gibi ona ölümünü haber veren, siyahlara bürünmüş şişman bir kadın ya da ölüm döşeğinde bulunanların anlattıkları gibi beyaz bir çarşafa bürünmüş kaba saba bir kemik torbası olmazdı. Görüntü bir kelebekten ve bu büyük koyu renk kelebeğin üzerinde beyaz bir kafatasına benzeyen şekilden ibaret olur, kelebeğin ipeksi kanatlarını hafif çırpışı hissedilirdi.</p>
	<p class="block_47">Viyolonselci saatine baktı ve neredeyse öğle yemeği zamanının geldiğini gördü. Köpek zaten on dakikadır aynı şeyi düşünüyordu, sahibinin yanına oturmuş, başını onun dizine dayamış, sabırla onun dünyaya dönmesini bekliyordu. Bulundukları yerin yakınlarında sandviç ve benzeri ayaküstü yiyecekler bulunan küçük bir lokanta vardı. Sabahları bu parka geldiğinde viyolonselci bu lokantaya uğrar ve hep aynı şeyleri ısmarlardı. Kendisi için iki adet mayonezli, tonbalıklı sandviç ile bir kadeh şarap, köpek için de az pişmiş etli bir sandviç istedi. Bugün olduğu gibi hava iyi olduğunda bir ağacın gölgesine yere otururlar ve yemeklerini yerken sohbet ederlerdi. Köpek yemeğin en güzel tarafını hep sona bırakır, önce ekmek dilimlerini yer, ancak onlar bittikten sonra kendini et yeme zevkine teslim eder, yavaş yavaş, bilinçli bir şekilde tadım çıkararak yerdi etleri. Dalgın müzisyen de yemeğini tepkisiz şekilde yer, bir yandan da bachın re majör süitinin prelüdünü çalarken zaman zaman durakladığı, tereddüt ettiği, takıldığı binbir zorluk içeren bir bölümü düşünürdü, bir parçayı çalarken takılmak, duraklamak bir müzisyenin yaşamında başına gelebilecek en kötü şeydir. Yemeklerini bitirdikten sonra yan yana yattılar ve müzisyen biraz kestirdi, köpek bir dakika önce sızmıştı bile. Uyanıp eve döndüklerinde, ölüm de onlarla döndü. Köpeğin bağırsaklarını boşaltmak üzere bahçeye koştuğu sırada viyolonselci bachın süitini sehpaya yerleştirdi, çetin bölümü açtı, bu bölüm tamamıyla şeytani olarak adlandırılabilecek bir pianissimoydu ve yok edemediği tereddüdü bir kez daha yaşadı. Ölüm ona acıdı, Zavallıcık, ne yazık ki yaptığı yanlışı düzeltecek zamanı olmayacak, hiç kimsenin yeterli zamanı olmaz zaten, tam isteklerine ulaşacak gibi olurlar ama başaramazlar. İşte o sırada, ölüm, evde hiç kadın resmi olmadığını fark etti, bunun tek istisnası her halinden anne olduğu belli olan geçkince bir hanımın fotoğrafıydı ve resimde yanında baba olması muhtemel olan bir bey bulunuyordu.</p>
	<p class="block_47">Senden çok önemli bir ricada bulunacağım, dedi ölüm. Tırpan her zamanki gibi yanıt vermedi, söylenenleri duyduğunu gösteren tek işaret, belli belirsiz titremesiydi, yaşadığı şaşkınlık fiziksel olarak da kendini hissettirmişti, çünkü ölüm o ana kadar ondan hiçbir şey rica etmemişti, oysa bu kez bir ricada bulunuyor, hatta büyük bir ricada bulunuyordu. Bir hafta burada olamayacağım, diye devam etti ölüm, bu süre içinde mektupların gönderilmesi konusunda bana yardım etmeni istiyorum, mektupları yazman gerekmeyecek yalnızca yollayacaksın, zihinsel bir komut vermen ve bıçağını içinden hafifçe titretmen yeterli, hatta bir his, bir duygu, canlı olduğunu gösterecek herhangi bir şey mektupların gitmesi için yeterli olacaktır. Tırpan sessizliğini bozmuyordu ama sessizliğinin içinde bu kez bir soru soruyordu. Sürekli girip çıkıp bu posta işiyle uğraşamayacağım, tamamıyla viyolonselci meselesinin çözümüne odaklanmak ve şu lanet mektubu vermenin bir yolunu bulmalıyım. Tırpan sessizce bekliyordu. Ölüm sözlerine devam etti, burada bulunmayacağım haftanın bütün mektuplarını bir kerede yazmak niyetindeyim, içinde bulunduğumuz koşulların olağanüstü oluşunu değerlendirerek bu usul değişikliği kararını kendi kendime aldım, daha önce de söylediğim gibi sen yalnızca mektupları yollayacaksın, bulunduğun yerden ayrılmana gerek yok, öylece, oracıkta duvara dayalı durabilirsin, ne denli iyi kalpli olduğumu da sakın aklından çıkarma, senden arkadaşça bir ricada bulundum, oysa hiç uzatmadan sana emir de verebilirdim, son zamanlarda seni kullanmıyor olmam benim hizmetimden çıktığın anlamına gelmiyor. Tırpanın boyun eğerek sessiz kalması durumun gerçekten de böyle olduğunu ortaya koyuyordu. O halde anlaştık, dedi ölüm, bugün mektupları yazacağım, toplam olarak iki bin beş yüz kadar mektup olacağını düşünüyorum, ne çok iş düşünsene, işi bitirdiğimde bileklerimde derman kalmayacak, ben bütün zarfları günlerine göre ayırır, soldan sağa sırayla masanın üzerine bırakırım, sakın yanılma, soldan sağa dedim, iyi bak, buradan buraya doğru dizeceğim zarfları, insanlar zarflarını zamansız alırlarsa işler fena karışır, erken de alsalar geç de alsalar fark etmez, işler berbat olur. Sükût ikrardan gelir derler. Tırpan da sükût etmekteydi, o halde söylenenleri kabullenmekteydi. Ölüm oturdu, daha rahat görebilmek için kapüşonunu arkaya attı ve çalışmaya koyuldu. Yazdı, yazdı, saatler geçti ve o yazmaya devam etti, mektuplar yazıldı, mektuplar katlandı, zarflar yazıldı, zarflar kapatıldı, bu arada ölümün dili olmadığına göre, zarfları kapatacak tükürüğün nereden geldiği sorulabilir ama bu tür uygulamaların, işlerin zanaat tarzında yürüdüğü mutlu zamanlarda kaldığını unutmayalım, o zamanlar, şafağı henüz sökmekte olan modern zamanın mağaralarında yaşıyorduk, şimdi öyle mi ya, zarflar artık kendinden yapışkanlı, kâğıt bandı çekip alıyorsunuz ve iş bitiyor, bu bağlamda dilin binbir işlevinden birinin tarihin tozlu raflarında kaldığı söylenebilir. İş bittiğinde ölümün bileklerinde derman tükenmemişti, zaten dermana esas olacak kas sisteminden de uzun zamandır yoksundu. Bileklerimde derman kalmadı türündeki söylemler halk arasında kullanılan ve çoğu zaman kullanıldığı yere uygulanabilirliği çok sorgulanmayan, öylesine söyleniveren ifadelerdi, nitekim ölümün bileklerine şöyle bir bakıvermek bile ifadenin bu duruma çok uygun olmadığını açıkça göstermekteydi. O gün gönderilmesi gereken iki yüz seksen küsur zarf ölümün bir hareketiyle uzayın derinliklerinde kayboldu, tırpan kendisine verilen mektup yollama görevini ertesi günden itibaren yerine getirmeye başlayacaktı. Ölüm ne hoşça kal, ne elveda ne de başka bir şey söylemeden, oturduğu sandalyeden kalktı ve salondaki tek kapıya yöneldi, bu daracık kapıdan bundan önce defalarca söz ettik ama işlevi hakkında hiçbir fikrimiz yok, ölüm dar kapıyı açtı, bulunduğu odadan diğerine geçti ve arkasından tekrar kapıyı kapattı. Yaşadığı heyecan tırpanın keskin kenarı boyunca, bıçağının en sivri noktasına kadar şiddetle titremesine neden oldu. Tırpan ömrü boyunca bu kapının kullanıldığını hiç hatırlamıyordu.</p>
	<p class="block_35">Saatler geçti ve dışarıda güneşin ilk ışıkları göründü, yeraltındaki bu soğuk ve beyaz salonda ise doğal olarak hiçbir şey görünmemişti, salonun loş ışıkları daima yanıyor, ampuller bulundukları yere karanlıktan korkan bir ölünün gölgesini ürkütmek üzere konmuş gibi duruyorlardı. Henüz çok erken ve tırpanın zihinsel bir emirle mektupları yollamasına daha vakit var, dolayısıyla biraz daha uyuyabilir. Uykusuzluk çekip, bütün gece gözlerini kırpmayanlar da aynı şeyi söylerler, zavallılar uykuyu kandırabileceklerini düşünerek hep biraz daha, biraz daha isterler, oysa onlara bir dakika bile dinlenme hakkı verilmez. Aradan geçen saatler boyunca yapayalnız kalan tırpan, ölümün sonsuza dek kullanılmayacakmış gibi duran bu kör kapıdan çıkmış olmasına kendince bir anlam vermeye çalıştı. Sonunda konuyu kafasında evirip çevirmekten vazgeçti, eninde sonunda kapının ardında neler olduğunu öğrenecekti, öyle ya, aynı orakla onu tutan el arasından su sızmayacağı gibi, ölümle tırpanı arasında da herhangi bir sır olamazdı. Olup biteni anlamak için çok beklemesi gerekmedi. Henüz aradan yarım saat geçmemişti ki kapının eşiğinde bir kadın göründü. Doğrusu tırpan böyle bir şey işitmiş, ölümün ete kemiğe bürünebileceğim, cinsiyeti nedeniyle de tercihen bir kadın görünümü alabileceğini duymuş, ancak bunun kendi küllerinden doğan anka kuşu, ayın yüzeyinde görülen ve kutsal günde çalıştığı için sırtında devamlı olarak odun taşımaya mahkûm edilen adam, bataklığa saplanmışken kendi saçlarına asılarak hem kendi hayatım hem de bindiği atınkini kurtaran münchhausen baronu, kalbine bir hançer saplanmadığı sürece ne kadar yaralanırsa yaralansın ölmeyen transilvanyalı drakula, gerçek kral kendisine dokunduğunda bağıran eski irlandadaki meşhur taş, yanık meşaleleri söndüren, sönük olanları ise yakan epirosun çeşmesi, ekim zamanında bereketi artırmak amacıyla tarlalara âdet kanlarını akıtan kadınlar, köpek büyüklüğünde karıncalar, karınca büyüklüğünde köpekler ve ikinci gün olamadığı için üçüncü gün gerçekleşen diriliş efsanesi gibi bir hikâyeden, bir söylenceden ya da birçok benzerleri gibi bir efsaneden ibaret olduğunu düşünmüştü. Çok güzelsin, dedi tırpan, gerçekten de öyleydi, ölüm genç ve çok güzeldi, antropologların hesapladıkları gibi otuz altı ya da otuz yedi yaşlarındaydı, Sonunda dile geldin, dedi ölüm, Konuşmak için iyi bir nedenim var, düşmanı olduğu türün görünümüne bürünmüş bir ölüm her gün gördüğümüz bir şey değil, O halde beni güzel bulduğun için dile gelmedin, öyle mi, Onun da etkisi var ama karşıma mösyö marcel proustun gördüğü gibi şişman ve siyah elbiseli bir kadın görünümünde çıksaydın da konuşurdum, Ne şişmanım, ne siyahlara büründüm, senin de marcel proustun kim olduğuna dair en ufak bir fikrin yok, Ekin biçen tırpanlar ekin biçmekten, insan biçen tırpanlar ise insan biçmekten yorgun düştüklerinden, biz tırpanlar okuma yazma bilmeyiz, ama kimimiz biçtiği ekinlerin özsuyuyla, kimimiz ise biçtiği insanların kanıyla beslendiğinden son derece gelişmiş bir hafızamız vardır, proustun adını birkaç kez duydum, olayları birleştirdim ve anladım ki büyük bir yazarmış, hatta gelmiş geçmiş en büyük yazarlardan biriymiş, dosyası eski arşivlerde olmalı, Evet, dosyası arşivlerdedir ama benim arşivlerimde değil, çünkü onu öldüren ölüm ben değildim, Nasıl yani, bu meşhur mösyö marcel proust bu ülkeden değil miydi, diye sordu tırpan, Hayır, fransa adlı başka bir ülkedendi, diye cevapladı ölüm, sözlerinde hafif bir burukluk vardı, Onu öldüremediğine üzülme, çok güzelsin, tanrı seni korusun, dedi tırpan, Seni hep dostum bildim, mutsuzluğumun nedeninin proustu öldürememiş olmaktan kaynaklanmadığını bilmeni isterim, Neden mutsuzsun o halde, Nasıl açıklayacağımı bilemiyorum. Tırpan hayret içinde ölüme baktı ve konuyu değiştirmenin uygun olacağını düşündü, Üzerindeki elbiseleri nereden buldun, diye sordu, O kapının arkasında o kadar çok eşya var ki hayret edersin, içerisi bir depo ya da bir tiyatronun dev kostüm salonunu andırıyor, yüzlerce gardırop, yüzlerce vitrin mankeni, binlerce askı var, Beni götürür müsün, Hiçbir yararı olmaz, ne stilden ne de modadan anlamazsın, İlk bakışta sen de pek anlıyormuş gibi görünmüyorsun, üzerine giydiğin elbiselerin birbirlerine uygun olduklarını sanmıyorum, diye cevap verdi tırpan, Bu salondan dışarı çıkmadığın için, günümüzde insanların nasıl giyindikleri konusunda hiçbir fikrin yok, Bana sorarsan o üzerindeki bluzun benim aktif bir yaşamım olduğu dönemlerde giyilenlerden hiç farkı yok, Moda dediğimiz şey kendini sürekli tekrarlar zaten, aynı tarzlar önce gider sonra geri gelirler, geri geldikten sonra da tekrar giderler, sokaklarda neler gördüğümü sana anlatsam hayret edersin, Anlatmana gerek yok, tahmin edebiliyorum, Bluzumun renginin pantolonuma ve ayakkabılarıma uygun olduğunu düşünmüyor musun, Uygun galiba, diyerek onayladı tırpan, Ya başımdaki bu kasket uygun olmuş mu, Sanırım o da güzel olmuş, Ya üzerimdeki deri ceket nasıl, O da güzel olmuş, Ya omzuma astığım çantaya ne dersin, Fena değil, Kulağımdaki küpeler güzel mi, Tamam, tamam, yeter artık, Dayanılmaz görünüyorum değil mi, söyle hadi, Ne tür bir adamı etkilemeye çalıştığına bağlı bu, Her halükârda güzel görünüyor muyum onu söyle sen, Bunu zaten en başta ben söylemiştim hatırlarsan, Madem öyle, o halde hoşça kal, pazar ya da en geç pazartesi günü dönmüş olurum, günlük mektupları göndermeyi sakın unutma, bütün gününü duvara dayanarak geçiren biri için umarım fazla yorucu olmaz yapacakların, bu alaycı cümleye cevap vermek istemeyen tırpan, Mektubu yanına aldın mı, diye sordu, Evet yanımda, diye cevap verdi ölüm, hepimizin öpmekten mutlu olacağımız incecik ve bakımlı parmaklarıyla çantasını işaret ederek.</p>
	<p class="block_47">Ölüm, günün ilk ışıklarıyla beraber, şehrin dışına doğru bir mahallede, iki yanında duvarlar bulunan dar bir sokakta belirdi. Etrafta sokağa açılan büyük ya da küçük herhangi bir kapı görünmüyor, öte yandan ölümün soğuk yeraltı salonundan buraya kadar kat ettiği yol hakkında bir fikir sahibi olmamıza yardımcı olacak herhangi bir ipucu da bulunmuyor. Güneşin, boş göz çukurlarını rahatsız etmesi doğal olarak olası değildir, bu nedenle arkeolojik kazılarda gün ışığına çıkarılan kafatasları, güneş doğrudan doğruya yüzlerine vurduğunda kirpiklerini kırpıştırmazlar, bu aşamada mutluluktan uçan antropolog bulduğu iskeletin tam bir neanderthal örneği olduğunu açıklasa da daha sonra yapılan incelemeler bulunan örneğin sıradan bir homo sapiense ait olduğunu ortaya koyar. Kadın haline gelmiş olan ölüm, çantasından koyu renk camlı bir gözlük çıkarır ve bu yaz sabahı güneşinin ışıklarına henüz alışık olmayan insan gözlerini, oluşması kuvvetle muhtemel bir göz iltihabından koruma yoluna gider. Ölüm sokak boyunca, duvarların son bulup ilk binaların boy göstermeye başladığı noktaya kadar ilerler. O noktadan sonra artık aşina olduğu bir bölgede yol almaktadır, buradan başlayarak, şehrin en ücra, hatta ülkenin en uç noktasına kadar uzanan evlerin tamamına girip çıkmışlığı var, dahası hemen şuracıktaki bitmemiş inşaata da uğramak zorunda, iki haftaya kadar ayağını yanlış bir yere basacak bir ameleyi iskelenin tepesinden aşağıya itecek. Böyle durumlarda hayat böyledir işte denir, oysaki doğru ifade esasında ölüm böyledir işte olmalıdır. Şu anda taksiye binmekte olan koyu renk gözlüklü hanıma da kimse ölüm demezdi, zira görünümü bizlere daha ziyade hayatın ta kendisini çağrıştırır, biz de bunun üzerine soluk soluğa peşinden koşar, bulduğumuz takdirde derhal diğer bir taksiye atlar, Öndeki aracı takip et, derdik, ama ne yazık ki, ölümün bindiği taksi çoktan köşeyi döndü, ortalıkta bizim binip, öndeki arabayı takip etmesini isteyebileceğimiz bir taksi de bulunmuyor. Bu noktada çok da haklı olarak hayat böyledir işte denebilir ve omuz silkilebilir. Yapılacak bir şey yok, en nihayetinde ölümün çantasının içindeki mektup başka birine yazılmış ve üzerindeki adres bizim adresimiz değil, veriler iskeleden düşme sırasının henüz bize gelmediğini gösteriyor, bu durumun içimizi ferahlatmasını umalım. Beklenenin tersine ölüm taksinin sürücüsüne viyolonselcinin evinin adresini vermedi, bunun yerine viyolonselcinin çaldığı konser salonuna yöneldiler. Yaşadığı hayal kırıklıklarından sonra ölümün bu kez kesin yöntemlere yöneleceğini biliyoruz, öte yandan ölümün bir kadına dönüşmüş olması da bir tesadüf sonucu olmamıştır, bu dönüşümün salt dilbilgisi kurallarına sadık kalınarak gerçekleşmediği de aşikârdır, diğer bir deyişle, ölüm kelimesinin de kadın kelimesinin de tanım edatlarının dişil olmasının bunda etkili olmadığı bilinmelidir<span class="text_5">.</span><sup class="text_4"><a href="index_split_024.html#note_9" title="9" class="noteref"><sup id="back_note_9" class="calibre5">9</sup></a></sup> Bu çerçevede dış dünya ile ilgili tecrübesi son derece yetersiz olan, özellikle de duygular, arzular ve eğilimler konusunda acemi olan tırpan, ölüm ile olan konuşmasında ne tür bir adamı baştan çıkarmak istediğine dair soruyu yönelttiğinde, hedefi şaşırtıcı bir şekilde tam on ikiden vurmuştu. Evet, anahtar kavram buydu, baştan çıkarmak. Bu aşamada ölüm doğrudan doğruya, viyolonselcinin evine gidip, zile basıp, o kapıyı açtığında koyu renk gözlüklerini gözlerinin üzerinden kaldırıp tatlı bir gülümseyişle aklını çelmeye çalışabilirdi, herkesin bildiği ama sonucu açısından oldukça garantili bir numaraya yönelip kendini ansiklopedi satıcısı olarak tanıtabilirdi, bu durumda iki seçenekten biri gerçekleşir, ya viyolonselci birlikte bir çay içmek ve konuyu sakince ele almak üzere onu içeri davet eder ya da baştan, ilgilenmediğini söyleyerek kapıyı kapatmaya yönelirdi, bu ikinci durumda kapıyı kapatırken nazik bir şekilde verdiği ret cevabı için özür de dileyebilirdi. Ansiklopedi konusunu açarsak, bahse konu ansiklopedinin en azından bir müzik ansiklopedisi olması biraz daha uygun düşebilirdi ama her halükârda utangaç bir gülümseyişe ihtiyaç olurdu. Nasıl olursa olsun, bu mektubun teslimi kolay olacak gibi, hatta çok kolay olacak gibi görünüyordu ve böyle görünüyor olması ölümün hiç mi hiç hoşuna gitmiyordu. Adam onu tanımıyor, buna karşın o adamı tanıyordu, aynı odada bir gece geçirmişler, ölüm adamın çaldığı bazı parçaları dinlemişti, bu tür şeyler ister istemez birtakım bağlar tesis eder, bir armoni yaratır ve ilişkilere bir başlangıç teşkil edebilirdi, bu durumda da, Öleceksiniz, viyolonseli satmak ve köpeğe yeni bir sahip bulmak için sekiz gününüz var, demek, özellikle de ölümün bürünmüş olduğu zarif kadın görünümüne taban tabana zıt bir kabalık olacaktı. Ölümün başka bir planı vardı.</p>
	<p class="block_35">Konser salonunun girişindeki panoda saygıdeğer kamuoyuna, ulusal senfoni orkestrasının o hafta iki konseri olduğu, bunlardan birinin perşembe günü, yani ertesi gün değil ondan sonraki gün, diğerinin ise cumartesi günü gerçekleşeceği duyuruluyordu. Son derece detaycı ve takıntılı sayılabilecek bir tutumla anlatıyı takip eden ve kitabımızda tutarsızlıklar, yanlışlıklar, eksiklikler ya da mantık hataları arayan okurlar, iki saat kadar önce içinde kapıları ardına kadar açık bankalar ve yirmi dört saat çalışan otomatik para çekme makineleri bulunmayan bir yeraltı salonundan çıkmış olan ölümün bu konserlerin biletlerini hangi parayla alacağı konusunda bir açıklama bekliyor olabilirler, bu kitle hazır soru sormaya başlamışken taksicilerin hoş bir gülümsemesi, güzel bir vücudu olan ve güneş gözlüğü takan kadınlardan artık para almamaya mı başladıklarını da sorabilirler. Pekâlâ, bu kötü niyetli yaklaşımlar kök salmaya başlamadan hemen açıklama yapalım ve ölümün yalnızca taksinin ücretini ödemekle kalmadığını, taksiciye bir miktar bahşiş bile bıraktığını ifade edelim. Paranın kaynağına gelince, eğer okurlarımız bunu hâlâ merak ediyorlarsa paranın güneş gözlüklerinin geldiği yerden geldiğini söyleyebiliriz, diğer bir deyişle para, ölümün omzuna astığı çantadan çıkıyordu, çantadan bir nesnenin çıkmasına itirazı olmayanların diğer bir nesnenin çıkmasına da itiraz etmeyeceklerini umuyoruz. Bu aşamada ortaya çıkması muhtemel olan sorun, ölümün taksi ücretini ödediği ve konser biletlerini ödemede kullanacağı paraların tedavülden kalkmış olması ihtimalidir. Böyle bir ihtimal gerçekleştiği takdirde bu çok şaşırtıcı olmaz, zira akşam başka parayla yatıp sabah başka parayla kalkmak hiç rastlanılmamış bir olay değildir. Yine de esas olan, kullanılan paraların kaliteli olması, yani yürürlükteki kanunlara göre geçerli olmalarıdır, aksi takdirde, özellikle de ölümün sahtecilik konusundaki yeteneğini göz önünde bulundurduğumuzda, taksicinin kandırıldığı ve güneş gözlüklü kadından bu dünyaya ait olmayan ya da en azından bu döneme ait olmayan paralar aldığı ve bu paraların üzerinde majesteleri kralın hepimizin aşina olduğu görüntüsü yerine bir cumhurbaşkanının görüntüsünün bulunmasının muhtemel olduğu sonucuna varabiliriz. Bu arada konser salonunun bilet gişesi açılır ve ölüm gişeye yaklaşır, gülümser, iyi günler diler ve birinci sınıf localardan iki koltuk ister, koltuklardan biri perşembe, diğeri cumartesi günkü konser için olacaktır. Ölüm gişedeki kadına ısrarla her iki konserde de aynı locaya, aynı koltuğa oturmak istediğini ve bu yerin mutlaka sahnenin sağında ve en yakınında olması gerektiğini söylüyordu. Bu aşamada ölüm hiç bakmadan elini çantasına soktu, cüzdanı çıkardı ve uygun olacağını düşündüğü miktarı gişedeki kadına verdi. Gişedeki kadın paranın üstünü verdi, Buyrun, konserlerimizi beğeneceğinizi umarım, ilk kez geldiğinizi düşünüyorum, sizi daha önce gördüğümü hiç hatırlamıyorum ve hafızam gayet kuvvetlidir, hiç kimseyi unutmam, gerçi gözlükler insanların görünümünü değiştirir, özellikle de sizin taktığınız gibi koyu renk camlı olurlarsa, dedi. Ölüm gözlüklerini çıkardı, Ya şimdi nasıl, diye sordu, Sizi daha önce görmediğime eminim, Beni, yani karşınızda durduğum halimle beni tanımamanızın nedeni belki de bugüne kadar hiçbir konsere girmek için bilet almaya ihtiyaç duymamış olmamdır, birkaç gün önce orkestranın provalarından birini seyrettim ve orada olduğumu kimse fark etmedi, Sizi anlayamıyorum, Hatırlatın da bir gün size anlatayım, Ne zaman, Bir gün, o gün, her halükârda gelecek olan gün, Korkutmayın beni.</p>
	<p class="block_36">Ölüm o muhteşem gülüşüyle güldü ve sordu, Doğru söyleyin, herhangi birini korkutabilecek bir görüntüm var mı benim, Hayır, hayır, daha neler, ben öyle bir şey söylemek istemedim, O halde gülümseyin ve benim gibi yapın, güzel şeyler düşünün, Konser sezonunun bitmesine daha bir ay var, İşte bu gerçekten iyi haber, belki önümüzdeki hafta yine görüşürüz, Ben hep buradayım efendim, neredeyse demirbaşa kaydedecekler beni, Siz merak etmeyin, burada olmasanız da bulurum ben sizi, O halde bekliyorum, Merak etmeyin, görüşeceğiz. Ölüm bir an durakladı ve ardından sordu, Ailenizden hiç eflatun zarf alan oldu mu, Ölümün mektuplarından mı söz ediyorsunuz, Evet, ölümün mektuplarından söz ediyorum, Tanrıya şükürler olsun ki böyle bir şey olmadı ama bir komşumun sekizinci günü yarın doluyor, öyle çaresiz bir durumda ki, görseniz üzülürsünüz, Ne yapalım, hayat bu, Haklısınız, hayat böyle, diyerek içini çekti gişedeki kadın. Neyse ki o arada başkaları gelip bilet aldılar ve konuşma son buldu, yoksa bu sohbetin nerelere varabileceğini hiç kimse tahmin edemezdi.</p>
	<p class="block_35">Şimdi iş müzisyenin evine fazla uzak olmayan bir otel bulmaya kalmıştı. Ölüm yürüyerek şehir merkezine doğru indi, bir seyahat acentesine girdi ve şehir planına bakmak istediğini söyledi, şehir planı üzerinde çabucak konser salonunu buldu ve işaretparmağını oradan viyolonselcinin yaşadığı semte doğru götürdü. Viyolonselcinin evi merkeze biraz uzaktı ama o bölgede oteller vardı. Şirket çalışanı ona lüks olmayan ama rahat bir otel önerdi ve rezervasyonu da telefonla kendisi yaptırdı. Ölüm borcunun ne kadar olduğunu sorduğunda, şirket yetkilisi, Hesabınıza yazıyorum, diye cevap verdi, insanlar böyledir işte, sonuçlarını hiç düşünmeden, çılgınca akıllarına ilk gelen sözü söylerler, hesabınıza yazıyorum, dediğinde, bu adam da büyük ihtimalle öyle yapmış, erkeklere özgü o onulmaz ahmaklıkla ileride aralarında hoş bir buluşma olabileceği umuduna kapılmıştı. Adam büyük bir risk alarak, ölümün onu buz gibi bir bakışla süzüp, Dikkatli olun, kiminle konuştuğunuzu bilmiyorsunuz, demesini göze almıştı, ölüm kayıtsız bir gülümsemeyle teşekkür etti ve telefon numarası ya da kartvizit bırakmadan çıkıp gitti. Ondan geriye gül ve krizantem kokularının karışımından oluşan bir parfüm kaldı odada, seyahat acentesi çalışanı arkasından, Kendisi de öyle bir şeydi zaten, Yarı gül yarı krizantem, diye söylendi şehir planını katladığı sırada. Sokağa çıkan ölüm bir taksi durdurdu ve şoföre otelin adresini verdi. Doğrusu içi hiç rahat değildi. Öncelikle gişedeki nazik kadını korkutmuş, onunla eğlenmişti ve bu yaptığı affedilecek şey değildi, insanlar ölümden zaten yeterince korkuyorlardı üstüne üstlük, ortaya çıkıp, Merhaba ben geldim, demenin âlemi yoktu; böyle davranarak bir yerde, latince bir duada geçen, homo, qui pulvis es et in pulverem revertis<span class="text_5">,</span><sup class="text_4"><a href="index_split_025.html#note_10" title="10" class="noteref"><sup id="back_note_10" class="calibre5">10</sup></a></sup> ifadesini tekrarlamış oluyordu, bütün bunlar yetmezmiş gibi, kendisine iyilik yapan sevecen birine, kendilerini üstün gören toplumsal çevrelerin, hakir gördükleri insanları kışkırtmak için yüzsüzce sarf ettikleri tarzda bir soru cümlesi yöneltmek üzereydi, Sen benim kim olduğumu biliyor musun. Doğrusu ölüm kendi davranışlarından hiç memnun değildi. Dahası iskelet görünümünde olsaydı böyle davranmayacağına da emindi, Belki insan görünümüne büründüğümdendir, bulaşır böyle şeyler, diye düşündü. O anda tesadüfen taksinin penceresinden dışarıya baktı ve geçtikleri sokağı tanıdı, burası viyolonselcinin sokağı, şuradaki bahçe katı da onun evi. Ölüm plexus Solaris nahiyesinde şiddetli bir darbe, duygusal bir dalgalanma hisseder gibi oldu, avcının avını gördüğünde, göz, gez, arpacık düzlemine aldığında duyumsadığına benzer bir duyguydu bu, ama öte yandan korku da içeriyordu, adeta kendinden korkuyordu. Taksi durdu, Aradığınız otel burası, dedi taksi şoförü. Ölüm, taksinin ücretini gişedeki görevlinin verdiği para üstüyle ödedi, Üstü kalsın, dedi, taksiciye bıraktığı bahşişin taksimetrenin yazdığı tutardan fazla olduğunu fark etmeden. Sağlam bir mazereti vardı, bu tür bir taşıtı ilk kez o gün kullanıyordu.</p>
	<p class="block_35">Resepsiyona yaklaştığı esnada, seyahat acentesinde çalışan görevlinin adını sormadığını, yalnızca oteli aramakla yetindiğini hatırladı, Size bir bayan müşteri yolluyorum, evet bir bayan, demişti ve ölüm şimdi oteldeydi, bu müşteri adının küçük harfle yazılan ölüm olduğunu söyleyemezdi ve doğrusu nasıl bir isim söyleyeceğini de bilemiyordu, ama çanta imdada yetişecek, omzuna asılı olan ve içinden gözlükle paranın çıktığı çantadan bir de kimlik çıkacaktı, Hoş geldiniz size nasıl yardımcı olabilirim, diye sordu resepsiyon görevlisi, On beş dakika önce bir seyahat acentesinden arayarak benim için yer ayırtmışlardı, Evet efendim, telefona çıkan bendim, İşte buradayım, Lütfen bu formu doldurun. Ölüm artık kullanacağı adı biliyor, isim bankonun üzerinde duran kimlik belgesinde yazılı ve ölüm gözündeki koyu renk camlı gözlükler sayesinde resepsiyoncu acemiliğini fark etmeden bilgileri kimlik belgesinden forma aktarabilecek, ismini, doğum tarihini, nüfusa kayıtlı olduğu yeri, medeni halini ve mesleğini dikkatle yazıyor, Buyrun, diyor, Otelimizde ne kadar kalacaksınız, Önümüzdeki pazartesi günü ayrılmayı düşünüyorum, Müsaade ederseniz kredi kartınızın bir fotokopisini almak istiyorum, Kredi kartımı yanıma almamışım, eğer isterseniz faturayı peşinen ödeyebilirim, Yo hayır, buna gerek yok, dedi resepsiyon görevlisi. Ardından bilgileri teyit etmek üzere, kimlik belgesi ile formu eline aldı ve gözlerini hayretle ölüme çevirdi. Kimlik belgesinde çok daha yaşlı bir kadının fotoğrafı vardı. Ölüm güneş gözlüklerini çıkardı ve gülümsedi. Resepsiyon görevlisi kimliğin üzerindeki resme yeniden baktı ve dondu kaldı, resim bu kez ölüme tıpatıp benziyordu. Bir anda ter içinde kalan alnını kurularken, Valiziniz varsa aldırayım, diye söylendi, Hayır yok, şehre alışveriş yapmaya geldim, dedi ölüm.</p>
	<p class="block_35">Ölüm bütün gün odasından çıkmadı, kahvaltısını da, öğle yemeğini de, akşam yemeğini de hep odasında yedi. Geç vakitlere kadar televizyon izledi. Sonra ışığı söndürdü ve yatağına girdi. Uyumadı. Zira ölüm hiç uyumaz.</p>
	<p class="block_35">Ölüm konsere, önceki gün şehir merkezinde bir mağazadan satın aldığı elbiseyle gitti. En öndeki localardan birinde yalnız oturuyor ve aynen prova gününde olduğu gibi viyolonselciyi seyrediyor. Salonun ışıkları henüz söndürülmeden, orkestranın şefi beklediği esnada müzisyenin gözü de kendisine dikkatle bakan kadına takıldı. Ama kadını fark eden tek sanatçı kendisi değildi. Bunun başlıca sebebi locada oturmasıydı, bu durum pek tuhaf olmamakla birlikte, çok rastladıkları bir durum da sayılmazdı, ikinci neden ise güzel olmasıydı, salondaki kadınların en güzeli değildi belki ama güzelliğinde açıklanamayan, onu özel kılan, sözcüklerle anlatılamayan bir şeyler vardı, bir beyitte, çevirmenin hep ıskaladığı, bir türlü ifade edemediği gizli anlama, böyle bir anlam varsa tabii, benzeyen bir şeyler vardı güzelliğinde. Dikkat çekmesinin son nedeni de locada her şeyden apayrı duruşunun, boşlukla, hiçlikle çevrelenmiş halinin onu adeta hiçbir şeyin ortasında oturur gibi göstermesiydi, bu da yalnızlığın en uç noktadaki dışavurumuydu. Buz gibi yeraltı salonundan çıktığı andan itibaren birçok kez, hem de oldukça tehlikeli şekilde gülümseyen ölüm, artık gülümsemiyor. Seyirciler açısından bakıldığında da erkeklerin onu kararsız bir merak duygusuyla izledikleri, kadınların ise huzursuz bir kıskançlıkla baktıkları görülüyor, oysa o, gökyüzünden gözüne kestirdiği kuzuya doğru hızla yaklaşan bir kartal gibi gözlerini viyolonselciye dikmiş. Ama bir fark var. Avını her zaman yakalayan bu kartalın gözlerinde bu kez bir şefkat perdesi bulunuyor, biz, kartalların öldürmeye mecbur olduklarını biliyoruz, doğaları onlara bunu emrediyor, oysa şu an karşımızdaki kartal savunmasız kuzunun üzerinde belki de kanatlarını hızla açıp yükselmeyi ve gökyüzüne, uzayın serinliğine, ulaşılmaz bulut sürülerine doğru uçup gitmeyi tercih ederdi. Orkestra sustu. Viyolonselci dünyaya sırf bunun için gelmiş gibi huşu içinde solo bölümünü çalmaya başladı. Locada oturan kadının çantasında, kendisi için hazırlanmış eflatun renkli bir zarf bulunduğundan habersiz, bunu bilmiyor ve bilemez, buna karşın dünyayla vedalaşır gibi çalıyor; hiç söyleyemediği şeyleri söyler gibi çalıyor, yarım kalan hayallerini, gerçekleşmeyen arzularını, kısaca hayatı çalıyor. Diğer müzisyenler şaşkınlıkla, şef hayret ve saygıyla onu izliyor, dinleyiciler iç çekiyor, ürperiyorlar, kartalın gözlerindeki şefkat perdesi bu kez bir damla gözyaşı oluyor. Solo bölüm sona erdi ve orkestra yavaşça ilerleyen büyük bir deniz gibi viyolonselin sesini yavaşça örttü, onu kendi içinde eritti, bir kelebek tarafından uçurulan bir timbalin belli belirsiz işitilen son vuruşlarına benzer bir titreşimin gölgesi insanları ürpertti. Ölümün aklından bir an acherontia atroposun ipeksi ama kötülüğü çağrıştıran uçuşu geçti ama yeraltı salonunda bulunduğu zamanlarda mektupları yollamak için yaptığına çok benzeyen bir el hareketiyle bu olumsuz düşünceyi zihninden uzaklaştırdı, tam o sırada viyolonselci başını çevirdi, bakışları sıcak salonda yol alarak ölüme doğru yöneldi ve aynı hareket ona, minnettarlık içeriyormuş gibi göründü. Ölüm aynı hareketi tekrarladı ve zarif parmakları adeta uçup yayı hareket ettiren elin üzerine kondular. O anda viyolonselcinin kalbi, çalmakta olduğu notaları şaşırtmak için elinden geleni yapmasına karşın, parmakları böyle bir yanılgıya düşmedi. Ölüm de o anda sanatını icra etmekte olan sanatçının dikkatinin dağıtılmaması gerektiğini fark etmişti, parmakları bir daha aynı şeyi yapmayacaktı. Konser son bulup, dinleyicilerden hayranlık nidaları duyulmaya başlandığında ışıklar yandı, şef önce orkestrayı ayağa kalkmaya davet etti ardından da viyolonselciye yönelik bir hareket yaparak, alkışlardan ona düşen ve fazlasıyla hak edilmiş kısmı kabul etmek üzere, onu yalnız başına ayağa kalkmaya davet etti, ölüm de locada ayağa kalkmış, ellerini göğsünde birleştirmiş gülümseyerek bakıyor, yalnızca izliyordu, diğerleri bağırıp çağırabilir, alkışlayabilir, bis yapmak üzere şefi on kez daha sahneye çağırabilirlerdi, o izlemekle yetinecekti. Biraz sonra orkestra sahneden çekilmeye başladığında dinleyiciler de isteksiz adımlarla yavaş yavaş çıkışlara yöneldiler. O sırada viyolonselci locaya doğru baktı ama aradığı kadın artık görünmüyordu. Hayat böyledir işte, diye söylendi.</p>
	<p class="block_47">Yanılıyordu, hayat her zaman onun düşündüğü gibi değildi, gözleriyle aradığı kadın onu kulis kapısında bekliyordu. Dışarı çıkan müzisyenlerden bazıları ona ilgiyle bakıyorlar ama bir anda, nasıl olduğunu anlayamadan onun etrafında görünmez bir koruyucu perde, adeta bir yüksek gerilim hattı olduğunun farkına varıyorlar ve bu hattın onları ateş pervaneleri gibi yakacağını anlıyorlar. Tam o sırada viyolonselci kapıda göründü. Kadını görünce durdu, geri gidecekmiş gibi bir hareket yaptı, kadın adeta yalnızca kadın değil, başka bir âlemden, başka diyarlardan, hatta gökyüzündeki ayın karanlık yüzünden gelen bir yaratıktı. Viyolonselci başını eğdi, meslektaşlarının arasına karışıp yitip gitmek istedi ama omzuna asılı viyolonsel kutusu sıyrılıp geçmesini zorlaştırdı. Kadın önünde durdu, Benden kaçmayın, sizi dinlerken duyduğum heyecan ve aldığım zevk için size teşekkür etmeye geldim, Çok teşekkür ediyorum ama ben yalnızca bir orkestra sanatçısıyım, insanların imzalarını almak için kapılarında bekleyip dokunmaya çalıştıkları ünlü bir solist değilim, Sorun buysa ben de sizden bir imza alabilirim, gerçi imza albümüm yanımda değil ama şuralarda bir zarf olacaktı, belki onu imzalarsınız, Beni yanlış anladınız, anlatmak istediğim ilginizden dolayı gururumun okşanmasına karşın bu ilgiyi hak etmiyor olmamdı, Böyle söylüyorsunuz ama dinleyiciler sizinle hemfikir değillerdi galiba, Bazı günlerin kerameti vardır, Haklısınız, bazı günlerin kerameti vardır, ben de karşınıza bugün çıktım, Sakın benim saygısız ya da nankör biri olduğumu düşünmeyin ama büyük bir ihtimalle bugün hissettiklerinizden yarın eser bile kalmayacak ve yeni bir güne uyandığımızda bugün karşıma çıktığınız gibi kaybolacaksınız, Beni tanımıyorsunuz, hedeflerim konusunda son derece istikrarlıyımdır, Peki hedefiniz nedir, Bir tek hedefim var, o da sizi tanımak, Tanıdınız işte, şimdi birbirimize elveda diyebiliriz, Benden korkuyor musunuz, diye sordu ölüm, Beni huzursuz ediyorsunuz, o kadar, Sizce az bir şey midir, benim yanımda huzursuz olmak, Huzursuz olmak ille de korkmak anlamına gelmeyebilir, bu huzursuzluğu beni ihtiyatlı olmaya yönlendiren bir çeşit uyarı olarak düşünebilirsiniz, İhtiyat yalnızca kaçınılmaz olanı ertelemeye yarar ve insanoğlu er ya da geç teslim olur, Umarım benim sonum da böyle olmaz, Böyle olacağından hiç şüphem yok. Müzisyen viyolonselin kutusunu bir omzundan diğerine geçirdi, Yoruldunuz mu, diye sordu kadın, Viyolonselin kendisi ağır değildir, esas sorun kutu, özellikle de bunun gibi eski tip olanlar, Sizinle konuşmam lazım, Bunun nasıl olabileceğini bilemiyorum, neredeyse gece yarısı oldu ve herkes gitti, Hayır, herkes gitmedi, bakın şurada hâlâ birileri var, Onlar şefi bekliyorlar, Bir barda konuşabiliriz belki, Benim ağzına kadar insanla dolu bir mekâna sırtımda bu viyolonselle girdiğimi düşünebiliyor musunuz, dedi gülümseyerek müzisyen, orkestradaki bütün arkadaşların enstrümanlarıyla birlikte böyle bir yere gittiğini düşünün bir kez, Bir konser daha verebilirdik, Verebilirdik mi dediniz, diye sordu, kullanılan ifadenin çoğul olmasına şaşıran müzisyen, Evet, bir zamanlar ben de keman çalardım, hatta beni keman çalarken gösteren fotoğraflar bile vardır, Sarf ettiğiniz her sözle beni şaşırtmayı hedefliyor gibisiniz, Sizi ne derece şaşırtabileceğimi görmek elinizde, Sanırım daha açık konuşamazdınız, Yanılıyorsunuz, ben sizin düşündüklerinizi kastetmiyordum, Benim ne düşündüğümü düşündüğünüzü öğrenebilir miyim, Önce bir yatak düşündünüz, sonra da beni o yatağın içinde düşündünüz, Affedersiniz, Rica ederim, suç bendeydi, ben de bir erkek olsaydım ve söylediğim şeyleri duysaydım aynı şeyleri düşünürdüm, belirsizliklerin her zaman bir bedeli olur, İçten tavrınız için size teşekkür ediyorum. Kadın birkaç adım attı, döndü, Gidelim, dedi, Nereye, diye sordu viyolonselci, Ben kaldığım otele gideceğim, siz de sanırım evinize, Sizi bir daha göremeyecek miyim, Bakıyorum da tedirginliğiniz geçti, Hiç tedirgin olmadım, Yalan söylemeyin, Pekâlâ, pekâlâ, bir ara oldum diyelim ama şimdi tedirgin değilim. Ölümün yüzünden içinde neşe bulunmayan bir gülümseme geçti, Halbuki asıl şimdi tedirgin olmalısınız, dedi, Bu riski göze alıyor ve sorumu tekrarlıyorum, Hangi sorunuzu, Sizi bir daha görüp göremeyeceğime dair olanı, Cumartesi günü vereceğiniz konsere geleceğim ve aynı locada oturacağım, O günün programı farklı olacak, benim solo bir bölümüm yok, Biliyorum, Bakıyorum da her şeyi düşünmüşsünüz, Evet, Bu işin sonu nasıl olacak peki, Henüz başındayız. O sırada boş bir taksi göründü. Kadın arabayı durdurmak için bir hareket yaptı ve sonra viyolonselciye dönerek, Sizi eve bırakayım, dedi, Hayır ben sizi kaldığınız otele bırakayım, ondan sonra evime doğru devam ederim, Hayır, ya benim dediğim gibi olacak ya da siz başka bir arabayla gideceksiniz, Dediğim dedik bir insansınız, Evet, hep benim dediğim olur, Sizin de istediğinizi gerçekleştiremediğiniz haller olmuştur, tanrıyı düşünün bir kez, onun bile isteklerinin gerçekleşmediği durumlar var, Ben hata yapmam, size bunu hemen ispatlayabilirim, Gösteriyi izlemeye hazırım, buyrun, Aptallık etmeyin, dedi ölüm, sesinde üstü örtülü, karanlık ve korkunç bir tehdit vardı. Viyolonsel arabanın bagajına yerleştirildi ve kadınla adam yol boyunca hiç konuşmadılar. Taksi viyolonselcinin evine vardığında, müzisyen taksiden inmeden önce, Aramızda neler olduğunu anlayamıyorum, belki de en iyisi bir daha görüşmememiz, dedi, Tekrar görüşmemizi kimse engelleyemez, Bunu her istediğini gerçekleştiren siz bile engelleyemez misiniz, diye sordu müzisyen, alaycı bir tavır takınmaya çalışarak, Hayır, bunu ben bile engelleyemem, dedi kadın, Bu, sizin de hata yapabileceğiniz anlamına geliyor, Hayır, bu bilakis hata yapmayacağım anlamına geliyor. Bu arada şoför dışarı çıkıp bagajı açmış, viyolonseli almalarını beklemekteydi. Kadın ile adam vedalaşmadılar, cumartesi günü görüşmek üzere demediler, birbirlerine dokunmadılar, veda anı acıklı, çarpıcı bir duygusal ayrılışa dönüştü, her ikisi de bir daha görüşmeyeceklerine dair büyük bir yemin etmiş gibiydiler. Viyolonselini tekrar omzuna alan müzisyen yürüdü ve evine girdi. Hiç ardına bakmadı, evin önünde bir an durakladığında bile ardına dönmedi. Kadın ise o esnada ona bakıyor ve elinde tuttuğu çantasını sıkıyordu. Taksi evin önünden yavaşça hareket etti.</p>
	<p class="block_35">Viyolonselci rahatsız olmuştu ve söylenerek eve girdi, Deli yahu, düpedüz deli bu kadın, hayatımda ilk kez biri ne denli güzel çaldığımı söylemek üzere kulis çıkışında beni bekliyor, o da deli çıkıyor, ben de aptal gibi tekrar görüşüp görüşemeyeceğimizi soruyorum, kendi kendime başımı derde sokuyorum, insanların bazı kusurları olabileceğini biliyorum ve bunların bazıları ilgi çekici bile olabilir ama budalalık insanı gülünç kılıyor, budalalık gülünç bir şey ve ben de kendimi gülünç hale düşürdüm. Onu karşılamak üzere kapıya koşan köpeği dalgın bir hareketle kenara itti ve piyanonun bulunduğu salona girdi. Üzeri kaplamalı enstrüman kutusunu açtı ve dikkatle viyolonseli kutudan çıkardı, yatmadan önce onu mutlaka akort etmek zorundaydı, çünkü taksiyle gerçekleştirilen ve çok kısa süren nakil işlemleri bile enstrümana hiç iyi gelmiyordu. Müzisyen, köpeğe yiyecek bir şeyler hazırlamak üzere mutfağa yöneldi, kendine bir sandviç hazırladı, yanına da bir kadeh şarap aldı. Üzerine çöken rahatsızlık hissi büyük ölçüde dağılmıştı ama bunun yerine ruhuna egemen olmaya başlayan his de ilki kadar tedirgin ediciydi. Kadının söylediği cümleleri hatırladı, belirsizliklerin bedelleri olduğuna dair sözleri aklına geldi ve söylenen tüm sözlerin içinde bulundukları duruma uygun olmakla birlikte ikincil anlamlar da içerdiklerini fark etti, tam içeceğimiz anda geri çekilen su ya da meyvesini koparacağımız anda bizden uzaklaşan ağaç dalı gibi, kendisini huzursuz eden bu gizli anlamları açıklığa kavuşturamıyordu. Deli olduğunu söyleyemeyeceğim ama hiç şüphesiz tuhaf bir kadın diye düşündü. Yemeğini bitirdi ve müzik salonuna ya da piyano salonuna gitti, şimdiye kadar bu salonu iki şekilde adlandırdık, oysa müzisyen ekmeğini bu enstrümandan kazandığı için bu mekâna viyolonsel salonu demek daha mantıklı olurdu ama böylesi bir isim kulağa hoş gelmezdi, salonun kıymeti ya da saygınlığı azalmış gibi olurdu, değer silsilesini takip edenler, düşünce tarzımızı daha iyi anlayabileceklerdir, müzik salonu, piyano salonu, viyolonsel salonu, buraya kadar olanlar kabullenilebilir ama durmayıp devam etsek bakın iş nerelere varabilir, klarnet salonu, fifre salonu, davul salonu, timbal salonu. Sözcüklerin arasında da bir hiyerarşi, bir protokol ve hatta asalet unvanları vardır ya da tam tersine bazı sözcükler ayaktakımına mensup olduklarını gösteren izler taşırlar. Köpek, kurt olduğu dönemlerden kendisine hatıra kalan tek anıyı canlandırıp, ekseni etrafında üç daire çizdikten sonra gelip sahibinin yanına yattı. Müzisyen o esnada diyapazonu kullanarak viyolonseli akort etmekle meşguldü, taksinin sokak taşları üzerindeki titreşiminin enstrümanın armonisine verdiği zararı sevgiyle telafi ediyordu. Birkaç dakikalığına locadaki kadını aklından silebildi, esasen kadın değil, kulis çıkışında aralarında geçen huzursuzluk verici konuşmaydı bir süreliğine unuttuğu, buna karşın takside aralarında geçen şiddetli konuşmalar arka planda duyulan bir davul sesi gibi kendini hissettiriyordu. Locadaki kadını ise unutmuyor, unutamıyordu. Onu ayakta, kollarını göğsünde kavuşturmuş haliyle hayal ediyor, çelik gibi sert, delici bakışlarını üzerinde hissediyor, içini ısıtan gülüşünü düşünüyordu. Cumartesi günü onu tekrar göreceğini düşündü, evet görecekti ama o bu kez ayağa kalkmayacak, ellerini göğsünde kavuşturmayacak, uzaklardan onu izlemeyecekti, yaşadığı büyülü anların, kadını tekrar görmek üzere locaya bakıp da onu orada göremediğinde yitip gittiğini düşünüyordu.</p>
	<p class="block_35">Viyolonsel akort edilmiş, diyapazon henüz sessizliğe gömülmüştü ki telefon çaldı. Müzisyen irkildi ve saatine baktı, saat neredeyse bir buçuktu. Bu saatte hangi münasebetsiz arar ki diye düşündü. Ahizeyi kaldırdı ve birkaç saniye sessiz kaldı. Şüphesiz bu saçma bir hareketti, onun konuşması gerekir, adını ya da telefon numarasını söylemesi beklenirdi, o zaman karşı taraftan büyük bir ihtimalle, Yanlış numara, özür dilerim, denirdi, ancak öyle olmadı, hattın diğer ucundaki ses bir soru sordu, Telefonu köpek mi açtı acaba, eğer öyleyse en azından havlama nezaketini gösterir mi lütfen. Viyolonselci cevap verdi, Evet, ben köpeğim ama uzun zaman önce havlamaktan vazgeçtim, aynı şekilde ısırma alışkanlığımdan da vazgeçtim, bir tek kendimi ısırıyorum, o da hayattan sıtkımın sıyrıldığı anlarda, Sinirlenmeyin lütfen, ben sizden özür dilemek için aramıştım, konuşmamız bir anda tehlikeli bir yöne kaydı ve sonucu görüyorsunuz, tam bir felaket, Evet aramızdaki konuşmanın yönünü şaşırtan biri vardı ama bu ben değildim, Bütün kabahat bendeydi, esasında genelde sakin ve dengeli biriyimdir, Bana ne sakin ne de dengeli biri gibi göründünüz, Belki de çifte kişilikli biriyimdir, O halde aynı durumda olduğumuz söylenebilir, ben de hem köpek hem insanım, Alaycı sözler ağzınıza yakışmıyor, müzik kulağınız fark etmiş olmalı bunu, Müzikte aykırılıklar da vardır hanımefendi, Bana hanımefendi demeyin, Size başka türlü hitap edemiyorum, çünkü ne adınızı biliyorum, ne işinizi, ne de kim olduğunuzu, Daha yeni tanıştık, zamanı geldiğinde öğreneceksiniz, hem acele eden ecele gider derler, Siz hep bir adım öndesiniz, benim telefonum sizde var örneğin, Telefon şirketinin bilinmeyen numaralar servisi bu işe yarıyor, numaranızı resepsiyondakiler öğrendi, Kullandığım telefonun eski model olması ne kadar kötü, Neden, Eğer yenilerden olsaydı ekranında beni nereden aradığınızı görebilirdim, Ben sizi oteldeki odamdan arıyorum, Gerçekten aydınlattınız beni, Telefonunuzun eski oluşuna gelince, doğrusunu isterseniz ben de telefonunuzun eski olacağını düşünmüştüm, dolayısıyla hiç şaşırmadım ve açıkçası buna güveniyordum, Neden, Çünkü sizinle ilgili her şey eski duruyor, hatta siz bile elli yaşında değil de beş yüz yaşındaymış izlenimi veriyorsunuz, Siz benim elli yaşında olduğumu nereden biliyorsunuz, Yaş tahmin etme konusunda çok iyiyimdir, hiç hata yapmam, Hata yapmama konusunda kendinize çok güveniyorsunuz gibi geldi bana, Haklısınız, oysaki bugün iki kez hata yaptım ve böyle bir şeyin hayatım boyunca hiç başıma gelmediğine yemin edebilirim, Anlayamıyorum, Size vermem gereken bir mektup var ve vermedim, oysa salon çıkışında da takside de verebilirdim, Ne mektubu bu, Provanıza geldikten sonra yazdığımı söyleyebilirim, Orada mıydınız, Oradaydım, Ben görmedim sizi, Doğaldır, göremezdiniz, Neyse, zaten benim provam da değildi, Her zaman alçakgönüllüsünüz, Provaya geldikten sonra yazdığımı söyleyebilirim ifadesi her zaman öyle yaptım anlamına gelmez, Bazen o anlama gelir, Ancak burada o anlama gelmediği anlaşılıyor, Tebrikler, hem alçakgönüllü hem de uyanıksınız, Pekiyi, ne mektubuymuş bu mektup, Vakti geldiğinde öğreneceksiniz, Madem vermeye fırsatınız oldu, neden vermediniz, Bir değil iki kez fırsatım oldu, Mektubu bana neden vermediğinizi ısrarla öğrenmek istiyorum, Bunu ben de merak ediyorum, belki cumartesi günü konserden sonra veririm, zaten pazartesi günü şehirden ayrılmış olacağım, Burada yaşamıyor musunuz, Burada yaşamak mı dediniz, hayır, hayır benimkine yaşamak denemez, Hiçbir şey anlamıyorum, sizinle konuştuğumda çıkışı olmayan bir labirentte kaybolduğumu hissediyorum, İşte yaşamın mükemmel bir tanımını yaptınız, Siz yaşam değilsiniz, Hayır değilim, ondan çok daha az karmaşık bir şeyim ben, Bir yazar, her birimizin o an için yaşamın ta kendisi olduğumuzu yazmıştı, Evet şu an itibarıyla olabilir ama yalnızca şu an itibarıyla, Tüm bu karmaşanın öbür gün açıklığa kavuşmasını iple çekiyorum, mektup da, neden bana vermediğiniz de, her şey açıklığa kavuşsun istiyorum, sıkıldım artık bu esrarengiz havadan, Sizin esrar dediğiniz olgu birçok zaman korur insanı, kimilerinin onları koruyan zırhları, kimilerinin de esrarları vardır, Korunsam da korunmasam da o mektubu görmek istiyorum, Üçüncü kez de hata yapmazsam göreceksiniz, Neden üçüncü kez hata yapasınız ki, Eğer yapacak olursam bunun nedeni de öncekilerden farklı olmaz, Kedinin fareyle oynadığı gibi oynamayın benimle, Sonunda kedinin daima fareyi yakaladığı oyunu mu kastediyorsunuz, Fare kediye bir çıngırak takabilse durum tersine dönebilir, Cevap güzel ama boş bir hayalden ya da bir çizgi film fantezisinden öteye gitmez, çıngırak kediye uyuduğu esnada takılmaya çalışılsa bile, gürültü kediyi uyandırır, plan suya düşer ve elveda fare, Elveda denilen fare ben mi oluyorum bu durumda, Eğer böyle bir oyunun içindeysek, ikimizden biri fare olmak zorunda, ben sizde kedi olacak bir duruş ve kurnazlık göremiyorum, O halde ömür boyu fare olmaya mahkûmum, Evet, bu yaşamınız sürdüğü müddetçe viyolonselci bir fare olacaksınız, Başka bir çizgi film kahramanı, Siz insanların çizgi film kahramanları olduklarını anlamadınız mı henüz, Siz de bunlardan birisiniz sanırım, Neye benzediğimi görme fırsatım oldu diyelim, Güzel bir kadınsınız, Teşekkür ederim, Bu konuşmanın flörte benzer bir hal aldığını bilmem fark ettiniz mi, Otelin santral görevlisinin konukların telefonlarını dinleyerek eğlenmek türünden bir alışkanlığı varsa, zannediyorum o da aynı sonuca varmıştır, Hal böyle de olsa, bu ilişkiden önemli sayılabilecek herhangi bir sonuç çıkabileceğini sanmıyorum, locada oturan ve adını hâlâ bilmediğim kadın pazartesi günü gidecek, Gidecek ve bir daha dönmeyecek, Bundan emin misiniz, Bu kez beni buraya getiren nedenlerin bir daha tekrarlanabileceğim sanmıyorum, Sanmamanız olmayacağı anlamına gelmez, Bu yolculuğu tekrarlamama gerek kalmaması için gerekli önlemleri alacağım, Her şeye rağmen geldiğinize değdiği söylenebilir, Her şeye rağmen mi, ne dediniz, Özür dilerim, nezaket sınırlarını aştım galiba, sadece şey demek istemiştim, Bana karşı nazik olmaya çalışmayın lütfen, ben buna alışık değilimdir, öte yandan söyleyeceğiniz şeyi tahmin etmek için müneccim olmaya gerek yok ama yine de bana bir açıklama yapmayı istiyorsanız sanırım konuşmamızı cumartesi günü sürdürebiliriz, Sizi cumartesiye kadar göremeyecek miyim, Hayır. Bu sırada konuşma kesildi. Viyolonselci hâlâ elinde duran telefona baktı, heyecandan elleri terlemiş, ahize sırılsıklam olmuştu, Herhalde düş gördüm, yoksa bu benim başıma gelebilecek bir macera değil, diye söylendi kendi kendine. Ahizeyi yerine bıraktıktan sonra piyanoya, viyolonsele, kütüphane raflarına doğru baktı ve bu kez yüksek sesle sordu, Kim bu kadın, neden beliriverdi hayatımda ve ne istiyor benden. Gürültüye uyanan köpek, başını kaldırdı. Esasında gözlerinde soruların cevapları bulunuyordu ama viyolonselci ona dikkat etmedi, salonda bir aşağı bir yukarı dolaşıyor ve sinirleri gittikçe yıpranıyordu, oysa cevap şöyleydi, Sen söyleyince hatırladım, ben bir kadının kucağında uyuduğumu hatırlar gibiyim, o hanım, bu sözünü ettiğin hanım olabilir, Ne kucağı ne kadını diye sorardı bu durumda viyolonselci, Sen uyuyordun, Nerede, Burada, kendi yatağında, Ya o neredeydi, Şu tarafta, Şaka yapıyor olmalısınız bay köpek, bu eve kaç zamandır kadın girmiyor ve sen bir kadın gördüğünü söylüyorsun, hem de burada, hadi canım sen de, Biliyorsun, köpeklerin zaman algılayışı insanlarınkinden farklıdır ama son kez yatağında bir hanım misafir edişinden bu yana epey zaman geçti, bunu son derece ciddi söylüyorum. O halde hayal mi gördün, Evet hayal görmüş olabilirim, biz köpekler onulmaz hayalperestlerizdir, biz gözümüz açıkken bile düş görürüz, bir karaltı görmemiz yeter, gördüğümüzü hemen bir kadın kucağı zanneder ve atlarız üstüne, bunun üzerine, Köpek işte, derdi muhtemelen viyolonselci, köpek ise, Biz halimizden memnunuz, derdi, doğru olmasa da. Bu arada ölüm, otel odasında çırılçıplak, aynada kendisini seyretmektedir ve kim olduğunu bilememektedir.</p>
	<p class="block_53">Ertesi gün kadın hiç telefon etmedi. Viyolonselci ise telefon gelebileceği beklentisiyle hiç evden çıkmadı. Hava karardı, gece oldu, hiçbir değişiklik olmadı. Viyolonselci, bir öncekinden de beter, çok kötü bir gece geçirdi. Cumartesi günü, provaya çıkmadan önce, çevredeki otellere gidip o görünümde, saçları o renk olan, gözleri öyle olan, ağzı o şekle sahip, ellerini o şekilde hareket ettiren, öyle bir gülüşü olan bir kadının otellerinde kalıp kalmadığını araştırma fikri aklına geldi, ancak bu fikri hemen aklından uzaklaştırdı, otel görevlilerinin kendisine şüpheli gözlerle bakıp, kuru bir şekilde, İstediğiniz bilgiyi vermeye yetkili değiliz, diyerek kendisini nazikçe atlatacaklarını düşündü. Prova için ne iyi ne de kötü denemezdi, fazla hata yapmamaya çalışarak, sadece önünde yazılı notaları çalmakla yetindi. Çıktıktan sonra alelacele evine döndü. Kadının o evde bulunmadığı sırada aramış</p>
	<p class="block_36">olması durumunda cevap verecek bir telesekreterinin bile olmadığını düşünüyor ve bu durum onu rahatsız ediyordu, Ben beş yüz yıl öncesinde yaşayan biri değilim, diye düşündü kendi kendine ve ben taş devrinde kaldım, herkes telesekreter kullanıyor artık diye hayıflandı. Kadının onu aramadığına dair işaretleri ise önündeki birkaç saatte görecekti. Öncelikle, arayıp bulamayan tekrar arardı ama lanet telefon akşama kadar hiç çalmadı, viyolonselcinin ona yönelttiği umutsuz bakışlar da hiç mi hiç umurunda olmadı. Sabırlı ol, her şey aramayacağına işaret ediyor, şu ya da bu nedenle arayamamış olabilir ama konsere gelecektir, dedi kendi kendine ve düşünmeye devam etti, diğer konserin dönüşünde olduğu gibi ikisi aynı taksiyle dönerler ve eve geldiklerinde kadını içeriye davet eder, o zaman sakin bir şekilde sohbet edebilirler, kadın ona meşhur mektubu teslim edebilir, müzisyenin onu fark etmediği prova sonrasında, sanatın ruhunda yaptığı etkiyle kadının kaleme aldığı abartılı övgüleri son derece eğlendirici bulabilirlerdi, adam bu çerçevede bir rostropovich olmadığının altını çizer, kadın da istikbalin neler getireceğini kimsenin bilemeyeceğini söyleyebilirdi, artık söylenecek bir şey kalmadığında ya da sözlerle düşünceler ayrı taraflara yol almaya başladığında, belki aralarında ihtiyarladıklarında hatırlayacakları bir şeyler olabilirdi. Viyolonselci evinden bu ruh hali içinde çıktı ve konser salonuna kadar da bu ruh haliyle gitti, aynı ruh haliyle sahneye çıktı ve yerine oturdu. Loca boştu. Gecikti, dedi kendi kendine, gelmek üzere olmalı, hâlâ gelenler var. Düşüncelerinde haklıydı, gerçekten de rahatsız ettikleri kişilerden özür dileyerek yerlerine ulaşmaya çalışanlar vardı ama kadın bir türlü ortaya çıkmadı. Belki ara verildiğinde gelecektir, diye düşündü. O da olmadı. Loca konserin sonuna kadar boş kaldı. Son bir ümit daha vardı, kadın belki de kulis çıkışında onu bekleyecek ve gelemeyişinin nedenlerini açıklayacaktı. Ama bu beklenti de gerçekleşmedi. Ümitlerin kaderi, biri yok olduğunda diğerinin ortaya çıkmasıdır, işte bu yüzden bunca hayal kırıklığına rağmen dünyadan silinip gitmemişlerdir. Öte yandan kadın onu evinin önünde de bekliyor olabilir, dudaklarında bir gülümsemeyle mektubu verebilir, Buyrun, söz verdim, sözümü tutuyorum, diyebilirdi. Ama ne yazık ki kadın orada da yoktu. Viyolonselci eve put gibi döndü, elini kolunu kaldıracak dermanı kalmamıştı adeta, onu karşılamaya gelen köpeği itti, viyolonseli öylesine, herhangi bir yere bıraktı ve gidip yatağın üzerine uzandı. Öğren artık, dedi kendi kendine, öğren aptallık etmemeyi, gerçek bir salak gibi davrandın, esasında bambaşka şeyler ifade eden kelimelere, kendi istediğin türde bambaşka anlamlar atfettin, sen bu anlamları ne bilirsin ne de öğrenebilirsin, bomboş, tertemiz ve herhangi bir yüz hareketinden öte bir anlamı olmayan gülümseyişlere inandın, beş yüz yıllık bir birikimi ardında bıraktığını unuttun, hem de bunu sana kibarca hatırlatmalarına karşın unutmayı tercih ettin, şimdi de bu haldesin, onu misafir etmeyi düşündüğün yatağın üzerine bir paçavra gibi serildin, o ise muhtemelen şu anda senin onulmaz akılsızlığını ve üzgün duruşunu hatırlayıp gülüyor sana. Kapı girişinde reddedilmiş olduğunu unutan köpek, onu teselli etmek için yaklaştı. Ön patilerini yorganın üzerine koydu, bedenini sahibinin işlevsiz, işe yaramaz bir organmış gibi orada öylece duran sol eli hizasına kadar yukarı çekti ve başını yavaşça onun üzerine koydu. Sahibinin elini yalayabilir, alelade köpekler gibi bu hareketi tekrar tekrar yineleyebilirdi ama iyiliksever tabiat ona bonkör davranmış ve aynı hisleri farklı bir şekilde ifade etmesi için ona özel bir duyarlılık bahşetmişti. Viyolonselci köpeğe doğru döndü, bedenini de döndürdü, eğildi ve başını köpeğin başına yaklaştırdı; öylece durdular ve konuşmadan birbirlerine şöyle dediler, Düşündüm de kim olduğuna dair hiçbir fikrim olmadığını fark ettim, ama bunun hiç önemi yok, önemli olan birbirimizi sevmemiz. Viyolonselcinin içindeki burukluk gitgide azaldı, doğrusu dünya âlem böylesi olaylardan bıkmış usanmıştır, adam bekledi, kadın gelmedi, kadın bekledi, bu kez de adam görünmedi ama işin temeline indi ve şu yargıya vardı, aramızda kalsın ama, şüpheci ve kuşkucu davranırsak böylesi bir hayal kırıklığının örneğin bir bacak kırılmasından daha kötü olmadığı sonucuna varırız. Tabii bunu söylemek kolay, ama sessiz kalmış olmak şüphesiz daha iyi olurdu, çünkü sözcükler genelde söyleniş amaçlarının tam tersine hizmet ederler, bu durum bazen öylesine çarpıcı bir hal alır ki söz konusu adamlar ya da kadınlar, Ondan nefret ediyorum, nefret ediyorum, derler, binbir yemin ederler ve daha sözleri bitmeden gözyaşlarına boğulurlar. Viyolonselci yatağının üzerinde doğruldu, son bir dayanışma hamlesi yaparak patilerini sahibinin dizlerinin üzerine koyan köpeğine sarıldı ve sitemkâr bir edayla, Biraz vakur ol, yeter artık hayıflanıp durduğun, dedi kendi kendine. Sonra köpeğe döndü, Haklısın, acıktın, dedi. Köpek kuyruğunu sallayarak, evet efendim acıktım dercesine cevap verdi, yemek yemeyeli epey olmuştu, birlikte mutfağa yöneldiler. Viyolonselci hiçbir şey yemedi, canı istemiyordu. Zaten boğazında öyle bir şeyler düğümlenmişti ki yemeye kalksaydı da yedikleri boğazından geçmezdi. Müzisyen yarım saat sonra yatağına yattı, uyumasını kolaylaştıracak bir de hap almıştı ama ilaç da kâr etmedi. Bir ara dalıyor ama biraz sonra yeniden uyanıyor, uykusuzluğun gelip yatağın diğer tarafına yerleşmemesi için sürekli olarak uykunun peşinden gidiyordu. Locadaki kadın rüyasına girmedi ama uyandığı anlardan birinde, onun ellerini göğsünün üzerinde kavuşturmuş halde müzik salonunda durduğunu gördü.</p>
	<p class="block_43">Ertesi gün pazardı ve pazar günleri müzisyen köpeği gezmeye götürürdü. Hayvan tasmasını ağzına almış dışarı çıkmayı bekliyor, bir yandan da bakışlarıyla sahibine adeta aşkın bedeli aşkla ödenir diyordu. Parka vardıklarında müzisyen her zaman oturdukları banka yöneldi ama uzaktan orada bir kadının oturduğunu gördü. Parklardaki banklar herkese açıktır, kamuya aittir ve genellikle ücretsizdir, dolayısıyla da bizden önce oraya gelip oturan birine, Bu bank benim, lütfen buradan kalkın ve gidip kendiniz başka bir yer bulun, deme imkânımız yoktur. Viyolonselci gibi beyefendi biri asla böyle bir şey yapmaz, hele hele banka yaklaşıp oturan kadının, locadaki kadın, cumartesi günü konsere gelmeyen kadın ya da diğer bir deyişle müzik odasında ayakta duran kadın olduğunu gördükten sonra hiç yapmaz. Bilindiği üzere, elli yaşımıza geldiğimizde gözlerimiz eskisi kadar güven vermez bize, vahşi batıyı konu alan filmlerin at üzerinde doludizgin giden kahramanlarını ya da gemilerinin güvertelerinden ufku dikkatle gözleyen eski zaman denizcilerini taklit edercesine etrafı kısık gözlerle süzmeye, gözkapaklarımızı kırpıştırmaya başlarız. Kadın bu kez farklı bir tarzda giyinmiş, üzerinde pantolon ve deri bir ceket var, viyolonselci kalbine, hiç şüphesiz bu o değil, başka biri, diyor, ama kalbinin gözleri onunkilerden keskin ve şöyle diyor, aç gözlerini de iyi bak, bu o, bir de davranışlarına dikkat et. Bu arada kadın başını kaldırdı ve viyolonselcinin şüpheleri dağıldı, evet bu oydu. Günaydın, dedi müzisyen, doğrusu size burada rastlamayı hiç ummuyordum, Günaydın, size veda etmeye ve dün konsere gelemediğim için özür dilemeye geldim. Viyolonselci oturdu, köpeğin tasmasını çıkardı, Git, dedi ve kadına bakmadan konuştu, Özür dilemenize gerek yok, bu sürekli olan bir şey, insanlar bilet alırlar ama şu ya da bu nedenle konsere gidemezler, olağan bir durum, Peki vedalaşma isteğim konusunda fikir yürütmeyecek misiniz, diye sordu kadın, Tanımadığınız birine veda etmeyi düşünmeniz büyük incelik ama yine de her pazar günü bu parka gelmeyi âdet haline getirdiğimi nereden öğrendiğinizi anlayamıyorum, Sizin hakkınızda bilmediğim pek az şey var, Lütfen, perşembe günü konser salonunda ve daha sonra telefonda yaptığımız saçma sapan konuşmalara dönmeyelim, daha önce hiç görüşmedik ve benim hakkımda hiçbir şey bilmiyorsunuz, Provayı seyrettiğimi unutmayın, Bunu nasıl yapabildiğinizi anlayamıyorum, şefimiz provaları yabancıların izlemesi konusunda son derece katıdır, sakın bana onu da tanıdığınızı söylemeyin, Onu sizi tanıdığım kadar tanımıyorum, doğrusu siz bir istisnasınız, Keşke olmasaydım, Neden, Bunu size söylememi istiyor musunuz, gerçekten istiyor musunuz, diye atıldı viyolonselci, ümitsiz bir ifadeyle, Evet, Ben hakkında hiçbir şey bilmediğim, benimle oynayıp duran, yarın çekip gidecek bir kadına âşık oldum, işin kötüsü nereye gideceğini bile bilmiyorum ve onu bir daha göremeyeceğim, Yarın değil bugün gideceğim, Daha da beter, Sizinle oynayıp durduğum doğru değil, O zaman çok iyi rol yapıyorsunuz, Bana âşık olmanız konusunda ise söyleyebileceğim hiçbir şey yok, bazı kelimeleri ağzıma almam yasaktır benim, İşte gizemli bir durum daha, Bunun son olacağını da söyleyemeyeceğim, Bu vedanızla tüm gizemler önemini yitirecek, O zaman da başka gizemler söz konusu olacak, Lütfen bırakın, daha fazla acı çektirmeyin bana, Mektup, Mektup hakkında hiçbir şey bilmek istemiyorum, istesem de mektubu size veremezdim, çünkü onu otelde bıraktım, dedi kadın gülümseyerek, O halde yırtın o mektubu, Mektubu ne yapacağımı düşüneceğim, Düşünmenize gerek yok, yırtın gitsin. Kadın ayağa kalktı. Gidiyor musunuz, diye sordu viyolonselci. Ayağa kalkmamıştı, başı önüne eğikti ve söyleyeceği bir şey daha vardı. Size hiç dokunmadım, diye mırıldandı, Bana dokunmanızı istemeyen bendim, dedi kadın, Bunu nasıl yapabiliyorsunuz, Sizi engellemek benim için zor değil, Şimdi de dokunamayacak mıyım size, Şimdi de dokunamayacaksınız, Elinizi bile sıkamaz mıyım, Ellerim soğuk. Viyolonselci başını kaldırdı. Kadın yok olmuştu.</p>
	<p class="block_35">Adam ve köpek hızla parktan çıktılar, sandviçlerini evde yemek üzere paket yaptırdılar, güneş altında şekerleme yapmadılar. Günün ikinci yarısı uzun ve hüzünlüydü, müzisyen bir kitap aldı, yarım saat okudu ve bir kenara bıraktı. Biraz çalmak için piyanonun başına oturdu ama acemileşmiş, kaskatı kesilmiş elleri ona itaat etmedi, ölmüş gibiydiler. Çok sevdiği viyolonseline yöneldi ama bu kez de enstrüman onu reddetti. Kanepede biraz kestirdi, hiç bitmeyecek bir uykuya dalmak ve hiç uyanmamak istedi. Bu arada köpek de yere yatmış ondan hiç gelmeyen bir işareti bekliyordu. Sahibinin içinde bulunduğu umutsuz halin nedeni parkta gördükleri kadın olabilirdi, en nihayetinde atasözü de, gözden ırak olan gönülden de ırak olur, demez miydi. Köpek, atasözlerinin bizleri sürekli olarak kandırdıkları sonucuna vardı. Kapının zili çaldığında saat on bir olmuştu. Viyolonselci zili çalanın sorunu olan bir komşu olabileceğini düşündü ve kapıyı açmaya yöneldi. İyi akşamlar, dedi kapının önünde duran locadaki kadın, İyi akşamlar, diye cevapladı viyolonselci, hançeresindeki sıkışmayı kontrol etmeye çalışarak, Beni içeri davet etmeyecek misiniz, Tabii ki edeceğim, lütfen buyrun. Viyolonselci yana çekilerek kadına yol verdi ve kapıyı kapattı, heyecandan kalbinin fırlamaması için tüm bu hareketleri son derece yavaş yapıyordu. Dizleri titreyerek ona müzik salonuna kadar eşlik etti, titreyen elleriyle ona koltuğu gösterdi. Gitmiş olacağınızı düşünüyordum, dedi, Gördüğünüz gibi, kalmaya karar verdim, dedi kadın, Ama yarın gideceksiniz anladığım kadarıyla, Evet, kararım o yönde, Mektubu yırtmadığınızı, onu getirdiğinizi tahmin ediyorum, Evet, mektup yanımda, çantamda, Verin o halde, Her şeyin bir zamanı var, yanlış hatırlamıyorsam size acele eden ecele gider demiştim, Siz nasıl isterseniz, tamamıyla size teslim ettim kendimi, Ciddi mi söylüyorsunuz, Çok kötü bir huy olduğunun farkındayım ama ben her şeyi ciddi söylerim, insanları güldürdüğümde bile ciddiyimdir, hatta en ciddi olduğum anların o anlar olduğu söylenebilir, O halde sizden bir ricam olacak, Buyrun, Dün konsere gelemeyişimi bir nebze telafi edin lütfen, Bunu nasıl yapabilirim, Orada bir piyanonuz var, Yapmayın, son derece sıradan bir piyanistim ben, Viyolonsel çalın o halde, O zaman iş değişir, olur tabii, madem istiyorsunuz size bir iki parça çalabilirim, Parçaları ben seçebilir miyim, diye sordu kadın, Tabii seçebilirsiniz ama seçenekleriniz çalabileceklerimle sınırlı. Kadın bachın altı numaralı süitinin yazılı olduğu defteri eline aldı, İşte bunu istiyorum, Bu bölüm çok uzun, yarım saatten fazla sürer, bir hayli de geç oldu, Size vaktimiz var demiştim, bir kez daha tekrarlıyorum, Prelüd bölümünün bir yerinde de takılıyorum, Önemli değil, oraya geldiğinizde atlarsınız, belki de atlamanıza bile gerek kalmayacak, rostropovichten bile daha iyi çalacaksınız. Viyolonselci gülümsedi, Emin olun öyle olacaktır. Defteri sehpanın üzerine açtı, derin bir nefes aldı, sol elini viyolonselin sapına yerleştirdi, sağ eliyle yayı tellere neredeyse değecek kadar yaklaştırdı ve başladı. Bir rostropovich olmadığının farkındaydı, dahası ancak program gereği ya da tesadüfen solo bölümler olduğunda kendini gösterebilen bir orkestra sanatçısı olduğunun da farkındaydı ama bu kadının karşısında, köpeği dizlerinin dibine yatmışken, gecenin bu saatinde, etrafı kitaplar, nota defterleri, partisyonlarla dolu bu salonda adeta johann sebastian bach olmuştu, ortaya koyacağı çok sayıda eserden biri olan ve opus bin on iki olarak adlandırılacak eseri cöthende besteleyen sanatçının ta kendisi olmuştu. Zorlandığı bölümü olağanüstü başarıyla geçti ve bunun farkına bile varmadı, mutluluktan uçan elleri viyolonselin fısıltılarına tercüman oluyor, onu konuşturuyor, ona şarkı söyletiyor ve hatta kükretiyordu, böyle bir müzik salonu, böyle bir kadın ve bu saatler, rostropovichin bile sahip olmayı isteyeceği şeylerdi. Çalmayı bitirdiğinde kadının elleri artık soğuk değildi, onun elleri ise düpedüz yanıyordu, bu yüzden elleri birleştiğinde hiç yabancılık çekmediler. Viyolonselci, Sizi otelinize bırakacak bir taksi çağırayım mı, diye sorduğunda saat biri epey geçmişti, kadın, Hayır seninle kalacağım, dedi ve dudaklarını uzattı. Yatak odasına gittiler, soyundular ve alınlarında yazılı olanlar gerçekleşti, sonra bir daha ve hatta bir daha. Sonra adam uyudu, kadın ise uyumadı. Kadın, yani ölüm kalktı, salonda bıraktığı çantasını açtı ve eflatun renkli mektubu çıkardı. Zarfı bırakacak bir yer aramasına etrafına baktı, onu piyanonun üzerine koyabilir, viyolonselin tellerinin arasına sıkıştırabilir, hatta yatak odasında adamın başını koyduğu yastığın altına bile gizleyebilirdi. Ama yapmadı. Mutfağa gitti ve basit bir kibrit yaktı, oysa kâğıdı bir bakışıyla yok edebilir, onu un ufak hale getirebilirdi, herhangi bir şeyi parmaklarının hafif bir dokunuşuyla yakabilecek olmasına karşın, ölümün mektubunu yakmak için basit bir kibriti seçmiş, yalnızca ölümün ortadan kaldırabileceği zarfı, her gün kullandığımız, sıradan bir kibritle yakmıştı. Mektuptan geriye hiç kül kalmadı. Ölüm yatağa döndü, adama sarıldı, o hiç uyumazdı ama bu kez daha ne olduğunu bile anlamadan uyku gözkapaklarını yavaşça örttü. Ertesi gün hiç kimse ölmedi.</p>
	</body></html>
