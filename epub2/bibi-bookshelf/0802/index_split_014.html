<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_34" id="calibre_pb_21">Ölüm, döşeklerinin ayakucunda, gözlerini tek bir noktaya diken bazı kişilere göründüğü haliyle, beyaz örtülere bürünmüş bir hayalet ya da proust örneğinde olduğu gibi, siyahlar giymiş şişman bir kadın olarak tasvir edildiği çok nadir bazı haller hariç, esasen ihtiyatlıdır ve pek dikkat çekmemeyi tercih eder. Birçokları ölümü tanrıyla ilişkilendirdikleri ve onları madeni bir paranın iki yüzü gibi düşündükleri için ölümün de tanrı gibi doğası itibarıyla görünmez olması gerektiğini değerlendirirler. Bu tam olarak doğru değildir. Bizler artık ölümün çarşafa bürünmüş bir iskelet olduğunu ve sorulara cevap vermeyen eski ve paslı bir tırpanla birlikte soğuk bir salonda yaşadığını biliyoruz, salonun duvarları kireçle badana yapılmış ve bu duvarlar boyunca üzerlerini örümcek ağları bürümüş birkaç düzine dolap duruyor, bu dolaplar tıka basa dosya dolu. Dolayısıyla, ölümün bu haliyle pek insan arasına karışmak istemediği sonucu çıkıyor ki bu da anlaşılır bir şey, bunun öncelikli nedeni kendisiyle ilgili estetik kaygılar, ikinci nedeni ise onu o haliyle görecek olan zavallı insanların, bir köşeyi dönüp o bomboş gözyuvalarıyla karşılaştıklarında zaten korkudan ölecek olmaları. Ölüm halk arasında görünmez olur, ama özel yaşamında, önceki bölümlerde anlatıldığı üzere ve yazar marcel proust ile gözleri bir noktaya kilitlenen ölüm döşeğindeki kişilerin aktardıkları şekilde, görünür. Tanrının durumu ise farklıdır. Ne kadar uğraşırsa uğraşsın o insanların gözlerine görünemez, bu onun buna muktedir olmamasından dolayı değildir, o her şeye kadirdir; sadece kendi yarattığı varsayılan insanların karşısına nasıl bir yüz ifadesiyle çıkacağını bilemez, büyük bir ihtimalle o, insanları hatırlamayacaktır, ya da daha kötüsü insanlar onu tanımayacaklardır. Tanrının insanların gözüne görünmemesinin büyük bir şans olduğunu söyleyenler de olacaktır; onlar ölüm karşısında hissettiğimiz korkunun, onun karşısında hissedebileceğimiz dehşetin yanında çocuk oyuncağı gibi kalacağını savunurlar. En nihayetinde, ölüm konusunda da tanrı hakkında da anlatılanlar hikâyelerden ibarettir, bu anlattığımız da o hikâyelerden biridir.</p>
	<p class="block_47">Önceki bölümlerde anlattığımız olaylar olup biterken, ölüm ansızın şehre inmeye karar verdi. Elbise niyetine giydiği tek şey olan çarşafı üzerinden çıkardı, dikkatlice katladı ve önceki kısımlarda oturduğu sandalyenin üzerine yerleştirdi. Salonda, bu sandalye, masa, arşiv dolapları, tırpan ve daracık bir kapının dışında hiçbir şey yok, o dar kapının da nereye açıldığını bilmiyoruz. Bu kapı salonda görünen tek kapı olduğundan, ölümün şehre giderken bu kapıyı kullanması akla yakındır ama öyle olmayacaktır. Çarşafını çıkaran ölüm bir kez daha küçülmüş, heybetini kaybetmiştir, normal insan boyutlarındadır, boyu bir metre altmış altı ya da bir metre altmış yedi santim civarındadır, üzerinde herhangi bir örtü hatta bir iplik bile bulunmayan, çırılçıplak ölüm, olduğundan daha da ufak tefek durmaktadır, görünümü neredeyse ergenlik çağında bir çocuğun iskeletini andırmaktadır. Bu ölümün, acısına ortak olmak üzere hak etmediği bir merhamet duygusuyla omzuna elimizi koyduğumuzda elimizi sert bir hareketle silkeleyen ölümle aynı ölüm olduğuna inanmak çok güç. Gerçekten, dünyada bir iskeletten daha çıplak hiçbir şey yoktur. İskeletler canlıyken iki kez giyiniktirler; öncelikle etleri onları örter, buna ilk kat diyebiliriz, eğer banyo yapmak ya da daha zevkli uğraşlar için çıkarmamışlarsa da bu kez etlerin üzerini örten giysileri de vardır ki, bu ikinci kattır. Gerçek konumuna, yani bir süre önce varoluştan uzaklaşmış birinin etleri sıyrılmış çatısına indirgendiği andan itibaren ise, yapacağı herhangi bir şey kalmaz, ona düşen yok olmaktır. Olup biten de bu zaten, ölüm tepeden tırnağa yok olmakta. Şaşkınlıktan büyüyen gözlerimizin önünde kemikleri eriyor, hatları silikleşiyor, katı görünen kemikler gaza dönüşüyor, ince bir sis perdesi değişik yönlere doğru yayılıyor, iskelet adeta buharlaşıyor, şu an itibarıyla silik belli belirsiz bir şekil ve ona doğru bakıldığında arkasında umursamaz bir edayla duvara dayalı duran tırpan görülebiliyor; bu esnada, ölüm bir anda yok oldu, vardı ve yok oldu, ya da var ama biz göremiyoruz, esasında yok, eflatun renkli zarfın üçüncü kez dönüşünde kendi vicdanının sesini dinleyerek aldığı karar uyarınca, yeraltındaki salonun tavanından süzülerek çıktı, salonun üzerinde duran devasa toprak kütlesini aştı ve gitti. Nereye gittiğini biliyoruz. Viyolonselciyi öldüremiyor ama onu kendi gözleriyle görmek, tanımak istiyor, o fark etmeden ona dokunmak istiyor. Bugünlerde, yönetmelikleri fazla ihlal etmeden onu öldürmenin bir yolunu bulacağına inanıyor, ama bu arada ölümün haberlerinin ulaşamadığı bu adamın kim olduğunu, eğer varsa ne tür güçlere sahip olduğunu anlamak istiyor; hiçbir şeyden habersiz, çoktan ölmüş olması gerektiğinin farkında bile olmadan yaşayan masum salağın teki olabileceğini de göz ardı etmiyor. Penceresiz, yalnızca nereye açıldığı belli olmayan daracık bir kapısı bulunan bu soğuk salonda kapalı kaldığımız süreçte zamanın ne kadar hızlı akıp gittiğinin farkına varmamıştık. Saatler sabaha karşı üçü vurdu, ölüm artık viyolonselcinin evinde olmalıydı.</p>
	<p class="block_35">Gerçekten de oradaydı. Ölümü en çok yoran şeylerden biri gittiği yerlerde görmek istemediği halde gözlerinin önünden akıp giden nesnelerin tümünü görmek zorunda kalmasıydı. Tanrıya en benzer yönlerinden biri de buydu. Açıklayalım. İnsanların algılayış düzeyiyle ispatlanamamış olsa da çocukluğumuzdan beri iki yüce varlık olan ölüm ile tanrının her zaman her yerde olduğuna inandırılmışızdır, diğer bir deyişle onlar omni presentis<sup class="calibre6"><a href="index_split_021.html#note_6" title="6" class="noteref"><sup id="back_note_6" class="calibre5">6</sup></a></sup> varlıklardır ve bu sözcük de diğer birçok sözcük gibi latince ile yunancanın melezidir. Esasında kelimeler ağzımızdan büyük kolaylıkla çıkıverirler ve çoğu zaman biz bu sözcüklerin gerçekte ne ifade edebileceğini fark etmeyiz bile. Tanrının her yerde olduğunu söylemek kolaydır, ölümün de her yerde olduğunu söylemek kolaydır, ama bu iki varlığın her zaman ve her yerde bulundukları takdirde ister istemez bulundukları her yerde, görülecek her şeyi de görmek zorunda kalacaklarını göz ardı ederiz. Olaya tanrı açısından bakarsak görevinin gereği olarak aynı anda kâinatın her yerinde olması gerekir, bu böyle olmasaydı, zaten kâinatı yaratmış olmasının da bir anlamı kalmazdı, tanrının yalnızca küçücük ve adına dünya denilen bir gezegenle uğraştığını düşünmek gülünç olur, bu konuda kaydedilecek bir husus daha var, bu husus belki de kimsenin aklına gelmemiştir, tanrı dünyaya dünya demez, ona bambaşka bir isim atfetmiştir; ölümün durumu ise daha farklıdır, önceki sayfalarda aktardığımız üzere, bu ölüm yalnızca insanlara ayrılmıştır ve gözlerini bir an bile bizden ayırmaz, öyle ki, ölüm zamanı henüz gelmeyenler bile onun gözlerini üzerlerinde hissederler. Bu çerçevede, onunla birlikte yaşadığımız tarihsel sürecin herhangi bir anında şu ya da bu nedenle, görsel algılama yeteneğini istisnai olarak faniler düzeyine çektiği, yani bir seferde yalnızca bir nesneye baktığı ve yalnızca o nesneyi gördüğü durumlarda, ölümün bu değişikliği yapabilmek için ne çok çaba sarf ettiğini tahmin edebiliriz. Viyolonselcinin evinin kapısının önünde uzun süre oyalanmasının nedeni de buydu. Attığı her adımda kendi doğasının ayrılmaz bir parçası olan yayılma eğilimine karşı mücadele ediyor, bu eğilim, başıboş bırakıldığı takdirde onun patlayarak uzayda dağılmasına yol açacak ve binbir zahmetle bir araya getirilen oturmamış, eğreti bünye dört bir yana saçılacak, adım atması hususuna gelince; bu ifade okurların olup biteni gözlerinin önünde daha kolay bir şekilde canlandırabilmeleri için böyle kullanılmıştır, yoksa ölüm bacakları ve ayakları varmış gibi hareket etmemektedir. Eflatun renkli zarfın ulaşamadığı viyolonselcinin oturduğu ev orta halli insanların yaşadığı türde bir yer; ev bu yönüyle euterpenin<sup class="calibre6"><a href="index_split_022.html#note_7" title="7" class="noteref"><sup id="back_note_7" class="calibre5">7</sup></a></sup> bir müridinin evinden ziyade bir küçük burjuvanın konutu görünümü arz ediyor. Evin hemen girişinde, üzerindeki beş ayrı kapı belli belirsiz seçilebilen karanlık bir koridor var, bu kapılardan birini öncelikle açıklayalım ki ona tekrar dönmek gerekmesin, bu kapı koridorun en dibinde yer alıyor ve banyoya açılıyor, o kapı dışında iki yanda ikişer kapı bulunuyor ve ölüm incelemesine sol tarafta yer alan kapıların ilkinden başlamaya karar veriyor. İlk kapı pek fazla kullanılmıyormuş izlenimi veren bir yemek odasına açılıyor, oda, içinde asgari düzeyde donanım bulunan küçük bir mutfakla iç içe. Ölüm tekrar koridora çıkıyor ve kullanılmadığını anlamak için açmaya gerek duymadığı bir kapının önünde duruyor, açılıp kapanmayan türden bir kapı bu, lanetli bir kapı da denebilir. Ölümün bu kapıyı açmaksızın, kapının da, arkasında duran her şeyin de içinden geçmesi son derece kolaydır ama şu an itibarıyla gözle görülememesine karşın, daha önce de söylediğimiz üzere, ayaksız ve bacaksız da olsa, binbir güçlükle aşağı yukarı bir insan görünümüne bürünebilmişken, kurduğu bu bütünlüğün bir tahta kapının içinde ya da arkada bulunması muhtemel bir elbise dolabının içinde dağılıvermesini göze almayı istemez. Ölüm, koridor boyunca, bu kez sağ taraftaki ilk kapıya kadar ilerledi, içinden geçti ve müzik salonuna girdi, içinde bir piyano, bir viyolonsel ve üzerinde robert schumannın opus yetmiş üçüne ait üç fantezi parçanın notaları duran bir sehpanın bulunduğu oda başka bir şekilde nitelenemezdi, ölüm sehpanın üzerinde duran kâğıtları, baygın turuncu huzmeleri iki pencereden geçerek odanın içine vuran bir sokak lambasının ışığı altında okuyabilmişti, odanın içinde üst üste yığılmış dergiler ve bir zamanlar ares ile afroditin çocuğu iken şimdi akortların bilimi sayılan müzik ile edebiyatın mükemmel biçimde birlikte yaşayabileceklerinin göstergesi gibi duran yüksek kütüphaneler vardı. Ölüm elini viyolonselin telleri üzerinde yumuşakça dolaştırdı, parmaklarının ucuyla hafifçe piyanonun tuşlarına dokundu ama enstrümanların seslerini yalnızca kendisi duydu, ilkinden uzun ve derinden gelen bir inleme duyuldu, İkincisinden ise kısacık kuş cıvıltıları geldi, bu seslerin hiçbiri insan kulağının duyabileceği türden değildi, buna karşın çok uzun süreden bu yana iç çekişlerle inlemeleri yorumlamaya alışmış kulaklara son derece net ve anlaşılır geliyordu. Adamın uyuduğu oda ise yandaki olmalıydı. Odanın kapısı açık, içerisi müzik salonuna göre biraz daha karanlık olmakla birlikte kenardaki yatak ve üzerinde yatan birinin silueti görülebiliyor. Ölüm ilerler, eşiği geçer ama bir anda durur, yatak odasında ikinci bir canlının bulunduğunu hissettiğinde ilerleme konusunda kararsız kalır. Birebir tecrübe etmek suretiyle olmasa da hayatla ilgili birçok şeyden haberdar olan ölüm, adamın misafiri olduğunu ve yanında birinin yattığını düşündü, bu kişi henüz eflatun bir zarf göndermediklerinden biriydi ve viyolonselci ile aynı çarşafa sarınıp, aynı battaniyenin sıcaklığını paylaşıyordu. Ölüm biraz daha ilerledi, dokunması mümkün olmamasına karşın neredeyse sürtünerek komodine yaklaştı ve adamın yalnız olduğunu gördü. Buna karşın yatağın diğer tarafında halının üzerine bir yumak gibi kıvrılmış uyumakta olan orta boy, siyah bir köpek gördü. Ölüm hatırladığı kadarıyla ilk kez yalnızca insanları öldürebildiğini, şuracıkta yatan hayvanın onun simgesel tırpanının etkisi dışında kaldığını düşündü, sahip olduğu güç bu hayvana herhangi bir şekilde dokunamıyordu bile, kendisinin yaptığı gibi başka canlıların, hayvanların, bitkilerin ölüm işlerine bakan varlık da onun gibi işi bıraksa ve birileri yazdıkları kitabın sonuna, Ertesi gün hiçbir köpek ölmedi, yazsa, bu köpek de ölümsüz olabilirdi, böylesi bir ölümsüzlüğün ne kadar sürebileceğini ileride göreceğiz. Adam kıpırdandı, belki rüya görüyor, belki de uykusunda schumannın parçalarını çaldığı sırada yanlış bir notaya basıyordu, bir viyolonsel piyano gibi değildir, piyanolarda notalar hep aynı yerde, tuşların altında bulunurlar, oysa viyolonsellerde notalar teller boyunca uzanırlar, onları arayıp bulmak, tespit etmek, tam yerlerini belirlemek, yayı uygun açıyla tutmak gerekir, dolayısıyla uyurken bir iki nota şaşırmak son derece olağandır. Ölüm adamın yüzünü daha iyi görebilmek için öne doğru eğildi ve o anda aklına müthiş bir fikir geldi, arşivindeki dosyaların içinde bahse konu kişilerin birer fotoğraflarının da bulunması gerekirdi, bu fotoğraf öyle sıradan bir fotoğraf olmamalı, son derece gelişmiş teknolojilerle aynen arşivlerin sürekli olarak kendilerini yeniledikleri gibi fotoğraflar da her an kendilerini yenileyerek kişilerin o anki hallerini göstermeliydiler, böylelikle annesinin kucağındaki buruşuk pembe yüzlü bir bebeğin görüntüsüyle başlayan süreç bugünlere, yani gerçekten de o eski biz olup olmadığımızı değerlendirdiğimiz ya da sihirli lambanın içinden çıkan bir cinin her geçen saat bizi bir başkası ile değiştirdiğini düşündüğümüz günlere kadar gelebilirdi. Adam uyanacakmış gibi bir kez daha kımıldadı, ama hayır, nefes alıp verişi yeniden olağan haline, yani dakikada on üç kezlik ritme döndü; sol el kalbin üzerinde kalp atışlarını dinler gibi duruyor, diyastol için açık bir nota, sistol için kapalı bir nota, bu arada sağ el, yukarıya doğru açık ve parmakları hafif kıvrık duruyor, adeta başka bir elin gelip kendisiyle birleşmesini bekler gibi bir hali var. Adam elli yaşım henüz doldurmuş olmasına karşın daha yaşlı duruyor; bu izlenimi veren yaşından öte yorgunluğu, ayrıca hüzünlü bir mizaca da sahip ama bunu ancak gözlerini açtığında öğreneceğiz. Saçları seyrelmiş, kalanların önemli kısmı da ağarmış. Sıradan bir adam görünümü arz ediyor, ne çirkin ne yakışıklı. Onu şu haliyle, battaniyenin tam olarak örtemediği çizgili pijamasıyla, sırtüstü yatarken gören hiç kimse, onun şehrin senfoni orkestralarından birinin birinci viyolonselcisi olduğuna ve yaşamının portelerin sihirli satırları arasında müziğin derin ruhunu arayarak geçtiğine inanmazdı; es-müzik-sistol-diyastol. Ölüm hâlâ devletin iletişimle ilgili kurumlarının doğru çalışmayışına hayıflanıyordu, ancak, buraya gelirken hissettiği yoğun rahatsızlıktan da eser kalmamıştı, adamın uykulu yüzüne baktı ve bir anda aklından onun çoktan ölmüş, bu hafif nefes alıp verişin artık son bulmuş, sol elin koruduğu kalbin son atışında kasılarak durmuş ve içindeki kanın boşalmış olması gerektiği düşüncesi geçti. Adamı görmeye geldi ve gördü; onda, eflatun renkli zarfların geri gelişini açıklayacak herhangi bir fark yok, şu andan itibaren yapabileceği en iyi şey, bir an önce yeraltındaki soğuk salona dönmek ve bu viyolonsel bıçkıcısını kendi kendine ölümden kurtaran lanet tesadüfün üstesinden nasıl geleceğini düşünmekti, içinde giderek azalan hüsranı yeniden mahmuzlamak üzere özellikle yan yana kullandığı bu iki saldırgan ifade, yani lanet tesadüf ve viyolonsel bıçkıcısı, doğrusu istediği etkiyi pek yapmamıştı. Uyuyan adamın eflatun zarfların başına gelenlerle ilgili herhangi bir kabahati bulunmuyordu, artık kendine ait olmaması gereken bir hayatı yaşadığını ve işler olağan seyrini takip etse en azından sekiz gün önce gömülmüş olacağını aklından bile geçiremezdi, bu durumda siyah köpek de şehirde dört dönüp sahibini arıyor olur ya da yemeden içmeden kesilir, binanın önüne oturup sahibinin geri gelmesini beklerdi. Ölüm bir an için kendini bıraktı, duvarlara doğru dağıldı, tüm odayı kapladı, daha sonra adeta bir sıvıymışçasına yandaki oturma odasına doğru aktı, ölümün bir kısmı orada durdu ve bir sandalyenin üzerinde açık duran deftere baktı; johann sebastian bachın cöthende bestelenmiş bin on iki eser sayılı re majör altı numaralı süitiydi, bu parçanın da beethovenin dokuzuncu senfonisi gibi, kısmen neşeli tempoyla yazıldığını ve insanların birliğinden, dostluktan ve sevgiden söz ettiğini bilmek için müzik okumuş olmaya gerek yoktu. O anda, o zamana dek görülmemiş, hayal bile edilemeyecek bir şey oldu, ölüm dizlerinin üzerine çöktü, tekrar eski halini almış, yeniden kendini bulmuş bir vücuttu artık, bu nedenle dizleri, bacakları ve ayakları vardı, kolları, elleri, ellerinin ardına sakladığı bir yüzü ve neden titrediği bilinmemekle birlikte titreyen omuzları da vardı;</p>
	<p class="block_36">ağlıyor olamaz, her geçtiği yerde ardında gözyaşı bırakan ama bu gözyaşları arasında hiç kendi gözyaşı bulunmayan birinden bu kadar çok şey beklenemez. Şu haliyle, ne görünür ne görünmez, ne iskelet ne de kadındı, bir anda yerden kalktı ve odaya girdi. Adam hiç kıpırdamamıştı. Ölüm kendi kendine, Artık burada yapacak bir işim kalmadı, gidiyorum, uyuyan bir adamla bir köpek görmek için gelmeme değmedi, diye düşündü, belki de rüyalarında birbirlerini, adam köpeği, köpek de adamı görüyordur, köpek, sabah olduğunu ve başını adamın başına dayadığını görürken, adam da sabah olduğunu ve sol koluyla köpeğin sıcak ve yumuşak bedenini sararak kendine çektiğini görmektedir. Koridora açılan kapıyı kapatan gardırobun yanında bir koltuk duruyordu ve ölüm gidip oraya oturdu. Buna daha önceden karar vermemiş olmasına karşın gitti ve o köşeye oturdu, yeraltındaki arşiv salonunun bu saatlerde ne denli soğuk olabileceğini hatırlaması bu kararı almış olmasında etkili olmuş olabilirdi. Gözleri adamın başının hizasında, pencereden içeri süzülen ışığın baygın turuncu huzmeleri altında adamın profilini net bir şekilde seçebiliyor, bir yandan kendi kendine orada bulunmak için geçerli herhangi bir nedeni olmadığını tekrarlarken öbür yandan da tam tersini, çok geçerli bir nedeni olduğunu düşünüyor, bir nedeni olduğunu, hem de çok geçerli bir nedeni olduğunu kendi kendine tekrarlıyor, en nihayetinde bu ev, içinde tabiatın yaşamı ve ölümü emreden, hem de kişiye fikrini sormadan emreden o en katı kanununu ihlal eden birini barındıran tek ev, şehirde de tek, ülkede de tek, dünyada da tek. Bu adam ölü diye düşündü ölüm, genç ölmeye mahkûm herkes ölüdür aslında, yalnızca başparmağımın hafif bir dokunuşuna ya da onlara reddedemeyecekleri, eflatun renkli bir zarf göndermeme ihtiyaç duyarlar. Ama bu adam ölü değil, biraz sonra uyanacak, diye düşündü bir yandan da; uyanacak, diğer bütün günler olduğu gibi yatağından kalkacak, köpeğin vücudundaki fazlalıklardan kurtulabilmesi için bahçeye açılan kapıyı aralayacak, kahvaltısını yapacak, tuvalete gidecek, rahatlamış, temiz, tıraşlı olarak çıkacak, bir ihtimal köpekle birlikte, köşedeki büfeden gazete almaya gidecek, belki sehpanın önüne oturup, schumannın üç parçasını bir kez daha çalacak, belki her âdemoğlunun olağan yükümlülüğünü yerine getirecek ve ölümü düşünecek ama o sırada ölümün onu nasıl öldüreceğini bilemediğinden habersiz olduğundan, bir çeşit ölümsüz olduğunu da hiç bilmeyecek. Adam yatakta pozisyonunu değiştirdi, kapının önündeki gardıroba sırtını döndü ve sağ kolunu köpeğe doğru sarkıttı. Bir dakika sonra uyanmıştı. Susadığını hissetti. Komodinin üzerindeki lambayı yaktı, ayağa kalktı, her zamanki gibi köpeğin başının altında duran terliklerini ayağına giydi ve mutfağa yöneldi. Ölüm onu izledi. Adam bir bardağa su doldurup içtiği sırada köpek geldi, bahçeye açılan kapının yanında duran kaptan su içti ve başını sahibine doğru kaldırdı. Tabii ki dışarı çıkmak istiyorsun, dedi viyolonselci. Kapıyı açtı ve hayvanın geri dönmesini beklemeye koyuldu. Az önce kullandığı bardağın dibinde biraz su kalmıştı. Ölüm suya baktı ve susamanın nasıl bir his olduğunu hayal etmeye çalıştı ama başarılı olamadı. Bu hissi daha önce, çöle birilerini susuzluktan öldürmeye gittiğinde de anlayamamış, ama o sefer hayal etmeyi bile denememişti. Köpek kuyruğunu sallayarak geri döndü. Adam, Hadi uyuyalım, dedi. Yatak odasına döndüler, köpek yerde üç kez yuvarlandı ve tortop olup yattı. Adam yorganı boynuna kadar çekti, iki kez öksürdü ve uykuya daldı. Köşedeki koltukta oturan ölüm onu izlemeyi sürdürüyordu. Epey zaman geçtikten sonra köpek halının üzerinden kalktı ve koltuğun üzerine çıktı. Ölüm hayatında ilk kez kucağında bir köpek olması hissini yaşadı.</p>
	<p class="block_47">Herkesin yaşamında kendini zayıf hissettiği anlar olmuştur, böylesi bir durumla bugün itibarıyla karşı karşıya değilsek eğer, bir gün karşı karşıya kalacağımızdan emin olabiliriz. Örneğin akhilleusun bronz zırhının ardında son derece duygusal bir kalbi olduğu unutulmamalıdır, bu çerçevede anılan kahramanın, agamemnon çok sevdiği gözdesi briseisi kaçırdıktan sonra on yıl boyunca çektiği aşk acısını ve kıskançlığını hatırlayınız, aynı şekilde, arkadaşı patroklos, hektor tarafından öldürüldüğünde, büyük bir öfkeye kapılıp, canhıraş bir feryatla truvalılara karşı savaşa dönüşünü anımsayınız, gelmiş geçmiş dönemlerde imal edilen tüm zırhların en dayanıklısı, en sağlamı olan ve sonsuza kadar öyle kalacağına inanılan ölümün iskeleti bile günün birinde hiç beklenmedik bir şekilde korkunç bir şekilde sarsılabilir, yumuşak bir viyolonsel sesi, duygulu bir piyano trili ya da sandalyenin üzerinde duran açık bir nota defteri insanın zihninden uzak tutmaya çalıştığı hislerini aklına getirebilir, ona hiç yaşamadıklarını ve ne yaparsa yapsın hiç yaşayamayacaklarını düşündürebilir; bu durumun bir tek çaresi vardır. Viyolonselciyi, öldüremediğin ve ancak artık çok geç olduğunda ulaşabildiğin adamı uyurken dikkatle izlemiştin, köpeği halının üzerinde tortop olmuş halde görmüş, o hayvanın ölümü olmadığın için ona dokunmanın mümkün olmadığını düşünmüştün, yatak odasının gölgeleri arasında, uykuya yenik düşen bu iki canlı senden tamamıyla habersizdiler ve hatalarının ağırlığının vicdanına çökmesine neden oldular. Senden başka hiç kimsenin yapamadığını yapmaya alışık olan sen, kendini güçsüz ve eli kolu bağlı hissediyorsun, sıfır sıfır yedi numaralı öldürme yetki belgen bu evde geçersiz, ölüm olduğundan bu yana gururunun hiç bu kadar incinmediğini hissediyorsun. Bunları düşündüğün esnada yatak odasından çıktın ve müzik salonuna girdin, johann sebastian bachın, altı numaralı viyolonsel süitinin önünde diz çöktün, bir anda insanların hıçkırarak ağladıklarında meydana gelen omuz hareketlerine benzer seri hareketler yapmaya başladın, sıkıntın biraz sonra, tamamen görünmez olmak istemediğinde dönüştüğün hafif sis tabakası misali dağıldı, hâlâ sert yer döşemesinin ve sert diz kemiklerinin üzerinde duruyordun. Yatak odasına döndün, su içmeye gittiğinde ve köpeğe bahçe kapısını açarken viyolonselciyi izliyordun, onu önce yatmış uyurken gördün, şimdi ona uyanık ve ayaktayken bakmaktasın, üzerindeki pijamanın, boyuna çizgilerinden kaynaklanan optik bir yanılgıdan olsa gerek, adam senden çok uzun boylu duruyor, ama bu mümkün değil, perspektifteki bir sapma olmalı, genel kabul gören mantığa göre en büyük sensin, sen ölümsün, her şeyin, hepimizin üstündesin. Belki de her zaman değilsindir, dünyada olan olaylar belki anlık değerlendirmelere tabidirler, örneğin, müzisyenin çocukluğunda gördüğü göz kamaştırıcı bir dolunay manzarası, esasen onun o anda uyanık olmasına bağlıdır, eğer o anda uyumakta olsaydı, manzara da boşa gitmiş olacaktı, evet, esas olan o anki durumdur, sen yatak odasına döndüğünde, yine o küçük ölümdün, koltuğa oturdun, köpek halının üzerinden kalkıp kucağına oturduğunda daha da küçüldün, kucağın bir kız çocuğunun kucağı kadar küçüktü, o anda çok güzel düşüncelere daldın, ölümün, tabii kendinin değil, başka bir ölümün bir gün gelip bu hayvanın yumuşacık sıcaklığını söndürecek olmasının haksızlık olacağını düşündün, senin de böyle tasaların olacağını kim düşünebilirdi ki, sen ki şu an içinde bulunduğun salonun, kutuplara has soğuğuna alışıksın ve buraya uğursuz görevinle ilgili olarak geldin, uyurken yüzünde ömrü boyunca yatağını gerçek bir eşle, bir insanla paylaşmamış olan kişilere özgü acı bir ifade bulunan ve köpeğiyle bir anlaşma yapmış olan adamı öldürmekti görevin, adam köpekle, köpek de adamla karşılıklı olarak rüyalarında birbirlerini göreceklerine dair bir anlaşma yapmışlardı, viyolonselci geceleri çizgili pijamasıyla kalkıyor ve susuzluğunu gidermek üzere mutfağa gidiyordu, odaya bir bardak su götürmek şüphesiz daha rahat olurdu ama o bunu tercih etmiyor, gecenin sessizliğinde, sakinliğinde, koridor boyunca mutfağa kadar yaptığı kısa gezintiyi tercih ediyor, köpek hep onu ardı sıra takip ediyor, bazen bahçeye çıkmak istiyor, bazen istemiyor, sen, Bu adam ölmeli, diyorsun.</p>
	<p class="block_47">Ölüm yeniden kefen bezine bürünmüş bir iskelet görünümünde, başındaki kapüşon, kafatasının en kötü görünen bölümünü kapatacak şekilde hafifçe öne doğru düşmüş, eğer başını örtmesinin nedeni gerçekten bu ise, doğrusu böylesi bir çabaya pek gerek yok, çünkü burada ölümün bu görüntüsünden korkacak kimse bulunmuyor, öte yandan el ve ayak kemiklerinin ön kısımlarının tamamı açıkta, ayaklar yere, buz gibi taş döşemenin üstüne basıyor ama hissetmiyor, eller ise ölümün tarihsel nizamnamesinin sayfalarını çeviriyor, en eski ve en temel kural olan öldüreceksin emrinden en yeni eklere, açıklamalara kadar gözden geçiriyor, ölümün o zamana dek bilinen bütün türleri, şekilleri o çalışmada bir araya getirilmiş ve liste uzayıp gidiyor. Ölüm yaptığı taramanın sonucunun olumsuz olmasına şaşırmadı, insan türünün her bir temsilcisi için bir son noktanın, bir hükmün, bir bitişin, bir ölümün bulunduğu bir kitapta yaşamak, nasıl yaşarım, yaşayacağım gibi sözcüklerin yer almaması doğaldı, bunun tersi zaten uygunsuz ve gereksiz olurdu. Bu kitapta yalnızca ölüme yer vardı, birinin ondan kurtulduğuna ya da kurtulabileceğine dair bir hipoteze ise asla yer yoktu. Böyle bir şey hiç görülmemişti. Çok ayrıntılı bir arama yapıldığı takdirde, şansın da yardımıyla, gereksiz bir dipnotta, ben yaşadım türünden bir ifadeye rastlanabilirdi, ama böyle bir uğraşıya ciddiyetle eğilen de olmamıştı, bu itibarla ölümün kitabında, yaşanmış olduğuna dair bir ifadenin dahi bulunmadığını düşünmek için oldukça ciddi nedenlerin olduğundan söz edilebilirdi. Öte yandan ölümün kitabının diğer adının hiçliğin kitabı olduğunun da bilinmesinde fayda vardır. İskelet nizamnameyi bir kenara koydu ve kalktı. Bir meselenin esasına inmeye çalıştığı zamanlarda yaptığı üzere, salonu iki kez baştan başa dolaştı, daha sonra viyolonselcinin kayıtlarının durduğu çekmeceyi açtı ve dosyayı çıkardı. Ölümün bu davranışı bize, bu aşamada bir süredir dikkatimizi çeken arşivlerin işleyişiyle ilgili bir konuyu dile getirmenin iyi olacağını hatırlattı, anlatıcının kınanası dikkatsizliği nedeniyle şimdiye kadar aktarılamayan bu konuyu şimdi açıklamadığımız takdirde daha sonra açıklamak mümkün olmayacaktır. Öncelikle aksini düşünebilecek olanların fikirlerini değiştirmek üzere, bu on milyon dosyanın ölüm tarafından doldurulmadığını, bilgilerin onun tarafından yazılmadığını kaydedelim. Daha neler, ölüm ölümdür, herhangi bir kâtibe değildir. Kayıtlar, insanların doğdukları anda alfabetik düzende, olmaları gereken yerde belirirler ve ölüm anında yok olurlar. Eflatun zarfların icadından önce ölüm de bu kayıtların içinde durdukları çekmeceleri açma zahmetine katlanmaz, dosyaların giriş ve çıkışı hiçbir karışıklığa, hataya meydan bırakılmaksızın gerçekleşir, doğması gereken hiç kimse doğmaya karşı çıkmaz, ölecek olanlardan da ölmeye ayak direyen olmazdı. Ölen insanların dosyaları hiç kimsenin taşımasına gereksinim duymadan alt katta yer alan başka bir salona giderler, daha doğrusu kâğıtlar eskidikçe birbirinin altında oluşan yeni salonlara taşınırlar ve bu süreç arzın merkezine doğru sürüp gider, bu kâğıt yığını bir gün dünyanın çekirdeğinde yanıp gidecektir. Zamanın ve mekânın ötesinde, ölülerle dirilerin bilgilerinin, bütüncül bir anlayışla birlikte tutulması gerektiğini düşünen, bunun tersinin insanlığa karşı yapılmış bir hareket olacağını değerlendiren bir nüfus memurunun yaptığı türden, sorumluluğu altındaki tüm dirilerle tüm ölülerin kayıtlarını, bilgilerini bir araya getirecek bir sistemin burada, ölümle tırpanının salonunda kurulmasına ise olanak yoktu. İşte, ölüm ve yaşamla ilgili kayıtları tutan bu sağduyulu görevliyle ölümün arasındaki fark budur, diğer bir fark ise, ölümün ölenleri hakir görmesi ve bunu açıkça ifade etmesidir, bu çerçevede onun unutulmaz cümlesini tekrarlayalım, geçmiş geçmiştir, buna karşın nüfus memuru tarihsel vicdan dediğimiz kavram uyarınca dirilerin ölülerden ayrılmaması gerektiğini düşünür ve buna aykırı hareket edildiğinde hem ölülerin sonsuza dek öleceklerine, yaşayanların ise eski ahitte adı geçen ve dokuz yüz altmış dokuz yaşına dek yaşadığı kaydedilen, ancak samariyelilerin tevratına göre yedi yüz yirmi yaşında ölen metuşelahtan daha fazla yaşayacak olsalar bile hayatlarını ancak yarım yamalak yaşayabileceklerine inanır. Doğrusu gelmiş geçmiş ve gelecek tüm adları bir arada tutmayı hedefleyen arşivcilik önerisinin herkes tarafından kabul görmeyecek olması aşikârdır, ama biz ileride rağbet görebileceği düşüncesiyle fikri burada kayıt altına almayı uygun gördük.</p>
	<p class="block_35">Ölüm viyolonselcinin dosyasını inceliyor ve daha önce görmediği hiçbir şeye rastlamıyor, bilgiler, bir hafta önce ölmüş olması gereken, buna karşın mütevazı sanatçı evinde, hanımların kucağına çıkan kara köpeği, piyanosu, viyolonseli ve geceleri susama huyuyla yaşamını sakince sürdüren bir müzisyenin biyografisini ortaya koyuyordu. Bu sorunu aşmanın bir yolu olmalı, diye düşündü ölüm, tabii ideal olan, konunun fazla gürültü koparılmadan halledilmesi olurdu, ama eğer yüksek mercilerin bir varoluş nedeni varsa, yani bulundukları yerde yalnızca şan ve şeref edinmek için durmuyorlarsa, bu olay, aşağıda esas zorluklarla uğraşarak görev ifa edenlerin dertlerine kayıtsız olmadıklarını göstermeleri için iyi bir fırsattı, nizamnameyi esnetebilir, istisnai önlemler alabilirler, daha ileri gidebilmesi ve gerekirse yasaların koyduğu çerçevenin dışına çıkması için ona yetki verebilirlerdi, her şeyi yapabilirlerdi ama bu skandalın böyle sürmesine izin vermemeliydiler. İşin en ilginç yanı, sorunu çözecek olan yüksek mercilerin kimler oldukları konusunda ölümün en ufak bir fikri bile yoktu. Kamuoyuna yazdığı mektuplardan birinde, yanılmıyorsam İkincisinde, kâinat bazında bir ölümden bahsetmiş ve bu ölümün bilinmeyen bir zamanda en küçük mikrobuna kadar tüm hayat türleri ile birlikte tüm kâinatı yok edeceğini söylemişti, bu beyan bir yönüyle felsefi bir gerçekten ibaretti, çünkü sonsuza dek süren bir şey yoktur, ölüm bile sonsuz değildir, bu yorum, alt ölümlerin arasında dolaşan bir çeşit ortak kanıdan ibaretti, ancak araştırma ve deneyimle teyit edilmeye muhtaçtı. Şimdiye kadar gücünün gerçek olduğuna dair en ufak bir iz bile bulunmayan bu genel ölüme inanmaları dahi oldukça önemliydi. Ölüm kendi kendine, Gerçek yükü kaldıran, diye düşünmeye başladı, ciddiyetle çalışan biz alt ölümleriz ve bir gün evren yok olacak olursa bu, en yüce ölümün galaksileri ve kara delikleri birbirine katarak gerçekleştireceği görkemli bir hareket sonucunda değil, bizim uyguladığımız kişisel ölümlerin bir bileşkesi şeklinde olacaktır, ölümler birer birer birikecek, aynı hikâyedeki tavuk gibi birer birer yediği tanelerle şişecek ve yaşam da yavaş yavaş kendi sonunu hazırlayacak, öyle ki, sonunda bizim son bir darbe vurmamıza bile gerek kalmayacak. Ölümün yaşadığı bu kavram kargaşası oldukça makul bir durumdur. Şu anda yerine getirmekte olduğu görevi yürütmek üzere onu o kadar çok zaman önce görevlendirmişlerdir ki, uymakta olduğu talimatları kimden aldığını bile artık hatırlayamamaktadır. Eline bir nizamname tutuşturmuşlar, faaliyetlerine ışık tutmak üzere öldüreceksin sloganını vermişler, ondan sonra da hayatını yaşamasını söylemişler ve o bu kavramların içerdiği üstü kapalı ölümcül alaycılığın bile farkına varamamıştır. O da hayatını yaşamaya koyulmuş ve herhangi bir şüpheye düştüğünde veya olmayacak bir hata yaptığında arkasında birilerinin duracağını düşünmüştü. Ona göre hep birileri, bir şef, hiyerarşik düzende bir amir, ruhani bir rehber olacak ve ona tavsiyelerde bulunacak, yön gösterebilecekti.</p>
	<p class="block_43">Şimdi, viyolonselci ile ölümün arasındaki durumun objektif ve soğukkanlı bir değerlendirmesini yapmaya girişiyoruz; binlerce yıldır arşivlerini bu denli mükemmel bir şekilde işleten, ölümlere ve doğumlara ait verileri bir anda ortaya koyan ya da yok eden bir bilgi işlem sisteminin, ne denli basit, ne denli tek yönlü olursa olsun ve her nerede bulunursa bulunsun görev başındaki ölümün günlük faaliyetlerinin sonuçlarından haberdar olmamasını düşünmek mantıklı değildir. Aynı sistem, birinin ölmesi gerekip de ölmediği türünden olağanüstü bir havadisten haberdar olup da, gereken tepkiyi vermiyorsa, bu durum iki şekilde yorumlanabilir, bizim doğal ve gayet mantıklı beklentilerimize karşın, genel gidişatta oluşan bir değişim onu ilgilendirmemektedir ve dolayısıyla da kendini ortaya çıkan değişimi etkisiz kılacak şekilde müdahale etmeye mecbur hissetmemektedir, ya da ölümün kendi düşüncesinin tersine, gündelik işlerinde meydana gelebilecek her türlü sorunu gidermeye tam yetkisi vardır. Bu aşamada, şüphe sözcüğü birkaç kez tekrarlandı ve ölümün nizamnamenin belirli bir yerini hatırlaması sağlandı, bu bölüm küçük harflerle yazılmış olduğundan ve bir dipnotta yer aldığından okuyanların gözünden kaçıyor, haliyle akıllarında da yer etmiyordu. Ölüm viyolonselcinin dosyasını bir kenara bıraktı ve yeniden nizamnameye döndü. Aradığı kısmı ekler bölümünde ya da arkalarda bulamayacağını biliyordu, dolayısıyla ilk kısımlara bakmalıydı, bunlar en eski kısımlardı, bu yüzden de bütün temel tarihi metinlerde olduğu gibi en az başvurulan yerler buralardı. Biraz aradıktan sonra ilgili bölümü buldu, madde şöyleydi, Şüpheli durumlarda, görevli bulunan ölüm, tecrübesi sayesinde öngöreceği tedbirleri alarak, her koşulda geriye dönüşü olmayan vadenin tamamlanmasını sağlayacak adımları atacaktır, diğer bir deyişle, insanların daha doğdukları anda belirlenen ölüm zamanlarının uygulanmasına çalışacaktır, ilgili kişinin olağandışı bir şekilde kadere karşı koyması ya da bu yönetmeliğin hazırlandığı dönemlerde öngörülemeyen anormal etkenlerin ortaya çıkması durumunda, yukarıda anılan amacı gerçekleştirmek için geleneksel yöntemler dışına çıkmak da mümkündür. Bundan daha açık ifadeler bulmak zordu, ölümün elinde istediği gibi davranmak için her türlü yetki bulunuyordu. Öte yandan, aşağıda yapacağımız incelemede de göreceğimiz üzere bu durum çok da yeni bir şey değildi. Anlatalım. Ölüm kendi inisiyatifiyle ve sorumluluk kendisine ait olarak, içinde bulunulan yılın bir ocak gününden itibaren etkinliklerini durdurma kararı aldığında, herhangi bir üst makamın bu cesur kararı sonrasında kendisinden hesap sorabileceğini aklına getirmemişti, aynı şekilde eflatun renkli zarflarla ilgili romantik icadının da aynı makam ya da daha yüksek konumdaki başka bir yetkili tarafından eleştirilebileceğini hiç düşünmemişti. Bazı uygulamaları alışılageldiği şekilde yapmanın, uygulamaya dökülen bir usanışın, etkinlikleri uyuşuk bir şekilde rutine bağlamanın tehlikeli yanı budur. Bu örnekte olduğu gibi ölüm ya da herhangi biri, işlerini her gün sorunsuz bir şekilde, yaptıklarından herhangi bir şüphe duymadan titizlikle yapar, tüm dikkatini daha önceden belirlenen adımları atmaya verir ve belirli bir süre içinde kimse işlerin yürütülüşü konusunda kendisine müdahale etmezse, o kişi zaman içinde kendini bir kral ya da kraliçe sayar, istediği gibi davranmaya başlar, neyi nasıl yapacağını kendi belirler, ölüm örneğinde de böyle olmuştur. İşte ölümün bu hikâyenin varoluş nedeni olan böylesi hayati kararları alıp uygularken amirlerinden izin almaya gerek duymayışının açıklaması budur, bu kararların almışı ve dolayısıyla da bu hikâyenin ortaya çıkışının iyi mi kötü mü olduğu ise bambaşka bir konudur. Esas konuya geri döndüğümüz takdirde, ölümün bu adımları atarken hiç düşünmediğini görüyoruz. Oysa tam da insanların yaşamları üzerindeki tasarruf hakkının yalnızca kendine ait olduğunu hissettiği ve bu konuda ne bugün ne de yarın kimseye açıklama yapmasına gerek olmadığını düşünüp içi içine sığmadığında, zafer ışıltısının onu bile gölgede bıraktığı bir anda bir hata yaptığı hissine kapılmış ve son anda bu hatanın ortaya çıkmadığı, dolayısıyla da kıl payı kurtulduğu hissine kapılarak, duygularını, Verilmiş sadakam varmış, şeklinde ifade etmişti.</p>
	<p class="block_43">Ne olursa olsun, şu anda sandalyeden doğrulurken gördüğümüz ölüm, bir imparatoriçedir. Bu itibarla, yaşayan bir ölü gibi, yeraltında bulunan buz gibi bir salonda oturmaması gerekir, o dağların tepelerinde yaşamalı, her birinin kaderi aynı yere çıkacak olmasına karşın, öne de gitseler arkaya da gitseler her halükârda aynı tek neticeye doğru gidecek olmalarına karşın, aşağıda dört bir yana koşuşturarak yaşayan insan sürüsünü şefkatle seyrederek dünyanın kaderine hükmetmelidir, öte yandan içinde sürekli karanlık bir insani yanı olduğunu düşünmeli ve bunun hiçbir çaresi olmadığı bilinciyle yaşamalıdır. Ölüm elinde müzisyenin dosyasını tutuyor. Bu konuda bir şeyler yapması gerektiğinin farkında ama henüz ne yapacağını bilemiyor. Öncelikle sakin olmak zorunda, şu anda eskiden olduğundan daha güçlü olmadığını bilmeli, tek fark, güçlü olmaya eskisinden daha kararlı olması. İkincil olarak göz ardı etmemesi gereken husus ise, viyolonselciyle hesaplaşma çabasının onu gündelik olarak yollanması gereken mektupları göndermekten alıkoymaması. Bunu düşündüğü anda masanın üzerinde iki yüz seksen dört dosya belirdi, yarısı kadınlara diğer yarısı ise erkeklere aitti, dosyalarla birlikte iki yüz seksen dört adet mektup kâğıdı ile aynı sayıda zarf da belirdi. Ölüm tekrar yerine oturdu, müzisyenin dosyasını bir kenara bıraktı ve mektup yazmaya koyuldu. İki yüz seksen dördüncü mektubu imzaladığında dört saatlik bir kum saatinin içindeki son taneler de düzeneğin alt haznesine düşmüştü. Bir saat sonra zarflar da kapatılmış, yollanmaya hazır hale getirilmişlerdi. Ölüm üç kez gidip üç kez dönen mektubu arayıp buldu ve eflatun renkli zarf yığınının en üstüne yerleştirdi, Sana son bir şans vereceğim, dedi. Sol eliyle alışıldık hareketini tekrarladı ve mektuplar yok oldu. Henüz beş saniye geçmişti ki müzisyenin mektubu sessizce yeniden masanın üzerinde belirdi. Ölüm, Bunu sen istedin, dedi, bunu sen istedin. Dosyanın üzerinde yer alan doğum tarihinin üzerini çizdi ve bir sonraki yılın tarihini attı, ondan sonra da yaş hanesini değiştirdi, elli sayısını sildi ve yerine kırk dokuz yazdı. Tırpan, Bunu yapamazsın, dedi, Yaptım bile, Sonuçları olacaktır, Bir tek sonucu olacak, Hangi sonucu kastediyorsun, Benimle eğlenmekte olan lanet viyolonselci ölecek, Ama o, o zavallı ölmüş olması gerektiğinin farkında değil, Bilmesi ya da bilmemesi benim için önemli değil, Ne olursa olsun, dosyalardaki bilgileri tahrif etmeye hakkın da yetkin de yok, Yanılıyorsun her türlü hakka da yetkiye de sahibim, ölümüm ben ve hiçbir zaman şimdi olduğum kadar ölüm olmadım, bir yerlere yaz bunu, Başını ne tür bir derde soktuğunun farkında değilsin, diyerek onu uyardı tırpan, Dünyada ölümün giremeyeceği bir tek yer vardır, Neresiymiş orası, Tabut, katafalk, dört kollu, kutu, sandık olarak adlandırılan yer, ben oraya giremem, oraya ancak diriler girer, tabii ben onları öldürdükten sonra, Aynı nahoş kavramı ne çok kelimeyle ifade ediyorlar, Bu insanların huyu böyle, anlatmak istedikleri şeyi bir türlü ifade edemiyorlar.</p>
	</body></html>
