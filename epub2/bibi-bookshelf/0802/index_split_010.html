<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_34" id="calibre_pb_13">Hükümet ile maphia arasındaki sıkı pazarlık süreci sonrasında mütevazı ve dürüst devlet memurlarının tam zamanlı olarak bir suç örgütüne hizmet vermeye başlamalarını da içeren anlaşma yapıldıktan sonra, bu denli onur kırıcı ayrıcalıklar da verilmişken ahlaki açıdan daha onur kırıcı durumların yaşanamayacağı düşünülebilirdi. Politikanın çamurlu yollarında el yordamıyla derlendiği oranda, özellikle de pragmatizmin şefliği ele alarak, konseri, notaları hiç umursamadan yönetmeye koyulduğu durumlarda, mantık her zaman kötülük yolunda insanları çukura doğru indirecek birkaç adım daha kaldığını gösterir. Daha içten dönemlerde savaş bakanlığı olarak adlandırılan, son dönemde ise savunma bakanlığı olarak anılan ilgili bakanlıktan gerekli talimatlar verilerek sınır boylarına yerleştirilen ordu birliklerinin görev alanları yalnızca anayollarla, özellikle de komşu ülkelere giden otoyollarla sınırlandı, böylelikle tali yollar kuş uçmaz kervan geçmez bir hal alıyor, doğal olarak ara yollar, patikalar, keçiyolları da kontrol dışı kalmış oluyordu. Başka türlü olamayacağı için, söz konusu birliklerin önemli bir kısmı kışlalarına geri döndü ve bu geri dönüş gece gündüz tutulan nöbetlerden bıkmış olan er ve erbaşlar arasında sevinç yarattı, ancak bu geri çekiliş, vatana hizmet bilinçleri ile askerlik şerefleri, er ve erbaşlara göre daha gelişmiş olan uzman çavuşlar arasında ciddi bir rahatsızlığa yol açtı. Personelde görülen bu rahatsızlık hali asteğmenler düzeyine kadar sürmesine karşın teğmenler ve üsteğmenler arasında ciddi bir sıkıntı görülmüyordu, tüm bunlara karşın yüzbaşılar düzeyine çıkıldığında rahatsızlık düzeyi yeniden artıyordu. Doğal olarak askeri personel arasında tehlikeli maphia sözcüğünün esamisi bile okunmuyordu, ancak kendi aralarında yaptıkları sohbetlerde görev yerlerinden geri çekilmelerinden önceki günlerde ölümcül hasta taşıyan çok sayıda kamyonet yakalandığını ve bu kamyonetlerin şoförlerinin yanındaki koltuklarda görevli ajanlar bulunduğunu konuşuyorlardı, bu ajanlar daha kendilerine sorulmadan üzerinde gerekli tüm imzalar, mühürler ve soğuk damgalar bulunan evrakı çıkarıp gösteriyorlardı; bu evrakta filanca hastanın gizli bir noktaya intikal ettirilmesinin milli menfaatler icabı olduğu ve istisnai olarak nakil izninin verildiği kaydedilerek, askeri makamlara nakil operasyonunun etkinliği açısından kamyonette bulunanların gerek duyabilecekleri her türlü yardımı göstermekle yükümlü olacakları bildiriliyordu. Bu kontroller sırasında, tamı tamına yedi kamyonetin içinde görevli ajanlar, ilgili belgeleri uzattıklarında kontrolü gerçekleştiren görevlilere göz kırpmamış olsalardı, doğrusu vatansever uzman çavuşlar bu durumdan hiç mi hiç şüphelenmeyeceklerdi. Fakat bu yedi olayın coğrafi olarak birbirinden son derece uzak, birbiri ile son derece ilgisiz yerlerde meydana gelmesi, yapılan hareketin, birer yanlışlık, ya da, eş veya karşıt cinsler arasındaki baştan çıkarma oyunlarının ilk adımı olarak algılanmasını imkânsız kılıyordu, üstelik olayın farklı ya da aynı cinsler arasında gelişmesinin konunun özü açısından herhangi bir önemi de bulunmuyordu. O aşamada bazı ajanların belirgin olarak, diğerlerinin ise belli belirsiz bir şekilde ortaya koydukları heyecan, uyanık uzman çavuşların dikkatini çekti, ajanların durumu denize şişenin içinde mesaj atıp imdat isteyen kazazedelere benziyor, askeri personel ise kamyonetlerin arka tarafında, saklandığı battaniyenin altından kuyruğu çıkıverecek bir kedi varmış hissine kapılıyordu. Bir süre sonra ise anlaşılmaz bir şekilde kışlalara dönüş haberi geldi, daha sonra da birtakım söylentiler kulaktan kulağa dolaşmaya başladı, bazı dedikoducular bu söylentilerin doğrudan doğruya içişleri bakanlığı tarafından çıkarıldığını ima ediyorlardı. Muhalefet yanlısı gazeteler, kışlalardaki hoşnutsuzluğun sözcülüğüne soyundular, iktidara yakın basın organları da böylesi lanet bir dedikodunun silahlı kuvvetlerin bünyesinde zafiyet yaratmayı amaçlayan çevreler tarafından çıkarıldığını savunuyorlardı, doğru olan tek şey ise, hiç kimsenin nedenini ya da nasıl olacağını açıklayamamasına karşın darbe olacağına dair söylentilerin ayyuka çıkmasıydı, bu söylentiler öyle bir hale büründü, öyle bir aldı yürüdü ki ölmeyen hastalar meselesi bile kamuoyu nezdinde ikinci plana düştü. Ölümün yok olması konusu da unutulmuş değildi elbette, özellikle de kafelerin müdavimleri arasında kulaktan kulağa dolaşan şaka yollu bir görüşe göre, bir darbe olması halinde, taraflar birbirlerine ne kadar çok kurşun sıkarlarsa sıksınlar kimsenin kimseyi öldüremeyeceği açıktı. Her an kral tarafından yapılacak duygusal içerikli bir ulusal uzlaşma çağrısı, hükümet tarafından açıklanacak bir acil önlem paketi, kara ve hava kuvvetlerinin üst düzey komutanlarınca yapılacak bir anayasal güçlere bağlılık açıklaması (denizi olmayan ülkede deniz kuvvetleri de bulunmadığından olası açıklamaya böyle bir gücün katılımı söz konusu değildi), yazarlarca kaleme alınacak bir bildirge, sanatçıların bir duruş sergilemesi, bir dayanışma konseri, devrimci içerikli afişlerden oluşan bir sergi, iki sendikal grup tarafından ortaklaşa düzenlenecek bir genel grev çağrısı, piskoposlar tarafından yapılacak bir toplu dua ve oruç çağrısı, günahkârların yapacağı türden toplu bir kefaret hareketi ya da halka sarı, mavi, yeşil, kırmızı, beyaz renkli kitapçıklar dağıtılması bekleniyordu, hatta ölümün eşiğinde beklemekte olan her yaş ve durumdan binlerce insanın katılacağı dev bir gösteri düzenlenmesi bile gündeme geldi, bu kişiler şehrin caddelerinde sedyeleriyle, tekerlekli sandalyelerinde, ambulanslar içinde ya da en iriyarı çocuklarının sırtında boy gösterecekler, güruhun en başında da dev bir pankart olacaktı, Biz, hüzünle yürüyenler, sizi, bugünün mutlu insanlarını, aramıza bekliyoruz. Sonuçta yukarıda sayılanların hiçbirine gerek kalmadı. Maphianın hastaların naklinde oynadığı önemli role dair şüpheler tümden yok olmadı, hatta bazı münferit olaylar çerçevesinde gölgede kalan bazı hususlar gün ışığına çıkar gibi oldu, ancak ansızın ortaya çıkan bir dış düşman karşısında ülkede mevcut üç önemli kuvvetin, diğer bir deyişle din adamlarının, soyluların ve halkın, bir saat zarfında bir araya gelmesi, aynı fikir etrafında birleşmesi mümkün oluyordu, düşünsel düzeyde birçok ilerleme kaydedilmiş olmasına karşın bu üç kuvvet, ülkede halen mevcudiyetlerini sürdürüyorlardı ve gerek kralın etrafında gerekse bazı çekinceleri olmakla birlikte hükümetin etrafında bir araya gelebiliyorlardı. Bu aşamada, hemen hemen her zaman olduğu gibi, konu kısaca anlatılmıştır.</p>
	<p class="block_35">Üç komşu ülke, hiç kimselerin ölmediği, yoldan çıkmış ülkeden gelen ölü gömen timlerden, maphia üyelerinden ve hatta sıradan halktan iyice rahatsız olduklarında, verilen birçok diplomatik notanın da sonuçsuz kaldığını gördükten sonra, ortak bir hareketle askeri birliklerini harekete geçirerek sınırlarını koruma altına aldılar ve birliklere üç ihtar sonrasında ateş açma emri verildi. Bu çerçevede sınır hattını geçer geçmez kısa mesafeden taranmak suretiyle öldürülen ve görev zayiatı olarak adlandırılabilecek birkaç maphia üyesinin kaybının örgütün fiyatları yükseltmesine neden olduğunu da kaydedelim, yapılan zam faturalarda kişisel güvenlik ve görev riskleri kalemine yansıtılmıştı. Maphia yönetiminin işleyiş esaslarına dair bu aydınlatıcı ayrıntıya da yer verdikten sonra esas önemli konuya geçelim. Hükümetin şaşkın tavrı ve üst düzey komutanların tereddütlü davranışları karşısında, mükemmel bir taktik çerçevesinde hareket eden uzman çavuşlar, bir kez daha inisiyatifi ellerine aldılar ve herkesin gözünde bir protesto hareketine öncülük ettiler, dolayısıyla aynı hareketin kahramanları da onlar oldu. Bu hareket kapsamında, halk, kitlesel olarak sokaklara, caddelere, meydanlara döküldü ve ordu birliklerinin acilen harekât bölgelerine dönmesini talep etti. Karşı karşıya kaldığı, demografik, toplumsal, siyasal ve iktisadi boyutlu dörtlü krize karşı canla başla mücadele eden ülkenin içinde bulunduğu duruma kayıtsız kalan ve aldırmaz tavırlar sergileyen komşu ülkeler ise sonunda maskelerini çıkararak gerçek yüzlerini gösterdiler, görünen yüzleri haşin fatihlerin ve hırsları dizginlenemeyen sömürgecilerin yüzleriydi. Bizi kıskanıyorlar, deniyordu çarşıda, pazarda ve evlerde, aynı sözler radyolarda, televizyonlarda yankılanıyor, gazetelere de yansıyordu, bizim vatanımızda ölünmemesini kıskanıyorlar, bu yüzden kendileri de ölmemek için topraklarımızı işgal ve ilhak etmek istiyorlar. İki gün içinde bayraklar açıldı ve sert adımlarla yapılan yürüyüşlerde, marsellaise, ça ira, maria de la fuente, himno de la carta, no verân pais ninguno, bandiera rossa, portuguesa, god save the king, enternasyonel, deutschland über alles, chant du marais, as stars and stripes türünden marşlar söylendi ve askerler önceki görev bölgelerine dönerek, pür silah vaziyette, gelecek saldırıyı ve sonrasında kazanacakları zaferi beklemeye koyuldular. Ama hiçbir şey olmadı. Ne saldıran oldu, ne de zafer kazanıldı. Ortada ne fatihler vardı ne de imparatorluklar, komşu ülkelerin tek istedikleri, bu yeni tür kaçak göçmenlerin izinsiz olarak ülkelerine defnedilmesinin engellenmesiydi, öte yandan yapılan eylem definden ibaret olsaydı bir nebze hoş görülebilirdi ancak insanlar, öldürmeye, cinayet işlemeye, saf dışı bırakmaya ve birtakım hayatları söndürmeye gidiyorlardı ve bu eylemler önce ayaklar, sonrasında vücudun diğer kısımları ve kafa sınırın öbür tarafına geçtiğinde meydana geliyor, zavallı insancıklar tam o esnada son nefeslerini verip göçüyorlardı. Her iki tarafın cesur askerleri karşı karşıyaydılar ama beklenen çatışma gerçekleşmedi. Çatışma çıkmamasının nedeni bu tarafın askerlerinin isteksizliği değildi, zira bunlar makineli tüfek ateşiyle ikiye bile ayrılsalar ölmeyeceklerini biliyorlardı. Tabii bu aşamada sırf bilimsel merak nedeniyle, ikiye bölünmüş bir bedenin, mide bir tarafta, bağırsaklar diğer yanda kalmışken yaşamını nasıl devam ettireceği sorusu da akla geliyor doğrusu... Her neyse, bu şartlar altında ilk ateşi açmak, ancak bağlanacak düzeyde deli birinin aklına gelebilirdi. Tanrıya şükür o ilk kurşun atılmadı. Öbür taraftan birkaç askerin, ölümün olmadığı bu harikulade ülkeye geçme girişimleri bile bir çatışmaya neden olmadı, sınırı geçen askerler yakalanarak derhal ülkelerine iade edildiler ve askeri mahkemede yargılandılar. Bu çerçevede biraz önce naklettiğimiz olayın, anlatageldiğimiz zor hikâyenin gidişatı açısından tamamıyla önemsiz olmasına ve anlatı kapsamında bu konuya bir daha dönülmeyeceğini bilmemize karşın, yine de yitip gitmesine gönlümüz elvermediğinden aktardığımızın da altını çizmek isteriz. Sınırı geçen neferlerin yargılanması hususunda muhtemel olan ise, askeri mahkemenin değerlendirme aşamasında insanoğlunun kalbinde ezelden beri var olan saf ve temiz sonsuz yaşam özlemini hiç dikkate almamasıydı, iddia makamı, efendim herkes ölümsüz olmaya kalkarsa ne olur, evet, ne yaparız, tarzında en alt düzeyde bir söylem ortaya koyacaktı; olayları önceden tahmin etmeye çalışmamızı bağışlayın ama bu durumda savunma makamı, ne olacağı sorusuna verilecek bir cevap bulunamadığından durumun ciddiyetiyle bağdaşacak düzeyde bir söylem ortaya koyamayacaktı. Tek beklentimiz bu zavallıların en azından kurşuna dizilmemeleriydi. Aksi takdirde, dimyata pirince giderken evdeki bulgurdan oldukları rahatlıkla söylenebilirdi.</p>
	<p class="block_35">Konuyu değiştirelim. Uzman çavuşların ve onların müttefiki asteğmenlerle yüzbaşıların, hastaların sınıra kadar taşınması meselesinde doğrudan doğruya maphianın parmağı olduğuna dair kuşkularından bahsetmiş ve bu şüphenin art arda gelen birkaç olayla desteklendiğinin altını çizmiştik. Bu olayların ne tür olaylar olduklarını ve nasıl geliştiklerini anlatmanın vakti geldi. Önceki bölümde anlatılan sürece önderlik eden küçük çiftçi ailesinin yaptıklarını örnek alan maphia, faaliyetlerini sınırı geçirmek ve ölüleri gömmekle sınırlamıştı, tabii ki bunun için önemli miktarda parayı da cebe indirmekteydi. Maphianın uygulamasında elbette bazı farklılıklar vardı, defin mekânının güzelliğine önem vermiyor ve ileride yaptıklarından pişman olup gözyaşları içinde müteveffadan özür dilemeyi isteyebilecek aile fertlerine defin alanının yolunu gösterebilecek işaret ve verileri operasyon defterlerine kaydetmiyorlardı. Şimdi, üç farklı ülkeyle olan sınırların ötesinde konuşlanan orduların o döneme dek gayet güvenli bir şekilde işleyen gömü işlemlerinin önünde ciddi bir tehdit olacağını değerlendirmek için çok özel bir stratejik düşünce yetisine sahip olmaya gerek bulunmamaktadır. Ancak öte yandan, maphianın da bu gibi durumlara çözüm bulamayacak olsa maphia olamayacağı aşikârdır. Bu arada bir saptama yapmamıza da müsaade ediniz lütfen, bu tür suç örgütlerini yöneten parlak beyinlerin kanunlara karşı gelerek ve rızkımızı alın terimizle kazanmamızı emreden kutsal kitabın bilge öğretilerini hiçe sayarak doğru yoldan ayrılmalarını gerçekten üzüntü verici buluyoruz, olan olmuş bir kere, ama yine de adamastorun<sup class="calibre6"><a href="index_split_018.html#note_3" title="3" class="noteref"><sup id="back_note_3" class="calibre5">3</sup></a></sup> acı dolu sözlerini tekrarlamakta fayda görüyoruz, Öylesine öfkeliyim ki olanları nasıl anlatacağımı bilemiyorum; hiçbir çıkış yolu yokmuş gibi görünen soruna maphia tarafından bulunan çözüm konusuna burada ara veriyoruz. Devam etmeden önce, epik şairin devin ağzından ortaya koyduğu öfke sözcüğünü de açıklamak iyi olacaktır, bu kelime o dönemde yalnızca derin üzüntü, acı, hoşnutsuzluk anlamına gelirken bir süreden beri, insanların çoğu bu sözcüğün esasında pekâlâ ret, iğrenme, tiksinme anlamlarını da içerebileceğini hatırladılar ve iyi de ettiler; öte yandan bu kavramların yukarıda biraz önce sayılan diğer kavramlarla hiç mi hiç ilgilerinin olmadığı konusunda da sanırız herkes hemfikir olacaktır. Sözcüklere ne kadar dikkat edilse azdır, onlar da insanlar gibi bir fikirden diğerine geçiverirler. Çözüm meselesine dönecek olursak, bu konu akşamdan sabaha hallolmadı, üzerinde epey uğraşıldı, mesaj getirip götüren takma bıyıklı, şapkalarının siperliklerini gözlerine doğru indiren adamlar işe karıştılar, şifreli telgraflar gelip gitti, kırmızı telefonlarla gizli hatlardan görüşmeler yapıldı, gece yarıları yol ayrımlarında buluşmalar oldu, taşların altına mesajlar bırakıldı, nihayetinde, ortaya zar yerine ajan atılan türden bir ortam oluştu ve önceki bölümlerde anlattığımız birtakım görüşmelerde kullanılan yöntemlerin tamamı burada da kullanıldı. Ancak önemli bir fark vardı, diğer görüşmelerde olduğu gibi bu görüşmeler iki taraflı olarak gerçekleşmedi. Ölünemeyen bu ülkenin maphiasından başka, görüşmelere komşu ülke maphiaları da katıldılar, suç örgütlerinin ve hükümetlerin faaliyet gösterdikleri ülkelerdeki bağımsızlıklarını muhafaza etmenin tek yolu da buydu. İlgili maphialardan birinin diğer ülke yönetimiyle doğrudan görüşmelere girişmesi hem kabul görmez hem de kınanırdı. Neyse ki işler o noktaya gelmedi, o noktaya gelinmemesini sağlayan da kutsalların kutsalı milli egemenlik kavramı oldu, hem hükümetler hem de maphialar açısından son derece önemliydi bu kavram, hükümetler için önemi oldukça açık ve aşikârdır, maphialar açısından bakıldığında ise konunun önemi, onların kendi bölgelerini yabancı meslektaşlarına karşı ihtirasla koruma aşamasında ortaya koydukları vahşi kıskançlıklarında yatmaktaydı. Tüm bunları koordine etmek, özel ile geneli uzlaştırmak, binlerinin çıkarlarıyla diğerlerininkileri dengelemek kolay bir iş olmadı, bekleme sürecinin, sürdüğü iki uzun ve can sıkıcı hafta boyunca, nöbet yerlerinde kalan askerlerin hoparlörler aracılığı ile birbirlerine hakarete varan sözler sarf ettikleri görüldü. Yine de edilen hakaretlerde belli bir seviye dikkatle muhafaza ediliyor, ifadelerde aşırılıktan kaçınılıyor ve böylelikle alıngan bir yarbayın kafasının tasının atıp ortalığı kan gölüne dönüştürmesi engelleniyordu. Görüşmelerin uzamasının başlıca nedeni komşu ülke maphialarının hiçbirinin ellerinde istedikleri gibi kullanabilecekleri hükümete bağlı ajanlar olmaması ve dolayısıyla sınırın bu tarafında son derece olumlu sonuçlar vermiş olan usullerin diğer ülkelerde kullanılamamasıydı. Bu arada yerel maphiaların sözcülerinin, üst düzey askeri yetkililerin bilgileri dahilinde, orta kademeli ordu mensuplarını, geliş gidiş, ilerleme ve gerilemeden ibaret manevralarını görmezden gelmeye ikna ettikleri ve bunun için kim bilir ne tür bedellerin ödendiğine dair söylentiler de çıktı, tabii görüşmelerin bu karanlık yönü hiçbir zaman ortaya çıkmadı ve dedikodu düzeyinde kaldı ama yine de şüpheler kuvvetle muhtemel olarak değerlendirildi. Doğrusu herhangi bir çocuk bile bunu düşünebilirdi ama, fikirlerin uygulamaya konması için düşünen çocuğun büyümesi, akıl erdirecek yaşa gelmesi ve maphianın istihdam birimine gelerek, Yetenekliyim, beni emellerinize alet edin, demesi gerekiyordu.</p>
	<p class="block_35">Anlatımda kısalık ve özlük yanlısı olanlar, az sözle çok şey anlatmayı sevenler, söz gümüşse sükût altındır diyenler, anlatılan fikir böylesine basit olmasına karşın en sonunda bu yaşamsal noktaya gelebilmek için neden bu düzey bir akıl yürütmeye gerek duyulduğunu kendilerine sorabilirler. Cevap gayet basit ve biz bu cevabı güncel, son derece modern bir terim kullanarak açıklayacağız, bu sayede bu ana dek yer verdiğimiz eskil kullanımları da bir nebze telafi etmiş olabiliriz, birçokları bu tür sözcükler kullanarak metni küf içinde bıraktığımızı düşünmüş olabilirler, bunun nedeni background kaygısıdır. Background dediğimizde herkes neden bahsettiğimizi anlamaktadır, ancak bayağı bir şekilde arka plan demiş olsaydık, bazı şüpheler oluşabilirdi ve biz yine o lanet eskil terimlerden birini kullanmak zorunda kalırdık, öte yandan bu terim gerçeğe de çok uygun olmazdı, çünkü background sözcüğü sadece arka plan anlamına gelmez, bu kavram İncelenmekte olan nesne ile ufuk çizgisi arasında var olan sayısız arka planı içerir. Bu bağlamda meselenin çerçevelenmesi dememiz daha uygun olacaktır. Tamı tamına böyle, meselenin çerçevelenmesi denecektir. Şimdi gelelim maphianın kendi çıkarlarına zarar verecek bir sıcak çatışmaya dönüşmeden önce bu meseleye bulduğu çözüm yöntemine. Daha önce de söylediğimiz gibi bir çocuk bile böyle bir durumda yapılacak şeyi düşünebilirdi. Yapılacak şey, hastayı sınırın öbür tarafına götürmek ve öldükten sonra geriye getirerek doğduğu toprakların şefkatli koynuna defnetmekten ibaretti. Doğrusu bu tamı tamına, en keskin ifadeyle bir şah ve mat durumuydu. Görebileceğimiz üzere, sorun taraflardan hiçbirinin itibarı zedelenmeksizin çözülmüş oluyordu,</p>
	<p class="block_36">Dört ordu, savaş düzeni halinde sınırda bulunmaları gerekmediğinden, barış zamanlarının dinginliğine dönebileceklerdi, en nihayetinde maphia da böyle düşündü ve bu dönem sonrası için komşu ülkelere yalnızca girip çıkmaya karar verdi, hastaların diğer tarafa geçer geçmez öldüklerini unutmayalım, ondan sonra bir dakika bile kalmalarına gerek yok, sadece ölüm anma ihtiyaçları var ve o ölüm anı tüm anların en kısasıdır, bir iç çekilir ve tamam, bir benzetme yapmak gerekirse, bu olay kimsenin üflemesine gerek kalmaksızın kendi kendine sönen bir muma benzetilebilir. Hiçbir ötenazi bu kadar kolay ve tatlı olmamıştır. Yeni ortaya çıkan durumun en ilginç yönlerinden biri de ölünmeyen ülke adaletinin ölüleri gömenlere karşı kanuni yaptırım uygulayacak dayanaklardan yoksun olmasıydı, hükümetin maphia ile yapmış olduğu centilmenlik anlaşması olmasa ve fiilen yaptırım uygulamaya niyetlenseler dahi bunu yapacak durumda değillerdi. Bu adamların cinayetle suçlanması söz konusu değildi, çünkü olaya teknik açıdan bakıldığında cinayet denemezdi ve her nasıl adlandırılacaksa bu olay yabancı bir ülkede meydana geliyordu, öte yandan bu kişileri ölü gömmekle de suçlama imkânı bulunmuyordu, zira gömülmek ölülerin kaderidir ve binlerinin gerek fiziksel gerekse psikolojik açıdan zor olan bu görevi üstlenmesi bile övgüye değerdir. En fazla, herhangi bir tabip tarafından tanzim edilmiş ölüm raporu bulunmadığı, defin işleminin gerekli şekil şartlarına uyulmadan yapıldığı ya da hiç olmayan bir şeymiş gibi, gömünün yerinin belirlenmesine yarayacak işaret konulmadığı ve dolayısıyla da ilk şiddetli yağmur yağışında veya bitkilerin neşeyle köklerini kendilerine güç verecek humusun içine saldıklarında defin yerinin kaybolacağı gibi hususlar ileri sürülebilir. Bu zorlukları gören ve böylesi karmaşık bir konuda maphia avukatlarının hiç acımadan ve herhangi bir rahatsızlık duymadan oluşturacakları hukuki bataklığa gömülmek ve hilelerle uğraşmak istemeyen kanun adamları olayların nereye varacağını sabırla izlemeye başladılar. Bu tutum şüphesiz en ihtiyatlı tutumdu. Ülke hiç olmadığı kadar karışmıştı, güç odakları karmaşa içindeydi, otorite sarsılmıştı, değerler hızla altüst olmuş, vatandaşlık bilincinin kaybı tüm çevrelerde hissedilir olmuştu ve büyük bir ihtimalle tanrı bile işlerin nereye doğru gittiğini bilmiyordu. Bu arada maphianın cenaze levazımatçıları ile de bir centilmenlik anlaşması yaptığı ve onlarla güç birliği tesis ederek bir çeşit işbölümü yapmayı hedeflediğine dair söylentiler kulaktan kulağa yayılıyordu, bu söylentinin anlamı maphianın ölüleri temin edeceği, cenaze levazımatçılarının da imkân ve kabiliyetleri ile defin işlemlerini gerçekleştirecek olmalarıydı. Aynı şekilde uzun yıllara dayanan bilgi birikimlerini, tecrübelerini, know howlarını ve dokunaklı ağıtlar yakan korolarını kedi, köpek ve kanarya gömülerinde, zaman zaman da papağanlar, kaplumbağalar, evcilleştirilmiş bir sincap ya da sahibinin omzunda taşıdığı bir kertenkele için kullanmakta olan cenaze levazımatçılarının maphiadan gelen bu teklifi etekleri zil çalarak kabul ettikleri de söyleniyordu. Hiç bu kadar aşağılanmamıştık, diyorlardı. Oysa şimdi, geleceğe yeniden güvenle bakıyorlar, umutları bahçede yetişen çiçekler misali yeşeriyordu, hatta bu ortamda biraz tuhaf olacaktı ama cenaze levazımatçıları için yeni bir hayat başlıyor bile denebilirdi. Bu olanların tamamı da maphianın mükemmel hizmetleri ve kasası sayesinde oluyordu. Başkentte ve ülkenin diğer şehirlerinde faaliyet gösteren cenaze levazımatı firmalarına bazı ödemeler yaparak bunların sınır bölgelerinde şubeler açmalarını sağlayan maphia, sürekli olarak nöbetçi bir tabibin görev başında bulunarak, saat kaç olursa olsun geri gelen ölünün ölmüş olduğunun belgelenmesini de sağlıyor, belediyelerle anlaşarak, sorumlulukları çerçevesinde gerçekleşen vakaların gece gündüz denmeden öncelikli olarak defnedilmesine de yardımcı oluyorlardı. Tüm bu hizmetler doğal olarak çok pahalıya geliyordu ama uğraşıya da değiyordu doğrusu, bu yeni dönemde, ek maliyetler ve hizmetler artık faturaların en önemli kısmını teşkil ediyordu. Ancak bu aşamada beklenmedik bir şey oldu ve ölümcül durumdaki hastaların cömertçe aktığı pınar bir anda kuruyuverdi. Bir çeşit vicdan muhasebesi yapan ailelerin, duygularını ağızdan ağıza yaydıkları ve sevdiklerini</p>
	<p class="block_36">uzaklara gönderip öldürme işinin son bulduğu anlaşılıyordu; mecazi olarak, etlerinden yararlandıksa, kemiklerini taşımak da görevimizdir, sadece iyi günlerde birliktelik olmaz, güçleri kuvvetleri yerindeyken onlarla ol, elden ayaktan düştüklerinde bırak, öyle şey olmaz, kötü ve çok kötü günlerde, kötü kokan ve yıkanmakla temizlenmeyecek bir paçavraya döndüklerinde de onlarla olmalıyız deniyordu. Cenaze levazımatıyla uğraşan şirketler coşku hallerinden çıkıp ümitsizliğe kapıldılar, iflasa sürüklendiler, yeniden gurur kırıcı buldukları kedi, köpek, kanarya, papağan, kaplumbağa ve sincap defnetme işlerine döndüler, kertenkele defnedemiyorlardı, çünkü o ilk kertenkele sonrasında kendini sahibinin omzunda taşıttıran başka kertenkele çıkmamıştı. Maphia gayet sakin, heyecana kapılmadan, ne olup bittiğini incelemeye koyuldu. Olup biten oldukça basitti. Aileler, yapılan işlem üstü kapalı olarak yapıldığı zamanlarda, uygulama meşruiyet kazanıp açıktan açığa gerçekleşmediği zamanlarda, sevilen kişilerin gecenin sessizliği içinde gizli gizli taşındıklarını ve bu insanların ölüm döşeklerinde mi olduklarının yoksa buharlaşıp yok mu olduklarının komşuları tarafından bilinmediğini söylediler. O durumda yalan söylemek de kolay oluyordu, komşu kadın merdivenin başında durup, Büyükbaba nasıl, diye sorduğunda üzgün bir edayla, Zavallıcık orada öylesine yatıyor işte, denebiliyordu dediler. Şimdi ise her şey çok farklıydı, artık bir ölüm raporu vardı ortada, mezarlıklarda üzerinde isimler, soyadları bulunan plaketler duruyordu ve kötü niyetli, kıskanç komşular birkaç saat içinde büyükbabanın öldüğünü, üstelik bu ölümün mümkün olan tek yöntemle gerçekleştiğini öğreniyorlardı. Bu da tabii acımasız ve nankör ailenin onu sınırın öte tarafına geçirdiğini açıkça ortaya koyuyordu. Bu durumdan çok utanıyoruz, diyorlardı. Maphia onları dinledi, dinledi ve konuyu düşüneceğini söyledi. Aradan yirmi dört saat geçti ve karar çıktı. İlk bahsi geçen olayda olduğu üzere, yaşlılar ölmek istiyorlardı, bundan yola çıkarak, ölüm raporlarına ölüm sebebinin intihar olarak yazılması kararlaştırıldı. Kapanmış olan çeşme yeniden açıldı.</p>
	<p class="block_35">Ölünemeyen ülkede her şey biraz önce anlatıya konu olanlar kadar kötü değildi, ruhları yoldan çıkaran, bedenleri ele geçiren ya da rüşvet kokan, dolu bir zarf geldiğinde, Bununla gidin de çocuklarınıza oyuncak alın, veya, Yanılmış olmalısınız bu zarf bana değil, türünden yorumlarla geri verildiği eski zamanların iyi prensiplerinden geriye ne kaldıysa kirleten açgözlü maphia, her şeye rağmen kıvrık pençelerini, sonsuz yaşam ümidiyle, hiçbir zaman ölememe korkusu arasında bölünmüş toplumun tüm kesitlerine geçirememişti. O eski dönemlerde dürüstlük tüm toplumsal sınıfların sahip çıktığı bir övünç vesilesiydi. Her şeye karşın, sahte intiharlara ve sınırlarda dönen kirli dolaplara karşın, bahse konu o ruh, ülkede halen su yüzünde kalabilmişti, tabii burada bahsedilen okyanusun suları değildi, zira okyanus suları uzak ülkeleri sulardı, burada anlatılan daha ziyade göllerin, nehirlerin, derelerin, durgun yatakların, yağmur sonrası birikintilerin, gökyüzünün yansımasının en güzel göründüğü kuyuların dibindeki parıltılı suların ve şaşırtıcı bir şekilde yapay bir sakinliğe sahip akvaryumun sularıydı. İşte böyle bir akvaryumdaki kırmızı balığın bir aşağı bir yukarı yüzmek suretiyle su ile hava arasındaki çizgiye defalarca dokunuşunu dalgın bir şekilde seyrettiği sırada bir düşünür çırağının aklına ölünemeyen ülkede tüm zamanların en ateşli polemiğini çıkaracak fikir geldi. Suların üzerinde yaşayan ya da su yüzünde kalan o eski ruh, o anda, düşünür çırağına sordu, Ölüm tüm canlılar için bir miydi acaba, insan da dahil olmak üzere, hayvanları öldüren ölümle, yerdeki ottan yüz metre yüksekliğinde bir sequoiandendron giganteum ağacı da dahil olmak üzere bitkileri öldüren ölüm ya da öleceğini bilen bir adamla, bir gün öleceğinin farkında bile olmayan bir atı öldüren ölümler aynı mıydı acaba? Aynı ruh, soru sormaya devam etti, Peki kendisini kozasına hapseden ve kapıyı ören ipekböceğinin ölüm anı hangisiydi, bir ölümden yeni bir yaşamın doğması nasıl olabiliyordu acaba, kelebeğin yaşamı böceğin ölümünden mi doğmuştu, yoksa kelebekte yaşadığına göre ipekböceği hiç ölmemiş miydi. Düşünür çırağı, İpekböceği ölmüştür, diye yanıtladı soruyu ve ekledi, yumurtlama döneminden sonra ölecek olan kelebektir, Bunu sen doğmadan önce de biliyorduk, dedi akvaryumun sularının üstünde dalgalanan ruh, tamam ipekböceği ölmüyor, çünkü kelebek çıktıktan sonra kozanın içinde ceset kalmıyor, sen de söyledin zaten, birinin ölümünden diğerinin yaşamı doğuyor, Buna metamorfoz denir, herkes ne işe yaradığını bilir, dedi düşünür çırağı lütfedercesine, Sen sözcüklerin nesnelere iliştirilen etiketler olduklarını bilmiyorsun galiba, sözcükler nesne değildirler, nesnelerin gerçekte nasıl olduklarını, hatta gerçekte nasıl adlandırıldıklarını bile hiçbir zaman öğrenemeyeceğiz, çünkü onlara verdiğimiz isimler, adı üstünde onlara verdiğimiz isimlerdir yalnızca. Düşünür olan hangimiz, Ne sen ne de ben, sen bir düşünür çırağısın, bense akvaryumun suları üzerinde dalgalanan bir ruhum, Ölümden söz ediyorduk, Sadece ölümden değil, ölümlerden söz ediyorduk, insanların neden ölmediklerini, buna karşın diğer hayvanların niçin öldüklerini, birilerinin ölümünün ne sebeple diğerlerinin ölümü olmadığını sordum, bu küçük kırmızı balığın yaşamı son bulduğunda, ki akvaryumun suyunu değiştirmezsen bu çok gecikmeyecek, sen onun ölümünde, şu an itibarıyla kurtulmuş olduğun ölümü göreceksin, Eskiden, ölünebilen dönemlerde, birkaç kez ölmekte olan insan görmüştüm ama onların ölümünün bir gün benim de elinden öleceğim ölüm olduğunu düşünmemiştim, Çünkü hepinizin ayrı bir ölümü var, onu doğduğunuz andan itibaren gizli bir yerinizde taşıyorsunuz, o sana aittir ve sen de ona aitsindir, Ya hayvanlar, ya bitkiler, Onların durumunun da benzer olduğunu tahmin ediyorum, Herkesin ölümü kendine, Aynen öyle, O halde birçok değişik ölüm olduğu, var olmuş, var olan ve var olacak canlılar kadar ölüm olduğu da söylenebilir, Bir bakıma, evet, Kendi içinde çelişkiye düşüyorsun, dedi düşünür çırağı, Bu durumda herkesin ölümü sınırlı ömre sahip denebilir, diğer bir deyişle, ölümler öldürdükleri canlıyla birlikte yok oluyorlar, ancak hepsinin üstünde âli bir ölüm de olmalı ve bu ölüm insanoğlunun ilk yaratıldığı andan bugüne kadar tüm ölümlerin sorumlusu olmalı, O halde ölümler arası bir astlık üstlük ilişkisi de bulunmalı, Olabilir, Peki ya hayvanlar, en ilkel protozdan, mavi balinaya kadar, Aynen, Peki bitkiler söz konusu olduğunda, diatomealardan dev sekoya ağacına kadar, Bildiğim kadarıyla tümünün başına aynı şey gelir, Öyleyse, her bireyin ayrı, kendine has ve devredilemez bir ölümü vardır, Evet, Bundan başka iki adet de genel ölüm var, her biri doğanın türlerine ait krallığa hükmeden, Tam anlamıyla, Peki ölümle ilgili hiyerarşik düzen burada bitiyor mu, diye sordu düşünür çırağı, Hayal gücümün ulaşabildiği nokta itibarıyla, en son ve üst düzeyde bir tür ölüm daha olduğunu düşünüyorum, Nasıl bir ölüm bu, Bu, kâinatı yok edecek olan ölümdür, esasında ölüm adını gerçekten hak eden de bu ölüm, o kendini gösterdiğinde bu adı telaffuz edecek kimse kalmayacak ve o zaman şimdiye kadar anlatageldiklerimiz önemsiz, anlamsız ayrıntılar haline gelecektir, Dolayısıyla ölüm tek değildir, diye gereksiz bir tekrar yaparak sözlerini bitirdi düşünür çırağı, Benim de söylemekten usandığım bundan ibaret, Başka şekilde ifade etmek gerekirse, ölümlerden biri, bizimkisi, faaliyetini durdurdu, diğerleri, yani hayvanlara ve bitkilere ait olanların etkinlikleri sürüyor, bu ölümlerin hepsi birbirinden bağımsız ve hepsi kendi sektörlerinde iş görüyorlar, Şimdi ikna oldun mu, Evet, O halde git ve insanlara bu durumu anlat, dedi akvaryumun suları üzerinde dalgalanan ruh. Polemik de böylece başlamış oldu.</p>
	<p class="block_35">Akvaryumun suları üzerinde dalgalanan ruhun cüretkâr tezine gelen ilk tepki, düşüncenin sözcüsünün yetkili bir düşünür olmayıp, yalnızca elkitapları düzeyinde, son derece sınırlı bilgiye sahip bir çırak olmasıydı, üstelik bunlar tek hücrelilere dair bilgiler düzeyinde temel bilgilerdi, bu da yetmezmiş gibi, alelacele edinilmiş, bölük pörçük, kopuk kopuk durmaktaydılar ve onları bir araya getirebilecek bir iğne ile iplik de bulunmuyordu, evet bilgilerin renkleri ve şekilleri birbirleriyle uyuşuyordu ama aralarında bir bütünlük yoktu, buna eklektik ya da kırpıntı kumaşlardan yapılmış soytarı kıyafetlerini andıran bir ekol denebilirdi. Ama sorun, bundan ibaret değildi. Doğrusu, tezin esasının akvaryumun suları üzerinde dalgalanan ruha ait olduğu söylenebilirdi ama düşünür çırağının da bu ilginç fikri geliştirmesinde katkısı olduğunu hatırlamak için önceki sayfalardaki diyaloga bir göz atmak yeterli olacaktır, bu çerçevede çırağın, en azından dinleyici düzeyinde, bir katkısı olduğu rahatlıkla söylenebilir ki herkesin bildiği üzere, bu etken sokratesten bu yana diyalektik açıdan önemli bulunmuştur. Tüm bu tabloda inkâr edilemeyecek en az bir unsur bulunuyordu, bu da insanların ölmedikleri, buna karşın hayvanların öldükleriydi. Bitkilere gelince, botanik hakkında hiçbir fikri olmayan biri bile hiç zorlanmadan, aynı eski günlerdeki gibi doğduklarını, yeşerdiklerini, bir zaman sonra buruştuklarını, kuruduklarını ve içinde çürüme olsa da olmasa da o son evrenin geldiğini bilirlerdi, bu son evreye ölüm demek istemeyenler, varsınlar bu sürecin ne olduğunu açıklasınlar. Bu yargıya karşı olanların bazıları, burada insanların ölmemelerine karşın diğer tüm canlıların ölmeyi sürdürmelerini normal olanın tamamen yok olmadığının göstergesi sayıyorlar ve normal olanın da zamanı geldiğinde ölmek olduğunu belirtiyorlardı. Ölmek ve ölümün doğumumuzla edindiğimiz bir kazanım mı olduğu, yoksa tesadüfen geçerken bize uğrayan bir hal mi olduğunu tartışmamak. Diğer ülkelerde ölünmeye devam ediliyor ve bu, ille de o ülke insanlarının daha mutsuz oldukları anlamına gelmiyor.</p>
	<p class="block_36">Doğal olarak ilk günlerde bir miktar kıskançlık hissedilmiş, bazı komplolar düzenlenmiş, ölümsüzlüğün nasıl temin edildiğini anlamaya yönelik bilimsel casusluk girişimleri olmuştu, ancak o günden bu yana yaşadığımız zorluklar göz önünde tutulduğunda, bu ülkelerdeki genel kanının, Ucuz kurtulduk, cümlesi ile özetlenebileceğini düşünüyoruz.</p>
	<p class="block_35">Kilise, bu tartışma ortamına, alışıldığı üzere, gene aynı zırha bürünerek indi, büründükleri zırh tanrı buyruklarının hiçbir dönemde sorgulanamayacağına dair zırhtı, ki bu söylem, biraz da zındıkların bakış açısıyla değerlendirilerek gündelik dile çevrildiğinde, içeride neler olup bittiğini görebilmek için gökyüzünün kapılarından ve pencerelerinden içeriye bakılamayacağı anlamına geliyordu. Öte yandan kilise doğal neden ve sonuçların geçici olarak durmuş olmasının bir yenilik sayılmaması gerektiğinin altını çiziyor ve son yirmi yüzyıl boyunca tanrı tarafından ortaya konan mucizelerin hatırlanması gereğinden bahsediyorlardı, tek fark, mucizenin kapsamındaydı, eski dönemlerde kendi kişisel inancı değerlendirilerek bir bireye nasip olan mucize, şimdi daha bütünsel bir kapsama yayılmış, mucize kişisel olmaktan uzaklaşmış ve tüm bir ülke ölümsüzlük iksirine sahip olmuştu, üstelik bu ayrıcalık yalnızca dindarlara bahşedilmemişti, ateistler, agnostikler, kâfirler, dinden dönenler, her türden imansızlar, başka dinlerin mensupları, iyiler, kötüler ve en kötüler, faziletliler ve maphiacılar, cellatlar ve kurbanlar, hırsızlar ve polisler, katiller ve kan bağışlayanlar, akıllılar ve deliler, hepsi ama hepsi, hem tarihin bu en büyük mucizesine tanık oluyorlar hem de bu mucizeden faydalanıyorlardı, ruhun ebedi yaşamına bağlı olarak, ebediyen yaşayan bedenler haline gelmişlerdi. Mucizelere meraklı birtakım orta düzey din adamlarının yaptıkları bazı mistik şakalar, piskopos düzeyinde ve daha üst makamlardaki din görevlilerinin hoşuna gitmedi, bu rahatsızlık inananlara kesin ifadeler içeren bir bildiriyle duyuruldu, bildiri, tanrı buyruklarının değişmezliğinin altını çiziyor, kardinalin krizin başlangıcında başbakanla yaptığı telefon görüşmesinde ortaya koyduğu fikirleri savunuyordu, hatırlanacağı üzere kardinal bu görüşmede kendini papa yerine koymuş, bugün çözümsüz gibi görünen sorunların yarın çözüleceğine olan inanç çerçevesinde meseleyi erteleme yoluna giderek, ertelenen ölüm kavramını ortaya atmıştı. Okuyucusu olduğu gazetenin yazıişleri müdürüne gönderdiği mektupta bir okur, ertelenen ölüm fikrini kabul edebileceğini ama öncelikle kilisenin bu ertelemeden nasıl haberdar olduğunu, bu denli iyi haber alabildiğine göre, ertelemenin ne zamana kadar süreceğini de bilmesi gerektiğini belirtiyordu. Editörün notunda söz konusu görüşün bir değerlendirme önerisinden ibaret olduğu, esasen kilisenin de olaylardan herkes kadar haberdar olduğu ya da herkes gibi hiçbir şey bilmediğinin vurgulanmak istendiği okurlara duyuruldu. O aşamada biri çıktı, bir makale kaleme alıp tartışmanın çıkış noktasına değinerek, ölümün tek mi olduğu yoksa farklı ölümlerin mi var olduğu konusunun irdelenmesini, dolayısıyla da tekil olarak ölümden mi yoksa çoğul olarak ölümlerden mi söz edilmesi gerektiğini sorguladı, aynı makalede konuya farklı bir açıdan bakılarak, kilisenin de böylesi bir belirsizlik ortamını yaratarak herhangi bir taahhüt altına girmeden vakit kazanmaya çalıştığı belirtiliyor, kilisenin, alışıldığı üzere, bir yandan tavşana kaç derken bir yandan da tazıya tut dediği, öte yandan da hem nalına hem mıhına vurarak durumu idare ettiği vurgulanıyordu. Deyimlerin ilki gazeteciler arasında şaşkınlık yarattı ve bu deyimin konuya nasıl bağlandığını pek anlayamadılar. Buna karşın, kişisel rekabet dürtüsüyle hepsi kütüphanelerine yöneldiler ve yazılarını kaleme alırken zaman zaman yararlandıkları sözlüklerine başvurarak deyimi duruma uygun hale getiren bir anlam aradılar. Hiçbir şey bulamadılar, daha doğrusu, tazıyı buldular, tavşanı buldular, kaçmak ve tutmak fiillerini de buldular, ama bu sözcüklerden oluşan deyimin duruma uygun bir anlam kazandığı hali bulamadılar. Derken birinin aklına uzun yıllar önce köyden kente göç eden ama konuşmasını ve dünya görüşünü bir türlü değiştiremeyen, sürekli ocak başına toplanmış torunlarına hikâye anlatır gibi konuşan, herkese bir şeyler anlatan ihtiyar kapıcıyı çağırmak geldi. Ona bu cümleyi duyup duymadığını sordular, duyduğunu söyledi, anlamını bilip bilmediğini sordular, bildiğini söyledi, konuyla nasıl bir ilgisi olduğunu anlayıp anlamadığını sordular, anladığını söyledi. Açıklayın bize o zaman, dedi editör, Efendim, malum tavşan hızlı koşar, tazı da son derece hızlı bir hayvandır ama her ikisine de koş ve tut diyen kişinin esasen bu iki hayvanı birbirine düşürmekten öte bir amacı yoktur, iki tarafa da hoş görünerek iki taraf birbirine düşürülür, Doğrusu bu açıklama pek duruma uygun düşmüyor, Farklı bir anlamı da olabilir, Nedir, Eğer iki hayvanın da hızlı olduğu bilinerek, bu kovalama sonucunda herhangi bir sonuç elde edilemeyeceği de bilinerek kışkırtmıyorsa taraflar, o zaman bu iş her neyse yokuşa sürülüyor, sürüncemede bırakılıyordur, Anlaşıldı, tavşana kaç, tazıya tut diyen kilise olmalı, Evet efendim, O zaman bunu yazan okurumuz haklıymış, Bence de, ama benim kapıcı olduğumu unutmayın, Olsun, çok yardımcı oldunuz, Diğer deyimi de açıklamamı ister misiniz, Hangisini, Hem nalına hem mıhına vurmayı, Hayır, biz onu biliyoruz, bilmekten öte her gün yaptığımız iş de bu zaten.</p>
	<p class="block_35">Akvaryumun suları üzerinde dalgalanan ruh ile düşünür çırağının, ölüm ya da ölümler üzerine, pek güzel bir şekilde başlattıkları polemik, bir ekonomist bu konuda bir makale yazmış olmasaydı bir süre sonra komediye ya da farsa dönüşüp bitecekti. Gerçi ekonomist, kendi yazısında, aktüerya hesaplarının kendi alanı olmadığının altını çiziyordu ama üç aşağı beş yukarı, gelecek yirmi yıl içinde devletin hangi parayla milyonlarca emeklinin ve malulün aylıklarını ödeyeceğini kamuoyu önünde tartışacak kadar konudan anladığını da belirtiyordu, öte yandan bu sürecin yüzyıllarca süreceğini de yazıyor, bu süreçte bu kitleye milyonlarca yeni emeklinin katılacağını da hatırlatıyordu, artış aritmetik de olsa geometrik de olsa felaket kaçınılmazdı, felaketten öte, bu bir karmaşa, bir afet, devletin iflası olacak, canını seven kaçsın denecek ama bundan kaçış olamayacaktı. Tüyler ürpertici bu senaryo karşısında metafizik görüşü savunanlar geri çekilmek zorunda kaldılar, kilise usandırıcı tespih dualarına devam ederek fani dünyanın sonunu bekleme kararı aldı, inandıkları ebedi yaşam görüşlerine göre böylesi bir son bütün sorunları çözecekti. Ekonomistin tedirgin edici düşüncelerine geri döndüğümüzde, hesabın esasen gayet basit olduğu ortaya çıkıyordu, şöyle ki; elde sosyal güvenlik sistemine katkıda bulunan şu kadar aktif nüfus olduğu düşünüldüğünde, bu hesaba gerek malullük gerekse yaşlılık nedeniyle emekli olmuş bulunan nüfus eklendiğinde ve emekli kesimin aylıklarını çalışanların katkıları sayesinde aldıkları değerlendiğinde ve çalışan kesimin azalmasına karşın emekli kesimin sürekli ve önüne geçilemez bir şekilde arttığı göz önünde tutulduğunda, mutluluğun zirvesi, son noktası gibi algılanan ölümün yok oluşunun esasında iyi bir şey olmadığını nasıl olup da kimsenin fark etmediğini anlamak son derece güçtü. Düşünürler ve soyut işlerle meşgul olan diğer bazı insanlar, halk arasında olmak ve olmamak kavramlarına denk gelen neredeyse ile sıfır kavramları üzerinde dur durak bilmeden kafa yorup, bir bardak suda kopan fırtınalarda boğulurken, kamu vicdanı kalemi kâğıdı eline alarak a+b+c türü bir denklem üzerine kafa yormaya değecek çok daha acil sorunlar olduğunu ortaya koydu. İnsan ruhunun karanlık yönünü tanıyanların tahmin edebileceği üzere, ekonomistin kamuoyunu tedirgin eden makalesi sonrasında toplumun sağlıklı kesiminin ölümcül hastalara karşı olan tutumu olumsuz yönde değişti. O ana kadar, bu ölümcül hastaların neden oldukları her tür olumsuzluk ve rahatsızlığın anlaşılabilir şeyler olduğuna dair genel kanıya, hastalara ve yaşlılara gösterilen genel saygının medeni bir toplumun vazgeçilmez unsurlarından biri olması gerektiğine dair düşünceler ekleniyor ve bunlara bağlı olarak, bazen zorlama kabilinden de olsa, bu kişilere, içinde bir miktar şefkat ve sevgi de barındıran bir ihtimam gösteriliyordu. Tabii gayet iyi bildiğimiz gibi, insanlık dışı güdülerinin etkisinde kalarak, iki battaniye arasında, ter ve pislik içinde, bitmez tükenmez bir ölüm döşeğinde yatan zavallı insancıkları maphiaya teslim ederek onlardan kurtulma yoluna giden ruhsuz bazı aileler de vardı, doğal olarak, bu ailelere saygı duymamız söz konusu değildir, benzer bir durum halk arasında binlerce kez kulaktan kulağa aktarılan tahta tabak adlı öyküde görülür, ama bu öyküdeki insanlar, sekiz yaşında bir çocuğun temiz kalbi sayesinde lanetlenmekten kurtulmuşlardır. Bir çırpıda anlatılabilecek bu hikâyeyi, bilmeyen genç nesilleri aydınlatmak amacıyla anlatımıza ekledik, gençlerin hikâyeyi çocukça ya da duygusal bularak alay etmeyeceklerini umuyor, dikkat diyor ve ahlak dersine geçiyoruz. Bir varmış bir yokmuş, evvel zaman içinde kalbur saman içinde masal ülkesinde anne, baba, babanın babası olan büyükbaba ve yukarıda bahsi geçen sekiz yaşında bir oğlan çocuğundan oluşan bir aile yaşarmış. Oldukça ihtiyarlamış olan büyükbabanın elleri titrer, bu yüzden de ne zaman sofraya otursalar adamcağızın lokmaları sağa sola saçılırmış, bu durum oğlunu ve gelinini had safhada rahatsız ettiğinden, her ikisi de sürekli olarak adamı biraz daha dikkatli olması için uyarıp dururlarmış, zavallı adam ne kadar uğraşırsa uğraşsın titremesine hâkim olamaz, aksine uyarılar arttıkça titremesi de artar, masa örtüsü de yerler de yemek içinde kalırmış, boynuna bağlanan peçeteden bahsetmeye gerek yok, her öğünde, kahvaltıda, öğle ve akşam yemeklerinde değiştirilmesi gerekirmiş. Olup bitenden rahatsız olan ve hiçbir iyileşme ihtimali olmadığını gören oğul, bu tatsızlığa bir son vermek için harekete geçmiş. Günlerden bir gün eve elinde tahta bir tabakla gelmiş ve doğruca babasının yanına gitmiş, Bundan sonra burada, avluda yemek yiyeceksiniz, burayı temizlemek daha kolay, böylelikle gelininiz kirlenen masa örtüleriyle ve onca peçeteyle uğraşmak zorunda kalmayacak. Öyle de olmuş. Kahvaltıyı, öğlen ve akşam yemeklerini yalnız başına avluda yemeye başlayan ihtiyar, yemekleri ağzına götürebildiği ölçüde yemeye çalışıyor, yiyeceklerin yarısını daha ağzına götüremeden düşürüyor, kalan kısmın bir miktarı da ağzından düşüyormuş, sonuçta kursağından birkaç lokma ya geçiyor ya geçmiyormuş. Büyükbabasına yapılan kötü muamele, torunun pek umurundaymış gibi görünmüyormuş, büyükbabasına, annesine ve babasına bakıyor ve konuya önem vermezmiş gibi yemeğini yemeye devam ediyormuş. Günlerden bir gün baba işten eve döndüğünde, oğlunu elinde bir çakıyla bir tahtayı yontarken görmüş, ama konuya fazla önem vermemiş, o günlerde çocukların kendileri için tahtadan oyuncaklar yapmaları olağanmış. Adam ertesi gün tekrar dikkat ettiğinde yontulan nesnenin oyuncak bir arabaya benzemediğini, en azından tekerlek takılabilecek yerleri olmadığını görmüş ve çocuğa ne yaptığını sormuş. Çocuk duymamış gibi davranarak, elindeki tahta parçasını yontmayı sürdürmüş, tüm bu olayların anne ve babaların daha az korkak olup, çocuklarının elinde oyuncak yapımı için son derece faydalı bu tür kesici aletleri gördüklerinde koşup hemen almadıkları bir dönemde geçtiğini de hatırlatalım. Beni duymadın mı, o tahtayla ne yapıyorsun, diye tekrar sormuş baba, ve oğlu, gözlerini yaptığı işten ayırmadan, cevap vermiş, Büyükbabam gibi yaşlandığında, ellerin titreyince avluda yemek yiyeceğin günlerde kullanman için tahta bir tabak yapıyorum. Bu sözler sihirli bir etki yaratmış. Babanın gözlerindeki perde bir anda aralanmış, gerçekleri görmeye başlamış, hemen babasının yanına koşup ondan binbir özür dilemiş, yemek vakti geldiğinde de onu masaya kendi elleriyle oturtup, yemeğini elleriyle yedirmiş, büyükbabanın bunları yapacak gücü olmadığından, babanın gücü de henüz yerinde olduğundan kendi elleriyle silmiş ağzını. Sonra neler olduğunu bilemiyoruz, ancak bu küçük çocuğun işinin yarım kaldığı, buna karşın tabağa dönüşebilecek tahta parçasının ortalıkta dolaştığı da bir gerçek. Bu öykünün öğretici yanının kaybolmaması için kimse o tahta parçasını yakmak ya da atmak istememiş, öte yandan çocuğun yarım bıraktığı işi bir başkasının bitirmesi de her zaman mümkünmüş, özellikle de insanoğlunun ruhunun karanlık yönlerinin hiç yok olmadığını gördüğümüz bugünlerde. Hani derler ya, yaşamak ve görmek gerek, bu zamana bağlı bir sorundur ve bazı şeyleri görmek nasip olmazsa eğer, bu sadece yeterince yaşamadığımızdan olacaktır. Her neyse, olayların hep karanlık ve kötü yanlarını göstermekle suçlanma durumuna gelmemek için, bu güzel öykünün, toplumsal hafızanın tozlu raflarından alınıp, üzerindeki örümcek ağları bir gazete yardımıyla temizlendikten sonra televizyona uyarlanabileceğim, bu tür bir girişim sayesinde geçmişte toplumu besleyen manevi değerlerin geri geleceğini, ailelerin örselenmiş vicdanlarının onarılmasına katkıda bulunulabileceğini düşünenler olduğunu da söyleyelim. Tabii bugün her şeye hâkim olan maddiyat o dönemlerde henüz insanların iradelerini ele geçirmemişti, bizler irade gücüne inanıyorduk ve böylesi olaylar ahlaki zayıflığın canlı ve iflah olmaz örnekleri olarak görülüyordu. Yine de umudumuzu yitirmeyelim. Bu rolü oynayacak çocuk beyaz camda belirdiği anda ülke nüfusunun yarısının gözyaşlarını silmek için bir mendil arayışına gireceğinden emin olabiliriz, nüfusun daha metin olan diğer yarısı da büyük bir ihtimalle gözyaşlarının yanakları boyunca sessizce süzülmesine aldırmayarak, yapılan ya da göz yumulan kötü bir davranış karşısında hissedilen vicdan azabını ifade etmenin tek yolunun içi boş sözcükler olmadığını ortaya koyacaklardır. Büyükbabaları ve büyükanneleri kurtarmak için çok geç olmadığını umuyorum.</p>
	<p class="block_43">Beklenmedik bir şekilde nahoş ve fırsatçı bir tutum içine giren cumhuriyetçiler ülkede yaşanan bu hassas durumdan yararlanarak seslerini duyurmaya çalıştılar. Doğrusu sayıları çok fazla değildi, bir siyasal parti çevresinde örgütlenmelerine ve seçimlere düzenli olarak katılmalarına rağmen mecliste temsil edilmiyorlardı. Buna karşın, özellikle sanat ve edebiyat çevrelerindeki etkinlikleriyle gurur duyuyorlar, arada sırada son derece güzel kaleme alınmış ancak herhangi bir etkisi olmayan bildiriler hazırlayıp bu çevrelerde dağıtıyorlardı. Ölümün ortadan yok oluşundan bu yana herhangi bir tepkileri olmamış, sıradan bir muhalif partiden beklenecek açıklamalar çerçevesinde, ölüm döşeğindeki hastaların nakillerinde maphianın oynadığı söylenen çirkin rolü bile sorgulamamışlardı. Şimdiyse, bir yandan dünya üzerinde tek olmanın boşluğunu, diğer yandan öbür ülkelere benzememenin sıkıntısını yaşayan ülkenin geçirmekte olduğu çalkantılı dönemden istifade ederek meseleyi bir rejim sorunu haline getirmişlerdi. Kraliyetin tanımına bile tahammülleri olmayan ve doğal olarak monarşiye karşı cephe alan bu grup, derhal cumhuriyetin ilan edilmesi yönünde kuvvetli bir dayanağa kavuştukları ve bu adımın kesinlikle gerekli olduğu görüşündeydiler. En basit mantık kuralları uyarınca, hiç ölmeyecek bir kralın başta bulunmasının kabul edilemeyeceğini savunuyorlar, bu kralın beyinsel yetkinliğinin azalması ya da salt ihtiyarlık nedeniyle tahtı başka birine devretmeye karar vermesi durumunda dahi kral olmayı sürdüreceğini söylüyorlar, bu gidişatın bitmez tükenmez bir krallar silsilesini başlatacağını, silsilenin tahttan feragat edenlerle tahta çıkanların birbirini izlemesiyle sürüp gideceğini öne sürüyorlardı, krallar silsilesinin yataklarında ölümü bekleyen ancak bir türlü ölemeyen hükümdarlardan oluşacağını, eklemlerinden fırlamış birer kemik yığınına, kötü kokan birer mumyaya dönüşecek önceki kralların esas yerleri olan aile kabristanına götürülemeyeceklerinden muhtemelen sarayın koridorlarını dolduracaklarını anlatıyorlardı. En iyi çözümün bir seferliğine, ya da en fazla iki seferliğine seçilecek cumhurbaşkanlığı makamı olacağını, sınırlı görev süreleri dolan eski cumhurbaşkanlarının da başlarının çaresine bakmak durumunda kalacaklarını, konferanslar verebileceklerini, kitap yazabileceklerini, sempozyum, kolokyum, kongre ya da yuvarlak masa toplantılarına katılabileceklerini, seksen davette devri âlem yapabileceklerini, eteğe dönüş olursa etek boyları hakkında fikir bildirebileceklerini, atmosfer kalırsa, ozon tabakasının incelmesi hakkında da konuşabileceklerini, en nihayetinde yapacak bir şeyler bulabileceklerini savunuyorlardı.</p>
	<p class="block_36">Bu olasılıkların tamamının saray doktorlarının her gün basında yer alan, ne şiş yansın ne kebap türünden ifadelerle bezeli ve hepsi birbirinin aynı olan raporlarını sonsuza dek okumaktan iyi olacağını ifade ediyorlardı. Bu arada, sarayın revir bölümlerinin kapasiteleri doğan ihtiyaç nedeniyle iki kez artırılmış, üçüncü bir genişletme çalışmasının da yapılmakta olduğu bildirilmişti. Revir bölümleri denerek çoğul bir ifade kullanılmış olmasının nedeni de hastane ve benzeri kurumlarda gözetilen cinsiyet farkında yatmaktaydı, diğer bir deyişle erkekler kadınlardan ayrılıyordu, yani krallarla prensler bir tarafta yatıyor, prenseslerle kraliçeler ise diğer bir bölümde kalıyorlardı. Cumhuriyetçiler, halkı göreve çağırıyor, bireylerin üzerlerine düşen vazifeyi yapmalarım, kaderlerinin dizginlerini ellerine alarak, yeni bir hayatın, aydınlık bir geleceğin ışıklı yollarını açmalarını istiyorlardı. Yapılan açıklamaların etki alam, bu kez sadece yazar ve sanatçılarla sınırlı kalmadı, yeni bir hayat ve aydınlık gelecek çağrıları başka toplumsal sınıflarda da yankı buldu, tamamen alışılmadık bir şekilde gelişti ve başlamadan önce bile tarihi sayılabilecek bu atılımda, bahse konu gruba destek olacak yeni katılımcılar ortaya çıktı. Ne yazık ki gelişen ve öngörüleriyle dikkat çeken bu cumhuriyetçi akıma yeni katılanların sağlıklı bir demokrasinin gereği olan ortak yaşam kurallarını uygulayamadıkları ve terbiyelerini muhafaza edemedikleri anlar da oldu. Hatta bazıları, işi en ağır hakaretlere kadar vardırarak, halkın içmeye ayranı yokken her yere tahtırevanla giden bu semersiz yaratıklara artık gem vurulması gerektiğini bile söylediler. Sağduyulu yurttaşlar bu sözleri kabul edilemez bulmanın ötesinde affedilemez olarak nitelediler. Öyle ya, devletin çarklarının sarayın ve etrafının artan masraflarını karşılamakta artık yetersiz kaldığı söylenebilir ve herkes bunu anlayabilirdi. Bu doğruydu ve incitici bir söylem değildi.</p>
	<p class="block_43">Gerek cumhuriyetçilerin şiddetli saldırıları, gerekse çok yakın bir gelecekte devletin çarklarının yaşlılık ve malullük aylıklarını ödeyemeyecek olduğuna, bunun bir çaresi bulunmadığına dair öngörüler içeren tedirgin edici makale üzerine kral, başbakanı arayarak kendisiyle konuşmaların kaydedilmeyeceği özel bir görüşme yapmak istediğini bildirdi. Başbakan geldi, öncelikle kraliyet ailesi mensuplarının sağlık durumlarını sordu, özellikle de ana kraliçenin durumu ile ilgilendi, hatırlanacağı üzere, ana kraliçe son yılbaşı günü ölüm döşeğinde bulunuyordu ve nihayetinde o gün itibarıyla o da birçok diğer hasta gibi dakikada on üç kez nefes alıp vermeyi sürdürüyordu, döşeğinde uzanan bedeninin nefes alıp vermek dışında canlı olduğuna dair pek bir emare göstermemesi ayrı bir konuydu. Majesteleri teşekkür etti, ana kraliçenin halen damarlarında dolaşan asil kanın gerektirdiği tevekkülle günlerini doldurduğunu söyledi, sonra gündemdeki konulara geçti, ilk konu, cumhuriyetçilerin yürütmekte oldukları savaşla ilgiliydi. Bu insanların akıllarından neler geçiyor bilemiyorum, diye söze başladı kral, ülke, tarihinin en derin buhranını yaşıyor ve bu insanlar bir rejim değişikliğinden bahsediyorlar, Yerinizde olsam ben bu konuya fazla önem affetmezdim efendim, onların yaptığı, durumdan istifade ederek yönetime dair önerilerini ortaya koymaktan ibaret, bulanık suda balık avlamaya çalışan zavallı balıkçılar oldukları da söylenebilir, Ne yazık ki vatanseverlikleri de pek alt düzeyde, Haklısınız majesteleri, cumhuriyetçilerin vatanseverlikleri yalnızca kendileri tarafından anlaşılabiliyor, onlar da gerçekten anlayabiliyorlarsa artık, Onların fikirleri beni hiç ilgilendirmiyor, sizden duymak istediğim bir rejim değişikliğini zorlayacak güçlerinin olup olmadığı, Mecliste temsil dahi edilmiyorlar efendim, Ben bir darbeden ya da bir çeşit devrimden söz ediyorum, Böyle bir ihtimal yok majesteleri, halk krallarının yanında, ordu da meşru yönetimi destekliyor, O halde içim rahat edebilir, Gönlünüzü ferah tutun efendim. Kral ajandasında, cumhuriyetçiler yazan sütunun karşısına bir çarpı attı, Tamam, dedi ve sordu, Ya şu ödenmeyen emekli maaşları meselesi nedir, Ödüyoruz efendim, mesele sistemin geleceğinin oldukça karanlık bir görünüm arz etmesi, O halde yanlış okumuşum, ben ödemelerin durdurulduğu izlenimini edinmiştim, Hayır, hayır majesteleri, oldukça endişe verici bir görünüm sunan, sistemin geleceği, Hangi düzeyde bir endişedir söz konusu olan, Konu tüm yönleriyle endişe verici efendim, devletimiz kumdan bir kale gibi yıkılabilir, Peki bu durumda olan tek ülke biz miyiz, diye sordu kral, Hayır efendim, uzun vadede tüm ülkeler bu sorunla karşı karşıya kalacaklar, bizi farklı kılan, ölmek ya da ölmemek meselesi, konuyu bu denli basit bir şekilde ortaya koyduğum için bağışlayın beni, Sizi anlamıyorum, Diğer ülkelerde normal bir şekilde ölünmeye devam ediliyor efendim, dolayısıyla ölenlerin oranı yeni doğanların getirdiği ek yükü hafifletiyor, oysa burada, bizim ülkemizde majesteleri, kimse ölmüyor; ana kraliçenin durumunu ele alın efendim, her an son nefesini verecekmiş gibi görünüyordu, oysa hâlâ aramızda, bundan dolayı son derece mutlu olduğumu bilmenizi isterim ancak öte yandan yağlı ilmek boynumuza geçmiş durumda efendim, Buna karşın ölenler olduğuna dair bazı dedikodular kulağıma geliyor, Evet efendim ama ölenlerin sayısı o kadar az ki, bu oran koca okyanusta bir damla sudan öteye gitmiyor, aileler böyle bir adımı atmaya cesaret etmiyorlar, Nasıl bir adım, Adımdan kastım, ailelerin hastalarını intiharları yürüten teşkilata teslim etmeleri efendim, Sizi anlayamıyorum, ölemeyeceklerine göre intihar etmelerinin de bir anlamı yokmuş gibi geliyor bana, Bunlar ölüyorlar efendim, Peki nasıl başarıyorlar bunu, Bu karmaşık bir hikâye efendim, Anlatın, burada baş haşayız, Sınırlarımızın ötesinde ölünebiliyor efendim, O halde o bahsettiğiniz teşkilat, onları oraya kadar götürüyor, öyle mi, Aynen öyle majesteleri, Bu teşkilat bir hayır kurumu o halde, Bu kurum ölümcül durumdaki hastaların birikimini bir nebze hafifletiyor ama biraz önce de söylediğim gibi yapabildikleri ancak okyanusta bir damla kadar, Söz ettiğimiz kuruluşun adı nedir. Başbakan derin bir nefes aldı ve konuştu, Maphia efendim, Maphia, Evet efendim maphia, devlet bazen kirli işlerini yaptıracak birilerinin arayışına girebiliyor, Bana bundan söz etmemiştiniz, Majesteleri, esasında sizi konudan haberdar etmek niyetindeydim ama olmadı, sorumluluk tamamıyla benim efendim, Ya sınır boylarında konuşlanan birliklerimiz, Onların da yerine getirmeleri gereken bir görevleri vardı, Neydi bu görev, Efendim, onlar intihar etme niyetindekilerin hareketlerini kısıtlamak üzere orada bulunuyormuş gibi görünüyorlar ancak gerçekte kısıtlamıyorlardı, Ben onların bir işgali engellemek üzere orada bulunduklarını sanıyordum, Hayır efendim, böyle bir tehlike hiç olmadı, ayrıca ilgili ülke hükümetleri ile de gerekli anlaşmalar yapıldı, her şey kontrolümüz altında, Emekli maaşları meselesi hariç tabii, Hariç olan ölümün kendisi efendim, eğer tekrar ölmeyi beceremezsek geleceğimiz karanlık. Kral defterinde emekli maaşları yazılı sütunun yanına bir çarpı koydu ve, Bir şeyler olmak zorunda, dedi, Evet majesteleri, bir şeyler olmak zorunda.</p>
	</body></html>
