<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_34" id="calibre_pb_19">Ölümün geri dönüşünü açıkladığı korkunç gecede neler yaptığını anlatmamış olmamız ve buna karşın okurların, çok da haklı sayılabilecek sabırsızlık belirtileri göstermek yerine, sabırlı davranmış olmaları, ancak yazılı metinlere karşı duyulan, batıl sayılabilecek saygıyla, ya da artık pek örneğine rastlanmayan parlak bir eğitim düzeyi ile açıklanabilir. Daha önce örneğine hiç rastlanılmamış bu gelişmelerde oynadıkları rol son derece önemli olduğundan mutlu son yuvaları, hastaneler, sigorta şirketleri, maphia ve katolik kilisesinin bu ani ve dramatik değişikliğe verdikleri tepkileri ayrıntılı bir şekilde açıklamamız önemliydi. Esasında bu süreçte olaylar değişik bir seyir izlemişti, bu seyrin nedeni ölümün bu denli çok sayıda cesedin defnedilmesinin zorluklarını değerlendirerek beklenmedik, son derece saygın ve sempatik bir tutum içine girerek hayatın yeniden rayına oturması için ek bir süre tanımış olmasıydı, eğer durum böyle olmamış olsaydı, eski düzene geçişin ilk günlerinde yeni ölümlerin olması beklenir ve bizim de aylardır iki arada bir derede kalmış bu zavallıların yanında, meydana gelecek yeni ölüm olaylarını da aktarmamız gerekirdi. Ancak böyle olmadı, ölüm yeni düzenin ilk günlerinde insanlara cömert davranmadı. Sekiz gün boyunca kimse ölmeyince insanlar, gerçekte hiçbir şeyin değişmediğine dair aldatıcı hayallere kapıldılar, oysa bu dönem ölüm ile insanlar arasındaki yeni kurulan bir ilişki türünün sonucu olarak ortaya çıkmıştı, diğer bir deyişle, herkese son anı gelmeden önce yedi günlük bir süre tanınacaktı ve herkes durumdan haberdar edilecekti, böylece insanların sorunlarını çözümleyecek, vasiyetnamelerini yazacak, gecikmiş vergi borçlarını kapatacak, aileleriyle ve en yakın dostlarıyla vedalaşacak vakitleri olacaktı. Bu fikir teoride iyi bir fikir gibi görünüyordu ancak, pratiğe döküldüğünde çok da iyi olmadığı ortaya çıktı. Düşünün bir kez; son derece sağlıklı, başı bile ağrımayan, had safhada iyimser olan, dahası iyimser olmak için birçok nedeni olan birini ele alalım, bu insan, bir sabah işine gitmek üzere evinden çıkar ve sokakta o bölgede görevli postacı ile karşılaşır, postacı şöyle der, İyi ki karşılaştık, bay filanca, size bir mektup var ve bu sözlerin ardından eflatun renkli bir zarf çıkarır; doğrusu postacı bu mektuba özel bir önem atfetmemiş, bunu da içinde reklamlar bulunan ve çeşitli firmalar tarafından yollanan mektuplardan biri sanmış olabilirdi; ama mektubun üzerindeki değişik elyazısı bu ihtimali ortadan kaldırır, mektubun üzerindeki ismi kaleme alan elyazısı gazetede yayımlanan metindeki yazının tıpatıp aynıdır. Söz konusu kişinin kalbi bir anda yerinden fırlayacakmış gibi olsa, içini çaresiz bir felaketin hüznü kaplasa ve bu nedenle mektubu almaktan kaçınsa da buna imkân yoktur, hani bazen insan merdivenlerden inerken, inmesine yardım etmek üzere birilerinin yavaşça koluna girdiğini hisseder ya da benzer bir hisle yerdeki muz kabuğuna basmaktan kurtulur veya köşeyi dönerken ayakları birbirine dolaşmışken düşmekten son anda kurtulur ya, işte öyle bir hisle bu mektup da çaresiz bir şekilde alınacaktır. Bu mektubu paramparça etmek de işe yaramayacaktır, ölümden gelen mektuplar prensip olarak yok edilemezler, şiddetle asetilen püskürtmek bile ona zarar vermez, hatta fark etmeden düşürmüş gibi yaparak, bu mektuptan kurtulmanın olanağı yoktur, çünkü bu mektup onu düşürmenize de izin vermez, adeta insanın parmaklarına yapışır, hadi düştüğünü varsayalım, o zaman da emin olun iyi niyetli bir vatandaş mutlaka ortaya çıkacak, koşup mektubu düştüğü yerden alacak ve dalgın numarası yapan kişinin ardından koşarak şöyle diyecektir, Bu mektup sizin galiba, önemli olabileceğini düşündüm, mektubu düşüren ise hüzünlü bir edayla yanıtlayacaktır, Evet haklısınız, önemli, ilginiz için çok teşekkür ediyorum. Tabii bütün bunlar başlangıçta olabilirdi, çünkü o zamanlar ölümün, posta servisini faaliyetlerine aracı olarak kullandığını herkes bilmiyordu. Kısa zamanda eflatun, renkler arasında en nefret edileni haline gelir, siyahı bile geride bırakırdı, doğrusu siyah matemi çağrıştırdığı için pek sevilmeyen bir renktir ama unutmayalım ki matemi diriler tutar, oysa eflatun doğrudan doğruya ölümü simgelemekteydi, ölülerin siyah elbise ile gömülmeleri bile bu durumu değiştirmeyecektir. Ölümün, işine gücüne gitmekte olan insanların karşısına, kapıyı asla iki kere çalmayacak bir postacı görünümünde dikilivermesinin yaratacağı şaşkınlığı, karmaşayı ve rahatsızlığı düşünün bir kez, eğer postacı alıcıya tesadüfen yolda rastlamaz ise mektubu söz konusu kişinin posta kutusuna bırakması ya da kapının altından atması yeterli olacaktır. Adam oracıkta kaldırımın ortasında hareketsiz durmaktadır, sağlığı mükemmeldir, başı bile ağrımamaktadır, hatta böylesi berbat bir şok yaşadıktan sonra bile ağrımamaktadır, dünya ona ait değildir artık ya da o artık dünyaya ait değildir, her biri diğerine yalnızca sekiz günlüğüne ödünç verilmiş gibidirler, her şey biraz önce tevekkülle okuduğu eflatun mektupta yazılıdır, yaşlarla buğulanan gözleri yazıları zar zor seçmektedir, Sayın bayım, yaşamınızın sekiz günün ardından son bulacağını üzülerek bildiririm, bu kararı geri döndürmenin ya da kalan süreyi uzatmanın imkânı bulunmamaktadır, kalan sürenizi olabildiğince iyi değerlendiriniz, sadık hizmetkârınız, ölüm. İmza küçük harfle yazılıdır ve bu durum bildiğimiz üzere bir çeşit menşe şahadetnamesi olarak algılanmaktadır. Postacının filanca bey olarak hitap ettiği ve dolayısıyla bizlerin de erkek olduğunu anladığımız talihsiz kişi ne yapacağını bilememektedir, eve dönüp bu büyük acıyı ailesiyle mi paylaşmalıdır, yoksa gözyaşlarını içine akıtıp yoluna devam etmeli, işinin başına gidip, kalan günlerinde üzerine düşen vazifeyi yapmayı sürdürmeli midir, o durumda adam herhangi bir yanıt alamayacağını bile bile şöyle bir soru sorabilir, Zaferin nerede ey ölüm, ama herhangi bir yanıt alamayacağının bilincindedir, ölümün yanıt vermemesinin nedeni ise istememesi değil, insanoğlunun bu en büyük acısı karşısında ne söyleyeceğini bilememesidir.</p>
	<p class="block_47">Ancak herkesin birbirini tanıyacağı küçük bir ülkede geçmesi mümkün olan bu sahne, ölümün, yaşam adını verdiğimiz geçici sözleşmenin iptali için yürürlüğe soktuğu iletişim sisteminin zararlarını son derece açık bir şekilde göstermiştir. Bu davranışın, örneklerine her gün rastladığımız, sadistçe ortaya konan bir zalimlik gösterisi olduğu düşünülebilir, oysaki ölümün zalim olmaya ihtiyacı yoktur, insanların canını alması yeter de artar bile. O nedenle ölüm de bunu düşünmemiş, Neyse ne yahu, demiştir. Şu aralar da faaliyetlerini durdurduğu yedi aylık sürede aksayan işleri toparlamak için destek hizmetlerini yeniden yapılandırmakla meşgul olduğundan, birer birer ölümlerinden haberdar edilen insancıkların ümitsiz serzenişlerini duyacak hali yoktur; üstelik bu girişimin sonuçları istenen şekilde gerçekleşmiyor, tam tersine ölümle karşı karşıya olduklarını öğrendiklerinde ümitsizlik ve üzüntüye kapılan insanlar, sorunlarını çözmüyor, vasiyetname hazırlamıyor, vergi borçlarını ödemiyorlardı, aileleriyle ve yakın arkadaşlarıyla vedalaşmayı da son ana bırakıyorlar, bu son dakikalar da bu en hüzünlü veda için yetersiz kalıyordu. İnsanların ölümün derin anlamı olan mukadderat kavramına tam olarak aşina olmamaları nedeniyle gazeteler ölüme karşı tavır aldılar ve şiddetli saldırılar içeren yazılar yazdılar, ölümü bir kez daha vicdansız, zalim, acımasız, tiran, kötü, kan içici, vampir, kötülüklerin kraliçesi, etekli drakula, hain, katil, insanlık düşmanı, seri katil olarak nitelediler, hatta haftalık mizah dergilerinden birinin yazarları kara mizahın uç noktalarına doğru giderek ona orospu çocuğu dediler. Neyse ki, bazı yayın organlarının idare merkezlerine sağduyu hâkimdi ve tepkilerin tümü böyle olmadı. Basın dünyasının duayeni sayılan, saygın bir gazete, ölümü insanlarla içten ve açık bir diyalog sürecine davet eden, akıl ürünü bir başyazı yayımladı, çağrıda, bunun için öncelikle ölümün genel karargâhı, adresi ya da barınağının tespit edilmesi gerektiği vurgulanıyor ve sürecin önyargılardan uzak, kalplerin birbirine açılacağı türden, kardeşlik duyguları içinde yürütülecek bir süreç olması gereğinin altı çiziliyordu. Bir başka gazete güvenlik kuvvetlerinin kâğıt fabrikaları ve kırtasiyeciler üzerinde yoğunlaşmasını önerdi, eflatun renkli kâğıt ve zarf kullanan insanoğullarının sayısı zaten son derece sınırlı olmalıydı, öte yandan yaşanan gelişmeler sonrasında bu kişilerin bu alışkanlıklarından vazgeçmiş olmaları da muhtemeldi, dolayısıyla kâğıtları azalıp yeni malzeme alması gerektiğinde ölüm adı verilen tüketiciyi bulmak zor olmayacaktı. Bu fikri öneren gazetenin amansız rakibi olan bir diğer gazete, düşünceyi saçma sapan olarak niteledi ve ancak aklından zoru olan birinin, muhtemelen çarşafa sarınmış bir iskeletten ibaret olan ölümün kaldırım taşlarında kemiklerini takırdatarak mektup atmaya gideceğini düşünebileceğini yazdı. Yazılı basın organlarının gerisinde kalmak istemeyen televizyon, içişleri bakanlığına posta idaresinin merkezi yerlere yerleştirdiği mektup kutularının yakınlarına memurlar yerleştirmesini önerdi, öneri sahipleri genel müdürün odasında beliren ilk mektubun odanın pencerelerinin kapalı, kapısının da sıkı sıkıya kilitli olduğu bir sırada ortaya çıkıverdiğini unutmuş görünüyorlardı. Üstelik ne yerlerde, ne duvarlarda, ne de tavanda, en ufak bir açıklık dahi bulunmuyordu. Kaderleri belirlenmiş bu zavallılar hakkında ölümle içten bir konuşma yapmak belki de gerçekten mümkün olabilirdi, ama bunun gerçekleşebilmesi için öncelikle ölümü bulmak gerekirdi, kimse de onun nerede olduğunu ya da nasıl bulunabileceğini bilmiyordu.</p>
	<p class="block_43">Bu arada mesleği ile doğrudan ya da dolaylı olarak ilgili bütün konular hakkında geniş bilgisi olduğu kabul edilen bir adli tabip, kafataslarından yola çıkarak kişinin vaktiyle nasıl bir yüzü olduğunun belirlenmesi yönünde çalışmaları olan ünlü bir bilimadamının yurtdışından çağrılması fikrini ortaya attı, bu uzman ölümün temsil edildiği eski resimlerden, gravürlerden, özellikle kafatasının açık seçik bir şekilde görüldüğü örnekler üzerinde çalışarak, etlendirme işlemi yapacak, gözleri yuvalarına yerleştirecek, olması gereken yerlere saç, kaş, kirpik koyacak, yüzü renklendirecek ve merak edilen çehreyi ortaya çıkaracaktı, bundan sonra yapılacak iş ise, ortaya çıkarılan görünümün binlerce kopyasını yapmak, binlerce araştırmacıya teslim etmek ve görülen tüm insanlarla karşılaştırmaktan ibaretti. Yabancı uzman gerekli çalışmaları yapıp bitirdikten sonra, seçilen üç kafatası üzerinde yürütülen araştırmaların birbirlerine pek benzemeyen üç farklı yüz ortaya çıkardığı görüldü, bu da uzmanların bir değil üç resimle çalışmaya koyulmalarını gerektirdi, iddialı bir şekilde, ölüm avı adı verilen operasyon anlaşılan bu üç ayrı resim meselesi yüzünden zorlaşacaktı. Bilimsel çalışma bir tek gerçeği yadsınamayacak şekilde ortaya koymuştu, en basit ikonografik örneklerde de konuya dair en karmaşık terimlerde de, en karanlık imgelerde de, herhangi bir yanılgı bulunmuyordu. Tüm işaretler, özellikler ve nitelikler ölümün kesinlikle bir kadın olduğunu gösteriyordu. Hatırlayacağınız üzere, o ilk mektuptaki yazı üzerinde çalışan ünlü grafolog da aynı sonuca varmış ve elyazısını kaleme alan kişiden bir kadın olarak bahsetmişti, ancak bu açıklamanın gayriihtiyari yapıldığı ve nedeni tam olarak bilinmemekle beraber, eril ya da cinssiz olarak tanımlandığı bazı diller hariç, yapısında cins tanımlayan edatlar bulunan hemen hemen bütün dillerde, ölüm sözcüğünün dişil olmasına bağlı olduğu düşünülebilir. Aynı şekilde, daha önce dile getirmiş olmamıza karşın, ortaya çıkan üç kadın yüzünün birbirlerini andıran hatları var olmasına karşın, birbirlerine tam olarak benzemediklerini de bir kez daha vurgulamak istiyoruz. Doğrusu üç ayrı kadının var olması ve sözgelimi vardiya usulü çalışmaları fazla akla yatkın olmadığından resimlerden ikisinin saf dışı bırakılması gerekiyordu. Her üç resmin yanlış olma ihtimali de vardı ve bu ihtimal durumu iyice içinden çıkılmaz hale getiriyordu, bu araştırmanın genel olarak, ya tutarsa denerek göle maya çalmaya benzediği söylenebilirdi.</p>
	<p class="block_35">Araştırma, doğal olarak, devlete ait soruşturma biriminin arşivlerinde başlatıldı, burada, ülkede yaşayan yerli ya da yabancı tüm insanların tasnif edilmiş fotoğrafları bulunuyor, dolikosefaller bir yanda brakisefaller diğer yanda duruyordu. Sonuçlar hayal kırıklığı yaratacak türdendi. Tabii bu çerçevede kafatası etlendirme işlemine esas olan gravür ve resimler eski dönemlere ait olduklarından, aranan yüzün ancak bir yüzyıl öncesine kadar geriye giden modern tanımlama sistemlerinde bulunmasına pek imkân yoktu ama ölümün her dönemde var olduğu da bir gerçekti ve zamanla yüzünü değiştirmesi için de herhangi bir neden bulunmuyordu, öte yandan kendini gizlemesi, gerek faaliyetlerini düzgün bir şekilde yürütmesi, gerekse şüphelerden uzak durması için önemli olmalıydı, bu itibarla nüfus kaydının sahte bir isimle yapılmış olması da kuvvetle muhtemeldi, ölüm her şeyi yapabilirdi. Uzmanlar bilgisayar teknolojisini sonuna dek kullanarak verileri çapraz incelemeye almalarına karşın, her nasılsa hiçbir kadın resmi, belirlenen üç resimden hiçbiriyle eşleşmedi. Bu durum karşısında, ihtiyaç hâsıl olduğunda başvurulan klasik inceleme yöntemlerine geri dönmekten başka çıkar yol kalmadı, elde yapılan biçki dikiş işlerine benzer polisiye yöntemlere başvuruldu, resimler ülkenin dört bir yanında görevli bin memura dağıtıldı ve bu görevliler evlere, işyerlerine, fabrikalara, lokantalara, barlara ve hatta fuhuş yuvalarına girip çıkarak araştırmayı sürdürdüler, gittikleri her yerde ergenlik çağındakilerle, orta yaşın üzerindekiler hariç tüm kadınları tek tek kontrol ediyorlardı, belirli bir yaş grubundaki kadınlar üzerinde durmalarının nedeni, ceplerinde taşıdıkları üç resmin üçünün de, otuz altı yaşlarında ve son derece güzel bir kadını işaret etmesiydi. Eldeki verilere göre ölüm herhangi biri olabilirdi, oysa gerçekte hiçbiri değildi. Büyük çabaların, tepilen kilometrelerce sokağın, caddenin, karayolunun ardından, hepsini gökyüzüne taşıyacak kadar merdiven çıkılıp inildikten sonra, memurlar söz konusu kadınlardan ikisini buldular, bulunan kadınlar aramaya esas olan arşiv kayıtlarındaki resimlerinden biraz farklıydılar ama bunun nedeni bazı estetik müdahalelerle bazı avantajlar elde etmiş olmalarıydı, garip bir tesadüf uyarınca da, söz konusu estetik müdahaleler hanımların temsili resimlere benzer yönlerini vurgulamıştı. Buna karşın hayat hikâyeleri üzerinde yapılan ayrıntılı bir çalışma, bu kadınların yaşamlarının herhangi bir döneminde boş vakitlerinde bile olsa, ölümün karanlık işleriyle amatörce de, profesyonelce de uğraşmış olamayacaklarını kesinlikle ortaya koymuştu. Üçüncü kadın resmine gelince, o resimdeki kadına da bir aile albümünde rastlanmış, ama önceki yıl öldüğü anlaşılmıştı. Durum mantık süzgecinden geçirildiğinde de kendisi ölümün kurbanı olduğundan, doğal olarak ölüm olamayacağı sonucuna varıldı. Bu arada araştırmanın sürdüğü haftalar boyunca eflatun renkli zarfların da ilgili evlere ulaşmaya devam ettiğini kaydedelim. Ölüm insanlara karşı taahhütlerini kesinlikle aksatmıyordu.</p>
	<p class="block_47">Bu aşamada okurların aklına makul olarak, hükümetin on milyon vatandaşının günbegün yaşadığı drama kayıtsız kalıp kalmadığı sorusu gelebilir. Bu sorunun iki yönlü bir cevabı vardı, dolayısıyla hem evet hem de hayır denebilirdi. Evet, bir yönüyle hükümet kayıtsız kalmaktaydı, ancak bu görece bir kayıtsızlıktı, başlıca sebebi ölümün en nihayetinde hayattaki en normal ve sıradan olgu olmasıydı, ölüm nesilden nesile aktarılan, bitmeyen bir miras gibi yaşanan tekdüze bir süreçten ibaretti ve en azından âdem ile havvadan beri bu böyle sürüp gitmekteydi, dolayısıyla kimsesizler yurdunda zavallı bir ihtiyarın yaşama veda ettiği her sefer hükümetin üç gün yas ilan etmesi beklenemezdi. Ancak hükümetin tam bir kayıtsızlık içinde olduğunu söylemek de doğru değildi, ne kadar taş kalpli olsalar da ölüm tarafından öngörülen bir haftalık bekleme süresi onları da etkilemiş, bu yeni düzen gerçekten de toplumsal bir felakete dönüşmüştü, felaketin kapsamı ölümün gündelik olarak kapısını çaldığı ortalama üç yüz kişi ile sınırlı değildi, dram o gün mektup almayan, değişik yaş gruplarına, farklı gelir düzeylerine mensup, dokuz milyon dokuz yüz doksan dokuz bin yedi yüz kişiyi de etkiliyordu, zira bu insanlar da korkunç kâbuslarla geçirdikleri gecelerin sabahlarına, başlarında demoklesin kılıcının sallandığını hissederek uyanıyorlardı. Kaderlerinin habercisi eflatun zarfları alan üç yüz kişiye geri dönersek, bu kişilerin karşı karşıya kaldıkları kaçınılmaz duruma verdikleri tepkilerin de değişik olduğunu görmekteyiz. Yaklaşmakta olan son anın öncesinde hastalıklı bir intikam hissine kapılan bir grup insan, gerek aile gerekse vatandaşlık görevlerini bir yana bırakıyor, ne birikmiş vergi borçlarını ödemeye yanaşıyor ne de doğru dürüst birer vasiyetname hazırlıyorlardı, bunların yanında bir grup insan ise horatiusun carpe diem<sup class="calibre6"><a href="index_split_019.html#note_4" title="4" class="noteref"><sup id="back_note_4" class="calibre5">4</sup></a></sup> fikrini en uç noktada yaşamayı tercih ediyor, kalan pek az vakitlerini seks partilerinde çarçur ediyor ya da kendilerini alkol ve uyuşturucuya veriyorlardı, bu kişilerin böyle davranmalarının nedeni tepelerine ansızın düşecek bir yıldırımla ya da başka bir tür sonla bir anda ölüverme istekleri de olabilirdi, bunlardan bazıları, böylelikle son günlerini zehir eden ölüme bir sürpriz hazırlama ve pençelerinden kurtularak ona bir ders verme niyetini güdüyorlardı. Stoacı, cesur ve vakur bir grup insan ise daha kökten bir tavır içine girip intiharı seçerek ölümün soğuk yüzüne bir şamar indirdiklerini düşünüyorlardı, bu tür şamarlar ahlak değerlerinin daha muteber olduğu günlerde gerçek şamarlardan daha şiddetli kabul edilir ve fiziki acı doğuran tokatlara göre insan ruhunun derinliklerinde yara açtıkları için daha ziyade tercih edilirlerdi. Bu girişimlerin hemen hemen tamamı boşa çıktı, yalnızca intiharı son günlerine saklayanların yaptıkları hamle amacına ulaştı. Ölüm bu son gün darbesi karşısında gerçekten de çaresiz kaldı.</p>
	<p class="block_43">Halkın moralinin ne denli bozulduğu ve insanların ne derecede karamsarlığa kapıldıklarının farkına varan ilk kurum papalığa bağlı, roma-katolik kilisesi oldu, bu kurumun adı günümüz ölçütlerine göre oldukça uzun olduğundan, gerek kamuda gerekse özel sektörde hemen her konuda kısaltmalara yer verilen bugünlerde bu kurumdan pbrkk diye söz etmemiz belki daha uygun olacaktır. Kilisenin yaşanan değişimi erken fark etmesinde şüphesiz, umut içeren bir kelime, bir teselli ya da ruha sakinleştirici etki yapacak herhangi bir ruhani girişimin peşinde koşan insanlar tarafından hıncahınç doldurulan mabetlerin de önemli bir etkisi vardı ve bunu görmemek için neredeyse kör olmak lazımdı. İnsanlar ölümün bir gerçek olduğunu bilmelerine ve ondan kaçmanın mümkün olmadığının da farkında olmalarına karşın, o güne dek ölecek çok insan olduğunu değerlendirip sıranın kendilerine gelmesinin çok az bir olasılıktan ibaret olduğunu düşünerek yaşamışlardı, oysa şimdi perdelerin ardından gelecek postacıyı gözlüyor ya da sokak kapılarının ardında kendilerini bekleyen kana susamış korkunç bir canavarla karşılaşacakmışçasına titreyerek evlerine dönüyorlardı. Kiliseler hiç boş kalmıyor, ibadete bir an bile ara verilmiyor, montaj hatlarını andıran uzun kuyruklar oluşturan günahkârlar kilisenin bir kapısından giriyor, sunağın bulunduğu bölümün etrafında iki kez döndükten sonra bir başka kapıdan kutsal mekânı terk ediyorlardı. Günah çıkartan rahiplerin kulakları uğulduyor, bitmek tükenmek bilmeyen anlatılar arasında yalnızca son derece çarpıcı olanlar dikkatlerini çekiyor, hemen hemen herkesi kısa yoldan başlarından savmak için, gelenlere, şu duadan bu kadar okuman gerekir, türünden nasihatler vermekle yetiniyorlardı. Günah çıkardıktan sonra mekânı terk etmek üzere doğrulan kişinin ayrılışı ile henüz diz çökmekte olan günahkârın sözlerine başlaması arasındaki kısacık zaman aralığında tavuklu sandviçlerinden bir lokma alıyor ve mükâfat olarak akşama kurulacak mükellef sofrayı hayal ediyorlardı. Verilen vaazların değişmez konusu ölümdü ve ölümün cennete açılan tek kapı olduğu üzerinde duruluyor, cennete hiç kimse sağ olarak girmemiştir deniyordu, papazlar hitabet sanatının bütün imkânlarını, katolik akidesinin en basit hileleriyle birlikte sonuna dek kullanarak, insanları teselli etmeye uğraşıyor, ölümün onlara, cennete yükselecek ruhlarını hazırlamak için zaman tanıdığını, bu yüzden atalarına göre daha şanslı olduklarını anlatıyorlardı. Bazı papazlar ise günah çıkarma bölmesinin küf kokulu karanlığında büyük acılar çekmelerine karşın renk vermediler, kan kustular ama kızılcık şerbeti içtiklerini söylediler, zira onlardan bazıları da o günlerde eflatun renkli zarflardan almışlardı, dolayısıyla kendi söylediklerinin rahatlatıcı etkisinden şüphe etmek için fazlasıyla nedenleri vardı.</p>
	<p class="block_35">Aynı şey sağlık bakanlığının umutsuz durumda bulunanlar için, kilisenin uygulamalarını taklit etme endişesiyle palas pandıras bulup görevlendirdiği terapistlerin de başına geldi. Psikologlar birçok kez, tam da insanlara içlerindeki acıyı dışa vurmak için gözyaşlarına hâkim olmamayı tavsiye ettikleri esnada, ertesi gün kendilerinin de aynı zarflardan birini alabileceklerini düşünerek hıçkırıklara boğuldular. Hasta ile terapist seansı gözyaşları içinde, aynı acıya ağlayarak ve birbirlerine sarılarak bitiriyorlar, terapistler bu sırada, böyle bir şey gerçekleşse bile yine de sekiz günlük, yani tamı tamına yüz doksan iki saatlik ömürlerinin kalacağını düşünerek teselli buluyorlardı. Bir yandan bu süreçte düzenlendiğini duydukları alkol, uyuşturucu ve seks partilerinin öbür tarafa geçiş sürecini kolaylaştıracağını düşünürken diğer yandan da, la no assento etereo önde subiste<sup class="calibre6"><a href="index_split_020.html#note_5" title="5" class="noteref"><sup id="back_note_5" class="calibre5">5</sup></a></sup> durumunda olma riskini değerlendirerek, bu dünyaya duyacakları özlemin derinleşebileceğini de hissediyorlardı.</p>
	<p class="block_47">Milletlerin ortak bilinci, istisnası olmayan kaidenin bulunmadığını söyler, gerçekten de böyle olmalıdır, zira hepimizin vazgeçilmez, kaçınılmaz olduğunu düşündüğümüz, tanımı itibarıyla dahi istisnası olması söz konusu olmayan ölüm kavramında bile, sıra dışı bir olay meydana geldi ve eflatun renkli zarflardan biri iade edildi. Böyle bir şeyin olamayacağını düşünerek itiraz edenler olabilir, bu kişiler, ölümün her yerde olduğundan dolayı bir yerde bulunmasının söz konusu olamayacağını öne sürecekler ve dolayısıyla da yazışmalarında, bizim burada mektubun gönderildiği yer anlamında kullandığımız gönderici adresi kavramının söz konusu olamayacağını savunacaklardır. Bu ilk itirazlar kadar yoğun olmamakla birlikte, bin polis memurunun tüm ülkeyi inceden inceye aramakta olduklarını, diğer bir deyişle hallaç pamuğu gibi attıklarını hatırlayanlar da olacak ve bu kişilerin böylesi yoğun bir çalışmasıyla bile yeri bulunamayan ölümün, gönderdiği bir zarfın geri gelmesi aşamasında nasıl olup da bulunuverdiğini, söz konusu mektubun hangi esrarengiz kanallarla geri döndüğünü soracaklardır. Burada bazı açıklamaların eksik kaldığını itiraf etmeliyiz, ancak bu tür açıklamaların çok zor oldukları, olayların mantıksal akışını bozmaksızın, okurlar nezdinde inandırıcılığımızı yitirmeksizin ve anlatıyı masallara özgü gerçeküstü havaya sokmaksızın yapılamayacakları da aşikârdır, aynı şekilde böylesi şüpheli unsurların anlatının inandırıcılığını azalttığı da bir gerçektir ama bunlar, bahse konu olan eflatun renkli zarflardan birinin gerçekten de geri gelmiş olduğu gerçeğini değiştirmemektedir. Gerçekler gerçeklerdir, bu gerçeklerden bazıları yadsınamayacak gerçeklerdir ve istesek de istemesek de bu aktardığımız olay, bu tür gerçeklerden biridir. Düşünün bir kez, ölüm üstünde her zamanki örtüsüyle bir sandalyeye oturmuş, kemiklerden oluşan suratında bir hayret ifadesiyle elindeki mektuba bakıyor. Kaygılı bir şekilde, eflatun renkli zarfı evirip çeviriyor ve üzerinde postacı tarafından yazılmış, adreste bulunamadı, adres değişmiş, vefat, türünden bir not arıyor, Benimki de ne aptallık yahu, diye mırıldandı ölüm kendi kendine, ölümünü haber verecek zarf geri geldiğine göre, daha önce ölmüş olması da söz konusu olamaz. Geri dönme ifadesi onu bir anda kendine getirdi ve bu kavramı yüksek sesle tekrarladı, Geri dönmek. Geri dönme ifadesinin iade edilmek ile aynı şey olmadığını bilmek için postacı olmaya gerek yoktur, geri dönmenin anlamı, eflatun mektubun yalnızca gideceği adrese varmadığını ifade edebilir, diğer bir deyişle yolun belli bir yerinde bir şeyler olmuş ve mektup gittiği yolu bu kez tersine kat etmiştir. Tabii mektuplar yalnızca götürüldükleri yere gidebilirler, bacakları ya da kanatları yoktur ve bilindiği kadarıyla kendi başlarına karar alamazlar, eğer alabilselerdi birçok kez taşımak zorunda kaldıkları kötü haberleri taşımayı istemeyeceklerine de eminiz. Bir anlığına olaya karşı tarafın bakış açısından bakan ölüm, benim yolladıklarım da bu türden mektuplar işte, dedi, birine belirli bir tarihte öleceğini bildirmek haberlerin en kötüsü, bu durum, yıllarca ölümün dehlizlerinde yaşamaya ve günün birinde zindancının gelip, İşte mektubun, hadi hazırlan, demesine benziyor. İşin garibi, en son gönderiyle çıkan mektupların o mektup hariç tamamının gidecekleri yere varmış olmalarıydı, o bir tek mektup kim bilir talihin hangi cilvesi neticesinde varamamıştı yerine, aynı talihin farklı cilveleri nedeniyle yerine varamamış birçok aşk mektubu da vardı ve bu tür olumsuzlukların nelere mal olduğunu ancak tanrı bilebilirdi, iki sokak ötede, yürüyerek on beş dakikada gidilebilecek bir adreste oturan bir alıcıya yollanan mektubun gönderildiği adrese beş yıl sonra vardığı görülmemiş şey değildi, bu mektup</p>
	<p class="block_36">da kimse fark etmeden yürüyen bir banttan diğerine geçmiş ve dolayısıyla da gerisingeriye dönmüş olabilirdi, bu dönüş, çölde ilerlediği esnada kaybolan ve tek güvenebileceği unsur olarak elinde yalnızca giderken bıraktığı izler bulunan birinin dönüşüne benzetilebilirdi. Tek çıkar yol, yeniden yollamak, dedi ölüm, yanındaki beyaz duvara dayalı duran tırpanına. Bir tırpanın söylenen söze yanıt vermesi beklenemezdi, o da kaideyi bozmadı. Ölüm devam etti, Eğer seni göndermiş olsaydım, o pek bayıldığın şipşak usullerle işi çoktan bitirmiş olurdun, ama devir değişti, yöntemleri de sistemi de yenilemekte fayda var, teknolojideki ilerlemeleri takip etmek gerek, örneğin elektronik posta kullanmalıyız, en hijyenik iletişim yöntemi olduğunu duymuştum, ne mürekkep lekesi oluyormuş mektupta, ne de eli boyanıyormuş insanın, pek de hızlıymış üstelik, insan microsoftun Outlook expressini açar açmaz görüyormuş yollanan mektubu, benim açımdan tek sakıncası iki ayrı arşivle çalışma zorunluluğu doğurması olur, elektronik posta kullananlarla kullanmayanların kayıtlarını ayrı ayrı tutmak gerekir, her neyse, karar vermek için daha çok zamanımız var, zaten her geçen gün yeni teknolojiler çıkıyor, çıkanlar mükemmelleşiyor, belki bir gün denemeye karar veririm ama o zaman gelene dek, dolmakalem, mürekkep ve kâğıtla yazmaya devam edeceğim, hem böylesi daha geleneksel ve bu ölüm kalım işlerinde gelenek önemlidir. Ölüm, eflatun renkli zarfa dikkatle baktı, sağ eliyle bir hareket yaptı ve mektup kayboldu. Böylelikle birçoklarının sandığının aksine ölümün mektupları postaya vermediğini de öğrenmiş olduk.</p>
	<p class="block_35">İki yüz doksan sekiz isimlik bir liste masanın üzerinde duruyor, günlük ortalamanın biraz altında bir sayı bu, listede yüz elli iki erkek ve yüz kırk altı kadın bulunuyor, aynı şekilde, bu isimlerle ilgili olarak düzenlenecek mektupla ölüm operasyonunda kullanılmak üzere hazırlanmış aynı sayıda eflatun renkli kâğıt ve zarf da masanın üstünde duruyor. Ölüm, geri gelen mektubun yollandığı kişinin ismini de listeye ekledi, ismin altını çizdi ve dolmakalemi yerine koydu. Eğer sinirleri olsaydı hafif heyecanlı olduğu ve bunda haksız da olmadığı söylenebilirdi. Mektubun geri gelmesini önemsiz bir olay olarak göremeyecek kadar çok yaşamıştı. Ölümün çalışma alanımız kabilin habili öldürüşünden bu yana işkollarının en tekdüzesi olduğunu değerlendirmek zor değildi, bir miktar hayal gücü olan herkes bu sonuca varabilirdi. Henüz dünya kurulmuşken meydana gelen bu üzücü olay bir aile çatısı altında yaşamanın zorluğunu ortaya koymuş ve aynı zorluklar günümüze kadar gelmiş, yüzyıllar boyunca yaşanmış, tekrarlanmış, dur durak bilmeden sürüp gitmiştir, sürecin devamını engellemeye yönelik herhangi bir çözüm bulunamamış, yaşamdan yaşam ötesine geçmenin şekilleri değişmiş ancak, temelde değişimin kendisi hep aynı kalmıştır, diğer bir deyişle sonuç hep aynı olmuştur. Esasen ölmesi gereken birinin ölmediği de hiç görülmemiştir. Ancak, bu aşamada, daha önceden rastlanılmayan türden bir olay yaşanmış, ölümün kendi elyazısı ile kaleme aldığı, kendi imzası ile yolladığı ve içeriğinde bir insanın ertelenemeyecek kesin ölüm hükmünü taşıyan mektup, yollayıcısına geri dönmüş, o an itibarıyla kendisini yazan ve imzalayan varlıkla, tarih boyunca giydiği iç karartıcı kefen benzeri elbisesi içinde, kapüşonu başında, oturup olan biteni düşünen, bir yandan da parmaklarının kemiklerini ya da kemikten parmaklarını masanın üstüne vurarak tıkırtılar çıkaran ölümle, aynı salonda bulunuyordu. Ölüm, bir yandan için için zarfın bir kez daha iade edilmesini istiyor, iade nedeni olarak da örneğin adreste bulunamadı gibi bir gerekçe bekliyordu, böylesi bir düşüncenin nedeni şaşırma ihtiyacıydı, zira o, çocukça tavırlar içine girip, her nereye saklanırsak saklanalım bizleri her zaman bulmuştu. Öte yandan da böyle bir şeyin mümkün olmayacağını, zarfın arkasında adresle ilgili bir notun bulunamayacağını düşünüyordu, bunun nedeni insanların her hareketiyle, davranışıyla arşivlerin otomatik olarak güncellenmesiydi, atılan her adım, değiştirilen her ev, evlenmeler, boşanmalar, iş değişiklikleri, davranış ve âdetlerdeki değişiklikler, sigara içildiği ya da içilmediği, az mı çok mu yemek yendiği, kaygılı mı tasasız mı olunduğu, baş ağrısı durumu, mide ekşimesi olup olmadığı, çekilen kabızlık ya da mide bozukluğu, saç dökülmesi ya da kanser hastalığı ve başka her türlü bilgi için çekmeceyi açmak yeterliydi, alfabetik olarak düzenlenmiş doğru fiş bulunduğunda her şey orada görülebiliyordu. Eğer böyle bir kayda bakma şansımız olsaydı, bizim o anda orada bulunmamızı sağlayan son darbeyi de o kayıtlarda görmemiz muhtemelen mümkün olurdu. Ölüm bizim hakkımızda her şeyi bilir, belki hüzünlü olmasının temelinde de bu yatmaktadır. Evet, doğrusu ölüm hiç gülmez ama gülmek için dudakları da yoktur, o halde bu anatomi dersinden çıkaracağımız sonuç da sanılanın aksine gülümsemenin dişlerle ilgili bir eylem olmadığıdır. Birtakım münasebetsizler çıkıp ölümün yüzünde hiç silinmeyen bir gülümseme olduğunu söyleyebilirler ancak bu doğru değildir, görülen ve bir gülümsemeye benzetilen hareket esasen bir acı ifadesidir, acı çekmesinin nedeni de bir ağzı olduğu, ağzında bir dil olduğu, dilinde tükürük bulunduğu günlerin anısının sürekli olarak onu takip etmesidir. Ölüm hafifçe içini çekti, mektup kâğıtlarından birine uzandı ve o günün ilk mektubunu yazmaya koyuldu, Sevgili Bayan, yaşamınızın bir hafta içerisinde son bulacağını üzülerek bildiririm, bu kararı geri döndürmenin ya da kalan süreyi uzatmanın imkânı bulunmamaktadır, kalan sürenizi olabildiğince iyi değerlendiriniz, sadık hizmetkârınız, ölüm. Sonunda, iki yüz doksan sekiz mektup yazılmış, iki yüz doksan sekiz zarf kapatılmış, iki yüz doksan sekiz isim listeden silinmişti, doğrusu bu yoğunluk insanı yorgunluktan öldürecek türde değildi ama ölüm bitkin düşmüştü. Sağ eliyle daha önce bahsettiğimiz hareketi yaparak, iki yüz doksan sekiz zarfı yolladı, ince kollarını masanın üzerinde birleştirdi ve başını yavaşça kollarının üzerine bıraktı, niyeti uyumak değil dinlenmekti, çünkü ölüm uyumaz. Yarım saat sonra biraz kendine gelmişti, başını kaldırdığında daha önce gönderildiği adresten geri dönen ve tekrar yolladığı mektubun bir kez daha masanın üstünde olduğunu gördü, gözlerinin boş yuvaları fal taşı gibi açıldı.</p>
	<p class="block_35">Eğer ölüm ona ağır gelmeye başlayan tekdüzelikten kurtulmayı düşlemiş olsaydı, onun şanslı gününde olduğu söylenebilirdi, onu monotonluktan kurtaracak olay gelmiş, önünde duruyordu. Mektubun ilk dönüşü yolda meydana gelen herhangi bir kaza nedeniyle olabilirdi, arabanın aksında oluşan bir arıza, yürüyen akşamın doğru dürüst yağlanmaması ya da gök mavisi bir zarfın öne geçme çabası türünden beklenmedik bir sürü olumsuzluk yaşanmış olabilir ve nihayetinde makinelerden kaynaklanan bu tür düzensizlikler, aynen insan bedeninde olduğu gibi en hassas hesapları bile altüst edebilirdi. İkinci geri dönüş ise farklıydı, mektubu alıcısına götürecek olan yolun herhangi bir noktasında bir engel olduğunu apaçık ortaya koyuyordu ve mektup bu engele çarpıp geri dönüyordu. İlk seferde mektubun geri döndüğü bir gün sonra anlaşılmıştı, dolayısıyla gideceği adresteki kişinin bulunmaması nedeniyle postacının mektubu kapının altından atmak ya da posta kutusuna bırakmak yerine göndericiye geri yollamış olabileceği düşünülebilirdi. Evet, doğrusu olayların böyle gelişmiş olması için fazlasıyla tesadüfün bir araya gelmesi gerekiyordu ama öte yandan olup biteni açıklamanın başka bir yolu yok gibi görünüyordu. Oysa mektubun ikinci dönüşünde olay bambaşka bir hal almıştı. Mektubun gidişi ile dönüşü yarım saatte, hatta büyük bir ihtimalle daha az bir zamanda olmuştu, daha az bir zamanda dönmüş olması muhtemeldi, çünkü, ölüm başını kollarının, diğer bir deyişle, bu tür hareketleri kolaylaştırmak üzere birbirine dolanabilen radius ile ulna kemiklerinin üzerinden kaldırdığında, mektup masanın üzerinde duruyordu. Sürecin dışında bulunan, esrarengiz ve anlaşılmaz bir güç, adeta bu kişinin ölmesini istemez gibiydi, oysaki herkes gibi bu insanın öleceği gün de, daha doğduğu günden belliydi. Ölüm kenarda sessizce duran tırpana döndü, Bu imkânsız, dünyada ya da dünya dışında hiç kimsenin benim kadar gücü olmamıştır, ben ölümüm, benden gerisi hiçtir, dedi. Sonra oturduğu sandalyeden kalktı ve arşiv dolabına yöneldi, döndüğünde şüpheli dosya elindeydi. Kişi kesinlikle doğru kişiydi, dosyadaki isim zarfın üzerindekiyle uyuşuyordu, adres doğruydu, meslek hanesinde viyolonsel sanatçısı yazıyordu, medeni hali ise boş bırakılmıştı, bu boşluk evli, dul ya da boşanmış olmadığının göstergesiydi, ölümün arşivlerinde bekâr türünden bir açıklama bulunmazdı ve yürütülen mantık mesleğe dair hane doldurulurken yürütülene benzerdi, diğer bir deyişle, yeni doğmuş çocukların ne iş seçecekleri bilinmediğinden meslek hanesi boş bırakılırken, medeni hale dair hanenin bekâr olarak doldurulması da aptalca olurdu. Ölümün elinde duran dosyada viyolonsel sanatçısının kırk dokuz yaşında olduğu yazılıydı. Bu yaş meselesi, aynı zamanda ölümün arşivlerinin ne denli düzgün tutulduğunun da göstergesiydi, zira tam o sırada, saniyenin onda biri kadar bir zamanda kırk dokuz sayısı elliye dönüşüverdi. O gün dosyada kişisel bilgileri yer alan viyolonselcinin doğum günüydü ve doğrusu, sekiz gün sonra ölmüş olacağına dair bir haber yerine bir demet çiçek alması çok daha uygun olurdu. Ölüm bir kez daha yerinden kalktı, salonda birkaç tur attı ve iki kez tırpanın önünde durdu, ona bir şey söyleyecekmiş, fikir danışacakmış, bir emir verecekmiş ya da karmaşık duygular içinde olduğunu anlatacakmış gibi ağzını açtıysa da sonra vazgeçti ve hiçbir şey söylemedi, karmaşık duygular içinde olması da son derece normaldi, zira bu işi yapageldiği zaman zarfında böylesi bir olay hiç başına gelmemiş, hükmettiği insan kitlesinden hiç böylesi bir saygısızlık görmemişti. İşte tam o anda, ölüm, meydana gelen kazanın tahmin ettiğinden de daha ağır ve önemli olabileceğini ilk kez aklına getirdi. Masasına oturdu ve geriye doğru son sekiz günlük ölüm listelerini gözden geçirmeye koyuldu. İlk baktığı liste bir gün önceki listeydi ve hayretle viyolonselcinin isminin o listede olmadığını gördü. Hızla bir önceki listeye yöneldi, sonra bir öncekine ve ondan öncekine, aradığı ismi ancak sekiz liste geriye gittiğinde buldu. Yanılmış ve ismi bir önceki günün listesinde bulacağını düşünmüştü, oysa şimdi dehşet içinde, iki gün önce ölmüş olması gereken birinin sağ olduğunu öğreniyordu. İşin en kötüsü de bu değildi. Şeytan viyolonselci doğduğu andan itibaren genç yaşta ölmeye mahkûmdu, görebileceği baharların sayısı kırk dokuzla sınırlıydı, oysa bu durumda, yüzsüzce elli yaşını doldurmuş, bunun ötesinde kadere, kısmete, talihe, burçlara ve alın yazısına, hâsılı gayet insani bir duygu olan yaşama arzumuza meşru ve gayrimeşru tüm yöntemleri kullanarak ket vuran bütün unsurlara karşı çıkmıştı. Ölümün tüm itibarı sarsılmıştı. Ya şimdi ne yapacağım, daha önce hiç olmamış ve hiç olmaması gereken bir aksaklığı nasıl düzelteceğim, böyle bir şeyi tarih bile yazmamış, diye kendi kendine söyleniyordu ölüm, esas sorun adamın kırk dokuz yaşında ölmüş olması gerekirken elli yaşını doldurmuş olmasıydı. Zavallı ölüm şaşkın ve ne yapacağını bilemez haldeydi, neredeyse başını çatlak duvarlara vurası geliyordu. Binlerce yıldır kesintisiz sürdürdüğü kariyerinde böylesi bir hata hiç olmamıştı, ama şimdi, tam da ölümlülerle gerçek ölüm sebepleri arasındaki ilişkiye yeni bir boyut getirdiği sırada, bunca zamandır inşa edegeldiği ünü büyük bir darbe almıştı. Ne yapmalı, ya ölmesi gerektiği zamanda onu ölümden koruyan unsur ona herhangi bir müdahalede bulunmamı da engellerse, nasıl çıkarım bu işin içinden, diye düşündü endişeyle. Birçok macerayı, katliamı birlikte yaşadıkları tırpanına baktı, ama o bu bakışı görmezden geldi, tırpanın ona cevap verdiği hiç görülmemişti ama bu kez adeta yokmuş gibi davranıyor, eskimiş, pas tutmuş haliyle beyaz duvara dayalı öylece duruyordu. İşte tam o anda ölümün aklına bir fikir geldi, yenilen pehlivan güreşe doymazmış denir ya işte öyle bir şey, ama sonucun nasıl olacağını hep birlikte göreceğiz. Eliyle gönderme işaretini yaptı ve iki kez geri dönen mektup bir kez daha kayboldu. Mektubun dışarıda kaldığı süre iki dakikayı bile bulmadı, biraz önce durduğu yerde beliriverdi. Postacı onu kapının altından atmamış, hatta zili bile çalmamıştı ama işte orada öylece duruyordu.</p>
	<p class="block_50">Açıkçası, ölüme acımamak gerekir. Onun, geçmişin hiçbir döneminde bize gösterme nezaketinde bulunmadığı merhameti, bizim de ona göstermememiz için sayısız haklı nedenimiz var, o her zaman dik kafalı davranmış, kesinlikle bizim isteklerimizi göz önünde bulundurmadan hep kendi istediğini yapmamış mıdır zaten. Buna karşın en azından kısa bir an için gözlerimizin önünde beliren imge, ölüm döşeğinde bulunanların döşeğin ayakucunda görüp, gözlerini diktikleri görüntüden ziyade, bir yıkım ve perişanlık abidesi şeklindeydi, ölüm döşeğinde bulunanların ayakucunda beliren görüntü, ölümün mektuplara yaptığına benzer bir hareket yapar, ama hareketi tersten yapar, git demez, gel der. Optiğin bir cilvesi olsa gerek, ölümün gözlerimizin önünde beliren, sanal ya da gerçek görüntüsü bu aşamada oldukça küçük duruyor, iskelet adeta çekmiş gibi, ama iskeletin her zaman bu boyutta olup da onu gözlerimizde yüceltenin içimizdeki korku olması da muhtemeldir. Zavallı ölüm, içimizden elimizi sert omzuna koyup, kulağına, daha doğrusu parietal kemiğin altında, kulağın olması gereken yere birkaç güzel söz söylemek geliyor, Kızmayın bayan ölüm, olur böyle şeyler, biz insanoğulları hayal kırıklıkları, yılgınlıklar, başarısızlıklar konusunda tecrübeliyizdir ve böylesi olaylar karşısında bile ümitsizliğe kapılmayız, eski günleri hatırlayın, birçoklarımızı gençliğimizin baharında acımadan, merhamet etmeden alıp götürürdünüz, ya da bugünü düşünün, aynı taş kalbinizle, yaşamak için en gerekli unsurlardan bile yoksun olan insanlara aynı şekilde davranmayı sürdürüyorsunuz, belki bu kez de biz size bir oyun ettik ve kimin daha önce yorulacağını sınama fırsatı bulduk, bakalım siz mi bıkacaksınız biz mi usanacağız, sizi anlıyorum, ilk yenilgi en çok acı verendir ama sonra alışılır; bu yenilginin son yenilginiz olmasını temenni etmiyorum, lütfen kırılmayın, bunu bir intikam duygusuyla söylediğimi de düşünmeyin, çok yetersiz bir intikam olur bu, kafamızı kesecek cellada dil çıkarmak gibi bir şey olur, işin doğrusunu söylemek gerekirse, biz insanların kafamızı kesecek cellada karşı, dil çıkarmanın ötesinde yapabileceğimiz pek fazla bir şey de yoktur, bu itibarla başınıza gelmiş olan bu işten, yani gelip giden bu mektuptan ve elli yaşını doldurduğu için artık kırk dokuz yaşında ölmesi mümkün olmayan viyolonselci meselesinden nasıl sıyrılacağınızı da çok merak ediyorum. Ölüm, sabırsızlığını ortaya koyan bir hareket yaptı, onu teselli etmek üzere kardeşçe omzuna koyduğumuz eli sert bir hareketle silkeledi ve sandalyeden kalktı. Şimdi daha uzun, daha iri görünüyor, hükümet gibi bir bayan ölüm duruyor karşımızda, sürüklediği kefeniyle yürürken tozu dumana katıyor ve bastığı yerleri titretiyor. Ölüm öfke içinde. Ona dil çıkarmanın tam zamanı.</p>
	</body></html>
