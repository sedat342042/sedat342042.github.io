<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Çocukluğum</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter10">
  <div class="html5_section">
    <h1>X</h1>

    <p>Bir cumartesi günü sabah erken, şakrakkuşu yakalamak için Petrovna’nın sebze bahçesindeydim. Uzun süre bekledim, ama kapana kırmızı göğüslü, kibirli kuşlar gelmiyordu. Güzellikleriyle nispet yapıyorlarmış gibi, gümüş gibi parlayan donmuş karın üzerinde eğlenerek dolaşıyor, kalkıp çalıların çiyin sarıp ısıttığı dallarına konuyor, orada canlı çiçekler gibi sallanarak mavi kar kıvılcımları döküyorlardı. Bu öylesine güzel bir görüntüydü ki, avın başarısız olması hiç canımı sıkmıyordu. Pek öyle hırslı bir avcı değildim, olayın kendisi, sonucundan daha çok haz veriyordu bana. Sevimli kuşların nasıl yaşadıklarını izliyor, düşünüyordum...</p>

    <p>Karla kaplı bir çayırın kenarında tek başıma oturup dondurucu soğuk bir Rus kış gününün kristal sessizliğinde kuşların cıvıldaştıklarını, üç tarlakuşunun uzaklarda bir yerden uçarak geçerken ötüşünü dinlemek benim için büyük zevkti...</p>

    <p>Soğuk içime işlemişti, kulaklarımın donduğunu hissedince kapanımı, kafeslerimi topladım çitten dedemin bahçesine geçtim, eve doğru yürüdüm. İriyarı bir köylünün, açık avlu kapısından üç atlı, kapalı, büyük bir kızağı çıkarmakta olduğunu gördüm. Atların burnundan boru gibi buhar çıkıyor, köylü pek neşeli, ıslık çalıyordu. İçimde bir şey hop etti.</p>

    <p>“Kimi getirdin?” diye sordum köylüye.</p>

    <p>Dönüp kolunun altından baktı bana, arabacı yerine atlarken cevap verdi:</p>

    <p>“Papazı!”</p>

    <p>Ve hiç önemsemedim bunu; çünkü, getirdiği papazsa, kesin kiracılardan birine getirmişti.</p>

    <p>Köylü dizginleri sallayarak, “Hadi bakalım, yürüyün aslanlarım!” diye haykırdı.</p>

    <p>Islık çalarak sessizliği neşeyle doldurdu. Atlar düzenli bir yürüyüşle uzaklaştılar. Arkalarından bir süre baktıktan sonra avlu kapısını kapadım, ama kimsenin olmadığı mutfağa girince annemin, bitişik odadan gelen gür sesini duydum. Açık seçik sözcüklerle şöyle diyordu:</p>

    <p>“Ne yani, öldürmeniz mi gerekiyor beni şimdi?”</p>

    <p>Soyunmadan, kafesleri bir yana atıp hole koştum, orada dedemle burun buruna geldim. Omzumdan tuttu beni dedem, sert sert baktı gözlerimin içine, ağzındaki bir şeyi yuttuktan sonra kısık bir sesle, “Annen geldi, yanına git!” dedi. Dur...” Beni öyle bir sarstı ki, zor ayakta durabildim. Odanın kapısına itti beni. “Git, hadi git oraya...”</p>

    <p>Odanın keçe ve muşamba kaplı kapısını tıklattım; soğuktan, heyecandan titreyen ellerimle kapı kolunu uzun süre bulamadım, sonunda usulca açtım kapıyı, aptallaşmış gibi kalakaldım eşikte.</p>

    <p>“İşte, geldi,” dedi annem. “Tanrım, kocaman adam olmuş! Ne o, tanımadın mı beni? Nasıl giydirmişsiniz onu, baksana... Kulakları donmuş! Anne, hemen kaz içyağı getirin bana...”</p>

    <p>Odanın orta yerindeydi; üzerime eğilmiş, beni top gibi çevirerek üzerimdekileri çıkarıyordu.</p>

    <p>İri bedenini, erkeklerin, omuzlardan eteğe kadar düğmelenen paltosuna benzer kalın, yumuşak, kırmızı bir palto sarmıştı.</p>

    <p>Annemin yüzü eskiden olduğundan daha küçük, daha beyaz gibi gelmişti bana; ama gözleri irileşmiş, derine kaçmıştı, saçları daha sarıydı sanki... Üzerimdekileri çıkarıp kapının arkasına atarken, koyu kırmızı dudaklarını tiksiniyor gibi sıkarak şöyle diyordu:</p>

    <p>“Neden bir şey söylemiyorsun? Sevinmedin mi beni gördüğüne? Öf, ne pis bir gömlek bu böyle...”</p>

    <p>Sonra kaz içyağıyla kulaklarımı ovdu. Canım acıyordu, ama annemden burnuma gelen hoş, tatlı bir koku acımı hafifletiyordu. Heyecan içinde ne yaptığımı bilmeden sokuluyordum ona, gözlerine bakıyordum, ağzından çıkan sözcüklerin arasında büyükannemin üzgün sesini duyuyordum:</p>

    <p>“Hiç söz dinlemiyor, kendi bildiğini yapıyor, dedesinden bile korktuğu yok... Ah Varvaracığım, ah...”</p>

    <p>“Bırak şimdi bunları, anneciğim, düzelir!”</p>

    <p>Annemle karşılaştırdığımda çevremde her şey küçük, acınası ve yaşlıydı; kendimi bile dedem gibi yaşlı görüyordum. Annem, beni güçlü dizlerinin arasında sıkarak ağır, sıcak eliyle saçlarımı okşarken, “Tıraş olman gerekiyor,” dedi. “Okula gitme zamanın da geldi. Okula gitmek istiyor musun?”</p>

    <p>“Okumayı öğrendim ben.”</p>

    <p>“Biraz daha öğrenmelisin. Ama çok kuvvetlisin, öyle değil mi?”</p>

    <p>İçten, yüreğimi ısıtan gülüşüyle konuşuyordu benimle.</p>

    <p>Dedem girdi odaya. Yüzü asık, kaşları çatık, gözleri çakmak çakmaktı. Annem kenara itti beni, yüksek sesle sordu dedeme:</p>

    <p>“Ne o, babacığım? Buradan gideyim mi yani?”</p>

    <p>Gidip pencerenin yanında durdu, camın buzunu tırnağıyla kazımaya başladı, uzun süre bir şey söylemedi. Odanın içinde herkes gergindi ve böyle anlarda her zaman olduğu gibi, odaya, insana dehşet veren bir hava çökmüştü. Sanki bedenim şişiyor, gözlerim, kulaklarım tuhaf bir biçimde büyüyor, çığlıklar atma isteğiyle göğsüm kabarıyordu.</p>

    <p>Dedem boğuk bir sesle, “Aleksey, sen dışarı çık,” dedi.</p>

    <p>Annem beni gene kendine çekerek sordu:</p>

    <p>“Neden?”</p>

    <p>Annem ayağa kalktı, odanın içinde kızıl bir bulut gibi dolaştıktan sonra dedemin arkasına dikildi.</p>

    <p>“Baba,” dedi, “bakın ne diyeceğim...”</p>

    <p>Dedem birden döndü, bağırdı:</p>

    <p>“Kes sesini!”</p>

    <p>Annem gayet sakin, “Bana bağırmanıza izin vermiyorum,” dedi.</p>

    <p>Büyükannem divandan kalktı, parmağını öfkeyle sallayarak, “Varvara!” dedi.</p>

    <p>Bu arada dedem bir sandalyeye oturdu, mırıldandı:</p>

    <p>“Dur hele sen... Kim olduğumu göstereceğim sana! Demek öyle, ha? Nasılmış?”</p>

    <p>Ve birden, kendi sesine hiç benzemeyen bir sesle bağırdı:</p>

    <p>“Büyük hakaret ettin bana, Varvara... evet, büyük hakaret!”</p>

    <p>Büyükannem bana döndü. Emreder bir tavırla, “Dışarı çık,” dedi. Mutfağa gittim. Çok gücenmiştim. Sobanın üzerine çıktım, odadakilerin kâh birbirinin sözünü keserek hep bir ağızdan bağırarak nasıl konuştuklarını, kâh birden uyumuşlar gibi sustuklarını uzun süre dinledim. Konu, annemin doğurduğu ve birine verdiği çocuğuydu. Ama dedemin neden kızdığı anlaşılamıyordu: Kızdığı, annemin ona sormadan çocuk doğurması mı, yoksa çocuğu ona getirmemesi miydi?</p>

    <p>Dedem sonra saçı başı darmadağınık, yüzü kıpkırmızı, bitkin, mutfağa geldi. Arkasından büyükannem, bluzunun eteğiyle yanağından gözyaşlarını silerek geldi. Dedem, ellerini dayayarak tahta sıraya oturdu. Öne eğildi, titreyerek, kanı çekilmiş dudaklarını çiğnemeye başladı. Büyükannem onun önünde yere diz çöktü, alçak sesle, ama kızgın, şöyle dedi:</p>

    <p>“Babacığım, İsa adına affet onu, affet! Pire için yorgan yakmak akıl kârı değildir! Soylularda, tüccarlarda böyle şeyler olmuyor mu sanki? Her yerde eziliyor kadınlar! Hadi affet onu, kusursuz kul yoktur...”</p>

    <p>Dedem arkaya attı kendini, duvara yaslanıp baktı büyükannemin yüzüne, alaylı gülümseyerek içini çekti, homurdandı:</p>

    <p>“Daha neler! Nasıl olacak bu? Kimi affetmiyoruz ki... Herkesi affediyoruz, sen herkesi affediyorsun, bir de...”</p>

    <p>Dedem büyükannemin üzerine eğildi, omuzlarından tutup şöyle fısıldayarak sarsmaya başladı onu:</p>

    <p>“Tanrı’dan korkmasam kimseyi affetmeyeceğim, değil mi? Bir ayağımız çukurda, son günlerimizi yaşıyoruz, bir süre sonra burada olmayacağız! Ve şu sözümü unutma... Yoksul gideceğiz öbür tarafa, yoksul!”</p>

    <p>Büyükannem dedemin elini tuttu, yanına oturdu; sakin, yumuşak, gülümsedi.</p>

    <p>“Korktuğun şeye bak! Dilenmekten korkuyorsun demek! Dileneceksek, dileniriz, ne olmuş! Sen evde oturursun, ben dilenmeye çıkarım. Herhalde bir şeyler verirler bize, aç kalmayız! Boş ver gitsin her şeyi!”</p>

    <p>Birden gülümsedi dedem, keçi gibi başını şöyle bir çevirdi, büyükannemi boynundan yakalayıp ince, ezik bedeniyle sarıldı ona.</p>

    <p>“Ah, aptal kadın,” dedi, “senden başka kimsem yok benim bu dünyada! Hiçbir şeye acımıyorsun, hiçbir şeyi anlayamıyorsun! Hatırlasana: Seninle birlikte çalışmasaydık, onların yüzünden günahkâr olmasaydım şimdi... hiç değilse, hiç değilse biraz...”</p>

    <p>Artık ben de tutamadım kendimi, ağlamaya başladım; sobanın üzerinden aşağı atladım, onların yanına koştum; şimdiye kadar hiç olmadığı kadar iyi konuşmalarının sevincinden; onları böyle görmenin ve annemin gelmiş olmasının üzüntüsünden hüngür hüngür ağlıyordum. Onlarla birlikte eşit koşullarda ağlamama izin veriyorlardı işte, beni aralarına alıp kucaklıyorlardı, sevgiyle sıkıyorlardı, gözyaşları üzerime damlıyordu ve dedem gözlerimin içine bakıyordu, kulağıma fısıldıyordu:</p>

    <p>“Ah, sen, çocuk, sen de buradasın! Bak, şimdi annen geldi, onun yanında olacaksın hep, ha... İhtiyar şeytan, sana kızan dedeni bırakacaksın artık, öyle mi? Seni şımartan, yaptıklarına göz yuman büyükanneni de bırakacaksın, öyle mi?Ah sen, ah...”</p>

    <p>Dedem böyle dedikten sonra büyükannem ile beni iterek uzaklaştırdı kendinden, yüksek sesle, öfkeli, ayağa kalkarken, “Herkes bırakıyor beni, bırakıp gidiyor...” dedi. “Hepsi bir yana dağılıyor. Neyse, çağır onu buraya! Çabuk gelsin...”</p>

    <p>Büyükannem hemen çıktı mutfaktan, dedem başını eğip mutfağın köşesine bakarak, “Yüce Tanrım, görüyorsun işte!” dedi.</p>

    <p>Yumruğunu hızla indirdi göğsüne. Benim hiç hoşuma gitmemişti bu: Tanrı’yla, sanki ona karşı kendini övüyormuş gibi konuşuyordu.</p>

    <p>Annem geldi, kırmızı giysisinden mutfak sanki daha bir aydınlık olmuştu. Masanın önündeki tahta sıraya dedem ile büyükannemin arasına oturuyordu. Giysisinin bol kolları onların omuzlarındaydı. Alçak sesle, pek ciddi, bir şey anlatıyordu onlara; sözünü kesmeden, sessizce dinliyorlardı onu. Şimdi dedem ile büyükannem çocuk olmuş, o onların annesi olmuş gibiydi.</p>

    <p>Heyecandan yorgun düşmüş, sedirde derin bir uykuya dalmıştım.</p>

    <p>Gece iki ihtiyar –dedem ile büyükannem– bayramlıklarını giyinip ayine gideceklerdi. Büyükannem, uzun paçalı pantolonunu, atölye sahibi ceketini, rakun kürkünü giymiş olan dedemi göz kırparak anneme neşeyle gösterip şöyle dedi:</p>

    <p>“Babanı görüyor musun, keçi yavrusundan farkı yok!”</p>

    <p>Annem kahkahayla güldü.</p>

    <p>Annemle, onun odasında yalnızdık. Divana bağdaş kurmuş, oturuyordu. Avuç içiyle hemen yanına vurup “Buraya, yanıma gel!” dedi. “Nasıl, dedenle büyükannenin yanında iyi misin? Sıkılıyor musun?”</p>

    <p>Nasıl mıydım?</p>

    <p>“Bilmiyorum,” dedim.</p>

    <p>“Deden dövüyor mu seni?”</p>

    <p>“Şimdi pek o kadar değil.”</p>

    <p>“Öyle mi? Bana neler anlatmak istiyorsun, hadi söyle bana, evet?”</p>

    <p>Dedemi anlatmak istemiyordum ona. Bu odada daha önce çok iyi birinin kaldığını, ama onu evde kimsenin sevmediğini ve dedemin o iyi adamı evden kovduğunu anlatmaya başladım. Gelgelelim, anlattıklarımdan annemin hoşlanmadığı belliydi. Şöyle dedi:</p>

    <p>“Peki, daha başka?”</p>

    <p>Üç kardeşten, Albay’ın beni avlusundan nasıl kovduğundan söz ettim. Sıkıca sarıldı bana.</p>

    <p>“Ne saçma şey...” dedi.</p>

    <p>Sonra sustu, gözlerini kısıp başını sallayarak önüne, döşemeye bakmaya başladı.</p>

    <p>Sordum ona:</p>

    <p>“Dedem niçin kızdı sana?”</p>

    <p>“Ona karşı suçluyum.”</p>

    <p>“Çocuğu ona getirseydin ya...”</p>

    <p>Annem yüzünü ekşitip dudaklarını ısırdı, kendini geri atıp beni kollarının arasında sıkarak kahkahalarla gülmeye başladı.</p>

    <p>“Ah, ne tuhaf bir çocuksun sen! Bu konuda ağzını açıp bir şey söyleme, duydun mu beni? Söylemeyi... düşünme bile!”</p>

    <p>Uzun süre, alçak sesle, pek sert, anlaşılmaz bir şeyler söyledi, sonra ayağa kalktı, parmaklarıyla altçenesine dokunarak gür kaşlarını oynatarak odanın içinde dolaşmaya başladı.</p>

    <p>Masanın üzerindeki yağlı mumun ışığı aynanın boşluğunda hafiften sallanarak yansıyordu; kirli lekeler dolaşıyordu döşemede, köşedeki ikonanın önünde kandil kısıkta yanıyordu, buz tutmuş pencerede ayın gümüş rengi ışığı vardı. Annem çıplak duvarlarda, tavanda bir şey arıyormuş gibi bakınıyordu.</p>

    <p>“Ne zaman yatıyorsun sen?”</p>

    <p>“Biraz sonra.”</p>

    <p>Birden hatırlayınca derin bir soluk aldı annem:</p>

    <p>“Sahi, gündüz uyumuştun.”</p>

    <p>Sordum ona:</p>

    <p>“Gidecek misin?”</p>

    <p>Şaşırmış gibi, “Nereye?” dedi.</p>

    <p>Ve çenemden tutup kaldırdı başımı, yüzüme öylesine uzun baktı ki, gözlerim yaşardı.</p>

    <p>“Neden ağlıyorsun?”</p>

    <p>“Boynum acıdı.”</p>

    <p>Aslında acıyan yüreğimdi. Birden, annemin bu evde yaşamayacağını, gene gideceğini hissetmiştim. Ayaklarıyla kilimi kenara itip şöyle dedi:</p>

    <p>“Babana çok benziyorsun. Büyükannen anlattı mı onu sana?”</p>

    <p>“Evet.”</p>

    <p>“Maksim’i çok seviyordu... çok! O da onu...”</p>

    <p>“Biliyorum.”</p>

    <p>Annem muma baktı, yüzünü buruşturdu, mumu söndürdü, “Böyle daha güzel!” dedi.</p>

    <p>Evet, karanlık, kirli gölgeler böyle çok daha canlı, temiz olmuş, dolaşmayı kesmişlerdi; döşemede açık mavi lekeler vardı, pencerenin camlarında altın gibi parıltılar çakmaya başlamıştı.</p>

    <p>“Peki, sen nerede kalıyorsun?”</p>

    <p>Annem, odanın içinde bir akdoğan gibi sessizce dönüp duruyordu. Çoktan unutulmuş bir şeyi hatırlamaya çalışıyor gibi, birkaç kent adı saydı.</p>

    <p>“Peki, bu giysiyi nereden aldın?”</p>

    <p>“Kendim diktim. Her şeyimi ben kendim yapıyorum.”</p>

    <p>Onun kimseye benzememesi hoştu, ama az konuşmasına üzülüyordum. Yalnızca sorularıma cevap veriyordu, sormazsam hep susuyordu.</p>

    <p>Sonra geldi, gene divanda yanıma oturdu. Birbirimize sokulmuş, hiç konuşmadan, balmumu, günlük kokan, son derece sakin, sevecen yaşlılar gelene kadar öylece oturduk.</p>

    <p>Bayram yemeğimizi ağırbaşlılıkla yedik, birisini hafif uykusundan uyandırmaya korkuyormuşuz gibi, masada çok az konuştuk.</p>

    <p>Birkaç gün sonra annem bana okuma yazma dersleri vermeye başladı. Kitaplar aldı. Kitaplardan birinin adı “Anadilimiz”di. Birkaç gün içinde “günümüz” Rusçasını okumayı çözdüm. Annem şiirler ezberlememi de istiyordu, işte o zaman üzülmeye başladım.</p>

    <p>Şiirlerden biri şöyleydi:</p>

    <blockquote>
      <p>Uzun yol, ey dümdüz yol,</p>

      <p>Tanrı sonsuz özgürlük vermiş sana...</p>

      <p>Baltalar da, kürekler de, değil seni düzelten, kesen,</p>

      <p>Atların toynak izleri, toz çok sende.</p>
    </blockquote>

    <p class="margin">“Sonsuz” yerine “sorunsuz”, “kesen” yerine “esen”, “toynak” yerine “oynak” diyordum.</p>

    <p>Annem uyarıyordu beni:</p>

    <p>“Dikkatli oku... Akılsız çocuk! Son - suz... anladın mı?”</p>

    <p>Kızıyordu bana, aptal olduğumu, anlamamakta ısrar ettiğimi söylüyordu. Ondan böyle şeyler duymak acı veriyordu bana, kahrolası şiirleri bütün iyi niyetimle ezberlemeye çalışıyordum, aklımdan da hatasız geçiriyordum onları, ama sesli okumaya gelince, elimde olmadan karıştırıyordum. Bu anlaşılmaz dizelerden nefret ediyordum; inadıma, benzer sözcüklerle değiştiriyordum onları... Büyülü dizelerin anlamsızlaşması çok hoşuma gidiyordu.</p>

    <p>Ne var ki, bu eğlencem bir sonuç da verdi: İyi geçen bir dersten sonra annem şiiri nihayet ezberleyip ezberlemediği sordu ve ben elimde olmadan şiiri şöyle mırıldadım:</p>

    <blockquote>
      <p>Yol başka yol, süzme yoğurt pahalı değil,</p>

      <p>Toynaklar oynak, araba...</p>
    </blockquote>

    <p class="margin">Ama geç uyanmıştım: Annem ellerini masaya dayayıp ayağa kalkmıştı, üzerine basa basa soruyordu bana:</p>

    <p>“Nedir senin bu okuduğun?”</p>

    <p>Donup kalmıştım.</p>

    <p>“Bilmiyorum,” dedim.</p>

    <p>“Hayır, nedir?”</p>

    <p>“Öyle bir şey, işte.”</p>

    <p>“Nasıl, öyle bir şey?”</p>

    <p>“Komik bir şey.”</p>

    <p>“Hemen köşeye git.”</p>

    <p>“Neden?”</p>

    <p>Sakin, gözdağı vererek tekrarladı annem:</p>

    <p>“Köşeye!”</p>

    <p>“Hangisine?”</p>

    <p>Cevap vermeden yüzüme öyle bir baktı ki, iyice şaşırdım, ne istediğini bilemedim. Köşede, ikonaların altında yuvarlak bir sehpa, sehpanın üzerinde bir vazoda da kuru, hoş kokan otlarla çiçekler vardı; öteki ön köşede ise örtülü bir sandık duruyordu, arka köşeyi karyola kaplamıştı, dördüncü köşe de yoktu, kapının kasası doğrudan duvara dayalıydı.</p>

    <p>Annemi anlayamıyor olmanın verdiği umutsuzlukla, “Ne istediğini bilemiyorum,” dedim.</p>

    <p>Annem ayağa kalktı, alnını, yanaklarını ovalayarak bir süre sessiz durduktan sonra sordu:</p>

    <p>“Dedenin hiç köşeye yolladığı oldu mu seni?”</p>

    <p>“Ne zaman?”</p>

    <p>Annem avuç içiyle masaya iki kez vurup bağırdı:</p>

    <p>“Herhangi bir zaman!”</p>

    <p>“Hayır, hatırlamıyorum.”</p>

    <p>“Köşede durmanın bir çeşit ceza olduğunu bilmiyor musun?”</p>

    <p>“Hayır. Neden ceza olsun ki?”</p>

    <p>Annem göğüs geçirdi.</p>

    <p>“Öf!.. Buraya gel.”</p>

    <p>Yanına gittim, sordum:</p>

    <p>“Niçin bağırıyorsun bana, anne?”</p>

    <p>“Şiiri neden inadına değiştiriyorsun?”</p>

    <p>Anneme, dilim döndüğü kadar, gözlerimi kapadığımda onun nasıl yazılı olduklarını gördüğümü, ama ezbere okumaya başladığımda ağzımdan başka sözcükler çıktığını anlatmaya çalıştım.</p>

    <p>“Yalan söylemiyorsun, değil mi?”</p>

    <p>“Hayır,” dedim.</p>

    <p>Ama o anda şöyle geçiriyordum içimden: “Yoksa yalan mı söylüyorum?” Ve birden tam doğru olarak okudum şiiri. Bu hem şaşırttı beni, hem çok üzdü.</p>

    <p>O anda yüzümün sanki şiştiğini, kulaklarımın kıpkırmızı olduğunu, ağırlaştığını, kafamın içinin uğuldadığını hissettim. Annemin karşısında ayakta duruyordum. Utanıyordum, gözyaşlarımın arasından annemin yüzünün nasıl karardığını, dudaklarının sıkıldığını, kaşlarının inip kalktığını görüyordum.</p>

    <p>Kendi sesine hiç de benzemeyen bir sesle, “Nasıl olur?” diye sordu. “Demek yalan söylüyordun, değil mi?”</p>

    <p>“Bilmiyorum. İstemeden oldu...</p>

    <p>Başını önüne eğip, “Zor bir çocuksun,” dedi. “Hadi bakalım!”</p>

    <p>Annem sürekli, daha çok şiir ezberlememi istiyordu, ama belleğim bütün bu düzgün dizeleri almakta giderek zorlanıyordu; dizeleri değiştirmek, sözcüklerin yerlerine başka sözcükler kullanmak, onları değiştirme isteğim içimde, önüne geçilmez bir biçimde giderek büyüyordu. Bunu kolayca yapıyordum. Gereksiz sözcükler sürü sürü geliyorlardı aklıma, olması gereken edebi sözcüklerin yerini alıyorlardı. Sık sık öyle oluyordu ki, bütün bir dize çıkıyordu belleğimden, dürüstçe ne denli hatırlamaya çalışırsam çalışayım, aklıma gelmiyordu. Prens Vyazemski’ nin olsa gerek, dokunaklı şiiri büyük üzüntü vermişti bana.</p>

    <blockquote>
      <p>Akşamları, sabahları erken,</p>

      <p>Yaşlı çok insan, dul, yetim,</p>

      <p>İsa adına dileniyor.</p>
    </blockquote>

    <p class="margin">Ama üçüncü dizeyi, “Pencere önlerinde torbalarıyla,” olan üçüncü dizeyi sürekli atlıyordum. Annem başarısızlığımı öfkeyle anlatıyordu dedeme. Dedem kızıyordu bana.</p>

    <p>“Şımarıyor!” diyordu. “Belleği kuvvetlidir: Duaları benden daha iyi biliyor. Yalandan öyle yapıyor... Belleği taş gibidir, kırbaç yiyerek öğrendiği bir şeyi bir daha unutmaz! Kırbaçla sen onu!”</p>

    <p>Büyükannem de suçluyordu beni:</p>

    <p>“Masalları unutmaz, şarkıları da... Şarkı dediğin de şiir değil mi?”</p>

    <p>Bütün bunlar doğruydu, kendimi suçlu hissediyordum; ama ne zaman ki bir şiiri ezberlemeye çalışıyordum, bambaşka sözcükler hamamböcekleri gibi bir yerlerden sökün ediyorlardı, doluyorlardı kafamın içine, ayrı dizeler oluşturuyorlardı.</p>

    <blockquote>
      <p>Bizim kapı önünde olduğu gibi</p>

      <p>Yaşlı çok insan, yetim</p>

      <p>Dolaşıyor, şarkı söylüyor, ekmek dileniyor,</p>

      <p>Petrovna’ya koşuyor,</p>

      <p>İnekleri için satıyorlar ona ekmekleri,</p>

      <p>Ve gidip vadide votka içiyorlar.</p>
    </blockquote>

    <p class="margin">Geceleri büyükannemle tavan arasında yatarken kitaplardan hatırladığım veya kendim uydurduğum her şeyi bıktırasıya anlatıyordum ona. Kimi zaman kahkahalarla gülüyordu büyükannem, ama çoğu zaman azarlıyordu beni:</p>

    <p>“Biliyorsundur, hatırlıyorsundur! Dilencilerle alay etmek iyi değildir, Tanrı onların yanındadır! İsa bir dilenciydi, bütün din büyüklerimiz de...”</p>

    <p>Mırıldanıyordum:</p>

    <blockquote>
      <p>Sevmiyorum dilencileri</p>

      <p>Dedemi de,</p>

      <p>Ne yapabilirim?</p>

      <p>Affet beni, Tanrım!</p>

      <p>Dedem hep fırsat kolluyor,</p>

      <p>Kırbaçlamak için beni...</p>
    </blockquote>

    <p class="margin">Büyükannem kızıyordu bana:</p>

    <p>“Ne diyorsun sen, yaramaz şey? Bu söylediğini deden duyarsa ne olur, biliyor musun?”</p>

    <p>“Varsın duysun!”</p>

    <p>Büyükannem düşünceli, yumuşak bir tavırla akıl veriyordu bana:</p>

    <p>“Boşuna yaramazlık yapıyorsun, anneni üzüyorsun! Senden uzaktayken de çok üzülüyordur...”</p>

    <p>“Neden üzülüyordur?”</p>

    <p>“Kes sesini! Senin anlayacağın şey değil bu...”</p>

    <p>“Biliyorum, onu dedem...”</p>

    <p>“Sus, diyorum sana!”</p>

    <p>Hiç iyi değildim. Umutsuzluğa yakın bir duygu vardı içimde, ama nedense bunu belli etmek istemiyordum; olaylar çıkarıyor, huysuzluk ediyordum. Annemin verdiği dersler çoğalıyor, benim için daha da anlaşılmaz oluyordu. Aritmetiği kolayca anlıyordum, ama yazamıyor, gramere hiç aklım ermiyordu. Beni en çok üzen de, dedemin evinde annemin rahat olmadığını görmek, bunu hissetmekti. Annem günden güne daha çok asıyordu yüzünü; herkese yabancıymış gibi bakıyor, bahçeye bakan pencerenin önünde oturup sanki yalnızca orada soluk alabiliyordu. Geldiğinde ilk günler neşesi yerindeydi, dinçti. Ama şimdi gözlerinin altında koyu lekeler oluşmuştu. Günlerce saçını taramadan, buruşuk giysilerle, bluzunun önünü iliklemeden dolaşıyordu. Onun bu durumu üzüyordu beni: Benim annem her zaman güzel, dinç, herkesten güzel, herkesten temiz giyimli olmalıydı!</p>

    <p>Derslerde başımın üzerinden dalgın dalgın duvara, pencereden dışarı bakıyor, yorgun bir sesle bana sorular soruyor, sık sık cevabı unutuyor, daha sık da bana kızıyor, bağırıyordu... Bu da gururumu incitiyordu: Benim annem masallarda olduğu gibi herkesten daha adil olmalıydı.</p>

    <p>Bazen soruyordum ona:</p>

    <p>“Burada bizim yanımızda olmaktan mutlu değil misin?”</p>

    <p>Öfkeyle karşılık veriyordu:</p>

    <p>“Sen kendi işine bak!”</p>

    <p>Dedemin, büyükannemi de, annemi de korkutan bir şey yapmaya hazırlandığını hissediyordum. Sık sık annemin odasına girip kapıyı kapıyor, orada inliyor, yampiri çoban Nikador’un tahta kavalının sesi gibi hiç hoş olmayan keskin birtakım sesler çıkarıyordu. Oraya girip annemle konuşmaya başladığı böyle bir gün odadan annemin, evin her yanından duyulan çığlığı gelmişti:</p>

    <p>“Kesinlikle olamaz, hayır, olamaz!”</p>

    <p>Ve kapıyı çarparak çıkmıştı odadan annem, arkadan dedemin iniltisi geliyordu. Akşam saatleriydi. Büyükannem mutfakta masanın başında oturuyor, kendi kendine bir şeyler mırıldanarak dedemin gömleğini dikiyordu. Annemin odasından kapıyı çarparak çıkması üzerine bir süre dinledikten sonra, “Kiracıların yanına gitti, Tanrım!” dedi.</p>

    <p>O anda dedem daldı mutfağa, büyükannemin yanına koştu, başına vurdu, acıyan elini sallayarak söylenmeye başladı:</p>

    <p>“Laf taşımaya bayılıyorsun, cadı karı!”</p>

    <p>Büyükannem, kayan başörtüsünü düzeltirken sakin, “İhtiyar bunak,” dedi. “Susacağımı mı sanıyorsun! Senin yapmayı düşündüğün her şeyi söyleyeceğim ona...”</p>

    <p>Dedem büyükannemin üzerine saldırdı, başını yumruklamaya başladı. Büyükannem kendini korumaya, dedemi uzaklaştırmaya çalışmadan şöyle diyordu:</p>

    <p>“Hadi vur, vur, aptal herif! Daha kuvvetli vur, devam et!”</p>

    <p>Ben sedirin üzerinden alıp yastıklar battaniyeler ve sobanın üzerinden çizmeler atıyordum onlara, ama dedem kudurmuştu sanki, hiçbir şeyin farkında değildi; büyükannem döşemeye yuvarlanmıştı, dedem başını tekmeliyordu, sonunda ayağı takılıp düştü, su dolu kovayı devirdi. Islanınca söylenerek ayağa fırladı, tavan arasındaki odasına koştu. Büyükannem inleyerek kalktı yerden, sandalyeye oturdu, dağılan saçlarını toplamaya başladı. Sedirden atladım, büyükannem söylendi bana:</p>

    <p>“Yastıkları, her şeyi topla, sobanın üzerine kaldır! Sen de aptallaştın galiba, yastıkları atıyorsun! Sana ne? O moruk ne yaptığını bilmiyor!..”</p>

    <p>Birden ahlayarak yüzünü buruşturdu büyükannem, başını önüne eğip beni yanına çağırdı.</p>

    <p>“Şuraya baksana, çok acıyor, ne var orada?”</p>

    <p>Gür saçlarını aralayıp baktım. Bir firkete oldukça derin batmıştı başına, çıkardım onu, bir başkasını daha buldum, parmaklarım uyuşmuştu.</p>

    <p>“İyisi mi annemi çağırayım,” dedim, “ben korkuyorum!”</p>

    <p>Kolunu salladı büyükannem.</p>

    <p>“Ne diyorsun sen? Ben çağırırım onu! Neyse ki o duymadı, görmedi... ama sen! Hadi git buradan!”</p>

    <p>Büyükannem gür saçlarının arasında esnek parmaklarıyla firkete aramaya başladı. Ben cesaretimi toplayıp eğilip derisine batmış birkaç firkete daha çıkarmasına yardım ettim.</p>

    <p>“Çok acıyor mu?”</p>

    <p>“Önemli değil, yarın banyoyu yakacağım, yıkanırım, geçer.”</p>

    <p>Hemen yumuşadı, yalvarmaya başladı bana:</p>

    <p>“Bak, canım, dedenin beni dövdüğünü annene söyleme sakın, tamam mı? Duydun mu beni? Zaten birbirine düşmanlar. Söylemeyeceksin, değil mi?”</p>

    <p>“Söylemeyeceğim.”</p>

    <p>“Tamam, anlaştık! Gel şimdi ortalığı toplayalım. Yüzümde yara falan yok, değil mi? Öyleyse, tamamdır, demek bir şey anlaşılmayacak...”</p>

    <p>Yerleri temizlemeye başladı. O anda içimden geldi, şöyle dedim ona:</p>

    <p>“Bir azize gibisin sen, büyükanne, acı veriyorlar sana, sesini çıkarmıyorsun!”</p>

    <p>“Neler geveliyorsun öyle? Azizeymiş... Tam azizeyi buldun!”</p>

    <p>Attığım şeyleri yerlerden dizlerinin üzerinde dolaşarak toplarken mırıldanıyordu; bense sobanın yanında sedirde oturuyor, dedemden ona bu yaptığının intikamını nasıl alabileceğimi düşünüyordum.</p>

    <p>Benim yanımda büyükannemi ilk kez böyle acımasızca dövmüştü. Yarı karanlıkta dedemin öfkeyle kıpkırmızı yüzü, uçuşan koyu sarı saçları geliyordu gözümün önüne: Yüreğimden öfke taşıyordu; beni rahatlatacak bir intikam biçimi düşünüp bulamadığım için de canım fena halde sıkılıyordu.</p>

    <p>Ama birkaç gün sonra bir şey için tavan arasındaki odasına gittiğimde onu yerde oturmuş, açık sandığının içinde birtakım kâğıtları karıştırırken gördüm. Sandalyenin üzerinde çok sevdiği “Azizlerin” kartları duruyordu. Kalın, gri kâğıtların her biri, ayın kutsal gününü gösteren, azizin resminin olduğu kare biçiminde on iki bölüme ayrılmıştı. Dedem bu azizlere büyük önem verir, üzerlerine titrerdi; onlara bakmama ancak benden hoşnut olduğu ender günlerde izin verirdi. Bu gri, küçük ve hoş resimlere değişik bir duyguyla bakardım. Bazılarının yaşadıklarıyla ilgili bilgim vardı: Kirik ve Ulita’nın, Büyük Şehit Barbara, Panteleymon ve ötekilerin... En çok, Tanrı’nın iyi kulu Aleksey’in hüzün dolu yaşamı ve şiirleri etkilerdi beni: Büyükannem sık sık okurdu bana onun şiirlerini. Bu yüzlerce azizin öykülerini dinlerken, böyle çileler çekmiş insanların da olduğunu düşünürdüm, içime sakin bir huzur dolardı.</p>

    <p>Ama şimdi onların resimlerinin olduğu kâğıtları kesmeye karar vermiştim. Dedem kâğıtlardan kartal resimleri olan birini alıp okuyarak pencerenin önüne gittiğinde sandalyenin üzerinden birkaç kâğıt kaptığım gibi alt kata koştum, büyükannemin masasının gözünden makası aldım, sedire çıkıp kutsal kişilerin başlarını kesmeye koyuldum. Bir sıranın başını kesince acıdım onlara, sonra her kareyi ayırarak kesmeye başladım, ama daha ikinci sırayı kesiyordum ki, odaya dedem girdi, yanıma gelip sordu:</p>

    <p>“O kâğıtları almana kim izin verdi?”</p>

    <p>Tahtanın üzerine yayılmış kesik kare kâğıt parçalarını görünce onları toplamaya başladı. Her birini alıp yüzüne götürüyor, sonra atıyor, tekrar alıyordu. Dişleri gıcırdıyor, sakalı inip kalkıyordu. Öyle derin soluk alıp veriyordu ki, kâğıt parçaları yerde uçuyorlardı. Sonunda, “Ne yaptın sen?” diye haykırdı.</p>

    <p>Ayağımdan tutup çekti beni. Havada şöyle bir döndüm, büyükannem kolumdan yakaladı beni. Dedem bir yumruk indirdi ona, “Geberteceğim onu!” diye bağırdı.</p>

    <p>Annem geldi, sobanın yanında köşede durdu, beni arkasına çekti. Hemen yüzünün önünde uçuşan dedemin ellerini yakalamaya, itmeye çalışırken şöyle diyordu:</p>

    <p>“Bu ne rezilliktir? Kendinize gelin!..”</p>

    <p>Dedem pencerenin önündeki tahta sıraya çöküp ulumaya başladı:</p>

    <p>“Öldürdüler beni! Bu evde herkes bana karşı...aah...”</p>

    <p>Annemin boğuk sesi duyuluyordu:</p>

    <p>“Hiç utanmıyor musunuz siz? Neden sürekli, herkesin size karşı olduğu numarası yapıyorsunuz?”</p>

    <p>Dedem bağırıyor, ayaklarını sıraya vuruyordu; sakalı komik bir biçimde dimdik olmuştu, gözlerini sıkı sıkı yummuştu. Bana da, annemden utanıyor, gerçekten numara yapıyor, gözlerini de bunun için kapadı gibi geliyordu.</p>

    <p>Annem kesik kâğıt parçalarına bakarak, “Bu parçaları size kalın bir kumaşa yapıştırırım ben,” diyordu. “Baksanıza, eskilikten zaten buruşmuşlar, dağılacaklar...”</p>

    <p>Dedemle, derslerde bir şeyi anlamadığımda benimle konuştuğu gibi konuşuyordu. Dedem birden ayağa kalktı, gömleğini, ceketini düzeltti, gırtlağını temizledikten sonra şöyle dedi:</p>

    <p>“Bugün yapıştır! Hemen şimdi yukarıdaki sayfaları da getireceğim sana...”</p>

    <p>Kapıya yürüdü, ama eşikte durup döndü, eğri parmağıyla beni göstererek, “Ama onun kırbaçlanması gerekiyor!” dedi.</p>

    <p>Annem bana doğru eğilip “Evet, gerekiyor,” diye onayladı. “Peki sen neden kestin o kâğıtları?”</p>

    <p>“İnadıma kestim. Bir daha dövmesin büyükannemi, yoksa sakalını da keseceğim...”</p>

    <p>Büyükannem yırtılan bluzunu çıkarırken, başını sallayarak söylendi:</p>

    <p>“Evet, söz verdiğin gibi, bir şey söylemedin!..”</p>

    <p>Ve yere tükürdü.</p>

    <p>“Dilerim Tanrı’dan, dilin kurur, oynatamazsın onu da, konuşamazsın!”</p>

    <p>Annem büyükanneme baktı, mutfakta şöyle bir dolaştı, sonra yanıma geldi.</p>

    <p>“Ne zaman dövdü onu deden?”</p>

    <p>Büyükannem öfkeli, söylendi anneme:</p>

    <p>“Çocuğa böyle bir soru sormaya utanmıyor musun sen, Varvara? Seni ne ilgilendirir bu?”</p>

    <p>Annem sarılıp kucakladı büyükannemi.</p>

    <p>“Ah anacığım, sevgili anacığım...”</p>

    <p>“Anacığın böyle işte! Sıkma beni, uzak dur...”</p>

    <p>Birbirinin yüzüne baktılar, bir süre sustular, hemen ayrıldılar: Holden dedemin ayak sesi gelmişti.</p>

    <p>Annem, yeni geldiği ilk günler askerin neşeli karısıyla iyi arkadaş olmuştu; hemen her akşam, Betlenglerden de gelenlerin olduğu –özellikle bir subayın güzel karısı geliyordu– evin ön bölümüne gidiyordu. Annemin oraya gitmesinden dedem hiç hoşlanmıyordu. Birçok kez, mutfakta akşam yemeğimizi yerken masada kaşığını sallayarak annemi tehdit etmiş, homurdanmıştı:</p>

    <p>“Melunlar toplandılar gene! Bu gece de sabaha kadar uyku yok bize.”</p>

    <p>Bir süre sonra da ön bölümde oturanların evi boşaltmalarını rica etmiş, onların evden ayrılmalarından sonra, bir yerlerden iki araba çeşitli mobilya getirtmiş, onları ön odalara koymuş, kapılarına büyük asma kilitler takmıştı.</p>

    <p>“Kiracıya ihtiyacımız yok bizim, konuklarımı ağırlayacağım o odalarda!” diyordu.</p>

    <p>Böylece, pazar günleri konuklar gelmeye başladı bize: Büyükannemin iri burunlu, gürültücü kız kardeşi Matrona İvanovna geliyordu. Bir çamaşırcı kadındı Matrona İvanovna. Başı küçük, saçları açık sarıydı. Çizgili ipek bir entarisi vardı. Çocuklarıyla birlikte geliyordu: Uzun saçlı, iyi yürekli, neşeli, her zaman gri renk giysiler giyen Vasiliy desinatördü; at kafalı, dar alınlı, yüzü çilli Viktor ise pek süslüydü. Daha holde galoşlarını çıkarırken ince sesiyle, tıpkı Petruşka gibi şarkı söylemeye başlıyordu:</p>

    <p>“Andrey baba, Andrey baba...”</p>

    <p>Bunu çok yadırgıyordum.</p>

    <p>Yakov dayım gitarıyla geliyordu; yanında sessiz, bir gözü görmeyen, siyah uzun cüppesiyle keşişe benzeyen, çıplak kafalı bir saat ustasını da getiriyordu. Saat ustası her geldiğinde bir köşeye oturuyor, başını yana eğip ortadan ikiye ayrık tıraşlı altçenesinden parmaklarının ucuyla tuhaf bir biçimde tutarak gülümsüyordu. Esmerdi, tek gözüyle her şeye aşırı dikkatli bakıyor; çok az konuşuyor, sık sık aynı şeyi tekrarlıyordu:</p>

    <p>“Rahatsız olmayınız efendim, her şey çok güzel...”</p>

    <p>Bu adamın bize gelmeye başladığı ilk günler birden, çok eskilerde, Novaya Sokağı’nda oturduğumuz zamanlar, bir gün avlu kapısının dışında davulların gümbür gümbür vurduğunu, sokağa çıkınca askerler ve halkla çevrili yüksek, büyük bir arabanın, üzerinde iskemlede oturan çuha, yuvarlak şapkalı, elleri ayakları zincirli, ufak tefek bir adamı cezaevinden kent meydanına doğru götürmekte olduğunu gördüğümü hatırlıyordum. Göğsünün üzerinde iri, beyaz harflerle yazılı siyah bir tahta vardı. Adam, göğsündeki yazıyı okumaya çalışıyor gibi başını önüne eğmiş, zincirlerini şakırdatarak oturduğu yerde sallanıyordu.</p>

    <p>Annem saatçiye, “Bu da benim oğlum”, dediğinde korkarak geri çekilmiş, ellerimi arkama saklamıştım.</p>

    <p>Adam, ağzını sağ kulağına doğru korkunç bir biçimde uzatarak, “Rahatsız olmayınız efendim...” dedi.</p>

    <p>Beni belimden tuttu, kendine çekti, çabucak ve kolayca şöyle bir çevirdikten sonra bıraktı, anneme döndü:</p>

    <p>“Merak etmeyiniz, sağlam çocuk...”</p>

    <p>Köşeye, üzerinde yatılabilecek kadar geniş, deri koltuğa çıktım. Dedem pek övünürdü bu koltukla, onun bir Gürcü prensin koltuğu olduğunu söylerdi. Koltuktan, büyüklerin ne sıkıcı bir biçimde eğlendiklerini; saatçinin yüzünün ne tuhaf, kuşku verici bir biçimde değiştiğini izliyordum. Yağlı, ıslak, eriyor gibi, kaygan bir yüzü vardı. Gülümsediğinde, kalın dudakları sağ yanağına doğru çekiliyor, ufacık burnu tabakta mantı gibi sallanıyordu. Kepçekulakları tuhaf bir biçimde oynuyordu. Gören gözü kalkan kaşıyla birlikte kalkıyordu; elmacıkkemikleri ise, saatçi istediğinde burnunu iki yandan el gibi kapamaya hazır gibi duruyordu. Arada, havan sapını andıran siyah, yuvarlak dilini dışarı çıkarıp ustaca çevirerek onunla yağlı dudaklarını sıvazlıyor, derin bir soluk alıyordu. Bütün bunlar hiç de komik değildi, yalnızca şaşırtıyordu beni, onu sürekli izlemeye itiyordu beni.</p>

    <p>Romla çay içiyorlardı. Çaydan yanık soğan kokusu geliyordu burnuma. Büyükannemin yaptığı altın sarısı, zift gibi koyu ve yeşil likörlerinden içiyor, taze yoğurt, tereyağlı, yumurtalı, haşhaşlı, ballı çörek yiyor, terliyor, ellerini sallayarak yüzlerini yelpazeliyor, büyükannemi övüyorlardı. Karınlarını tıka basa doldurduktan sonra yüzleri kıpkırmızı, şişmiş, kibarca sandalyelere dağılıyor, Yakov dayımın bir şeyler çalmasını istiyorlardı.</p>

    <p>Dayım gitarının üzerine eğiliyor, tellerini tıngırdatarak iğrenç, berbat bir şarkı söylüyordu:</p>

    <blockquote>
      <p>Eh, pek güzel eğlendik,</p>

      <p>Bütün kenti ayağa kaldırdık,</p>

      <p>Kazanlı beye anlattık,</p>

      <p>Her şeyi tek tek...</p>
    </blockquote>

    <p class="margin">Bu şarkı çok hüzünlüymüş gibi geliyordu bana, ama büyükannem şöyle diyordu dayıma:</p>

    <p>“Başka, doğru dürüst bir şarkı söylesen olmaz mı, Yakovcuğum?”</p>

    <p>Çamaşırcı kadın hışırdayan entarisini düzeltirken ağırbaşlı bir tavırla, “Şimdi başka şarkılar moda, anacığım...” diyordu.</p>

    <p>Dayım büyükanneme, çok uzağında oturuyormuş gibi, gözlerini kısarak bakıyor, sözcükleri uzatarak hüzünlü şarkılar söylemeyi sürdürüyordu.</p>

    <p>Dedem, saatçiye parmağındaki bir şeyi göstererek, onunla sessizce sohbet ediyor, bu arada saatçi büyükanneme bakıyor, başını “evet” anlamında eğiyor, yüzü anlaşılmaz bir biçimde değişiyordu.</p>

    <p>Annem her zaman Sergeyevlerin arasında oturuyor, Vasiliy’le sakin, sessiz konuşuyordu. Vasiliy göğüs geçirerek, “Evet, evet, bu konunun üzerinde durmak gerekir...” diyordu.</p>

    <p>Viktor ise karnı tok, pek rahat gülümsüyor, ayaklarını sallıyor, ince sesiyle birden şarkı söylemeye başlıyordu.</p>

    <p>“Andrey baba, Andrey baba...”</p>

    <p>Herkes şaşırıp susuyor, ona bakıyordu; çamaşırcı kadın ise pek ciddi, “Tiyatroda çalışıyor,” diye açıklama yapıyordu, “orada şarkı söylüyor...”</p>

    <p>Böyle sıkıcı iki veya üç akşam oldu, sonra saatçi bir pazar gündüz, öğlen ayininden hemen sonra geldi. Annemin odasındaydım, yırtılan boncuklu dantel bir parçanın boncuklarını çıkarmasına yardım ediyordum. Odanın kapısı birden hızla açıldı, büyükannem korkulu yüzünü soktu aradan, “Varvara o geldi!” diye fısıldadı.</p>

    <p>Ve hemen kayboldu.</p>

    <p>Annem yerinden kıpırdamadı, heyecanlanmadı da. Ama kapı tekrar açıldı. Eşikte dedem vardı, sert bir tavırla, “Giyinip gel, Varvara,” dedi.</p>

    <p>Annem ayağa kalkmadan, dedeme de bakmadan sordu:</p>

    <p>“Nereye geleyim?”</p>

    <p>“Gel hadi! Bir şey sorma. İyi bir adam, iş güç sahibi de... Aleksey’e de iyi bir baba olur...” Dedem hiçbir zaman olmadığı kadar ciddi konuşuyordu. Sürekli iki yanını ovuşturuyor, kendini arkaya atıyordu. Sanki kolları ileri uzanmak istiyor da, o buna engel olmaya çalışıyormuş gibi dirsekleri titriyordu.</p>

    <p>Annem sakin bir tavırla kesti dedemin sözünü:</p>

    <p>“Söyledim size, öyle bir şey olmayacak...”</p>

    <p>Dedem anneme doğru bir adım attı, gözleri görmüyormuş gibi öne eğilerek, saçları dimdik, hırıltılı bir sesle, “Yürü! dedi. Yoksa saçlarından tutup sürükleyerek götürürüm seni!..”</p>

    <p>Annem ayağa kalktı. Yüzü bembeyazdı, gözleri küçülmüştü, birden bluzunu, etekliğini yırtarak çıkarmaya başladı. Bir fanilayla kaldı, dedemin yanına gitti.</p>

    <p>“Sürükleyerek, öyle mi?” diye sordu. “Hadi götür bakalım!”</p>

    <p>Dedem dişlerini göstererek yumruğunu kaldırdı.</p>

    <p>“Varvara, giyin!”</p>

    <p>Annem koluyla yana itti dedemi, kapının kolunu tuttu:</p>

    <p>“Hadi, gidelim!”</p>

    <p>Dedem homurdanarak, “Lanetleyeceğim seni,” dedi.</p>

    <p>“Korkmuyorum senin lanetlemenden, tamam mı?”</p>

    <p>Kapıyı açtı annem, ama dedem fanilasının eteğinden tuttu onu, önünde yere diz çöktü, fısıldadı:</p>

    <p>“Varvara şeytan, mahvolacaksın! Rezil etme kendini!”</p>

    <p>Ve alçak sesle, yalvarır gibi inledi:</p>

    <p>“Anacığım, anacığım...”</p>

    <p>Bu arada büyükannem annemin yolunu kesmişti. Tavuk gibi elini kolunu sallayarak kapıdan içeri almaya çalışıyordu onu, bir yandan da dişlerinin arasından söyleniyordu:</p>

    <p>“Varvaracığım, aptal kızım benim, ne yaptığının farkında mısın?”</p>

    <p>Büyükannem annemi odaya soktuktan sonra kapının çengelini taktı; dedemin üzerine eğildi, bir eliyle onu ayağa kaldırırken öteki eliyle de tehdit ediyordu:</p>

    <p>“Ah, ihtiyar Şeytan, budala!”</p>

    <p>Divana oturttu dedemi. Dedem bez bebek gibi pat diye bırakmıştı kendini divana. Ağzını açtı, başını sallamaya başladı. Büyükannem anneme bağırdı:</p>

    <p>“Sen de hemen giyin!”</p>

    <p>Annem yerden giysilerini alırken, “Onun yanına gitmeyeceğim, duyuyor musunuz beni?” dedi.</p>

    <p>Büyükannem divandan aşağı attı beni.</p>

    <p>“Koş, bir kova su getir, çabuk!”</p>

    <p>Gayet sakin, neredeyse fısıldayarak soğukkanlı, emreder bir tavırla konuşuyordu. Hole koştum. Evin ön bölümünden düzenli, ağır bir ayak sesi geliyordu; annemin odasında ise annem bağırıyordu:</p>

    <p>“Yarın gidiyorum buradan!”</p>

    <p>Mutfağa girdim, pencerenin önüne oturdum. Rüyada gibiydim.</p>

    <p>Dedem inliyor, hıçkırıyor; büyükannem söyleniyordu. Sonra odanın kapısını çarparak kapayıp odadan çıktı büyükannem. Bir sessizlik, korkunç bir sessizlik oldu. Beni ne için yolladıklarını hatırlayıp kovayı doldurdum, hole çıktım. Tam o anda ön odanın kapısı açıldı; saatçi, başını eğerek kürklü şapkasını düzelterek aksırarak çıktı. Büyükannem elini karnının üzerine bastırarak öne eğilerek selam verdi ona, alçak sesle, “Siz de bilirsiniz, zorla güzellik olmaz...” dedi.</p>

    <p>Saatçi birden, dış kapının eşiğinde durdu, oradan avluya atladı. Büyükannem haç çıkardı, titredi. Ne sessizce ağlıyor ne de gülümsüyordu.</p>

    <p>“Neyin var senin, büyükanne?” diye sordum.</p>

    <p>Büyükannem kovayı çekip aldı elimden, suyu ayaklarıma döküp bağırdı:</p>

    <p>“Suyu almaya nereye gittin sen? Kapıyı kilitle!”</p>

    <p>Ve doğru annemin odasına girdi. Ben tekrar, bitişik odada onların, çok ağır bir şeyleri bir yerden bir yere taşıyorlarmış gibi, nasıl ahlayıp pufladıklarını, inlediklerini, mırıldandıklarını dinlemek için mutfağa döndüm.</p>

    <p>Güneşli bir gündü. Kış güneşinin yatay ışığı iki pencerenin buzlu camlarından içeri doluyordu. Yemek için hazır masanın üzerinde kalaylı tabaklar, sarı <em>kvas</em> dolu bir sürahi, dedemin çeşitli otlardan yapılmış koyu yeşil votkası dolu başka bir sürahi daha, pencereden giren ışıkta pek donuk parlıyordu. Pencerelerden, çatılarda göz kamaştıran kar görünüyordu. Avlu çitinin direklerinin tepelerindeki, tahta kuş yuvalarının tepesinde gümüş rengi ışıklar yansıyordu. Kuşlarım güneşte, pencere içlerinde kafeslerinde uçuşuyor, küçük kanaryalar şakıyor, şakrakkuşları cıvıldıyor, sakalar uzun uzun ötüyordu. Ne var ki, gümüş gibi parlak, neşeli sesler dolu bu güzel gün mutlu etmiyordu beni, gereksizdi, her şey gereksizdi. Kuşlarımı salmak geliyordu içimden, tam kafesleri açıyordum ki, büyükannem ellerini iki yanına vurarak telaşla girdi odaya, söylenerek sobaya koştu.</p>

    <p>“Ah, kahrolasıcalar, geberesiceler! Ah, aptal kocakarı Akulina...”</p>

    <p>Sobadan böreği çıkardı, parmağıyla kabuğunu tıklattı, öfkeyle yere tükürdü.</p>

    <p>“Kurumuş işte! Öteki de ısındı! Ah, Şeytanlar ah, Tanrı’dan dilerim, hepiniz geberirsiniz! Gözlerini ne patlatıp bakıyorsun bana öyle, yarasa suratlı? Bıktım usandım sizden!”</p>

    <p>Yüzü asık, böreğin kuruyan yüzünü parmağıyla tıklatarak altüst ederken ağlamaya başladı. Yanaklarından iri gözyaşı damlaları süzülüyordu.</p>

    <p>Dedem ile annem girdiler mutfağa. Büyükannem böreği masanın üzerine öyle bir attı ki, tabaklar şıngırdadı.</p>

    <p>“Bakın, sizin yüzünüzden ne oldu, nefes aldırmıyorsunuz insana, her gün bir şey...”</p>

    <p>Annem neşeli, sakin, kucakladı büyükannemi, üzülmemesini söyledi. Dedem yorgun, bitkin, masaya oturdu, peçeteyi boynuna bağladı, güneşten rahatsız olan gözlerini kısarak, “Tamam, tamam, bir şey yok!” diye mırıldandı. “Börek de çok güzel olmuş... Tanrı her şeyin ölçüsünü, zamanını bilir... Fazlasını istemeyeceksin... Hadi otur, Varvaracığım... Tamam!”</p>

    <p>Dedem kendinde değildi sanki, yemek süresince durmadan Tanrı’dan, Tanrılara baş kaldıran Ahav’dan,<a class="si-noteref epub-type_noteref" href="#f9" id="ref_f9">9</a> baba olmanın büyük sorumluluğundan söz ediyordu. Büyükannem öfkeyle susturmaya çalışıyordu onu:</p>

    <p>“Konuşmayı kes, yemeğini yesene sen!”</p>

    <p>Annem aydınlık gözleriyle şakalar yapıyordu. Beni dürterek, “Demin korktun mu?” dedi.</p>

    <p>Hayır, demin korkmamıştım, ama şimdi kendimi tuhaf hissediyor, olanlardan bir şey anlayamıyordum. Pazar günleri masada her zaman usandırıcı derecede uzun, çok kalıyorlardı ve gören biri, onların yarım saat önce birbirlerine bağırıp çağıran, kavgaya hazır, gözlerinde yaşlarla hıçkıra hıçkıra ağlayan insanlar olmadığını sanırdı. Bu davranışları ciddi değilmiş, öyle ağlayamazlarmış gibi geliyordu bana. O gözyaşlarına, haykırışlarına, birden parlayıp çabucak sönüveren o karşılıklı öfkelerine alışmıştım. Bunlardan pek etkilenmiyordum artık, yüreğime giderek daha az dokunuyorlardı.</p>

    <p>Uzun zaman sonra fark ettim ki, Rus insanı yoksullukta, yoklukta bu çeşit üzüntüleriyle eğlenmeyi seviyor, onlarla da çocuk gibi oynuyor ve mutsuz olmaktan da nadiren utanıyor.</p>

    <p>Bitmek bilmeyen hafta içi günlerde hep keder, üzüntü vardı... sonra pazar oluyordu, ateşler yanıyordu... eğlence... Boş yüzlerin süsü de sıyrıklar...</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f9">
      <a class="si-backref" href="#ref_f9">9</a><span class="si-footnote-text">. İsrail Kralı. Eski Ahit, “1. Krallar”, 16:29-34.</span>
    </div>
  </div>
</body>
</html>
