<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Çocukluğum</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter11">
  <div class="html5_section">
    <h1>XI</h1>

    <p>Bu olaydan sonra annem birden güçlendi, etkinleşti, evin sözü geçen kişisi oldu; dedem ise pek fark edilmiyordu artık, eskiden olduğunun tersine, dalgın, sakindi.</p>

    <p>Evden pek çıkmıyordu, sürekli tavan arasında tek başına oturuyor, “Babamın hatıraları” diye tuhaf bir kitabı elinden düşürmüyordu. Bu kitabı sandığında kilit altında tutuyordu. Dedemin ellerini yıkamadan onu sandıktan çıkardığını hiç görmemiştim, her seferinde önce güzelce yıkayıp kuruluyordu ellerini. Kitap koyu kırmızı deri ciltli, küçük, çok kalındı. Açık mavi ilk sayfasında kitabın adının üzerinde rengi solmuş mürekkeple gösterişli bir yazı vardı:</p>

    <blockquote class="light">
      <p>Saygıdeğer Vasiliy Kaşirin’e,</p>

      <p>İçten anısı için minnettarlığımla.</p>
    </blockquote>

    <p class="margin">Altında tuhaf bir soyadı yazılıydı, imza da uçan bir kuşa benziyordu. Dedem, kitabın ağır kapağını dikkatle açtıktan sonra gümüş çerçeveli gözlüğünü takıyor, bu imzaya bakarak gözlüğünü düzeltirken burnunu uzun süre oynatıyordu. Bunun ne kitabı olduğunu birçok kez sormuştum ona, her seferinde pek anlamlı bir tavırla cevap vermişti:</p>

    <p>“Bunu bilmen gerekmez. Bekle, öleyim, o zaman sana bırakacağım onu. Rakun kürkümü de bırakacağım sana.”</p>

    <p>Şimdi annemle çok yumuşak, çok daha az konuşuyordu; annemin söylediklerini dikkatle, Pyotr Amca gibi gözlerini zaman zaman parlatarak dinliyor, kolunu savurarak mırıldanıyordu:</p>

    <p>“Pekâlâ! Nasıl bilirsen, öyle yap...”</p>

    <p>Dedemin sandığında tuhaf çok şey vardı: İpek etekler, kolsuz atlas bluzlar, gümüş işlemeli ipek, kolsuz entariler, inci süslemeli, parlak çiçekli atkılar, başörtüleri, eşarplar, renkli taşlardan, ağır Mordov gerdanlıklar... Bunların hepsini annemin odasına taşımış, değişik sandıklara koymuş, masaların sandalyelerin üzerine yaymıştı. Annem bunları imrenerek seyrederken dedem şöyle diyordu:</p>

    <p>“Bizim zamanımızda giysiler şimdikilerden çok daha güzel, çok daha zengindi! Giysiler daha zengin olmasına zengindi, ama hayat daha sade, daha huzurluydu. Geçti o günler, bir daha geri gelmezler! Hadi dene bakalım bunları, süslen biraz...”</p>

    <p>Annem bir gün kısa süreliğine bitişik odaya geçti, oradan üzerinde altın işlemeli, kolsuz, mavi bir entariyle, inci işlemeli başörtüyle döndü. Dedemin önünde yerlere kadar eğilerek sordu:</p>

    <p>“Tamam mı, babacığım?”</p>

    <p>Dedem gırtlaktan bir ses çıkardı, yüzü bembeyaz oldu, uykuda yürüyormuş gibi, kollarını iki yana açıp parmaklarını oynatarak annemin çevresinde şöyle bir döndü:</p>

    <p>“Ah, Varvara, daha çok paran, yanında da iyi insanlar olsaydı...”</p>

    <p>Şimdi annem evin öndeki iki odasında kalıyordu. Sık sık konukları geliyordu, en sık da Maksimov kardeşler: Pyotr Maksimov açık renk sakallı, mavi gözlü, güçlü kuvvetli, yakışıklı bir subaydı. Yaşlı bey için kötü şeyler söylediğim için dedem onun yanında kırbaçlamıştı beni. Yevgeniy Maksimov ise uzun boylu, ince bacaklı, soluk yüzlü, sivri, siyah sakallıydı. İri gözleri eriğe benziyordu. Düğmeleri altın, omuzlarında altın apoletler olan açık yeşil bir üniforma giyiyordu. Sokulgan tavırlarla konuşmaya başlarken sık sık başını, kıvırcık, uzun saçlarını geniş, dümdüz alnından geriye atarak sallıyor, hoşgörüyle gülümsüyor, boğuk sesiyle şöyle diyordu:</p>

    <p>“Bakın ne diyeceğim, bence...”</p>

    <p>Annem gözlerini kısarak gülümseyerek dinliyordu onu, çoğu zaman kesiyordu sözünü:</p>

    <p>“Kusura bakmayın ama Yevgeniy Vasilyeviç, çocuk gibisiniz...”</p>

    <p>Subay, geniş avuç içiyle dizine vurup haykırıyordu:</p>

    <p>“Evet, bir çocuk gibi...”</p>

    <p>Annemin bölümünde hemen her pazar akşamı gürültülü, neşeli toplantılar oluyordu. Herkes en güzel giysileriyle geliyordu, en güzel de her zaman annem oluyordu.</p>

    <p>Annem, renk renk giysiler giymiş gürültücü grupla avlu kapısından çıkıp gittiğinde evin içine bir ölüm sessizliği, endişeli bir sıkıntı çöküyordu. Büyükannem ortalığı toplarken yaşlı bir kaz gibi dolaşıyordu odalarda; dedem sırtını sobanın sıcak çinilerine dayayıp ayakta dururken kendi kendine konuşuyordu:</p>

    <p>“Evet, tamam, çok güzel... Bakalım sonu ne getirecek...”</p>

    <p>Pazar toplantıları bittikten sonra annem Mihail dayımın oğlu Saşa ile beni okula götürdü. Saşa’nın babası evlenmişti, üvey annesi daha ilk günler ezmeye başlamıştı çocuğu, dövüyordu onu, büyükannemin ısrarı üzerine dedem onu eve almıştı. Bir ay kadar gittik okula, orada bana öğretilenlerden yalnızca bir şeyi hatırlıyorum: “Soyadın nedir?” sorusuna sadece “Peşkov”, diyemezdim, şöyle cevap vermem gerekiyordu: “Soyadım Peşkov”. Ayrıca, öğretmene de şöyle diyemezdim: “Öyle bağırma, ahbap, senden korkmuyorum...”</p>

    <p>Bir anda hoşlanmamıştım okuldan, ama Saşa ilk günler çok memnundu, hemen arkadaşlar edinmişti kendine. Ama bir gün derste uyudu, uyku arasında çığlık attı:</p>

    <p>“Bir daha yapmayacağım...”</p>

    <p>Uyanınca hemen sınıftan çıkmak için öğretmenden izin istedi. Bunun için herkes acımasızca alay etti onunla. Ertesi gün Sennaya Meydanı’ndan vadiye doğru iniyorduk, birden durdu, şöyle dedi:</p>

    <p>“Sen git, ben gelmeyeceğim! Biraz dolaşacağım.”</p>

    <p>Yere diz çöktü, kitapların olduğu torbasını karda özenerek açtığı bir çukura gömüp gitti. Aydınlık bir ocak günüydü. Güneş gökyüzünde gümüş gibi parlıyordu, Saşa’yı çok kıskandım, ama istemeye istemeye okula gittim... Annemi üzmek istemiyordum. Saşa’nın kara gömdüğü kitaplar kaybolmuşlardı kuşkusuz. Dolayısıyla, ertesi gün okula gitmemek için haklı bir nedeni vardı. Ama üçüncü gün durumdan dedemin haberi oldu.</p>

    <p>Yargıç önüne çıkardılar bizi... Mutfakta masada dedem, büyükannem, annem oturuyor, bizi sorguya çekiyorlardı. Saşa’nın, dedemin sorularına ne komik cevaplar verdiğini hatırlıyorum:</p>

    <p>“Neden okula gitmiyorsun?”</p>

    <p>Saşa küçük gözleriyle dedemin doğrudan gözlerinin içine bakarak gayet sakin, cevap verdi:</p>

    <p>“Okulun nerede olduğunu unuttum.”</p>

    <p>“Unuttun mu?”</p>

    <p>“Evet. Çok aradım, bulamadım...”</p>

    <p>“Aleksey’le gitseydin, o biliyor okulun nerede olduğunu!”</p>

    <p>“Onu da kaybettim.”</p>

    <p>“Aleksey’i mi?”</p>

    <p>“Evet.”</p>

    <p>“Nasıl yani?”</p>

    <p>Saşa bir an düşündü, derin bir soluk aldıktan sonra ekledi:</p>

    <p>“Kar fırtınası vardı, göz gözü görmüyordu.”</p>

    <p>Herkes gülmeye başladı. Hava sakin, güneşliydi çünkü. Saşa da pek sakıngan, gülümsemişti. Dedem dişlerini göstererek alaylı alaylı güldü:</p>

    <p>“Elini bırakmasaydın, kuşağının ucundan tutsaydın.”</p>

    <p>Saşa açıkladı:</p>

    <p>“Tutuyordum, ama rüzgâr attı beni.”</p>

    <p>Pek durgun, umutsuz cevaplar veriyordu Saşa. Onun bu gereksiz, beceriksiz cevaplarını dinlemek rahatsız ediyordu beni. Onun inadına şaşıyordum.</p>

    <p>Kırbaçladılar bizi. Bir kolu kırık eski itfaiyeci bir ihtiyarı bizi okula götürüp getirmek için görevlendirdiler. Görevi, okula giderken Saşa’nın sağa sola kaçmasına engel olmaktı. Ama bunun da bir yararı olmadı: Ertesi gün vadiye vardığımızda Saşa birden eğildi, keçe çizmelerinin birini çıkarıp uzağa fırlattı, ötekini çıkardı, tam tersi yöne attı, çoraplarla meydana doğru koşmaya başladı. Yaşlı adam oflayıp puflayarak çizmeleri topladıktan sonra, korkarak eve getirdi beni.</p>

    <p>Dedem, büyükannem, annem bütün gün kentte dolaştılar, kaçak Saşa’yı aradılar. Ancak akşamüzeri manastırın yanında Çirkov’un meyhanesinde buldular onu. Dans ederek meyhanedeki müşterileri eğlendiriyordu. Tutup eve getirdiler onu, dövmediler bile. Çocuğun inatçı suskunluğuyla ne yapacaklarını bilememişlerdi. Sobanın üzerinde benim yanımda yatıyordu. Bacaklarını kaldırmış, ayaklarıyla tavana vuruyor, alçak sesle şöyle diyordu:</p>

    <p>“Üvey annem hiç sevmiyor beni, babam da sevmiyor, dedem de sevmiyor... Onların yanında kalıp da ne yapacağım? Büyükanneme haydutların nerede yaşadıklarını soracağım, kaçıp onların yanına gideceğim, orada her şeyi öğrenirim... Gel, beraber kaçalım, ne dersin?”</p>

    <p>Onunla birlikte kaçamazdım: O aralar bir sorunum vardı. Açık renk kocaman sakallı bir subay olmaya karar vermiştim. Bunun için de okula gitmem gerekiyordu. Bu planımı Saşa’ya anlattığımda bir an düşündü, bana hak verdi.</p>

    <p>“Evet, bu da güzel. Sen subay olduğunda ben de çete başı olacağım, senin beni yakalaman gerekecek, birimiz ötekini öldürecek veya esir alacak. Ama ben seni öldürmem.”</p>

    <p>“Ben de seni.”</p>

    <p>Böyle karar verdik.</p>

    <p>Büyükannem geldi, sobanın üzerine çıktı, yanımıza uzanıp “Ne oluyoruz, fare yavruları?” dedi. “Ah, benim yetim, zavallı çocuklarım!”</p>

    <p>Bizim için üzülüyor; Saşa’nın üvey annesine, meyhanecinin kızı şişko Nadejda Teyze’ye küfürler ediyordu. Sonra bütün üvey anneler, babalıklar için ağzına geleni söyledi. Arkasından, inzivaya çekilmiş bilge İon’un, delikanlılık çağında üvey annesiyle de, Beyaz Göl’de balıkçılık yapan babasıyla da Tanrı’nın huzurunda nasıl hesaplaştığının hikâyesini anlatmaya başladı:</p>

    <blockquote>
      <p>Genç karısı acılar çektirdi kocasına:</p>

      <p>Sert içkiler verdi ona,</p>

      <p>Sonra uyku otları.</p>

      <p>Uyurken, tabut gibi meşe bir sandala yatırdı onu,</p>

      <p>Akağaç kürekleri alıp,</p>

      <p>Gölün orta yerine,</p>

      <p>Karanlık burgacın olduğu yere kadar kürek çekti,</p>

      <p>Utanmaz arlanmaz cadı kadın,</p>

      <p>Eğildi, kayığı yalpalamaya başladı,</p>

      <p>Kolayca devirdi kocasının tabutunu,</p>

      <p>Kocası taş gibi gölün dibine indi.</p>

      <p>Cadı kadın kıyıya döndü.</p>

      <p>Orada kendini yere attı,</p>

      <p>Yalandan bağırarak ağlamaya başladı,</p>

      <p>Kocasının suya düşüp boğulduğuna ağlıyormuş gibi.</p>

      <p>İyi niyetli insanlar inandılar ona,</p>

      <p>Üzüntüsüne ortak olup,</p>

      <p>Onunla birlikte ağladılar:</p>

      <p>“Ah, zavallı, genç yaşta dul kaldı!” diye.</p>

      <p>Üzüntün çok büyük,</p>

      <p>Ama Tanrı yardım eder sana!</p>

      <p>Kimin ne zaman öleceğini Tanrı bilir!</p>

      <p>Ama üvey oğlu İon inanmadı analığının yalan gözyaşlarına,</p>

      <p>Elini kalbinin üzerine koyup,</p>

      <p>Kısaca şöyle dedi üvey anasına:</p>

      <p>“Ah, benim analığım, kaderim bu benim,</p>

      <p>Ah seni, gece kuşu, kurnaz,</p>

      <p>İnanmıyorum ben senin sahte gözyaşlarına:</p>

      <p>Yüreğim sevinçli atıyor şu anda!</p>

      <p>Hadi gel, Tanrı’ya soralım,</p>

      <p>Gökyüzünün bütün kutsallarına:</p>

      <p>Varsın, keskin kılıcını alsın biri eline,</p>

      <p>Tertemiz gökyüzüne fırlatsın,</p>

      <p>Sen doğruysan, kılıç bana saplansın,</p>

      <p>Ben doğruysam sana saplansın!”</p>

      <p>Üvey anası baktı İon’un yüzüne</p>

      <p>Gözlerinde hain bir ışık parladı.</p>

      <p>Öfkeyle ayağa kalktı, Sordu İon’a:</p>

      <p>“Ey, aptal yaratık,</p>

      <p>Dünkü çocuk, aklın ermez senin,</p>

      <p>Ağzından çıkanı kulağın duyuyor mu?</p>

      <p>Nasıl böyle bir şey söyleyebiliyorsun bana?”</p>

      <p>İnsanlar onlara bakıyor, konuştuklarını dinliyorlardı.</p>

      <p>Olayın karanlık olduğunu görüyorlardı.</p>

      <p>Herkes çok üzülüyordu,</p>

      <p>Sonra düşündüler,</p>

      <p>Kendi aralarında konuştular.</p>

      <p>Sonunda ihtiyar bir balıkçı çıktı ortaya,</p>

      <p>Önüne eğilerek dört bir yana selam verdi,</p>

      <p>Kararını açıkladı:</p>

      <p>“Siz iyi insanlar, verin siz benim,</p>

      <p>Sağ elime çelik bir kılıç,</p>

      <p>Havaya atacağım onu.</p>

      <p>Varsın, kim suçluysa ona saplansın keskin kılıç.”</p>

      <p>İhtiyar balıkçı ak saçlı başının üzerinde çevirdi kılıcı</p>

      <p>Kılıç kuş gibi yükseldi havaya.</p>

      <p>Beklediler, beklediler, kılıç geri gelmedi.</p>

      <p>İnsanlar billur gibi gökyüzüne bakıyorlardı.</p>

      <p>Bir araya gelmiş, şapkalarını çıkarmışlardı.</p>

      <p>Kimseden çıt çıkmıyordu.</p>

      <p>Gece oldu...</p>

      <p>Kılıç hâlâ düşmüyordu!</p>

      <p>Gölün üzerinde şafağın kızıllığı yükselmişti.</p>

      <p>Üvey ananın yüzü kızardı, gülümsedi.</p>

      <p>O anda kılıç gökyüzünden bir kırlangıç hızıyla indi,</p>

      <p>Dosdoğru üvey ananın kalbine saplandı.</p>

      <p>İnsanlar yere diz çöküp Tanrı’ya dua etmeye başladılar:</p>

      <p>“Sana şükürler olsun, Tanrım, adaletin için!”</p>

      <p>İhtiyar balıkçı İon’u elinden tutup,</p>

      <p>Bilinmedik Kitej kenti yakınlarında,</p>

      <p>Aydınlık Kerjenets Irmağı boyunda</p>

      <p>Uzak bir manastıra</p>

      <p>Götürüp bıraktı.<a class="si-noteref epub-type_noteref" href="#f10" id="ref_f10">10</a></p>
    </blockquote>

    <p class="margin">Ertesi gün her yerim kırmızı lekelerle uyandım. Çiçek olmuştum. Arka bölümün tavan arasına yerleştirdiler beni. Orada, ellerim ayaklarım geniş bantlarla sıkıca sarılı, gözlerim kapalı, korkunç kâbuslar görerek günlerce yattım. Bantlar yüzünden az kaldı ölüyordum. Yalnızca büyükannem, beni kaşıkla bebek gibi yedirmek bir de, her zaman bitmek bilmeyen, yeni masallar anlatmak için geliyordu yanıma. Ben tamamen iyileşmeye başladığımda, sargılarım çıkarıldıktan sonra bir akşam (kaşıyıp yüzümü yaralamamam için yalnızca ellerimde eldiven vardı) büyükannem gecikti, gelmesi gereken saatte gelmedi. Endişelenmeye başlamıştım. Birden gördüm onu: Yattığım odanın kapısının hemen dışında tavan kirişinin altında tozlu yerde yüzükoyun, kollarını iki yana açmış, yatıyordu. Boynu, Pyotr Amca’nınki gibi kesikti ve yeşil gözleri hırsla parlayan kocaman bir kedi karanlık, tozlu köşeden, ona doğru geliyordu.</p>

    <p>Yatağımdan fırladım, pencerenin iki çerçevesini ayaklarımla, omuzlarımla kırıp avluya, bir kar yığınının üzerine attım kendimi. O akşam annemin konukları vardı. Pencerenin camlarını, çerçevelerini kırdığımı duyan olmadı. Karın içinde uzun süre öyle yattım. Bir yerim kırılmamıştı, yalnızca kolum omzumdan çıkmıştı, bir de camlar oramı buramı kesmişti, ama bacaklarım tutmuyordu; onları oynatamadan üç ay yattım. Yattığım yerden, evin içinde her şeyin çok daha gürültülü olduğunu, alt katta kapıların çarpıldığını, çok insanın ayaklarını yere hızlı vurarak yürüdüğünü işitiyordum.</p>

    <p>Çatıda kasvetli fırtınalar ıslık çalıyor, kapının dışında, tavan arasında rüzgâr cenaze töreninde borular gibi ötüyor, soba boruları titriyordu. Gündüzleri kargalar bağırıyor, sakin gecelerde tarlalardan doğru iç karartan kurt ulumaları geliyordu. Bu müzik yüreğimi kabartıyordu.</p>

    <p>Daha sonra her gün biraz daha yumuşayan ürkek ilkbahar, mart güneşinin ışıklı gözüyle pencerelerden içeri sakınarak, sessizce bakmaya başladı. Çatılarda, damlarda kediler şarkılar söylüyorlardı, ilkbaharın hışırtıları doluyordu evin içine. Saçaklardan sarkan kristal buzlar kırılıp düşüyor, eriyen kar çatılardan dökülüyordu. Çan sesleri kışın olduğundan daha yoğun duyuluyordu.</p>

    <p>Büyükannem geliyordu yanıma, ağzı giderek daha sık, daha çok votka kokuyordu. Bir süre sonra yanında beyaz, büyük bir çaydanlıkla gelmeye başladı. Çaydanlığı yattığım karyolanın altına koyarken göz kırparak şöyle diyordu bana:</p>

    <p>“Sakın dedene, evimizin şeytanına bir şey söyleme, yavrum!”</p>

    <p>“Neden bu kadar içiyorsun, büyükanne?”</p>

    <p>“Bırak soru sormayı! Büyüyünce öğrenirsin...”</p>

    <p>Çaydanlığın ağzından birkaç yudum aldıktan sonra dudaklarını entarisinin koluna siliyor, tatlı tatlı gülümseyerek soruyordu:</p>

    <p>“Dün ne anlatıyordum sana, yavrucuğum, hatırlıyor musun?”</p>

    <p>“Babamı anlatıyordun.”</p>

    <p>“Peki, nerede kalmıştık?”</p>

    <p>Nerede kaldığını söylüyordum.</p>

    <p>Babamı anlatmaya başlıyordu. Bir gün ayık geldi. Üzgün, yorgundu.</p>

    <p>“Rüyamda babanı gördüm”, dedi. “Elinde bir erik sopasıyla tarlada ıslık çalarak yürüyordu. Boz bir köpek arkası sıra izliyordu onu. Köpek, dili dışarıda, koşuyordu. Son zamanlarda Maksim Savvateiç’i rüyamda çok sık görüyorum. Belki de ruhu huzur bulamamıştır...”</p>

    <p>Birkaç gün peş peşe babamın hikâyesini anlattı bana. Öteki hikâyeleri gibi, babamın hikâyesi de ilginçti: Babam, subaylığa kadar yükselmiş ve emrindekilere sert davrandığı için Sibirya’ya sürülmüş bir askerin oğluydu. Sibirya’da bir yerlerde doğmuştu babam. Çocukluk yılları kötü geçmişti, daha küçük yaşta evden kaçmaya başlamıştı. Bir keresinde büyükbabam onu tavşan avlar gibi ormanda köpeklerin yardımıyla aramış bulmuş. Başka bir zaman da bulunca öyle bir dövmüş ki, çocuğu komşular elinden alıp saklamışlar.</p>

    <p>“Küçükleri her zaman döverler mi, büyükanne?” diye sordum.</p>

    <p>Büyükannem çok sakin, cevap verdi:</p>

    <p>“Evet, her zaman.”</p>

    <p>Babam dokuz yaşındayken annesi ölmüş, sonra babası da ölmüş. Babamı bir köylü yanına almış. Marangozmuş köylü, babamı Perm kentinin atölyesine yazdırmış, kendi mesleğini öğretmeye başlamış ona. Ama babam köylünün evinden kaçmış, körleri panayırlarda gezdirmeye başlamış; on altı yaşında Nijni’ye gelmiş, Kolçin adında marangoz bir inşaatçının vapurunda işe girmiş. Yirmi yaşında usta bir mobilyacı, mobilya boyacısı, döşemecisiymiş. Çalıştığı atölye Kovaliha’da dedemin evinin bitişiğindeymiş.</p>

    <p>Büyükannem gülümseyerek anlatıyordu:</p>

    <p>“Evimizin avlusunun çiti yüksek değildi, gençler de becerikli... Bir gün Varvara ile avluda ahududu topluyorduk, birden o, yani baban çitten atlayıverdi. Çok korktuk: Beyaz gömlekli, piliseli pantolonlu, ama yalınayak, şapkasız, uzun saçlarını deri kemerle toplamış güçlü kuvvetli biri elma ağaçlarının altından bize doğru geliyordu. Varvara’ya evlenme teklifinde bulunmak için atlamıştı çitten! Daha önce de görmüşlüğüm vardı onu. Bizim pencerenin önünden geçerdi. Kendi kendime şöyle derdim içimden: Ne iyi bir delikanlı! Yanımıza gelince sordum ona: ‘Neden doğru yoldan gelmiyorsun da, çitten atlıyorsun, delikanlı?’ Birden önümde yere diz çöktü. ‘Akulina İvanovna,’ dedi, ‘bütün ruhumla burada, önünüzdeyim, işte, Varvara da burada... Tanrı aşkına yardım et bize, evlenmek istiyoruz biz!’ Donup kalmıştım, dilim tutulmuştu. Baktım, senin düzenbaz annen bir elma ağacının arkasına gizlenmiş... Yüzü kıpkırmızı, ona işaretler ediyordu, gözleri ise dolu doluydu... ‘Ah sizi kendini bilmezler, sizi,’ dedim. ‘Neler çevirmişsiniz aranızda? Aklın başında mı senin, Varvara? Sen de delikanlı, ne yaptığının farkında mısın? Kendini ne sanıyorsun?’ O zamanlar zengindi deden, çocukları yanındaydı. Dört evi vardı, parası da çoktu. Kısa bir süre önce de, aralıksız dokuz yıldır atölyenin başında olduğu için sırmalı bir şapkayla üniforma vermişlerdi kendisine. O zamanlar deden çok havalı, mağrurdu! Nasıl anlatabilirdim ona bunu? Korkumdan titriyordum. Acıyorum onlara, ikisinin yüzünde de renk kalmamıştı! Baban şöyle dedi: ‘Biliyorum, Vasiliy Vasilyev vermez bana Varvara’mı. Kaçıracağım onu, sen yardım et bana!’ Benim kendisine yardım etmemi istiyordu! Vurmak için kolumu bile kaldırmıştım. Ama geri çekilmedi: ‘Taşla vursan bile, vur, gene böyle dururum karşında!’ O sırada Varvara geldi babanın yanına, elini omzuna koydu, şöyle dedi: ‘Biz seninle evleneli çok oluyor zaten, daha mayısta evlendik biz... Yalnızca nikâhımızın kıyılması gerekiyor, o kadar.’ Dilim tutuldu... Aman Tanrım!”</p>

    <p>Büyükannem katıla katıla gülmeye başladı, sonra enfiyesini çekti, gözyaşlarını sildi, pek mutluymuş gibi derin bir soluk aldı.</p>

    <p>“Sen evlenmekle nikâhlanmak arasında ne fark vardır, bilemezsin,” dedi. “Ama genç bir kız nikâhlanmadan çocuk doğurursa, bir felakettir bu! Bunu unutma, büyüdüğünde kızları böyle bir duruma düşürme. Büyük günah işlemiş olursun, kız da perişan olur, çocuk da bir piç... Bunu unutayım deme! Kadınlara her zaman acı, yürekten sev onları, eğlence için değil. Bunu senin iyiliğin için söylüyorum!”</p>

    <p>Düşüncelere daldı büyükannem, sandalyede sallanıyordu, sonra silkinip tekrar anlatmaya başladı:</p>

    <p>“Olacak şey miydi bu? Maksim’in alnına bir şaplak indirdim, Varvara’nın saçına asıldım. Baban akıllı uslu, şöyle dedi: ‘Kavgayla bir şeyi düzeltemezsin!’Annen de, ‘Önce ne yapacağınızı biraz düşünün, anneciğim, sonra kavga ederiz!’ dedi. Babana sordum: ‘Paran var mı senin?’, ‘Vardı, hepsiyle Varvara’ya bir yüzük aldım.’ ‘Parmağında gördüğüm üç rublelik o yüzüğü mü?’, ‘Hayır,’ dedi annen, ‘yaklaşık yüz rublelik olanı.’ O zamanlar para çok değerliydi, öteberi, ucuz... Baktım onlara, annen de, baban da iyi çocuklardı, çok saf olduklarını düşünüyordum. Annen, ‘O yüzüğü kimse bulmasın diye döşeme tahtasının altına sakladım. İleride satabiliriz onu!’ Hayır, pek de saf sayılmazlardı! Sonunda öyle veya böyle, anlaştık, bir hafta sonra nikâh kıymaya karar verdik, gerisini bir türlü halledecektim. Ne yapacağımı bilemiyordum, kalbim duracak gibi çarpıyordu, dedenden korkuyordum, Varvara’nın durumu da hiç iyi değildi. Neyse, sonunda iş tatlıya bağlandı!</p>

    <p>Yalnız, senin babanın bir hasmı vardı. Bir ustaydı o, kötü biriydi ve her şeyden haberi vardı, bizi kolluyordu. Tek kızımı elimden geldiğince en güzel şekilde hazırlamış, avludan çıkarmıştım, köşe başında bir troyka bekliyordu, Varvara arabaya bindi, Maksim ıslık çaldı, araba hareket etti! Ben gözyaşları içinde eve dönüyordum, birden o adam çıktı karşıma, şöyle dedi alçak: ‘İyi bir insanım ben, onların mutluluğuna engel olmayacağım; ama Akulina İvanovna, bunun için bana yüz elli ruble vermelisin!’ Yanımda hiç para yoktu, parayı hiç sevmezdim, biriktirmezdim de. Aptallığımdan, şöyle dedim ona: ‘Para yok bende, veremem!’, ‘Vereceğine söz ver!’, ‘Nasıl söz verebilirim, nereden bulacağım o kadar parayı?’, ‘Bulamazsan, kocan zengin, ondan çal!’ Aptallık edip konuşuyordum onunla, oysa yüzüne tükürüp eve yürümeliydim! Benim önümden avluya girdi, rezillik çıkardı!”</p>

    <p>Büyükannem gözlerini kapamış, gülümsüyordu.</p>

    <p>“O rezilliği hatırlayınca hâlâ tüylerim diken diken olur. Deden küplere bindi, nasıl olduğunu bilirsin, bağırıp çağırmaya başladı... Bazen Varvara’ya bakar, övünürdü: ‘Onu soylu bir beye vereceğim!’ Gördün işte soylu beyi!.. Kutsal Meryem Anamız kimin kiminle evleneceğini bizden iyi bilir. Deden avluda ateş almış gibi dönüp duruyordu. Yakov ile Mihaylo’yu, çopur yüzlü ustayı, arabacı Klim’i çağırdı. Baktım, deden ucunda topuz olan sopayı aldı, Mihaylo tüfeği kaptı; atlarımız süratliydi, iyi koşarlardı, arabamız da hafifti... ‘Kesin nikâh kıyılmadan varırlar kiliseye,’ diye düşünüyordum! O anda koruyucu melek bir akıl verdi bana. Gidip bıçağı aldım, arabanın dizginlerini kestim. Böylece yolda dizginler kopunca duracaklardı! Öyle de olmuş. Yolda arabanın oku düşmüş. Az kalmış deden de, Mihaylo da, Klim de öleceklermiş. Arabanın okunu düzeltirlerken oyalanmışlar, böylece kiliseye geç varmışlar. Varvara ile Maksim’in nikâhları kıyılmış, kilisenin sundurmasının altında duruyorlarmış. Tanrıma şükürler olsun!</p>

    <p>Bizimkiler Maksim’e saldıracak olmuşlar. Ama Maksim güçlü kuvvetliydi! Mihaylo’yu bir tutuşta sundurmadan atıvermiş, kolunu çıkarmış. Klim’i de sakatlamış; deden ile Yakov Usta da korkmuşlar ondan.</p>

    <p>Baban öfkeliymiş, ama mantığını kaybetmemiş, dedene şöyle demiş: ‘At o sopayı elinden, bana vurma onunla, iyi niyetli bir insanım ben, Tanrı’nın bana verdiği şeye kavuştum artık, kimse alamaz onu elimden. Ve sizden başka bir şey istemiyorum.’ Bizimkiler geri çekilmişler, deden arabaya binmiş, seslenmiş Varvara’ya: ‘Hoşça kal, Varvara, kızım değilsin artık, bir daha görmek istemiyorum seni, ister güzel yaşa, ister açlıktan geber.’ Eve dönünce başladı beni dövmeye, küfürler etmeye. Ben yalnızca inliyor, mırıldanıyordum: Her şey geçer, ne olacaksa, o olur! Deden daha sonra bana şöyle diyordu: ‘Bak, Akulina, kızın yok artık senin, bunu unutma!’ Ben hep şöyle geçiriyordum içimden: ‘Yeter artık, sarı saçlı şeytan, havalar ısınınca buz bile erir!’”</p>

    <p>Büyükannemi büyük bir dikkatle, ilgiyle dinliyordum. Anlattıklarında özellikle bir şey şaşırtıyordu beni. Dedem annemin nikâh öyküsünü bana hiç de böyle anlatmamıştı: Bu nikâha karşı olduğunu, nikâhtan sonra annemi eve sokmadığını, ama annemin ondan gizli nikâh kıymadığını, kendisinin kilisede nikâhta bile olduğunu söylemişti. İkisinden hangisinin doğru söylediğini büyükanneme sormak gelmiyordu içimden. Çünkü onun anlattıkları çok daha güzeldi ve çok daha hoşuma gidiyordu. Anlatırken, bir kayıktaymış gibi sallanıyordu. Kötü, korkunç bir şey anlatıyorsa, havada bir şeyi tutuyormuş gibi kolunu öne uzatarak daha hızlı sallanıyordu. Sık sık gözlerini hafifçe kapıyor, yanaklarının kırışıklıklarında hafif, içten bir gülümseme saklanıyor, gür kaşları belli belirsiz titriyordu. Onun bu saf, her şeyi hoş karşılayan içtenliği kimi zaman yüreğime işliyordu; kimi zaman da büyükannemin sert bir şey söylemesini, bağırmasını istiyordum.</p>

    <p>“İlk zamanlar iki hafta Varvara ile Maksim’in nerede olduklarından haberim olmadı. Sonraları cin gibi bir çocuk koşarak geliyor, bana Varvara’dan haber getiriyordu. Cumartesiyi bekliyordum, ayine gidiyor gibi çıkıyordum evden, onları görmeye gidiyordum! Uzakta, Suyetinski köyünde daracık bir ek binada kalıyorlardı. Avlu atölye artıklarıyla doluydu. Her yer çöplüktü, gürültülüydü... ama onların bir şeyi umursadıkları yoktu, sevimli iki kedi gibi neşeli, mırnav mırnav oynaşıyorlardı. Getirebildiğim kadarıyla, bir şeyler getiriyordum onlara: Çay, şeker, bulgur falan, reçel, un, kuru mantar, ne kadar olduğunu hatırlamadığım biraz para, çünkü dedenden yürütüyordum parayı... Öyle ya, kendim için olmadıktan sonra, çalabilirdim! Baban hiçbirini almıyordu, gururuna dokunuyordu: ‘Dilenci miyiz biz?’ diyordu. Varvara da onunla birlik oluyordu: ‘Aman, anne, ne gereği var?..’ Sitem ediyordum onlara: ‘Aptal kızım benim, ben neyinim senin? Tanrı’nın izniyle, ananım senin, öz anan! Beni kırabilir misin? Dünyada evlatları annelerini kırarlarsa, yukarıda Meryem Anamız acı acı ağlar!’ Bir gün ben böyle söyleyince Maksim kucağına aldı beni, odada dolaştırmaya başladı, bir yandan da dans ediyordu. Ayı gibi kuvvetliydi! Varvaracığım da arkamızdan geliyor, küçük bir kız çocuğunun yeni oyuncak bebeğini övdüğü gibi, kocasını övüyordu. Pek mağrur bakınarak, evinin çok güzel olduğunu söylüyordu! Çayda masaya getirdiği süzme yoğurtlu kurabiye ağzımızda dağılıyordu!</p>

    <p>Uzun süre böyle devam etti. Sen doğmak üzereydin artık, deden hâlâ bir şey söylemiyordu, çok inatçıdır, şeytan! Ben gizli gizli gidiyordum annenlere, deden de biliyordu bunu, ama bilmiyormuş gibi yapıyordu. Evde Varvara’dan söz edilmesini yasaklamıştı. Hiç kimse Varvara’nın adını ağzına alamıyordu. Ben de sesimi çıkarmıyordum. Ama biliyordum: Baba kalbi uzun süre dayanamazdı... İşte, sonunda o saat geldi. Fırtınalı bir geceydi, pencerelere ayılar tırmanıyordu sanki, borular ıslık çalıyordu, bütün cinler zincirlerini koparmış gibiydi. Dedenle yatıyorduk. Bir türlü uyuyamıyordum. Şöyle dedim ona: ‘Böyle gecelerde fakirlerin işi zor, yüreğinde huzursuzluk olanlar için ise daha da zor!’ Birden sordu bana deden: ‘Onların durumu nasıl?’, ‘Kötü değil, yaşayıp gidiyorlar işte.’, ‘Kimi sorduğumu sandın?’ dedi deden. ‘Kızın Varvara’yı, damadın Maksim’i sormuşsundur.’, ‘Onları sorduğumu nereden çıkardın?’, ‘Direndiğin yeter, babacığım,’ dedim. ‘Bu oyunu bıraksan artık diyorum. Hoşlanan var mı bundan?’ İçini çekti deden. ‘Ah, siz şeytanlar,’ dedi, ‘hepiniz Şeytan’sınız!’ Sonra babandan söz etmeye başladı, aptal mı olduğunu sordu. Cevap verdim ona: ‘Asıl aptal, çalışmayan, başkasının sırtından geçinendir, sen önce Yakov’a, Mihaylo’ya bak... Aptal gibi yaşayanlar asıl onlar değil mi? Evde çalışan, bir şeyler yapan kim? Sen! Peki, onlar çok mu yardımcı oluyorlar sana?’ Ben böyle deyince küfretti bana deden: Aptal, adi, aşağılık, şimdi hatırlamadığım bir sürü şey daha saydı! Sustum, bir şey demedim. ‘Nereden geldiği, kimin nesi olduğu bilinmeyen birini bana övmeye nasıl cesaret edebiliyorsun?’ diye bağırdı. Ben susuyordum. Bağırmaktan yorulunca şöyle dedim: ‘Oraya gidip, ne kadar güzel yaşadıklarına bir baksan, nasıl olur?’, ‘Fazla yüz vermem onlara,’ dedi, ‘kendileri buraya gelsinler...’ O anda sevincimden ağlamaya başladım; deden de saçlarımı dağıtıyordu, saçlarımla oynamayı severdi... Mırıldandı: ‘Aptal kadın, kalpsiz biri olduğumu söyleyemezsin, değil mi?’ Eskiden çok iyiydi deden, ne zaman ki kendisinden daha akıllı birinin olmadığını düşünmeye başladı, öfkeli, aptal biri oldu çıktı.</p>

    <p>Evet, sonunda kutsal bir gün, Azizler Günü’nde üstleri başları tertemiz geldiler, annen ile baban. Maksim, dedenin karşısına geçti, (deden onun ancak omzuna geliyordu) şöyle dedi: ‘Tanrı aşkına, Vasiliy Vasilyeviç, sana drahoma için geldiğimi düşünme; hayır, buraya yalnızca, karımın babasına saygılarımı sunmak için geldim.’ Deden bundan çok hoşlandı. Gülümsedi: ‘Ah, insan azmanı seni, haydut! Artık kızmıyorum sana, burada, bizim yanımızda kalabilirsiniz!’ Maksim yüzünü buruşturdu: Varvara nasıl isterse, öyle olacağını söyledi. ‘Benim için fark etmez!’ diye ekledi. Yanımıza taşınmalarından hemen sonra didişmeye başladılar. Araları bir türlü düzelmiyordu! Babana göz kırpıyordum, masanın altından tekmeliyordum onu, bir türlü yola gelmiyordu! Gözleri çok güzeldi: Neşeli, temiz. Kaşları ise siyahtı, bazen çatardı kaşlarını, altlarından gözleri görünmezdi; yüz ifadesi taş gibi, inatçıydı. Benden başka kimsenin sözünü dinlemiyordu. Kendi çocuklarımdan daha çok seviyordum onu, kendisi de biliyordu bunu, o da beni seviyordu! Bazen yanıma sokulurdu, kucaklardı beni, ya da elimden tutar, konuk odasına götürürdü, ‘Sen benim gerçek anamsın,’ derdi, ‘toprak gibi, gerçek anam, ben Varvara’nın sevdiğinden daha çok seviyorum seni!’ O zamanlar annen şen şakrak, eli maşalı bir kadındı, babanın böyle dediğini duyunca onun üzerine saldırıyor, bağırmaya başlıyordu: ‘Nasıl böyle bir şey söyleyebiliyorsun sen, kendini bilmez kepçekulak?’ Üçümüz bir araya gelip birlikte oyunlar oynuyorduk. Çok güzel geçiniyorduk, içimiz rahattı! Baban da çok güzel dans ediyordu, güzel şarkılar söylüyordu. Kör taklidi yaparak şarkı söylüyordu... Körler kadar güzel kimse şarkı söyleyemez.</p>

    <p>Annenle bahçedeki ek binada kalıyorlardı, sen de orada doğdun. Bir gün baban öğlen saatinde yemeğe gelmişti, sen de tam o zaman doğdun. Baban hem seviniyor, hem yataktan kalkmayan annene kızıyordu: Doğumun ne zor bir şey olduğundan haberi yoktu akılsızın! Dedene bir torunu olduğunu haber vermek için beni omzuna alıp öyle bütün avluyu geçirdi, onun yanına götürdü. Deden, ‘Ne deli bir adamsın sen, Maksim!’ dedi.</p>

    <p>Ama dayıların sevmiyorlardı onu, çünkü şarap içmiyordu, dilini tutmasını biliyordu, olmayacak şeyler düşünmüyordu. Öfke kusuyorlardı ona dayıların! Büyük yortuda bir gün hava rüzgârlıydı, birden evin her yanında rüzgâr korkunç bir biçimde uğuldamaya başladı. Herkes donup kalmıştı. Kötü ruhların baskınına uğradık sandık. Deden korkudan titriyordu. ‘Evin her yerinde ışıklar yakılsın! Herkes dua etsin!’ diye bağırıyordu. Ve bir anda uğultu kesildi, bu kez daha çok korktuk. Yakov dayın bunun kesin Maksim’in işi olduğunu söyledi. Daha sonra baban pencereye boş birkaç şişe, kavanoz koyduğunu, rüzgâr esince onların her birinden değişik sesler çıktığını söyledi. Deden kızdı ona: ‘Umarım, bu çeşit işlerin bir gün Sibirya’yı boylatır sana, Maksim!’</p>

    <p>Bir kış dondurucu soğuklar vardı, kurtlar dağlardan, ovalardan kente inmeye başlamışlardı. Kâh köpekleri parçalıyor, kâh atları ürkütüyorlardı, sarhoş bir nöbetçiyi yemişlerdi. Kurtların yüzünden kentte huzur kalmamıştı! Baban bir gün tüfeği aldı, kayaklarını ayağına geçirdi, gece vakti tarlalara gitti, baktık, bir-iki kurdu sürüyerek getiriyor... Kürklerini soydu kurtların, kafalarının derisini yüzüp cam gözlerini ortaya çıkardı. Çok da güzel olmuştu! O sırada hole bir şey için Mihaylo dayın geldi, gözlerini dehşet içinde açtı, sesi kısıldı, bir şey söyleyemedi, gerisin geri kaçtı. Kaçarken şalvarı ayaklarına dolandı, düşerken, ‘Kurt! Kurt!’ diye mırıldanıyordu. Eve kurt geldiğini duyan herkes, eline ne geçtiyse kapmış, ışıkla hole koşmuştu. Kurda bakıyorlardı. Kurt başını sandıktan çıkarmış gibi duruyordu! Ona vurmak, ateş etmek gerekmiyordu! Bakanlar onun kürkünün olmadığını, yalnızca çıplak başını görmüşlerdi, ön ayakları da sandığa çiviliydi! Deden Maksim’e çok kızdı... Bu şakayı Yakov düşünmüştü. Bir gün de Maksim bir kartona baş, burun, gözler, ağız, saçların yerine de üstüpü yapıştırdıktan sonra Yakov’la birlikte sokağa çıkmıştı, bu korkunç yüzü pencerelerden içeri sokuyorlardı. Elbette, çok korkmuşlardı insanlar, korkudan çığlık atanlar olmuştu. Bir gece de çarşaflara sarınıp kiliseye gitmiş, papazı korkutmuşlardı. Papaz bekçi kulübesine koşmuş, bu kez bekçi de çok korkmuş, ‘Can kurtaran yok mu!..’ diye bağırmaya başlamış. Böyle çok oyunlar yapıyorlardı: Bir türlü akıllanmıyorlardı! Maksim gülerek şöyle diyordu: ‘İnsanların böyle basit bir şeyden korkuya kapılıp çığlıklar atması, kaçışması çok komik oluyor!’ Hadi git ne söyleyeceksen söyle onlara bakalım...</p>

    <p>Ve az kaldı, bu şakaları onun için bir felaketle sonuçlanacaktı: Mihaylo dayın aynı deden gibi alıngan, kinciydi; babanı yok etmeyi koymuştu kafasına. İşte, kış başında bir gece dördü birlikte komşulardan geliyorlardı: Maksim, dayıların ve yanlarında bir zangoç. Daha sonra bir arabacıyı öldüresiye dövdüğü için bıçakladılar o zangocu. Yamskaya Sokağı’ndan geçerlerken Maksim’i, buz tutmuş Dyukov göletinde çocukların kaydıkları gibi ayakta kaymak bahanesiyle götürmüşler ve orada onu buzda açılmış bir deliğe itmişler. Bunu anlatmıştım sana...”</p>

    <p>“Dayılarım neden bu kadar hainler?”</p>

    <p>Büyükannem enfiyesini çekerken pek sakin, cevap verdi:</p>

    <p>“Hain değil, düpedüz aptallar! Mihaylo hem kurnaz, hem aptaldır, Yakov ise kendi halinde kaçığın teki... Evet, suya itmişler babanı, ama o dalıp başını çıkardıktan sonra buzun kenarına tutunmuş, onlar da ellerine vurmaya başlamışlar, parmaklarını çizmelerinin topuklarıyla ezmişler. Sarhoş olmadığı için şanslıymış baban, ötekiler ise sarhoşmuş. Maksim Tanrı’nın yardımıyla suya dalmış, oradan uzaklaşmış, uzakta yüzünü yukarıda tutarak soluk almaya başlamış. Ötekiler ulaşamıyorlarmış ona, bir süre buz parçaları atmışlar ona, sonra boğulacağını düşünüp onu orada bırakıp gitmişler. Maksim sudan çıkmış, polise koşmuş, biliyorsun, orası polis karakoluna yakındır. Karakol komutanı babanı da, bütün ailemizi de tanıyordu. Olayın nasıl olduğunu sormuş babana.”</p>

    <p>Büyükannem haç çıkarıp şükrettikten sonra ekledi:</p>

    <p>“Maksim Savvateiç’e yattığı yerde huzur versin Tanrım, bunu hak etmiştir! Olayı polisten gizlemiş, şöyle açıklama yapmış: ‘Sarhoştum, göletin üzerinde buzda dolaşıyordum, bir yarığa düştüm.’ Karakol komutanı ‘Doğru değil senin bu dediğin, içki içmezsin sen!’ demiş. Karakolda uzun süre mi, yoksa kısa bir süre mi, bilmiyorum, şarapla ovalamışlar her yerini, kuru bir şeyler giydirmişler. Kürklü bir gocuğa sarıp sarmalayıp eve getirdiler. Karakol komutanının yanında iki kişi daha vardı. Yakov ile Mihaylo eve hâlâ dönmemişlerdi. Meyhane meyhane dolaşıyor, babandan kurtulmalarını kutluyorlardı. Annenle ben Maksim’e bakıyorduk. Hiç kendine benzemiyordu baban. Yüzü mosmordu, parmakları parçalanmış, kanıyordu, şakaklarında kar vardı, ama erimiyordu, şakaklarına sanki ak düşmüştü!</p>

    <p>Varvara çığlıklar atıyordu: ‘Ne yaptılar sana böyle?’ Karakol komutanı her şeyden bir şey çıkarmaya çalışıyor, sorular soruyordu, ama benim yüreğim ortada kötü bir şeyler olduğunu hissediyordu. Ne olup bittiğini öğrenmesi için Varvara’yı karakol komutanının üzerine salıyordum, ben de sakin sakin, Maksim’den bir şeyler öğrenmeye çalışıyordum. Maksim, ‘Önce Yakov ve Mihaylo ile konuşun,’ diye fısıldıyordu. ‘Söyleyin onlara, benden Yamskaya Sokağı’nda ayrıldıklarını, Pokrovki’de Pryadilnaya çıkmazına saptıklarını söylesinler! Bunu yapmazsanız polisle başları belaya girecek!’ Dedenin odasına koştum. ‘Sen git karakol komutanını oyala, ben avluda çocukları bekleyeceğim,’ dedim. Başımızın dertte olduğunu söyledim. Deden giyindi, bir yandan titrerken bir yandan da homurdanıyordu: ‘Biliyordum zaten, bir şeylerin olacağını hissediyor, bekliyordum!’ Oysa boş konuşuyordu, bir şey bildiği yoktu! Çocuklar döndüler. İçeride polisin olduğunu söylediğimde telaşlandılar. Mihaylo korkudan hemen ayıldı, canım Yakov ise renk vermedi, ama şöyle mırıldandı: ‘Ben bir şey bilmiyorum, her şeyi Mihaylo yaptı, korkunç biridir Mihaylo!’ Bir biçimde sakinleştirdik karakol komutanını, iyi biriydi! ‘Oh,’ dedi, ‘dikkatli olun, ailenizde kötü bir şey olursa, suçlunun kim olduğunu hemen anlayacağım!’ Böyle dedikten sonra gitti. Sonra Maksim’in yanına geldi deden, şöyle dedi ona: ‘Teşekkür ederim, senin yerinde başka biri olsaydı, böyle yapmazdı, farkındayım! Sana da teşekkürler kızım, babanın evine böyle dürüst, iyi birini getirdiğin için!..’ İstediği zaman, deden çok güzel konuşurdu. Aptallığından, kalbinin kilidini kilitledikten sonra böyle oldu. Üçümüz baş başa kalmıştık, Maksim Savvateiç ağlıyordu, sanki sayıklıyordu: ‘Neden yaptılar bunu bana, ne kötülüğüm dokundu ki onlara? Neden, anneciğim?’ Bana anne değil, küçük bir çocuk gibi, anneciğim, derdi. Zaten karakter olarak çocuk gibiydi. ‘Neden?..’ diye soruyordu. Oysa bu beni daha çok etkiliyordu, ağlıyordum. Çocuklarım için üzülüyordum. Annen bluzunun bütün düğmelerini koparmış, büyük bir kavgadan çıkmış gibi, perişan bir durumda oturuyordu. ‘Gidelim buradan, Maksim!’ diyordu. ‘Kardeşlerim düşman bize, korkuyorum onlardan, gidelim!’ Ben söyleniyordum ona: ‘Ateşe körükle gitme sen de... Zaten yangın var evimizde!’ Dedem sonra bu aptalları babandan özür dilemeleri için yolladı, annen Mihaylo’nun üzerine yürüdü, yüzüne bir tokat yapıştırdı, ama ne tokat!.. Baban ise üzüntüsünü belirtti: ‘Nasıl kardeşlersiniz sizler? Sakat bırakabilirdiniz beni, ellerim olmadan nasıl çalışabilirdim?’ Ama sonunda öyle veya böyle, barıştılar. Baban hastalandı, yedi hafta yataktan kalkamadı, arada bir şöyle diyordu: ‘Ah, anneciğim, seninle başka bir kente gidelim, burası bize göre değil!’ Çok geçmeden de Astrahan’ da bir iş buldu. Yazın Çar’ın oraya gelmesi bekleniyordu, baban da kentte taklar yapacaktı. İlk vapurla gittiler, ruhumdan ayrılmak gibi geldi bana onlardan ayrılmak. Baban da çok üzgündü, benim de onlarla Astrahan’a gelmem için çok yalvardı. Varvara ise çok seviniyor, sevincini gizlemiyordu da, utanmaz... Öylece gittiler, hepsi bu kadar işte...”</p>

    <p>Bir yudum su içti, enfiye çekti, pencereden gri gökyüzüne bakarak düşünceli, “Evet, senin babanla ben kan akrabası değildik, ama aynı ruh akrabasıydık...” dedi.</p>

    <p>Büyükannem anlatırken bazen dedem giriyordu araya, yüzünü kokarca gibi yukarı kaldırıyor, sivri burnuyla havayı kokluyor, kuşkulu kuşkulu büyükanneme bakıyor, onun anlattıklarını dinliyor, mırıldanıyordu:</p>

    <p>“Atıyorsun, atıyorsun...”</p>

    <p>Ve birden soruyordu bana:</p>

    <p>“Aleksey, bugün şarap içti mi bu kadın?”</p>

    <p>“Hayır, içmedi.”</p>

    <p>“Yalan söylüyorsun, gözlerinden anlıyorum.”</p>

    <p>Kalkıp, kararsız adımlarla çıkıyordu odadan. Arkasından bana göz kırpıyordu büyükannem, espri yapıyordu:</p>

    <p>“Yavaş ol, Avdey, atları ürkütme...”</p>

    <p>Dedem bir gün çıkarken birden odanın orta yerinde durdu, önüne yere bakarak alçak sesle sordu:</p>

    <p>“Ne diyorsun, anacığım?”</p>

    <p>“Ne için?”</p>

    <p>“Durumun farkında değil misin?”</p>

    <p>“Farkındayım.”</p>

    <p>“Ne düşünüyorsun?”</p>

    <p>“Kader, babacığım! Hatırlıyor musun, herkes bir asilzadeden söz ediyordu?”</p>

    <p>“Evet.”</p>

    <p>“Şimdi ne durumda peki?”</p>

    <p>“Çıplak.”</p>

    <p>“Bu da Meryem Anamızın işi işte...”</p>

    <p>Dedem böyle dedikten sonra çıkıp gitti odadan. Ortada bir tersliğin olduğunu hissettim, sordum büyükanneme:</p>

    <p>“Neden söz ediyordunuz?”</p>

    <p>Büyükannem ayaklarımı ovalarken söylendi:</p>

    <p>“Senin de her şeyi bilmen gerekiyor. Çocukken bilmediğin kalmayacak, bu gidişle büyüyünce soracak bir şeyin olmayacak...”</p>

    <p>Başını sallayarak gülmeye başladı.</p>

    <p>“Ah dede, dede, Tanrı’nın gözünde bir toz tanesisin sen! Evet, Alekseyciğim, ama kimseye söylemeyeceksin! Deden sermayeyi kediye yükledi! Bir şeyi kalmadı! Asilzadenin birine büyük para, binlerce ruble verdi, adam iflas etti...”</p>

    <p>Gülümseyerek düşüncelere daldı büyükannem, bir şey söylemeden uzun süre öylece oturdu, ama ablak yüzü buruşmuş, kararmıştı, kederliydi.</p>

    <p>“Ne düşünüyorsun, büyükanne?”</p>

    <p>Toparlandı büyükannem.</p>

    <p>“Bak, ne anlatmak istiyorum sana,” dedi. “Yevstigney’i anlatayım sana, ister misin? Dinle:</p>

    <blockquote>
      <p>Yevstigney adında bir papaz vardı,</p>

      <p>Papazların arasında da, soyluların arasında da,</p>

      <p>Ondan daha akıllı biri yoktur, diye düşünüyordu,</p>

      <p>En yaşlı insanların arasında da!</p>

      <p>Bir bey gibi, pek kurularak dolaşıyordu,</p>

      <p>Cennetkuşu sanıyordu kendini,</p>

      <p>Komşularına, çocuklara akıl veriyordu,</p>

      <p>Herkese yukarıdan bakıyor,</p>

      <p>Kiliseyi küçümsüyordu!</p>

      <p>Sokaklar dar geliyordu ona!</p>

      <p>Bir şeyi beğenmiyordu!</p>

      <p>Güneşin erken doğduğunu söylüyordu!</p>

      <p>Ne gösterirlerse göstersinler Yevstigney’e,</p>

      <p>Dudak büküp şöyle diyordu:”</p>
    </blockquote>

    <p class="margin">Büyükannem yanaklarını şişirdi, gözlerini iri iri açtı, hoş yüzü aptal, komik bir ifadeyle kaplandı; tembel, tatsız bir sesle devam etti:</p>

    <blockquote>
      <p>“Bunun daha iyisini yaparım ben,</p>

      <p>Bundan daha iyisini yapabilirim,</p>

      <p>Ama zamanım yok...”</p>
    </blockquote>

    <p class="margin">Susup bir süre bekledikten sonra devam etti büyükannem:</p>

    <blockquote>
      <p>“Bir gece cinler geldiler papaza,</p>

      <p>‘Burada olmaktan hoşlanmıyor musun, papaz efendi?’ dediler.</p>

      <p>‘Gel bizimle, Cehennem’e gidelim,</p>

      <p>Orada çok güzel yanıyor kömürler!’</p>

      <p>Pek akıllı papaz daha şapkasını almamıştı ki,</p>

      <p>Cinler kucakladılar onu,</p>

      <p>İkisi omuzlarına binip,</p>

      <p>Güle oynaya, bağıra çağıra,</p>

      <p>Götürüp Cehennem’in alevleri içine attılar:</p>

      <p>‘Bizden hoşnut musun, Yevstigneyciğimiz?’</p>

      <p>Elleri böğründe,</p>

      <p>Ateşin içinde kızarırken bakınıyordu papaz,</p>

      <p>Dudaklarını pek kibirli şişirmiş,</p>

      <p>Şöyle diyordu:</p>

      <p>‘Cehenneminiz kömür kokuyor sizin!’”</p>
    </blockquote>

    <p class="margin">Masalı bitirdikten sonra büyükannemin yüzündeki ifade değişti, pek sakin gülümsedi, tembel, kalın bir sesle açıkladı bana:</p>

    <p>“Hâlâ değişmemişti Yevstigney, dediğinde diretiyordu, senin deden de öyle işte! Neyse, hadi uyu artık, geç oldu...”</p>

    <p>Tavan arasındaki odaya çok seyrek uğruyordu annem. Yanımda uzun süre kalmıyor, acelesi varmış gibi bir şeyler söyleyip gidiyordu. Giderek daha güzelleşiyor, daha güzel giyiniyordu. Ama büyükannemin olduğu gibi onun da benden gizlediği bir şeylerin olduğunun farkındaydım.</p>

    <p>Büyükannemin masalları gün geçtikçe daha az ilgimi çekmeye başlamıştı. Babamla ilgili anlattıkları bile, içimde her gün daha büyüyen karışık endişeleri yatıştıramıyordu.</p>

    <p>Soruyordum büyükanneme:</p>

    <p>“Babamın ruhu neden huzursuz?”</p>

    <p>Büyükannem gözlerini kısarak cevap veriyordu:</p>

    <p>“Nereden bilebiliriz bunu? Tanrı’nın bileceği bir şey bu, biz bilemeyiz...”</p>

    <p>Geceleri uyuyamıyor, mavi pencerelerden, gökyüzünde yıldızların ağır ağır süzüldüklerini izliyor, aklımda hüzünlü birtakım şeyler kuruyordum... Düşündüklerimde en büyük yeri babam tutuyordu. Çoğu zaman, elinde bir sopa, arkasında tüylü köpeği, tek başına bir yerlere gidiyordu...</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f10">
      <a class="si-backref" href="#ref_f10">10</a><span class="si-footnote-text">. Tambovski ili Borisoglebsk Bölgesi’ndeki Kalyupanovka köyünde bu masalın değişik bir versiyonunu dinlemiştim: Orada kılıç, üvey annesine iftira eden bir üvey oğlu öldürüyordu. (Yazarın notu.)</span>
    </div>
  </div>
</body>
</html>
