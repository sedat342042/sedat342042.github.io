<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Çocukluğum</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter12">
  <div class="html5_section">
    <h1>XII</h1>

    <p>Bir akşam erken uyudum, uyanınca ayaklarımın düzeldiğini hissettim, karyoladan sarkıttım bacaklarımı, o anda gene tutmaz oldular; ama artık sağlam oldukları, yürüyebileceğim bilinci yer etmişti içimde. Bu öylesine güzel bir şeydi ki, sevincimden haykırdım, bedenimin bütün ağırlığını bacaklarıma vererek ayağa kalktım, düştüm, dizlerimin üzerinde sürünerek kapıya gittim, merdivenden indim. Beni karşılarında gördüklerinde nasıl şaşıracaklarını, sevineceklerini hayal ediyordum.</p>

    <p>Annemin odasında, dizlerimin üzerinde büyükannemin yanına nasıl geldiğimi hatırlamıyorum. Tanımadığım birkaç kişi büyükannemin karşısında dikilmiş, kara kuru, yeşil suratlı, yaşlı bir kadın herkesin sesini bastırarak sert tavırlarla bağırıyordu:</p>

    <p>“Ahududu likörü içirip onu sarhoş etmek, başını döndürmek...”</p>

    <p>Baştan aşağı yemyeşildi yaşlı kadın. Giysisi de, şapkası da, bir gözünün altında ben olan yüzü de, benin üzerindeki birkaç tüy de ot yeşiliydi. Altdudağını sarkıtıp, üstdudağını kaldırmış, yeşil dişlerini göstererek parmakları olmayan siyah dantelli eldivenli eliyle gözlerini hafiften kapayarak bana bakıyordu.</p>

    <p>Korkmuştum.</p>

    <p>“Kim bu?” diye sordum.</p>

    <p>Dedem, canı sıkkın, cevap verdi:</p>

    <p>“Bu da büyükannen olur...”</p>

    <p>Annem gülümseyerek bana doğru itti Yevgeniy Maksimov’u.</p>

    <p>“Bu da baban...” dedi.</p>

    <p>Annem çabuk çabuk, anlayamadığım bir şeyler söylemeye başladı. Maksimov gözlerini kısarak bana doğru eğildi, “Sana güzel boyalar hediye edeceğim,” dedi.</p>

    <p>Oda çok aydınlıktı. Ön köşede masada beş mumlu bir şamdan yanıyordu, mumların arasında dedemin pek sevdiği, “Ağlama anam benim” ikonası vardı, cüppesindeki inciler, altın tacındaki renkli taşlar parlıyordu mumların ışığında. Sokağa bakan pencerelerin kararmış camlarına dışarıdan birtakım yuvarlak yüzler burunlarını yassıltırcasına dayamışlardı, her şey bir yere doğru gidiyor gibiydi, ama yeşil, yaşlı kadın soğuk elleriyle kulağımı tutmuş, şöyle diyordu:</p>

    <p>“Muhakkak, muhakkak...”</p>

    <p>Büyükannem, “Aptallaştı çocuk,” dedi.</p>

    <p>Kapıya götürdü beni. Ama ben hiç de aptallaşmamıştım. Yalnızca gözlerimi kapamıştım, beni üst kata taşırken sordum büyükanneme:</p>

    <p>“Neden sakladın bunu benden?”</p>

    <p>“İyisi mi, sesini kes sen!..”</p>

    <p>“Yalancısınız... “</p>

    <p>Beni yatağa yatırdıktan sonra uzanıp başını yastığa koydu, hıçkıra hıçkıra ağlamaya başladı. Omuzları sarsılıyor, mırıldanıyordu:</p>

    <p>“Sen de ağla...ağla...”</p>

    <p>Ağlamak istemiyordum. Tavan arası karanlık ve soğuktu. Titriyordum, karyola sarsılıyor, gıcırdıyordu. Yaşlı, yeşil kadın gözlerimin önünden gitmiyordu. Uyuyor gibi yapıyordum. Sonunda büyükannem çıktı odadan.</p>

    <p>Tekdüze, boş birkaç gün geçti. O konuşmadan sonra annem bir yerlere gitti, evin içine hüzünlü bir sessizlik çöktü. Bir sabah dedem elinde keskiyle geldi, pencerenin kışlık çerçevelerini çıkarmaya başladı. Su dolu bir tas ve bez parçalarıyla büyükannem de geldi, dedem alçak sesle sordu ona:</p>

    <p>“Ne o, kocakarı, nasıl?”</p>

    <p>“Ne, nasıl?”</p>

    <p>“Mutlu musun?”</p>

    <p>Büyükannem merdivende bana verdiği gibi cevap verdi dedeme:</p>

    <p>“İyisi mi, kes sesini sen!”</p>

    <p>Şimdi sıradan sözcüklerin özel bir anlamı vardı. Arkalarında kimsenin açmak istemediği, ama herkesin bildiği büyük, hüzünlü bir şey saklıydı.</p>

    <p>Dedem çerçeveyi dikkatlice çıkardıktan sonra alıp götürdü. Büyükannem pencerenin kanadını açtı. Bahçede bir sığırcık kuşu ötüyor, serçeler cıvıldıyordu. Buzu çözülen toprağın baş döndürücü kokusu odaya dolmuş, sobanın mavi çinileri mahcup olmuş gibi beyazlaşmıştı.</p>

    <p>Onlara bakınca içim ürperiyordu. Karyoladan aşağı kaydım.</p>

    <p>“Çıplak ayaklarınla yere basma,” dedi büyükannem.</p>

    <p>“Bahçeye çıkacağım.”</p>

    <p>“Dışarıda yerler kurumadı henüz, biraz beklesen ya!”</p>

    <p>Büyükannemin sözünü dinlemek gelmiyordu içimden, büyükleri görmek bile istemiyordum.</p>

    <p>Bahçede taze otların açık yeşil filizleri boy atmış, elma ağaçlarında tomurcuklar şişmiş, patlamıştı; Petrovna’nın küçük evinin çatısında yosunlar pek hoş yeşildi, her yanda kuşlar ötüyordu. Neşeli sesler, taze, nefis kokan hava başımı pek hoş döndürüyordu. Pyotr Amca’nın kendini kestiği çukur karın ezdiği yabani, sararmış otlarla kaplıydı. Oraya bakmak hiç hoş değildi, ilkbahara özgü hiçbir şey yoktu orada; öksü otlarının tepelerinin parıltısında bir hüzün vardı. Çukur her şeyiyle can sıkıcı derecede gereksizdi bahçede. Oradaki yabani otları öfkeyle koparıp atmak; kırık tuğla parçalarını, öksü otlarını, gereksiz, pis her şeyi toplamak, bu çukurda kendime temiz bir yer yapmak, bütün yaz orada, büyüklerden uzak, tek başıma kalmak istiyordum. Hemen işe koyuldum, bu uğraşım birden hayli uzun süre her şeyi unutturdu bana; evde olan biten benim için çok gurur kırıcı olsa da, gün geçtikçe etkisini kaybediyordu.</p>

    <p>Kâh annem, kâh büyükannem soruyorlardı bana:</p>

    <p>“Neden gene şişirdin dudaklarını?”</p>

    <p>Onların bu çeşit sorularına kızmıyordum, ama evde her şey düpedüz yabancıydı bana artık. Yeşilli kocakarı, eski bir çitin çürümüş direği gibi, hemen her öğlen yemeğinde, akşam çayında, akşam yemeğinde masadaydı. Gözleri yüzüne sanki görünmez ipliklerle dikiliydi. Kemikli yuvalarından bir anda öne çıkıyorlar, her şeyi görerek, fark ederek, Tanrı’dan bahsediyorsa tavana kalkarak evle ilgili bir şeyden söz ediyorsa yanaklarının üzerine inerek, fıldır fıldır dönüyordu. Kaşları kepekten, sanki yapıştırılmış gibiydiler. Elini komik bir biçimde eğerek küçük parmağıyla ağzına tıkıştırdığı her şeyi iri, beyaz dişleri hiç ses çıkarmadan çiğniyor; kulaklarının çevresinde kemik şişkinlikler hareket ediyor; bu arada kulakları da, yeşil tüyler de, buruşuk, iğrenç temiz cildinin altında siğiller de kıpırdıyordu. Oğlu gibi o da pek temizdi. Onlara dokunmak tuhaf, tatsız bir duygu veriyordu insana. Yaşlı kadın ilk zamanlar ölü eliyle dudaklarıma dokunuyordu, eli sarı Kazan sabunu, günlük kokuyordu, dönüp hemen kaçıyordum yanından.</p>

    <p>Sık sık şöyle diyordu oğluna:</p>

    <p>“Bu çocuğu çok iyi eğitmek gerekir... Anlayabiliyor musun beni, Yevgeniyciğim?”</p>

    <p>Oğlu uysalca eğiyordu başını, yüzünü buruşturuyor, bir şey söylemiyordu. Aslında bu yeşil kadının yanında herkes buruşturuyordu yüzünü.</p>

    <p>Nefret ediyordum ondan, (oğlundan da), bu ağır duygum yüzünden çok dayak yediğim oldu.</p>

    <p>Kocakarı bir gün yemekte gözlerini korkunç bir biçimde patlatıp şöyle dedi:</p>

    <p>“Ah, Alekseyciğim, yemek yerken çok acele ediyorsun, üstelik büyük lokmalar atıyorsun ağzına! Boğulacaksın, çocuğum!”</p>

    <p>Ağzımdaki lokmayı çıkarıp tekrar çatala taktım, ona uzattım.</p>

    <p>“Gözünüze battıysa, alın siz yiyin...”</p>

    <p>Annem kolumdan tutup masadan kaldırdı beni. Küçük düşürüldüm, tavan arasına gönderildim... Büyükannem geldi yanıma, ağzını kapayarak kahkahalarla gülüyordu.</p>

    <p>“Aman oğlum! Çok yaramaz bir şey oldun sen, İsa yardımcın olsun...”</p>

    <p>Ağzını kapamasından hoşlanmadım, uzaklaştım yanından, çatıya çıktım, orada bacanın dibinde uzun süre oturdum. Evet, yaramazlık yapmak, herkese kötü şeyler söylemek geliyordu içimden, bu isteğimi yenmem de çok zordu, ama mücadele etmem gerekiyordu... Bir gün, gelecekteki üvey babamla babaannemin sandalyelerine vişne zamkı sürüdüm. İkisi de yapıştı sandalyeye. Çok komikti... Dedemin dayağını yedikten sonra tavan arasına odama çıktım. Annem geldi yanıma, alıp kendi odasına götürdü beni, kucağına aldı, sıkı sıkı sarıldı bana.</p>

    <p>“Bak ne diyeceğim sana, yavrum, neden bu kadar öfkelisin? Bunun beni ne çok üzdüğünü bilemezsin!”</p>

    <p>Gözleri billur gibi yaşla dolu doluydu, başımı yanağına bastırdı. Bu benim için öylesine ağır bir şeydi ki, beni dövseydi, daha iyiydi! Maksimovlara bir daha kötü davranmayacağıma söz verdim anneme. Bir daha asla, yeter ki annem ağlamasın!</p>

    <p>Sesini alçaltıp ekledi annem:</p>

    <p>“Evet, evet... yaramazlık iyi bir şey değil. Yakında nikâhımız kıyılacak, Moskova’ya gideceğiz, sonra döneceğiz, artık benim yanımda kalacaksın. Yevgeniy Vasilyeviç çok iyi, çok zeki bir insan, onunla iyi anlaşacaksın. Okula gideceksin, sonra onun gibi üniversitede okuyacaksın, sonra doktor olacaksın. Ya da ne istersen. Okuyan insan ne isterse onu olur. Neyse, şimdi git, dolaş biraz...”</p>

    <p>Annemin peş peşe sıraladığı bu “sonra”lar derin bir yere inen, beni annemden uzaklaştıran, karanlığa, yalnızlığa götüren merdiven basamakları gibi geliyordu bana.</p>

    <p>Anneme şöyle demeyi çok istiyordum: “Evlenme, lütfen, ben çalışır bakarım sana!”</p>

    <p>Ama söyleyemiyordum bunu. Annem her zaman ona okşayıcı sözcükler söyleme duygusu uyandırıyordu bende, ama hiçbir zaman söyleyemiyordum o sözcükleri.</p>

    <p>Bahçede işlerim iyi gidiyordu: Yabani otları ayıklamış, çalıları orakla kesmiş, hepsini çukurun dışına atmış, temizlediğim yere tuğla parçalarıyla kendime geniş bir oturma yeri yapmıştım. Yatılabilirdi de orada. Renkli cam ve kap parçaları toplayıp hepsini çamurla tuğlaların arasına yerleştirmiştim. Öyle ki, güneş vurduğunda kilisede olduğu gibi hepsi pek güzel parlıyordu.</p>

    <p>Yaptıklarımı görünce bir gün şöyle dedi dedem:</p>

    <p>“Çok güzel düşünmüşsün! Ama yabani otlar gene büyüyecek, köklerini çıkarmamışsın! Hadi, ben kürekle temizleyeyim orayı, git kürek getir bana!”</p>

    <p>Gidip küreği getirdim. Dedem avuçlarına tükürdü, ıhlayarak küreğe basıp yumuşak toprağa daldırdı.</p>

    <p>“Sen kökleri topla, çukurun dışına at! Daha sonra buraya sana ayçiçeği, ebegümeci dikeceğim... Yerin çok güzel olacak!”</p>

    <p>Sonra birden küreğin üzerine eğilip sustu, öylece kaldı. Yüzüne baktım, ufak, köpeklerinki gibi zeki gözlerinden toprağa küçük gözyaşı damlaları dökülüyordu peş peşe.</p>

    <p>“Ne oldu, dede?”</p>

    <p>Dedem silkindi, avuç içiyle yüzünü sildi, bulanık gözleriyle baktı bana.</p>

    <p>“Terledim!” dedi. “Şuraya baksana, ne çok solucan var!”</p>

    <p>Sonra tekrar toprağı küreklemeye başladı, birden şöyle dedi:</p>

    <p>“Boşuna yaptın burayı! Evet, boşuna, dostum! Yakında satacağım bu evi. Sanırım sonbaharda... Annene drahoma vermemiz için para lazım. Öyle işte... Hiç olmazsa, o doğru dürüst bir hayat yaşasın, Tanrı yardımcısı olsun...”</p>

    <p>Küreği elinden atıp kolunu “boş ver” der gibi salladı, bahçenin ucundaki banyonun arkasına, serasının olduğu yere gitti. Ben toprağı küreklemeye başladım, küreklerken ayak parmağımı kırdım.</p>

    <p>Bu yüzden annemin nikâhına kiliseye gidemedim; ancak avlu kapısına kadar çıkabildim, ancak, onun Maksimov’la kol kola, başı önünde, tuğla kaldırıma, tuğlaların arasından çıkmış yeşil otlara dikkatle basarak yürüyüşünü görebildim. Sivri çiviler üzerinde yürüyor gibiydi...</p>

    <p>Düğün sakin geçti; kilise dönüşü çay pek neşesiz içildi, annem hemen üstünü değiştirdi, eşyalarını toplamak, sandığı hazırlamak için yatak odasına gitti, babalığım gelip yanıma oturdu.</p>

    <p>“Sana boyalar hediye edeceğime söz vermiştim,” dedi, “ama burada, kentte güzel boya yok, kendiminkileri de veremem, Moskova’dan yollarım sana...”</p>

    <p>“Peki, ben ne yapacağım o boyalarla?”</p>

    <p>“Resim yapmayı sevmiyor musun?”</p>

    <p>“Bilmiyorum ki, nasıl yapıldığını.”</p>

    <p>“Öyleyse başka bir şey yollarım.”</p>

    <p>Annem geldi yanımıza.</p>

    <p>“Zaten hemen döneceğiz. Baban sınava girecek, okulu bitirir bitirmez geleceğiz...”</p>

    <p>Benimle büyük biriyle konuşur gibi konuşmalarından hoşlanıyordum, ama sakallı birinin hâlâ okulda okuyor olması garibime gitmişti. Sordum:</p>

    <p>“Okulda ne okuyorsun?”</p>

    <p>“Araştırma işi...”</p>

    <p>Bunun ne biçim bir iş olduğunu sormaktan çekindim. Evin içinde can sıkıcı bir sessizlik vardı, tuhaf bir yün hışırtısı duyuyor, bir an önce gece olsun istiyordum. Dedem sırtını sobaya dayamış, ayakta duruyor, gözlerini kısmış, pencereden dışarı bakıyordu. Yeşil kocakarı annemin hazırlanmasına yardım ediyor, bir yandan da oflayıp pufluyordu. Öğleden beri sarhoş büyükannemi ise, kendini bilmediği için tavan arasına götürüp üzerine kapıyı kilitlemişlerdi.</p>

    <p>Ertesi gün sabah erkenden gitti annem. Ayrılırken, hafifçe kaldırarak kucakladı beni, sanki yabancı gözlerle baktı gözlerimin içine, yanağımdan öptü.</p>

    <p>“Neyse, hadi hoşça kal...”</p>

    <p>Dedem, sabahın kızıllığı hâlâ süren gökyüzüne bakarak, kederli, mırıldandı anneme:</p>

    <p>“Söyle ona, beni üzmesin, sözümü dinlesin...”</p>

    <p>Annem bana doğru haç çıkararak, “Dedenin sözünü dinle,” dedi.</p>

    <p>O anda başka bir şeyler söylemesini bekliyordum, dedeme kızmıştım: Annemin söyleyeceklerine engel olmuştu.</p>

    <p>İşte bindiler arabaya; annem, bir yere takılan eteğini, canı buna sıkılmış gibi, uzun süre toplamaya çalıştı.</p>

    <p>Dedem uyardı beni:</p>

    <p>“Yardım etsene annene... görmüyor musun?” Çok üzgün olduğum için anneme yardım etmiyordum.</p>

    <p>Maksimov, dar pantolonun sardığı uzun bacaklarını arabaya yerleştirmeye çalışıyordu, büyükannem birkaç bohçayı onun eline tutuşturmakla meşguldü. Maksimov, çenesinden destek alarak bohçaları bacaklarının arasına koyuyor, soluk yüzünü buruşturarak mırıldanıyordu:</p>

    <p>“Fazla oldu, yeter artık...”</p>

    <p>Öteki arabaya yeşil kocakarı, subay olan büyük oğluyla binmişti, resim gibi oturuyordu. Oğlu ise kılıcının sapıyla sakalını düzeltiyor, bir yandan da esniyordu.</p>

    <p>Dedem soruyordu ona:</p>

    <p>“Demek savaşacaksınız?”</p>

    <p>“Kesinlikle!”</p>

    <p>“İyi olur. Türkleri yenmelisiniz...”</p>

    <p>Yola çıktılar. Annem birkaç kez dönüp mendil salladı. Büyükannem de evin duvarına yaslanmış, ağlayarak el sallıyordu. Dedem bile eliyle gözyaşlarını silerken kesik kesik mırıldanıyordu:</p>

    <p>“Kötü bir şey olmayacak... iyi olacak... iyi olacak...”</p>

    <p>Kenarda bir taşın üzerinde oturuyordum. Arabaların arkasından, sarsılarak gidişine bakıyordum. İşte sokağın köşesini döndüler, göğsümde bir şey çarparak kapandı, kayboldu sanki.</p>

    <p>Çok erkendi, evlerin panjurları hâlâ kapalıydı, sokakta kimsecikler yoktu. Hiç böyle bomboş, ölü görmemiştim sokağı. Uzaklarda bir yerden usandırıcı bir çoban kavalının sesi geliyordu.</p>

    <p>Dedem elini omzuma koyup, “Hadi gidip çay içelim,” dedi. “Anlaşılan, senin kaderin benim yanımda olmak: Kibrit tuğlaya sürtününce parladığı gibi, sen de bensiz olamayacaksın!”</p>

    <p>Sabahtan akşama kadar, hiç konuşmadan bahçede bir şeyler yapıyorduk. Dedem evlekler açıyor, ahududu çalılarını bağlıyor, elma ağaçlarının diplerini temizliyor, tırtılları öldürüyordu, ben ise yerimi düzenliyor, daha güzel yapmaya çalışıyordum. Dedem yanmış bir ağacın kütüğünün ucunu kesip yere birkaç sopa sokmuştu, ben onlara kuşlarımın kafeslerini asmıştım. Kurumuş yabani çalılardan sık bir çit yapmış, oturacak yerimin üzerine güneş ve çiy için bir çardak örmüştüm. Yerim çok güzel olmuştu.</p>

    <p>Dedem, “Senin için bir şeyin daha iyi nasıl olacağını kendin düşünüp yapman çok iyi,” diyordu.</p>

    <p>Onun sözlerine büyük değer veriyordum. Bazen geliyor, üzerini yabani otlarla, çalılarla kapadığım oturma yerime uzanıyor, konuşmakta zorlanıyor gibi çok sakin, acele etmeden, bana akıl veriyordu:</p>

    <p>“Annenden koptun artık sen, onun başka çocukları olacak, onları senden daha çok sevecek, kendine yakın hissedecek. Görüyorsun işte, büyükannen de içmeye başladı...”</p>

    <p>Sonra kulak kabartıyor gibi uzun süre susuyor, ağzından tekrar hüzünlü sözcükler dökülüyordu:</p>

    <p>“Bu ikinci oluyor içkiye başlaması. İlk kez, Mihaylo askere çağrıldığında başlamıştı. Aptal kadın, yalvarmış yakarmış, onun için ‘askerden muaf’ kâğıdı satın almak zorunda bırakmıştı beni. Askere gitseydi belki düzelir, adam olurdu... Eh, ne yaparsın... Ben yakında öleceğim. Bu demek oluyor ki, yalnız kalacaksın. Kendi hayatını kendin düzene sokacaksın, anlayabiliyor musun beni?</p>

    <p>Öyle, işte! Kendin için çalış, başkalarına bakma! Her zaman sakin, ağırbaşlı ol, dik kafalılık etme! Herkesi dinle, kendin için en iyi olanı yap...”</p>

    <p>Bütün yazı (elbette havanın kötü olduğu günlerin dışında) bahçede geçirdim. Sıcak gecelerde bile yerimde, büyükannemin bana verdiği keçenin üzerinde uyuyordum. Bazı geceler, bir kucak saman getiriyor, yattığım yerin hemen yanına seriyor, o da bahçede benim yanımda kalıyordu. Uzun süre bir şeyler anlatıyordu bana, arada bir anlatmayı kesip beklenmedik şeyler söylüyordu:</p>

    <p>“Bak, yıldız kaydı! Şu anda birinin temiz ruhu hüzünlendi, toprak ana uyandı! Demek bir yerde iyi bir insan doğdu.”</p>

    <p>Ya da bana işaret ediyordu:</p>

    <p>“Yeni bir yıldız doğdu, bak! Ne parlak bir yıldız! Ah, sevgili gökyüzü, Tanrı’nın ışıl ışıl örtüsü...”</p>

    <p>Dedem homurdanıyordu:</p>

    <p>“Üşüteceksiniz, aptallar, hasta olacaksınız ya da bir iş gelecek başınıza! Hırsızlar bastıracaklar sizi...”</p>

    <p>Kimi zaman güneş öyle bir batıyordu ki, gökyüzünde ışıktan nehirler oluşuyordu; bahçenin yeşil kadifesinin üzerine altın rengi kırmızı kül dökülüyor, sonra çevrede her şey belirgin biçimde koyulaşıyor, çöken koyulukla birlikte büyüyor, kabarıyordu. Güneşe doyan yapraklar kendilerini bırakıyor, otlar toprağa doğru boyunlarını büküyor, her şey yumuşuyor, parlıyor, müzik gibi okşayan çeşitli kokular salarak soluyordu... Uzaklardan, tarlalardan da geliyordu bu müzik: Kışlada akşam borusu çalıyordu. Gece yaklaşıyordu, onunla birlikte göğsüme annemin tatlı okşamaları gibi güçlü, taptaze bir şey doluyordu, sessizlik ılık, yumuşak ellerini dolaştırıyordu yüreğimin üzerinde; belleğimden, unutulması gerekenleri, günün acılı, hafif tozunu siliyordu. Sırtüstü yatıp gökyüzünün derinliklerinde ortaya çıkan yıldızlara bakmak doyumsuz bir haz veriyordu bana. Ortaya yeni yıldızlar çıkararak sürekli daha da derinleşen gökyüzü sanki kolayca beni de yerden kaldırıyordu, (çok tuhaftır) sanki dünya küçülüyordu, ama bu arada ben büyümüyordum, çevremdeki her şeyle iç içe giriyor, kaynaşıyordum. Çevre daha karanlık, daha sessiz oluyordu; ama her yanda görünmeyen hassas keman telleri, değişik sesler... (rüyamda kuşlar mı ötüyordu, yanımdan bir kirpi mi geçiyordu, bir insan mı soluyordu yakınımda) her şey çok değişik, gündüz olmadığı kadar sesli, duyarlı bir huzurun sevgisiyle dolu oluyordu.</p>

    <p>Bir armonika çalmaya başlıyordu, bir kadın kahkahası duyuluyordu, kaldırım taşına çarpan bir kılıç şakırdıyordu, bir köpek havlıyordu; hiçbirinin gereği yoktu: Solmakta olan bir günün son yapraklarıydı bunlar...</p>

    <p>Bazı geceler tarladan, sokaktan bir sarhoş narası geliyordu; biri ayaklarını yere vurarak koşuyordu... Son derece olağan bir şeydi bu, dikkatimi bile çekmiyordu.</p>

    <p>Büyükannem uzun süre uyuyamıyordu; ellerini başının altına koyup besbelli, benim dinleyip dinlemediğimi hiç dert etmeden, sakin bir duygululukla uzun süre bir şeyler anlatıyordu. Ve her zaman, geceyi daha anlamlı, daha güzel yapacak bir şeyler buluyordu.</p>

    <p>Onun tekdüze sesini dinlerken farkına varmadan uykuya dalıyordum, kuşlarla birlikte uyanıyordum. Güneş doğrudan yüzüme geliyordu, ısıtıyordu yüzümü, sabah yeli esiyordu hafiften, elma ağaçlarının yaprakları çiy damlaları döküyordu, otların yeşilliği kristal bir berraklıkla daha çok parlıyor, üzerlerinden ince bir pus yükseliyordu. Güneş ışığının leylak rengi yelpazesi gökyüzünde genişleyerek yayılıyor, onu masmavi yapıyordu. Çok yukarılarda, görünmeyen bir çayırkuşu ötüyor ve bütün sesler, renkler huzurlu bir sevinçle, hemen kalkmak, bir şeyler yapmak, çevremde canlı her şeyle dostça yaşama isteğiyle göğsüme doluyordu.</p>

    <p>Hayatımın en sakin, en hoş saatleriydi o anlar. Kendi gücüme güven duygum özellikle o yaz sağlamlaşmış, ruhumda yer etmişti. Yabanileşmiş, insanlardan kaçar olmuştum. Ovsyannikovların haykırışlarını duyuyordum, ama gitmek istemiyordum onların yanına, kuzenlerim geldiğinde de hiç sevinmiyordum, bahçedeki yerimi, benim olan tek şeyimi bozacakları korkusu huzursuz ediyordu beni.</p>

    <p>Dedemin, zamanla daha kuru, homurtulu, sitemli olan sözleri de pek çekmiyordu ilgimi. Sık sık büyükannemle tartışmaya başlamıştı, evden kovuyordu onu, büyükannem çıkıp kâh Yakov dayıma, kâh Mihaylo dayıma gidiyordu. Bazen birkaç gün dönmüyordu eve; yemekleri dedem kendi yapıyordu, yaparken ellerini yakıyor, oflayıp pufluyor, küfürler ediyor, tabakları kırıyordu. Huysuz bir ihtiyar olmuştu.</p>

    <p>Bazen bahçeye yanıma geliyor, çimenlerin üzerine rahatça yerleşiyor, sessizce uzun süre beni izliyor, birden soruyordu:</p>

    <p>“Neden bir şey söylemiyorsun?”</p>

    <p>“İşte... Niçin sordun?”</p>

    <p>Öğüt vermeye başlıyordu bana:</p>

    <p>“Biz soylu falan değiliz. Kimse bir şey öğretmez bize. Her şeyi kendimiz yapmak zorundayız. Biliyorsun, başkaları için kitaplar yazılmış, okullar yapılmıştır, ama bizler için yapılan bir şey yoktur. Her şeyi kendimiz yapmak zorundayız...”</p>

    <p>Sonra düşüncelere dalıyordu; kıpırdamadan, sessiz, neredeyse öfkeli, öylece kalıyordu.</p>

    <p>Sonbaharda evi sattı. Ama satıştan hemen önce sabah çayında birden, yüzü asık, kararlı bir tavırla büyükanneme şöyle dedi:</p>

    <p>“Evet, anacığım, bunca yıl baktım sana, yedirdim içirdim! Artık kendi ekmeğini kendin bulacaksın.”</p>

    <p>Büyükannem, dedemin bu söylediklerini, uzun zamandır söyleneceğini biliyormuş, bunu bekliyormuş gibi, çok sakin karşıladı.</p>

    <p>“Ne yapalım!” dedi. “Bu durumda, yapacak bir şey yok...”</p>

    <p>Dedem Gorkaya çıkmaz sokağında eski bir evin bodrumunda iki oda kiraladı kendine. Taşınırken büyükannem uzun bağcıklı, örme ayakkabısını aldı, sobanın altına attı, yere çömeldi, ev cinini çağırmaya başladı:</p>

    <p>“Evimizin cini, al sana ayakkabı, bizimle birlikte yeni evimize, yeni bir mutluluğa gel...”</p>

    <p>Dedem avludan, pencereden bakıyordu ona, bağırdı:</p>

    <p>“Ben götürüyorum onları, dinsiz kadın! Canımı sıkma...”</p>

    <p>Büyükannem pek ciddi, uyardı onu:</p>

    <p>“Aman dikkat et, babacığım, sonu kötü olur bunun...”</p>

    <p>Ama dedem çok sinirliydi, ev cinini götürmeyi yasakladı ona.</p>

    <p>Mobilyaları, bazı eşyaları, öfkeden köpürerek küfürler ederek Tatar eskicilere satmaya çalışıyordu. Büyükannem ise pencereden ona bakıyor, kâh ağlayarak kâh gülerek alçak sesle sesleniyordu:</p>

    <p>“Dikkat et! Kıracaksın...”</p>

    <p>Ben de ağlamaya hazırdım: Bahçem için, kendime yaptığım yer için üzülüyordum.</p>

    <p>İki yük arabasıyla taşındık. Ben pılı pırtının olduğu arabaya binmiştim. Araba beni üzerinden yere atmak istiyormuş gibi, korkunç biçimde sarsılıyordu.</p>

    <p>Ve bu sürekli bir yerlere atılma duygusuyla iki yıl, annemin ölümüne kadar yaşadım.</p>

    <p>Annem, dedemin bodruma taşınmasından kısa bir süre sonra geldi. Yüzü sapsarıydı, zayıflamıştı. İri gözlerinde alevli, şaşırtıcı bir parlaklık vardı. Babasını, annesini ve beni ilk kez görüyormuş gibi uzun uzun bakmıştı yüzümüze, bir şey söylemeden, öylece bakmıştı... Babalığım ise, alçak sesle ıslık çalarak öksürerek ellerini arkasına bağlayarak parmaklarını oynatarak odanın içinde bir aşağı, bir yukarı dolaşıyordu.</p>

    <p>Annem, ateş gibi yanan elleriyle yanaklarımı sıkarak, “Tanrım, ne çok büyümüşsün,” dedi.</p>

    <p>Hiç güzel giyinmemişti. Üzerinde koyu sarı, karnının üzerinde kabarık, bol bir entari vardı.</p>

    <p>Babalığım elini uzattı bana:</p>

    <p>“Merhaba, ortak! Nasılsın bakalım?”</p>

    <p>Havayı şöyle bir kokladıktan sonra ekledi:</p>

    <p>“Bir şey söyleyeyim mi, burası çok rutubetli!”</p>

    <p>İkisinin de, uzun süre koşmuşlar, yorulmuşlar gibi ayakta duracak halleri yoktu, yatıp dinlenmekten başka bir şey istemiyorlardı.</p>

    <p>Zoraki, çay içtiler. Dedem, yağmurun pencere camlarını yıkayışına bakarak sordu:</p>

    <p>“Her şey yandı kül oldu, ha?”</p>

    <p>Üvey babam, “Her şey,” dedi. “Kendimizi dışarı atıp zor kurtardık...”</p>

    <p>“Demek öyle. Ateş şakaya gelmez.”</p>

    <p>Annem başını dedemin omzuna koyup kulağına bir şeyler fısıldadı. Büyükannem ışıktan kamaşmış gibi, gözlerini kıstı. Ortam her an biraz daha sıkıcı oluyordu.</p>

    <p>Dedem birden pek manalı, sakin ve çok yüksek sesle şöyle dedi:</p>

    <p>“Benim kulağıma da, Yevgeniy Vasilyeviç Efendi, yangın falan olmadığı, senin her şeyini kumarda verdiğin gibi bir söylenti geldi...”</p>

    <p>Odaya bir ölüm sessizliği çöktü. Yalnızca semaverin fokurtusu, yağmurun camları kırbaçladığı duyuluyordu.</p>

    <p>Neden sonra annem, “Babacığım...” dedi.</p>

    <p>Dedem bağırdı:</p>

    <p>“Ne babacığımı?.. Şimdi ne olacak? Otuzunda, bir yirmilikle evlenme demedim mi ben sana? Gördün işte... Kibarmış! Soyluymuş, öyle mi? Şimdi ne olacak, kızım?”</p>

    <p>Dördü hep bir ağızdan bağırıyordu, en çok da babalığımın sesi çıkıyordu. Hole çıktım, orada odunların üzerinde oturdum. Şaşkınlık içindeydim: Annem çok değişmişti, hiç de eskiden olduğu gibi değildi. Odada bu kadar belli değildi bu, ama burada, karanlıkta onun eskiden nasıl olduğunu açık seçik hatırlıyordum.</p>

    <p>Daha sonra, nasıl olduğunu hatırlayamıyorum, Sormov’daydım. Duvarlarında kâğıt olmayan, kirişleri arasında kendir ipler, iplerin üzerinde hamamböceklerinin kaynaştığı, her şeyiyle yeni bir evdeydim. Annem ile babalığım sokağa pencereleri olan öndeki iki odada kalıyorlardı, büyükannem ile ben ise karşı evin damına bakan bir pencereli mutfakta. Damın ötesinde bir fabrikanın dalga dalga yoğun duman çıkan simsiyah bacaları gökyüzüne doğru yükseliyordu; kış rüzgârı köyün üzerine dağıtıyordu dumanı; bu yüzden, evin her zaman soğuk odalarında yağlı bir kurum kokusu oluyordu. Fabrikanın düdüğü sabahları erken saatte kurt gibi uluyordu:</p>

    <p>“Huu... huu...”</p>

    <p>Peykenin üzerine çıkarsam, pencerenin üst camından fabrikanın fenerlerle aydınlanan, ihtiyar bir dilencinin dişsiz ağzı gibi açık avlu kapısını görebiliyordum. Ufak tefek bir sürü insan hep birlikte giriyorlardı kapıdan. Öğleyin tekrar ötüyordu düdük; kapının siyah dudakları açılarak derin bir delik oluşturuyordu, fabrika geviş getirdiği insanları çıkarıyordu; simsiyah bir kalabalık dökülüyordu sokağa; beyaz, yünlü bir esinti insanları evlerine dağıtarak geçiyordu sokak boyunca. Köyün üzerinde gökyüzü çok seyrek görünüyordu. Evlerin çatılarının üzerinden, kurumla siyahlaşmış kar yığınlarının ötesinde gri, düz bir başka çatı görünüyordu. Hayal gücümü sınırlıyordu o çatı, hüzünlü, tekdüze bir renkle görüşümü engelliyordu.</p>

    <p>Akşamları fabrikanın üzerinde bacaların tepelerini aydınlatan bulanık bir kızıllık dalgalanıyordu. O anda bacalar yerden gökyüzüne yükselmiyorlar da, kırmızı hava soluyup uluyarak, uğuldayarak yukarıdaki duman bulutundan aşağı iniyorlarmış gibi görünüyorlardı. Bütün bunlar içimi kaldırıyor, yüreğimi öfkeli bir can sıkıntısıyla dolduruyordu. Büyükannem yemek pişiriyor, çamaşırları yıkıyor, yerleri silip süpürüyor, odun kırıyor, su taşıyordu. Sabahtan akşam geç saatlere kadar durmadan çalışıyor, sonra yorgun, inleyip oflayarak yatıyordu. Bazen yemekleri yaptıktan sonra pamuklu kumaş kısa bluzunu giyip eteğini kıvırıp kente gidiyordu:</p>

    <p>“Gidip bizim ihtiyar ne yapıyor, bakayım...”</p>

    <p>“Beni de götür!”</p>

    <p>“Dışarısı nasıl soğuk, görmüyor musun, donarsın...”</p>

    <p>Ve gidiyordu. Kar kaplı tarlalarda belli olmayan yolda yedi vers yürüyordu. Annemin yüzü sapsarıydı, gebeydi; gri püsküllü, eski, yırtık bir şala sarınarak soğuktan korunmaya çalışıyordu. Annemin düzgün, zarif bedenini biçimsizleştiren o şaldan nefret ediyordum. Nefret ediyor, püsküllerini koparıyordum; bu evden, fabrikadan, bu köyden nefret ediyordum. Annem eski, keçe çizmeleriyle dolaşıyordu; biçimsiz, şiş karnını hoplatarak öksürüyordu. Gri mavi gözleri soğuk, öfkeli parlıyor, kimi zaman çıplak duvarlara yapışmış gibi takılı kalıyorlardı. Bazen bir saat pencereden sokağa baktığı oluyordu. Sokak, yaşlılıktan dişlerinin bazıları siyahlaşmış, bükülmüş bir çeneyi andırıyordu. Dişlerin bazıları da dökülmüş, yerlerine çeneye büyük gelen dişler konulmuştu sanki.</p>

    <p>Soruyordum anneme:</p>

    <p>“Neden böyle bir yerde yaşıyoruz biz?”</p>

    <p>“Ah, sus...” diyordu annem.</p>

    <p>Benimle çok az konuşuyordu, yalnızca birtakım emirler veriyordu, o kadar.</p>

    <p>Sokağa çıkmama çok seyrek izin veriyorlardı. Her çıktığımda çocuklardan dayak yemiş olarak dönüyordum eve. Kavga en sevdiğim, tek hoşlandığım şeydi, tutkuyla tutuşuyordum kavgaya. Annem kayışla haşlıyordu beni; gelgelelim, dayak kavga tutkumu daha da azdırıyordu, sokağa bir sonraki çıkışımda çocuklarla daha hırslı dövüşüyordum. Bu kez annem daha kötü cezalandırıyordu beni. Bir keresinde uyardım onu: Beni dövmeyi bırakmazsa kolunu ısıracağımı, tarlalara kaçacağımı, orada soğuktan donup öleceğimi söyledim. Annem hayretle itti beni, odanın içinde bir süre dolaştıktan sonra, yorgunluktan sık sık soluyarak bağırdı:</p>

    <p>“Hayvan!”</p>

    <p>Sevgi dedikleri o heyecanlı, insanın yüreğini titreten duygu benim ruhumda solmuştu; içimde sık sık, her şeye sınırsız bir öfke parlaması oluyordu; yüreğimde ağır bir hoşnutsuzluk duygusu ile bu renksiz, ölü ortamda bir yalnızlık bilinci tütüyordu.</p>

    <p>Babalığım bana karşı sertti, annemle de pek konuşmuyordu. Sürekli ıslık çalıyor, öksürüyordu. Yemekten sonraları aynanın karşısına geçiyor, çarpık dişlerini bir çöp parçasıyla uzun uzun karıştırıyordu. Gün geçtikçe annemle daha sık tartışıyordu, sert bir biçimde “siz” diye hitap ediyordu anneme, onun bu resmiyeti beni çileden çıkarıyordu. Tartışmaları sırasında, sözde, konuşmasını duymayayım diye mutfağın kapısını sıkı sıkı kapıyordu, ama onun boğuk bas sesiyle söylediği her şeyi gene de duyuyordum.</p>

    <p>Bir keresinde ayağını yere vurarak bağırmıştı anneme:</p>

    <p>“Senin o aptal karnın yüzünden evime konuk davet edemiyorum, inek gibi oldun!”</p>

    <p>Hayretle, çılgın bir öfkeyle (onun bu sözü gururumu çok incitmişti) yattığım yerden öyle bir fırladım ki, başımı tavana çarptım, dudaklarımı kanatırcasına ısırdım.</p>

    <p>Cumartesi günleri onlarca işçi, fabrikanın dükkânından erzak alabilecekleri makbuzları babalığıma satmak için geliyordu. Bu makbuzlar dükkânda para yerine geçiyordu. Babalığım onları yarı fiyatına satın alıyordu. Gelen işçilerle mutfakta görüşüyordu. Masada pek mağrur, ciddi oturuyor, işçinin uzattığı makbuzu alıp, “Bir buçuk ruble,” diyordu.</p>

    <p>“Yevgeniy Vasilyeviç, Tanrı’dan kork...”</p>

    <p>“Bir buçuk ruble.”</p>

    <p>Bu abes, karanlık yaşam uzun sürmedi. Annemin doğum yapmasının hemen öncesinde dedemin yanına götürdüler beni. Dedem o sıralar Kunabine’de, Napolnaya Kilisesi’nin mezar duvarı boyunca aşağı inen Pesçanaya Sokağı’nda, iki katlı bir evin büyük Rus sobalı, iki penceresi sokağa bakan dar odasında kalıyordu.</p>

    <p>Beni karşısında görünce gülmeye başladı, sesini inceltip, “Ne o?” dedi. “Öz anadan iyi dost yoktur, derler; anlaşılan biz şöyle diyeceğiz: Boş ver, öz anayı, yaşlı şeytan dedeye bak sen! Ah, seni...”</p>

    <p>Daha yeni yerime alışamamıştım ki, annem, büyükannem, bebekle geldiler. İşçileri soyduğu için babalığımı fabrikadan kovmuşlardı. Ama o bir yerlere gitmişti ve hemen tren istasyonunda bilet gişesine almışlardı onu. Boşa geçen uzun bir zaman sonra beni tekrar annemin yanına, taş bir evin bodrum katına yerleştirdiler. Annem hemen okula yazdırdı beni. Ne var ki, daha ilk günden nefret ettim okuldan.</p>

    <p>Annemin potinleriyle, büyükannemin bluzundan sökülüp dikilmiş paltosuyla, sarı gömleğimi pantolonumun içine sokmadan, pantolonumun paçaları ayağımdaki potinlerin dışında, gitmiştim okula. Bunun için daha o gün alay etmişlerdi benimle; sarı gömleğim yüzünden isim takmışlardı bana: “Karo Beyi”. Ama kısa bir süre sonra anlaştım, dost oldum çocuklarla; gelgelelim öğretmen de, papaz da hoşlanmıyorlardı benden.</p>

    <p>Öğretmen sarı yüzlü, dazlak kafalı biriydi; burnu sürekli kanıyordu, derse burun deliklerine pamuk tıkalı giriyordu. Masasına oturuyor, öğrencilere sorular soruyor ve ansızın bir sözcüğü yarısında kesip susuyor, burun deliklerinden pamukları çıkarıyor, başını sallayarak pamukları inceliyordu. Bakır rengi, ekşi, buruş buruş, ablak bir yüzü vardı. Tuhaf bir yeşille bu yüzde hiç de gereği olmayan kalay parıltılı, yüzüme öylesine tatsız yapışıp kalan gözler (öyle ki, yanaklarımı her seferinde ellerimle silmek geliyordu içimden) özellikle çirkinleştiriyordu yüzünü.</p>

    <p>Birkaç gün ön sırada, öğretmenin masasının neredeyse dibinde oturdum. Dayanılmaz bir şeydi bu. Sınıfta benden başka kimse yoktu sanki. Öğretmen sürekli hımhım, söyleniyordu bana:</p>

    <p>“Peşkov, bu gömleğini değiştir! Peşkov, bacaklarını sallayıp durma! Peşkov, potinlerinden yerlere gene çamur dökülmüş!”</p>

    <p>Bütün bunları vahşi bir muziplikle ödetiyordum ona: Bir keresinde buz gibi bir yarım karpuz aldım, içini oydum, yarı karanlık koridorda kapının bloğuna bir makarayla bağladım. Kapı açılınca karpuz yükseldi, öğretmen kapıyı kapayınca da doğrudan dazlak kafasına şapka gibi geçiverdi. Bekçi, öğretmenin bir pusulasıyla birlikte eve getirdi beni; bu yaramazlığım sonucu kırbaç yedim.</p>

    <p>Bir başka gün masasının gözüne enfiye koydum. Öyle çok aksırdı ki, sınıftan çıkıp gitmek zorunda kaldı, kendi yerine sınıfa eniştesini gönderdi. Eniştesi bir subaydı, bütün sınıfa, “Tanrım bizi koru” ve “Ah, başım benim, ah” şarkılarını söyletti. Doğru söyleyemeyenlerin başına cetvelle pek sesli, komik, ama acıtmadan vuruyordu.</p>

    <p>Din dersi öğretmenimiz yakışıklı, gür saçlı, genç bir papazdı. “Eski Ahit ve Yeni Ahit” kitaplarım olmadığı, bir de onun konuşmasını taklit ettiğim için sevmiyordu beni.</p>

    <p>Sınıfa girer girmez ilk işi bana sormak oluyordu:</p>

    <p>“Peşkov, kitabı getirdin mi, getirmedin mi? Evet. Kitabı, getirdin mi?”</p>

    <p>“Hayır, getirmedim?” diyordum. “Evet.”</p>

    <p>“Evet, ne demek oluyor?”</p>

    <p>“Hayır.”</p>

    <p>“Pekâlâ, evine git! Evet. Evine. Çünkü sana bir şey öğretmek niyetinde değilim. Evet. Öyle bir niyetim yok benim.”</p>

    <p>Bu pek üzmüyordu beni. Sınıftan çıkıyor köyün gürültülü, çamurlu sokaklarında dolaşıyordum.</p>

    <p>Papazın yüzü İsa’nınki gibi güzel, okşayıcıydı. Gözleri kadın gözü gibi ışıltılı; elleri, tuttuğu her şeye karşı okşayıcıydı. Papaz her şeyi –bir kitabı, cetveli, kalemi– her biri canlı, pek kırılganmış, onları çok seviyormuş, dikkatsiz bir tutuşla inciteceğinden pek korkuyormuş gibi inanılmaz derecede zarif bir biçimde alıyordu eline. Ama öğrencilere karşı öyle okşayıcı değildi, buna karşın, çocuklar gene de seviyorlardı onu.</p>

    <p>Derslerim iyi olduğu halde, kısa bir süre sonra, bana, davranış bozukluğum yüzünden okuldan atılacağım söylendi. Buna çok üzüldüm. Bu, beni büyük tatsızlıkların beklediği anlamına geliyordu çünkü, annem giderek daha sinirli oluyor beni daha sık haşlıyordu.</p>

    <p>Ama bir şey yardımcı oldu bana: O sırada büyücü suratlı, hatırladığım kadarıyla, kambur piskopos Hrisanf<a class="si-noteref epub-type_noteref" href="#f11" id="ref_f11">11</a> geldi okula. Ufak tefek biriydi, üzerinde bol bir cüppe, başında küçük, komik, kova gibi bir şeyle masaya oturup ellerini yenlerinden çıkardı, “Gelin sizlerle biraz sohbet edelim, çocuklar!” dediğinde sınıf birden sıcacık, neşeli oluvermişti. Yabancısı olduğumuz hoş bir hava esmişti derste.</p>

    <p>Herkesten sonra masasına beni çağırdı, ciddi bir tavırla sordu:</p>

    <p>“Kaç yaşındasın sen? O kadarcık mı? Boyun ne kadar uzun senin, çocuğum, hı? Galiba yağmurlarda çok dolaştın, öyle mi?”</p>

    <p>Uzun, iri tırnaklı, sıska elini masaya koydu, elinin seyrek tüylerini parmaklarının arasına alıp sevecen gözlerini yüzüme dikti, şöyle dedi:</p>

    <p>“Söyle bakalım, kutsal tarihimizin en çok sevdiğin yeri neresidir, anlat bana...”</p>

    <p>Kitabımın olmadığını, kutsal tarih dersi de almadığımı söyleyince başındaki kovaya benzeyen şeyi şöyle bir düzelttikten sonra sordu:</p>

    <p>“Nasıl olur? Derslere girmen gerekir! Ama gene de bir şeyler biliyorsundur, duymuşsundur... Zebur’u biliyor musun? Çok güzeldir! Peki, bildiğin dualar var mı? Görüyorsun işte! Sonra azizlerin hayatları? Şiir olarak? Aslında akıllı bir çocuğa benziyorsun...”</p>

    <p>O sırada bizim papaz geldi yanımıza. Yüzü kıpkırmızı, soluk soluğaydı. Piskopos takdis etti onu. Ama papaz benden söz etmeye başlayınca piskopos elini havaya kaldırdı, susturdu onu:</p>

    <p>“Bir dakika, izin verin... Peki, Aziz Aleksey’le ilgili bildiklerini anlat bakalım.”</p>

    <p>Ben herhangi bir şiir hatırlayıp okuyamayınca, “Onunla ilgili çok güzel şiirler vardır, değil mi?” dedi. “Hadi, başka bir şiir oku bize... Davud’u anlatan bir şiir? Dinliyorum!”</p>

    <p>Beni dinlediğinin, şiiri çok sevdiğinin farkındaydım. Uzun süre sorular sordu bana, sonra birden sözümü kesti, çabucak şöyle dedi:</p>

    <p>“Anlaşılan, Zebur’dan bir şeyler biliyorsun? Kim öğretti bunları sana? İyi yürekli deden mi? Yoksa gaddar deden mi? Demek öyle? Çok mu yaramazsın?”</p>

    <p>Biraz şaşırdım, ama gene de, “Evet,” dedim.</p>

    <p>Öğretmenle papaz uzun uzun, gerçekten yaramaz olduğumu anlattılar ona. Piskopos bakışını önüne indirip dinledi onları, sonra derin bir iç geçirip, “Senin için neler söylüyorlar duydun mu?” dedi. “Yanıma gel!..”</p>

    <p>Servi ağacı kokan elini başıma koydu.</p>

    <p>“Neden yaramazlık yapıyorsun?”</p>

    <p>“Okumayı sevmiyorum.”</p>

    <p>“Sevmiyor musun? Doğru değil bu dostum. Okumayı sevmesen derslerin kötü olurdu... Oysa öğretmenlerinin dediğine göre, derslerin iyi. Demek başka bir şey var...”</p>

    <p>Koynundan küçük bir defter çıkarıp yazdıktan sonra, “Aleksey Peşkov,” dedi, “evet, ama kendini biraz tutmalısın, kardeşim, pek fazla yaramazlık yapmamalısın! Biraz yapabilirsin, ama fazlaya kaçarsan çevrendekileri üzersin! Bu söylediğim doğru değil mi, çocuklar?”</p>

    <p>Herkes hep bir ağızdan, neşeyle bağırdı:</p>

    <p>“Doğru!”</p>

    <p>“Siz çok yaramazlık yapmıyorsunuz, değil mi?”</p>

    <p>Çocuklar gülümseyerek karşılık verdiler:</p>

    <p>“Hayır, biz de çok yaramazlık yapıyoruz! Çok!”</p>

    <p>Piskopos sandalyenin arkalığına yaslandı, beni kendine doğru çekti ve öyle bir şey söyledi ki, herkes, öğretmenle papaz bile gülmeye başladılar.:</p>

    <p>“Doğrusunu isterseniz, kardeşlerim benim, sizin yaşınızdayken ben de çok yaramazdım! Çocuklar neden böyle oluyor, kardeşlerim?”</p>

    <p>Çocuklar gülüyorlardı; piskopos büyük bir ustalıkla herkesi şaşırtarak, birbirine itiraz etmeye zorlayarak sınıftaki neşeyi daha da derinleştirerek soruyordu:</p>

    <p>“Tamam, yaramazlar, ama şimdi gitmeliyim artık!”</p>

    <p>Yenini omzuna doğru atıp kolunu yüksekçe kaldırdı, haç çıkararak herkesi kutsadı.</p>

    <p>“Baba, Oğul ve Kutsal Ruh adına kutsuyorum sizleri!” dedi. “Hoşça kalın!”</p>

    <p>Çocuklar hep bir ağızdan bağırdılar:</p>

    <p>“Güle güle, efendimiz! Gene gelin!”</p>

    <p>Piskopos başını eğerek, “Geleceğim, gene geleceğim!” dedi. “Kitaplar getireceğim size!”</p>

    <p>Sınıftan çıkarken öğretmene döndü.</p>

    <p>“Bırakın, evlerine gitsinler!”</p>

    <p>Beni elimden tutup koridora çıkardı, üzerime eğilip alçak sesle, “Tamam mı, tutacaksın kendini, değil mi?” dedi. “Senin neden yaramazlık yaptığını biliyorum çünkü! Hadi, canım, hoşça kal!”</p>

    <p>Çok heyecanlıydım, göğsümde değişik bir duygunun kabardığını hissediyordum. Hatta öğretmen, çocukları salıverdikten sonra beni kenara çekip bundan böyle artık sakin ve sessiz olmak zorunda olduğumu söylerken onu dikkatle, isteyerek dinliyordum.</p>

    <p>Papaz, kürkünü giyerken sevecen bir tavırla mırıldandı bana:</p>

    <p>“Bundan sonra derslerime gelmek zorundasın! Evet, zorundasın! Ama uslu uslu oturacaksın! Evet. Uslu uslu...”</p>

    <p>Okulda durumum düzelmişti, evde ise iğrenç şeyler oluyordu: Annemin bir rublesini çaldım. Önceden düşünülmüş bir niyetin suçu değildi bu: Bir akşam annem bebeğe bakmak için beni evde bırakıp bir yere gitmişti. Can sıkıntısından, babalığımın kitaplarından birini karıştırıyordum: (Baba) Dumas’nın <em>Les Mémoires d’un Médecin.</em><a class="si-noteref epub-type_noteref" href="#f12" id="ref_f12">12</a> Sayfaların arasında iki banknot gördüm. Bir on rublelik, bir de bir rublelik... Kitaptan bir şey anlamamıştım. Kapayıp yerine koymuştum onu. O anda bu bir rublelikle yalnızca Kutsal Kitab’ı değil, ayrıca Robinson’un kitabını da alabileceğim gelmişti aklıma. Bir süre önce okulda, böyle bir kitabın olduğunu öğrenmiştim: Buz gibi soğuk bir gün, teneffüste çocuklara bir öykü anlatıyordum. İçlerinden biri küçümser bir tavırla, “Saçma...” demişti. “Robinson’un öyküsüne öykü derim ben, harikadır!”</p>

    <p>Robinson’u okumuş birkaç çocuk daha çıkmıştı, herkes çok övüyordu Robinson’un kitabını. Benim anlattığım büyükannemin öyküsünü kimsenin beğenmemesi gururuma dokunmuştu; daha o gün, büyükannemin öyküsüne ben de “saçma” diyebilmem için Robinson’un kitabını okumaya karar vermiştim!</p>

    <p>Ertesi gün elimde <em>Kutsal Kitap</em> ve Andersen’in yırtık pırtık iki cilt masal kitabıyla, ayrıca üç <em>funt</em><a class="si-noteref epub-type_noteref" href="#f13" id="ref_f13">13</a> beyaz ekmek ve bir <em>funt</em> sosisle gittim okula. Robinson’u da Vladimir Kilisesi’nin duvarı dibinde karanlık, küçük bir dükkânda bulmuştum. Cildi sararmış, ince bir kitaptı; kapağında kürk şapkalı, omuzlarında hayvan postu olan sakallı bir adam resmi vardı. Bundan hiç hoşlanmamıştım. Masallar ise, yırtık pırtık olmalarına karşın, sanki daha bile hoştu. Uzun teneffüste çocuklarla ekmeği sosisi paylaştım. Çok nefis bir masal okuduk. “Bülbül”dü masalın adı ve bir anda herkesin yüreğini sarmıştı.</p>

    <p>“Çin’de herkes Çinlidir... imparator da”. Hatırlıyorum, bu tümce sadeliği, gülümseyen müziği ve büyüleyici bir şeyiyle daha çok hoş bir şaşkınlığa salmıştı beni.</p>

    <p>Okulda “Bülbül”ü sonuna kadar okuyamamıştım, zaman yetmemişti. Eve geldiğimde, annem, elinde tava, sobanın ateş yanan bölümünün üzerinde yumurta pişiriyordu. Tuhaf bir sesle sordu bana:</p>

    <p>“Bir rubleyi sen mi aldın?”</p>

    <p>“Evet. Onunla şu kitapları aldım...”</p>

    <p>Tavayla oldukça iyi bir dövdü beni, Andersen’in kitaplarını aldı elimden, bulamadığım bir yere sakladı. Dayaktan çok, kitaplara üzülmüştüm</p>

    <p>Birkaç gün okula gitmedim. Bu arada üvey baba yaptığım kahramanlığı iş arkadaşlarına, onlar da çocuklarına anlatmış olacak, bu çocuklardan biri haberi okula taşımış olacak, okula döndüğümde, yeni bir lakapla karşılamışlardı beni: “Hırsız”. Kısa, açık seçik, ama haksız bir şey: Öyle ya, o bir rubleyi aldığımı gizlememiştim. Anlatmaya çalıştım bunu onlara, inanan olmadı, o zaman eve döndüm, anneme bir daha okula gitmeyeceğimi söyledim.</p>

    <p>Bir kez daha gebe olan annem, yüzü kül rengi, bakışı anlamsız ve acılı, pencerenin önünde oturmuş, kardeşim Saşa’yı emzirirken, ağzını balık ağzı gibi açıp baktı bana, alçak sesle, “Yalan söylüyorsun,” dedi. “O rubleyi senin aldığını kimse bilmiyor.”</p>

    <p>“Git de sor okulda.”</p>

    <p>“Kendin gevezelik etmişsindir. Hadi çıkar ağzından baklayı, sen söyledin, değil mi? Bak, yarın okula gidip bu lafı oraya kimin taşıdığını öğreneceğim!”</p>

    <p>Bunu yapanın kim olduğunu söyledim. Annemin yüzü birden asıldı, ağlamaya başladı.</p>

    <p>Ben mutfağa gittim, sobanın arkasında sandıklardan yapılmış yatağıma uzandım. Yattığım yerden odada annemin sessiz ağladığını duyuyordum.</p>

    <p>“Tanrım, Tanrım...”</p>

    <p>Yağlı, sıcak bez parçalarının iğrenç kokusunda yatamadım, kalkıp avluya çıktım. Beni avluda görünce bağırdı annem:</p>

    <p>“Nereye gidiyorsun? Nereye? Çabuk buraya, yanıma gel!..”</p>

    <p>Biraz sonra döşemede oturuyorduk. Şaşa annemin kucağındaydı. Annemin giysisinin düğmeleriyle oynarken öne eğilerek “Duume,” diyordu. Düğme demekti bu.</p>

    <p>Anneme yandan yaslanmış, oturuyordum. Annem kucaklamıştı beni, şöyle diyordu:</p>

    <p>“Bizler yoksul insanlarız. Bizim için her kapik değerlidir...”</p>

    <p>Ve beni ateş gibi yanan kollarının arasında sıkarak hiçbir zaman başladığı bir sözün sonunu getirmiyordu.</p>

    <p>Ansızın, bir zamanlar yine ondan duyduğum şeyi söyledi:</p>

    <p>“Saçmalık bu... saçmalık!”</p>

    <p>Saşa tekrarladı:</p>

    <p>“Saalık!</p>

    <p>Çok tuhaf bir çocuktu Saşa: Hantaldı, iri gözlüydü. Her şeye pek güzel, masmavi gözleriyle, sakin gülümseyerek ve hep bir şey bekliyormuş gibi bakıyordu. Çok erken konuşmaya başlamıştı, hiç ağlamıyordu, sürekli neşeliydi. Güçsüzdü, ancak emekleyerek yürüyebiliyordu. Beni gördüğünde çok seviniyordu, onu kucağıma almamı istiyordu; küçücük, yumuşacık, nedense hep menekşe kokan elleriyle kulaklarımı mıncıklamaya bayılıyordu. Hasta olmadığı halde, birden ölüverdi. Daha sabahleyin, her zaman olduğu gibi, sakindi, neşesi yerindeydi, ama akşam ayini saatinde masanın üzerinde yatıyordu. İkinci kardeşim Nikolay’ın doğumundan hemen sonra olmuştu bu. Annem sözünü tuttu; okula tekrar gitmeye başladım, rahattım, ama gene dedemin yanına attılar beni.</p>

    <p>Bir gün akşam çayı saatinde avludan mutfağa girerken annemin çığlığını işittim:</p>

    <p>“Yevgeniy, yalvarıyorum sana, yalvarıyorum...”</p>

    <p>Babalığım, “Saç-ma-lık!” diye karşılık verdi.</p>

    <p>“Ama biliyorum, sen gene o kadına gidiyorsun!”</p>

    <p>“Nereden çıkarıyorsun bunu?”</p>

    <p>Birkaç saniye ikisi de sustu. Annem öksürmeye başladı.</p>

    <p>“Ne kalpsiz bir insansın sen!”</p>

    <p>Babalığımın anneme vurduğunu duydum. Koşup odaya daldım. Annemin, dirseklerini bir sandalyeye dayamış, dizlerinin üzerine çökmüş, başını geri atmış göğsü önde, hırıltılı sesler çıkardığını, gözlerinde korkunç parlak bir ışıkla bakındığını gördüm. Babalığım ise yeni üniformasıyla pek şık giyimli, uzun bacağıyla annemin göğsünü tekmeliyordu. Masadan, babamın ölümünden sonra annemde kalan tek şeyi, kemik sapı gümüş süslemeli ekmek bıçağını kaptığım gibi var gücümle babalığımım böğrüne sapladım.</p>

    <p>Şansıma, tam o anda annem Maksimov’u itmiş, bıçak resmi giysisinin genişçe yarıp yalnızca deriyi hafiften sıyırmıştı. Babalığım böğrünü tutup bağırarak çıktı odadan, annem beni tuttu, havaya kaldırıp yere savurdu. Avludan odaya dönen babalığım aldı beni onun elinden.</p>

    <p>Gece gene de çıkıp gitti evden, annem sobanın arkasında yanıma geldi, yavaşça sarıldı bana, öptü, ağlamaya başladı:</p>

    <p>“Özür dilerim, suçluyum! Ah, canım benim, nasıl yapabildin böyle bir şeyi? Hem de bıçakla!..”</p>

    <p>Ne dediğimin tam anlamıyla bilincinde olarak, babalığımı bıçaklayacağımı, kendimi de bıçaklayıp öldüreceğimi söyledim. Sanırım, bunu yapacaktım, hiç değilse yapmayı deneyecektim. Sırmalı pantolon içinde o iğrenç, uzun bacak hâlâ gözümün önündedir, havada savrulup bir kadının göğsüne inişini görür gibi oluyorum.</p>

    <p>Vahşi Rus yaşamının o kurşuni iğrençliklerini hatırladıkça bazen soruyorum kendime: “Günümüzde bunlardan söz etmeye değer mi acaba?” Ve aynı anda daha da güçlü bir inançla cevap veriyorum kendime: “Evet, değer! Çünkü yaşandı bunlar, hepsi aşağılık gerçeklerdir, günümüzde hâlâ da varlar. Belleğimizden, insanların ruhundan, ağır ve yüzkarası yaşamımızdan silinip atılması için de sonuna kadar bilinmesi gereken gerçekler...”</p>

    <p>Beni bütün bu iğrençlikleri açıklamaya zorlayan başka, çok daha esaslı bir neden daha var. Gerçi iğrenç olsalar, soylu çoğu ruhu ölümüne eziyor olsalar da, Rus insanı tümünü yenebilecek, yok edebilecek kadar güçlü, sağlıklı bir ruha sahiptir.</p>

    <p>Hayatımız yalnızca şununla ilginçtir: İçinde hayvansal birçok katman varsa da, bu katmanlar arasında gene de aydınlık, sağlıklı, yaratıcı bir şeyler; geleceğin iyi, yaşamımızın aydınlık, sarsılmaz olacağı umutlarını yeşerten insancıl bir şeyler yetişmektedir.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f11">
      <a class="si-backref" href="#ref_f11">11</a><span class="si-footnote-text">. Ünlü üç ciltlik “Eski Dünyada Din” ve “Mısır’da Reenkarnasyon” kitaplarının, “Kadın Nikâhı Üzerine” makalelerinin yazarı. Gençlik yıllarımda okuduğum bu makaleler etkilemişti beni. İsmini yanlış hatırlıyorum gibi geliyor bana. Makaleleri yetmişli yıllarda bir din dergisinde yayımlanmıştı. (Yazarın notu.)</span>
    </div>

    <div class="si-footnote html5_aside epub-type_footnote" id="f12">
      <a class="si-backref" href="#ref_f12">12</a><span class="si-footnote-text">. “Bir Doktorun Anıları”.</span>
    </div>

    <div class="si-footnote html5_aside epub-type_footnote" id="f13">
      <a class="si-backref" href="#ref_f13">13</a><span class="si-footnote-text">. 409,5 gr karşılığı eski bir Rus ağırlık ölçü birimi.</span>
    </div>
  </div>
</body>
</html>
