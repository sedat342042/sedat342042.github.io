<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Düş Hançeri</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="20. Altın Turna">20<br/>
    Altın Turna</h1>

    <p>Yağmur azalırken rüzgâr da dinmişti, ama gri bulutlar güneşi saklamaya devam ediyordu. İnce serpinti Rand’ın saçlarını ıslatmaya yetiyor, ölü Trolloclar arasında yürürken altın işlemeli siyah ceketine işliyordu. Logain, yağmur damlaları seksin ya da kayıp gitsin diye, çevresine bir kalkan örmüştü, ama Rand Lews Therin’in <em>saidin</em>’i yine ele geçirmesi riskine girmeyi reddetmişti. Adam ölmek için Son Savaş’a kadar bekleyebileceğini söylemişti, ama deli bir adama ne kadar güvenebilirdi?</p>

    <p><em>Deli adam mı?</em> diye fısıldadı Lews Therin. <em>Senden daha mı deliyim?</em> Çılgınca bir kahkaha attı.</p>

    <p>Zaman zaman Nandera omzunun üzerinden Rand’a bakıyordu. Uzun boylu, kaslı bir kadındı; kır düşmüş saçlarını kahverengi <em>shoufa</em>’sının altına saklamıştı. Kızların, daha doğrusu Ejderduvarı’nın bu yanındaki Kızların önderiydi, ama Rand’ın Kızlardan oluşan kişisel korumalarını bizzat yönetmek istemişti. Güneşten kararmış yüzünde, kara peçenin üzerinden Rand’ın görebildiği tek şey olan yeşil gözleri ifadesizdi, ama Rand onun, kendini yağmurdan korumaması konusunda endişelendiğinden emindi. Kızlar sıradışı olan her şeyi fark ediyor gibiydi. Rand kadının sessiz kalacağını umdu.</p>

    <p><em>Bana güvenmek zorundasın,</em> dedi Lews Therin. <em>Güven bana. Ah, Işık, kafamın içindeki bir sese yalvarıyorum! Gerçekten delirmiş olmalıyım.</em></p>

    <p>Nandera ve elli peçeli Kız’ın kalanı Rand’ın çevresinde geniş bir halka oluşturmuştu. Neredeyse omuz omuza duruyor, yanından geçtikleri her Trolloc’u ya da Myrddraal’i mızraklarıyla dürtüyorlardı. Dev, kesik kolların ve bacakların; boynuz, yabandomuzu dişi ya da keskin diş sıraları taşıyan kesik kafaların üzerinden kayıtsızlıkla geçiyorlardı. Zaman zaman bir Trolloc zayıfça inliyor ya da sürünerek kaçmaya çalışıyordu –ya da hırlayarak Rand’a doğru atılmaya çalışıyordu– ama çabaları fazla uzun sürmüyordu. Trolloclarla savaşmak, kuduz köpeklerle savaşmaktan farksızdı. Ya onları öldürürdünüz ya da onlar sizi öldürürdü. Müzakere yoktu, teslim olmak yoktu, arayol yoktu.</p>

    <p>Şu ana dek yağmur akbabaları uzak tutmuştu, ama her yerde kargalar ve kuzgunlar kanat çırpıyordu, kara tüyleri ıslak ıslak ışıldıyordu ve eğer aralarında Karanlık Varlık’ın gözleri varsa, bu Trollocların üzerine konup gözlerini deşmelerini ya da bir parça et koparmayı denemelerini engellemiyordu. Bol bol Trolloc parçalanmıştı, kuşlar kendilerine ziyafet çekiyordu. Ama hiçbiri ölen Myrddraallere yaklaşmıyordu ve Myrddraallere fazla yakın yatan Trolloclardan da kaçınıyorlardı. Bu yalnızca ihtiyattı. Büyük olasılıkla Myrddraallerin kokusu kuşlara yanlış geliyordu. Bir Myrddraal’in kanı, hemen temizlenmezse, çeliği bile aşındırırdı. Kuzgunlara ve kargalara zehir gibi geliyor olmalıydı.</p>

    <p>Hayatta kalan Saldaealılar kuşları oklarıyla vuruyorlardı ya da kıvrık kılıçları ile şişliyor ya da kürek, çapa, tırmık, ellerine sopa olarak kullanılabilecek ne geçerse onlarla dövüyorlardı –Sınırboyları’nda, bir kargayı ya da kuzgunu canlı bırakmak düşünülemez bir şeydi; orada, karga ya da kuzgunların çoğu Karanlık Varlık’ın gözleriydi– ama çok fazla kuş vardı. Trollocların arasında yüzlerce siyah tüylü şekil yatıyordu ve her cesedin başında, gaklayarak yumuşak parçalar için didişen, ki o parçaların arasında ölen kuşlarınkiler de bulunuyordu, yüzlerce kuş vardı. Asha’manlar ve Aes Sedailer kuşları öldürmeye çalışmaktan vazgeçeli epey olmuştu.</p>

    <p>“Adamlarımın kendilerini bu şekilde yormaları hoşuma gitmiyor,” dedi Logain. <em>Onun</em> adamları. “Aes Sedailerin de. Gece çöktüğünde Gabrelle ile Toveine bitkin düşmüş olacak.” Adam iki Aes Sedai ile bağ kurmuştu, yani biliyor olmalıydı. “Ya başka bir saldırı olursa?”</p>

    <p>Malikânenin ve ek binaların çevresinde kısa ateşler parlıyordu. Öyle sıcaktılar ki, insanlar gözlerini perdelemek zorunda kalıyordu. Aes Sedailer ve Asha’manlar, Trolloc ve Myrddraal leşlerini oldukları yerde yakıyordu. Onları toplayıp yığmalarına izin vermeyecek kadar çoktular. Yirmiden az Aes Sedai, bir düzineden az Asha’man ve belki yüz bin Trolloc varken, işleri uzun sürecekti. Büyük olasılıkla, işleri bitmeden önce, havadaki pis kokulara çürük kokuları da eklenecekti. Havada kokuşmuş, bakırsı Gölgedölü kanı kokusu ve karınları deşildiğinde bağırsaklarında her ne varsa onların kokusu asılıydı. Bu konuda düşünmemek en iyisiydi. Malikâne ile Dünyanın Omurgası arasında tek bir çiftçi, tek bir köylü canlı kalmamış olabilirdi. Trolloclar o taraftan gelmiş olmalıydı, Shangtai Yurdu’nun dışındaki Yolkapısı’ndan. En azından Loial’in evi güvendeydi. Ne Trolloclar, ne de Myrddraaller, zorlanmadıkları sürece bir <em>yurda</em> girmezlerdi ve girmeleri için de epey zorlanmaları gerekirdi.</p>

    <p>“Oldukları yerde çürümelerini tercih mi edersin?” diye sordu Cadsuane, kendisi bu konuda başka bir seçim yapmazmış gibi konuşarak. Eteklerine kanlı çamur ya da kanlı organlar sürtünmesin diye yeşil ipek eteklerini kaldırmıştı, ama bacakların ve kafaların üzerinden atlarken Kızlar kadar kayıtsızdı. Aynı zamanda, yağmura karşı bir şemsiye örmüştü, Alivia da öyle, ama Alivia Yeşil Aes Sedai’nin nasıl yaptığını görene kadar örmemişti kendisininkini. Rand ona yemin eden Aes Sedaileri, Seanchan kadına Güç hakkında daha çok şey öğretmeye zorlamaya çalışmıştı, ama onlara göre bunun sadakat yeminleri ile bir ilişkisi yoktu. Kadın kendisi ve başkaları için güvenliydi ve işleri bu noktada bırakmaktan memnundular. Nynaeve de, Min’in görüsü yüzünden reddetmişti. Cadsuane soğuk soğuk, yabanilere ders vermekle ilgilenmediğini bildirmişti.</p>

    <p>“Demek, burası gerçekten de mezarlık olacak,” dedi Min. Yürüyüşünde cazip bir salınma vardı, ama topuklu mavi botlarını bir yere taktırmadan yürümeye çalışırken bir yandan da yerde yatanları düşünmemeye çalıştığı açıktı ve bu yüzden zaman zaman sendeliyordu. Aynı zamanda ıslanıyor, siyah bukleleri kafasına yapışmaya başlıyordu, ama bağda kızgınlık izi yoktu. Yalnızca öfke vardı ve adama fırlattığı keskin bakışlara bakarak, öfkesi Logain’e yönelikti. “Hizmetkârlar; tarlalarda, ahırlarda ve tavlalarda çalışan insanlar nereye giderdi? Nasıl yaşarlardı?”</p>

    <p>“Başka saldırı olmayacak,” dedi Rand. “Bunları her kim gönderdiyse, başarısız olduklarını öğrenene kadar değil, hatta belki o zaman da değil. Gönderdiklerinin hepsi bu. Myrddraaller parça parça saldırmazdı.” Logain homurdandı, ama buna karşı çıkamazdı.</p>

    <p>Rand dönüp malikâneye doğru baktı. Bazı yerlerde, ölü Trolloclar temellerin dibinde yatıyordu. Hiçbiri içeri girememişti, ama... <em>Logain haklıydı,</em> diye düşündü, katliam sahnesini inceleyerek. Gerçekten de paçayı zor kurtardık. Logain’in getirdiği Asha’manlar ve Aes Sedailer olmasa, işin sonu başka olabilirdi. Gerçekten paçayı zor kurtardık. Ve daha sonra, yeni bir saldırı olursa?.. Açık ki, birileri Ishamael’in numarasını biliyordu. Yoksa kafasının içindeki mavi gözlü adam yerini bulabilirdi gerçekten. Yeni saldırı daha büyük olurdu. Ya da beklenmedik bir yönden gelirdi. Belki Logain’in birkaç Asha’man daha getirmesine izin vermeliydi.</p>

    <p><em>Onları öldürmeliydin,</em> diye ağladı Lews Therin. <em>Artık çok geç. Çok geç.</em></p>

    <p><em>Kaynak artık temiz, seni aptal,</em> diye düşündü Rand.</p>

    <p><em>Evet,</em> diye yanıt verdi Lews Therin. <em>Ama onlar temiz mi? Ben temiz miyim?</em></p>

    <p>Bunu Rand da kendisi hakkında merak etmişti. Yan tarafındaki iki yaranın biri Ishamael’in, diğeri Padan Fain’in Shadar Logoth lekeli hançerinin eseriydi. Yaralar sık sık zonkluyordu ve zonklarken canlı varlıklarmış gibi geliyordu.</p>

    <p>Kızların oluşturduğu halka hafifçe aralanarak, Ethin’den de kırılgan görünen, uzun keskin burunlu, beyaz saçlı bir hizmetkâr adamın geçmesine izin verdi. Adam, saçaklarının yarısı eksik olan iki katlı bir Deniz Halkı şemsiyesinin altına sığınmıştı, ama eski mavi ipek o kadar yıpranmıştı ki üzerinde bir sürü delik açılmıştı, bu yüzden adamın sarı ceketine ve başına küçük dereler akıyordu. Adamın seyrelmeye yüz tutmuş saçları kafatasına yapışmış, sular damlatıyordu. Şemsiyesiz çıksa bu kadar ıslanmazdı sanki. Kuşkusuz, Algarin’in atalarından biri o şeyi bir tür andaç olarak saklamıştı, ama onu edinmesi de başlı başına bir hikâye olmalıydı. Rand Deniz Halkı’nın bir klan Dalgahanımı’nın şemsiyesini öylesine hediye edeceğinden kuşkuluydu.</p>

    <p>“Lord Ejder,” dedi adam eğilerek ve sırtına daha fazla su dökerek, “Verin Sedai bunu hemen size vermemi emretti.” Ceketinin altından katlanmış ve mühürlenmiş bir kâğıt çıkardı.</p>

    <p>Rand kâğıdı, ıslanmasın diye telaşla ceketinin cebine tıktı. Mürekkep hemen akabilirdi. “Teşekkür ederim, ama ben eve dönene kadar bekleyebilirdi. Sen de iliklerine dek ıslanmadan içeri girsen daha iyi olacak.”</p>

    <p>“Ama Verin Sedai hemen dedi, Lord Ejder.” Adam gücenmiş gibiydi. “O bir Aes Sedai.”</p>

    <p>Rand başını sallayınca adam yeniden eğildi ve sırtını gururla dikleştirerek ağır ağır malikâneye doğru yürümeye başladı. Şemsiyesinden üzerine sel gibi su akıyordu. O bir Aes Sedai’ydi. Pek sevilmedikleri bir yer olan Tear’da bile, herkes Aes Sedailer için sıçrardı. Verin’in söylemek istediği, mektup yazmasını gerektirecek ne vardı acaba? Rand mührü başparmağı ile yoklayarak yürümeye devam etti.</p>

    <p>Hedefi, saz damlı kısmen kararmış olan bir ahırdı. Trollocların girmeyi başardığı ahır orasıydı. Kaba kahverengi ceket ve çamurlu çizmeler içinde iri yarı bir adam açık kapıların çerçevesine yaslanmış bekliyordu. Rand’ın yaklaştığını görünce doğruldu ve bir sebepten telaşla omzunun üzerinden içeriye baktı. Kızlar yayılarak ahırı çevirdiler.</p>

    <p>Rand kapıda kalakaldı, Min ve diğerleri de onun yanında durdu. Logain bir küfür salladı. Samanlığı destekleyen direklere asılmış iki lamba loş bir ışık veriyordu, bütün yatay yüzeylerin sineklerle kaplanmış olduğunu görmelerine yetecek kadar ışık. Saman kaplı toprak zemin bile sinek kaplıydı. Bir o kadar sinek de havada vızıldıyor gibiydi.</p>

    <p>“Bunlar nereden geldi?” diye sordu Rand. Algarin zengin bir adam olmayabilirdi, ama ahırları ve tavlaları son derece temiz tutuluyordu. İri yarı adam suçlu suçlu irkildi. Evdeki hizmetkârların çoğundan gençti, ama kafasının yarısı kelleşmişti ve geniş ağzının iki yanında, gözlerinin kenarlarında kırışıklar vardı.</p>

    <p>“Bilmiyorum, Lordum,” diye mırıldandı, pis yumruğunu alnına götürerek. Gözlerini Rand’a öyle dikkatle dikmişti ki, ahırın içine bakmak istemediği açıkça belli oluyordu. “Bir nefes temiz hava alayım diye dışarı çıktım ve arkama baktığımda her yeri kaplamışlardı. Düşündüm ki... düşündüm ki, belki de <em>ölü</em> sineklerdir.”</p>

    <p>Rand başını tiksintiyle iki yana salladı. Bu sinekler fazla canlıydı. Bu ahırı savunan Saldaealıların hepsi ölmemişti, ama tüm Saldaealı ölüler buraya toplanmıştı. Saldaealılar yağmurda cenaze kaldırmaktan hoşlanmazdı. Nedenini hiçbiri bilmiyordu, ama yağmur yağarken insanları gömmezdiniz işte. Yerde, on dokuz adam düzgün bir sıra halinde yatıyordu, bazılarının kolları ya da bacakları eksikken ya da kafaları yarılmışken ne kadar düzgün bir sıra oluşturabiliyorlarsa o kadar düzgün. Ama dostları ve yoldaşları tarafından dikkatle yatırılmışlar, yüzleri yıkanmış, gözleri kapanmıştı. Rand’ın buraya gelmesinin sebebi onlardı. Hoşça kal demek ya da o tür duygusal bir şey için değil; bu adamların hiçbirini, bazılarının yüzlerini bilmek dışında tanımıyordu. Kendi kendine, mutlak zafer gibi görünen bir şeyin bile kanla ödendiğini hatırlatmak için gelmişti. Yine de, sineklerle kaplanmaktan daha iyisini hak ediyorlardı.</p>

    <p><em>Benim hatırlatılmaya ihtiyacım yok,</em> diye hırladı Lews Therin.</p>

    <p><em>Ben sen değilim,</em> diye düşündü Rand. <em>Daha zorlu biri olmam gerek.</em> “Logain, şu lanet şeylerden kurtul!” dedi sesli olarak.</p>

    <p><em>Sen benim en zorlu zamanlarımdan daha zorlusun,</em> dedi Lews Therin. Aniden kıkırdadı. <em>Eğersen ben değilsen, sen kimsin?</em></p>

    <p>“Şimdi de lanet bir sinek kovalayıcı mı oldum?” diye homurdandı Logain.</p>

    <p>Rand öfkeyle ona döndü, ama daha tek kelime edemeden Alivia peltek aksanıyla konuştu.</p>

    <p>“İzin verin ben deneyeyim, Lordum.” Kadın, bir anlamda izin istemişti, ama tıpkı bir Aes Sedai gibi, iznin verilmesini beklemedi. Alivia <em>saidar</em>’a kucak açıp yönlendirirken Rand’ın derisi karıncalandı, tüyleri diken diken oldu.</p>

    <p>Sinekler en hafif yağmurdan bile kaçarlardı, çünkü bir yağmur damlası bir sineği yere indirmeye yeterdi ve kanatları kuruyana kadar sinek kolay av olurdu, ama aniden, yağmur ahırdan çok daha iyiymiş gibi, kapı boşluğu vızıldayan sineklerle doldu. Hava kaskatı bir sinek kitlesiyle dolmuştu sanki. Rand yüzüne çarpan sinekleri kovaladı ve Min yüzünü elleriyle örttü. Bağdan ağır bir hoşnutsuzluk hissi geliyordu, ama sinekler yalnızca kaçmakla ilgileniyordu. Birkaç saniye içinde kayboldular. Ağzı bir karış açık, Alivia’ya bakmakta olan kel adam aniden öksürdü ve eline iki sinek tükürdü. Cadsuane adama öyle bir bakış fırlattı ki adam ağzını kapattı ve kaba yumruğunu hemen alnına götürdü. Yalnızca tek bir bakıştı, ama Cadsuane kimse oydu işte.</p>

    <p>“Demek ki izliyorsun,” dedi Alivia’ya. Kara gözlerini Seanchan kadının yüzüne dikmişti, ama Alivia irkilmedi, kekelemedi. Aes Sedailerden başkaları kadar çok etkilenmiyordu.</p>

    <p>“Ve gördüklerimi hatırlıyorum. Lord Ejder’e yardım edeceksem, bir şekilde öğrenmeliyim. Bildiğinden daha fazlasını öğrendim.” Min gırtlağından, hırlamaya çok benzeyen bir homurtu çıkardı ve bağ öfke doldu, ama sarı saçlı kadın onu duymazdan geldi. “Bana kızmadınız, değil mi?” diye sordu Rand’a, endişeli bir sesle.</p>

    <p>“Kızmadım. Öğrenebildiğin kadarını öğren. İyi iş çıkarıyorsun.”</p>

    <p>Kadın kızardı ve beklenmedik bir iltifat almış bir genç kız gibi gözlerini yere indirdi. Gözlerinin kenarlarında ince çizgiler vardı, ama bazen onun, Rand’dan altı yaş küçük değil, yaşayan en yaşlı Aes Sedai’den yüz yaş büyük olduğunu hatırlamak güç oluyordu. Rand kadına daha fazlasını öğretecek birini bulmak <em>zorundaydı.</em></p>

    <p>“Rand al’Thor,” dedi Min öfkeyle, kollarını göğsünde kavuşturarak, “o kadının yapacaklarına izin <em>vermeyeceksin...</em>”</p>

    <p>“Görülerin asla yanlış çıkmıyor,” diye araya girdi Rand. “Gördüklerin her zaman oluyor. Olayları değiştirmeye çalıştın, ama asla işe yaramadı. Bunu bana kendin söyledin, Min. Bu sefer farklı olacağını düşünmene sebep olan ne?”</p>

    <p>“Çünkü farklı olmak <em>zorunda,</em>” dedi Min haşin bir sesle. Üzerine atlamaya hazırlanılmış gibi, Rand’a doğru eğildi. “Çünkü ben farklı olmasını istiyorum. Çünkü farklı <em>olacak.</em> Her durumda, gördüğüm her şeyin doğru olduğundan emin değilim. İnsanlar hayatlarına devam ediyor. Moiraine hakkında yanıldım. Onun geleceği ile ilgili bir sürü şey gördüm, ama o öldü. Belki gördüğüm başka şeyler de doğru çıkmaz.”</p>

    <p><em>Bu sefer farklı olmamalı,</em> dedi Lews Therin nefes nefese. <em>Söz verdin!</em></p>

    <p>Logain kaşlarını hafifçe çatmıştı ve başını hafifçe iki yana sallıyordu. Min’in kendi yeteneğini sorgulamasından hoşlanıyor olamazdı. Rand ona Min’in onunla ilgili görüsünü anlattığına pişman olmuştu neredeyse, ama o sırada zararsız bir teşvik gibi gelmişti. Adam Aes Sedailerden, Min’in yeteneğini doğrulamalarını istemişti, ama kuşkusunu Rand’dan saklama akıllılığını göstermişti.</p>

    <p>“Bu genç kadının neden senin için bu kadar şevkli davrandığını anlayamıyorum, evlat,” dedi Cadsuane düşünceli düşünceli. Dudaklarını büzerek düşündü, sonra süslerini savurarak başını iki yana salladı. “Ah, yeterince yakışıklısın herhalde, ama yine de anlayamıyorum.”</p>

    <p>Min ile bir başka tartışmaya girişmekten kaçınmak için –Min onlara tartışma demiyordu; “konuşmak” diyordu, ama Rand konuşma ile tartışma arasındaki farkı bilirdi– Rand Verin’in mektubunu çıkardı ve Büyük Yılan yüzüğü ile mühürlenmiş sarı mumu kırdı. Kahverengi Aes Sedai’nin örümcek ağına benzeyen el yazısı sayfanın hemen hemen tamamını kaplamıştı. Kâğıda sızan yağmur damlaları birkaç harfi bulandırmıştı. Rand en yakın lambaya yaklaştı. Lamba hafif bir bozuk yağ kokusu saçıyordu.</p>

    <blockquote class="duzyazi">
      <p><em>Dediğim gibi, burada yapabileceğimi yaptım. Başka yere gidersem, sana ettiğim yemini daha iyi yerine getirebileceğime inanıyorum, bu yüzden Tomas’ı aldım ve işime bakmak üzere çiftlikten ayrıldım. Sana hizmet etmenin pek çok yolu var ve ihtiyaç da aynı ölçüde çok. Cadsuane’e güvenebileceğine ikna oldum ve onun tavsiyelerine kesinlikle uymalısın, ama diğer Aes Sedailere karşı dikkatli ol. Buna, sana sadakat yemini edenler de dahil. Böyle bir yemin, bir Kara Aes Sedai için hiçbir şey ifade etmiyor. Işık’ta yürüyenler bile, o yemini senin onaylamayacağın şekillerde yorumlayabilir. O yeminin mutlak itaat gerektirdiğini düşünen pek az kişi olduğunu biliyorsun zaten. Bazıları, başka boşluklar bulabilir. Bu yüzden, Cadsuane’in tavsiyelerine uysan da uymasan da, ki uyman gerektiğini tekrarlıyorum, benimkine uy. Çok dikkatli ol.</em></p>
    </blockquote>

    <p>Mektup basitçe, “Verin” diye imzalanmıştı.</p>

    <p>Rand ekşi ekşi homurdandı. Yeminin mutlak itaat gerektirdiğini düşünen <em>pek az kişi</em> vardı demek. Hiç yok demek daha doğru olurdu. Genelde itaat ediyorlardı, ama harfi harfine değil. Örneğin Verin. Onu, diğerlerinin onun onaylamayacağı şeyler yapabileceği konusunda uyarıyordu, ama kendisi de nereye gideceğini, orada ne yapmayı düşündüğünü söylememişti. Rand’ın onaylamamasından mı korkmuştu? Belki yalnızca Aes Sedai tarzı örtmeceydi. Aes Sedailer, nefes almak kadar doğal bir biçimde sır saklıyordu.</p>

    <p>Mektubu Cadsuane’e uzattığında, kadının sol kaşı hafifçe seğirdi. Duygularını bu kadar belli ettiği için gerçekten şaşırmış olmalıydı, ama mektubu aldı ve lamba ışığına tuttu.</p>

    <p>“Çok maskeli bir kadın,” dedi sonunda, sayfayı geri uzatarak. “Ama iyi bir tavsiyede bulunmuş.”</p>

    <p>Maskelerle ilgili söylediği ne anlama geliyordu? Tam Rand sormak üzereyken Loial ile İhtiyar Haman aniden kapıda belirdi. İkisi de omzunda süslü başlı, uzun saplı birer balta taşıyordu. Beyaz saçlı Ogier’in tüylü kulakları kafasına yatmıştı, yüzü sertti ve Loial’in kulakları seğiriyordu. Heyecandan olduğunu tahmin etti Rand. Bazen anlamak zor olabiliyordu.</p>

    <p>“Umarım sohbetinizi bölmüyorum?” dedi İhtiyar Haman. Ceset sırasına bakarken kulakları hüzünle kalktı.</p>

    <p>“Hayır,” dedi Rand ona, mektubu cebine sokarak. “Keşke düğününe gelebilseydim, Loial, ama...”</p>

    <p>“Ah, o iş bitti, Rand,” dedi Loial. <em>Gerçekten</em> heyecanlı olmalıydı; normalde kimsenin sözünü kesmezdi. “Annem ısrar etti. Düğün yemeği vermek için bile fazla zaman olmayacak, hatta belki hiç olmayacak, çünkü Kütük sürüyor ve ben...” Yaşlı Ogier elini onun koluna koydu. “Ne?” dedi Loial, ona bakarak. “Ah. Evet. Elbette. Şey.” Şişman bir sosis boyundaki parmağıyla burnunun altını ovaladı.</p>

    <p>Söylememesi gereken bir şeyi mi söylemek üzereydi? Ogierlerin bile sırları vardı anlaşılan. Rand cebindeki mektubu elledi. Ama diğer yandan, herkesin sakladığı sırlar vardı.</p>

    <p>“Sana şu sözü veriyorum, Rand,” dedi Loial. “Ne olursa olsun, Tarmon Gai’don’da yanında olacağım. Ne olursa olsun.”</p>

    <p>“Oğlum,” diye mırıldandı İhtiyar Haman, “sanmıyorum ki sen...” Başını iki yana sallayarak sustu ve uzak bir deprem gibi, kendi kendine bir şeyler mırıldandı.</p>

    <p>Rand saman kaplı yeri üç adımda aştı ve sağ elini uzattı. Loial geniş geniş gülümseyerek, ki bir Ogier söz konusu olduğunda gerçekten geniş demekti bu, Rand’ın elini eline aldı. Bu kadar yakındayken, arkadaşının yüzüne bakmak için Rand’ın kafasını iyice arkaya devirmesi gerekiyordu. “Teşekkür ederim, Loial. Bunu işitmenin benim için ne kadar anlamı olduğunu ifade edemem. Ama sana o zamandan önce ihtiyacım olacak.”</p>

    <p>“Senin... bana ihtiyacın mı olacak?”</p>

    <p>“Loial, biliyorsun, Caemlyn, Cairhien, Illian ve Tear’daki Yolkapılarını mühürledim. Fal Dara yakınlarındaki, kesilip açılan Yolkapısı’na pis bir tuzak bıraktım, ama Far Madding yakınlarındaki Yolkapısı’nı bulamadım. Şehrin içinde bir Yolkapısı olduğunu bilmeme rağmen, kendi başıma bulamadım. Sonra, artık var olmayan onca şehirdeki Yolkapıları var. Benim içim kalanları bulmana ihtiyacım var, Loial, yoksa Trolloclar aynı anda bütün ülkelere akacak ve onlar Andor ya da Cairhien’in yüreğine girmeden kimsenin gelişlerinden haberi olmayacak.”</p>

    <p>Loial’in gülümsemesi silindi. Kulakları titredi, kaşları öyle sarktı ki uçları yanaklarına sürtündü. “Yapamam, Rand,” dedi hüzünle. “Yarın sabah erkenden yola çıkmam gerek ve bir daha ne zaman Dışarı çıkabilirim, bilmiyorum.”</p>

    <p>“<em>Yurdundan</em> ayrılalı uzun zaman olduğunu biliyorum, Loial.” Rand nazik bir sesle konuşmaya çalıştı, ama yine de sesi sert çıktı. Nezaket solmaya yüz tutmuş bir anı gibi geliyordu. “Ben annenle konuşurum. Biraz dinlendikten sonra yola çıkmana izin vermesi için ikna ederim onu.”</p>

    <p>“Onun bol bol dinlenmeye ihtiyacı var.” İhtiyar Haman balta sapının ucunu yere dayadı, baltayı iki eliyle kavradı ve Rand’a sert sert baktı. Ogierler barışçı bir halktı, ama İhtiyar Haman hiç de barışçı görünmüyordu. “Beş seneden daha uzun süredir Dışarı’da. Çok uzun bir süre. En azından bir <em>yurtta</em> haftalarca dinlenmesi gerekiyor. Aylarca dinlense daha iyi.”</p>

    <p>“Artık bu kararları annem vermiyor, Rand. Ama, doğrusunu söylemek gerekirse, bunu anlamak onu hâlâ şaşırtıyor. Erith karar veriyor. Karım.” Gürleyen sesi bu sözcüğe o kadar gurur yüklemişti ki, gururdan patlayacakmış gibi görünüyordu. Göğsü kesinlikle kabarmıştı ve yüzü bir gülümsemeyle ikiye bölünmüştü.</p>

    <p>“Üstelik, daha ben seni tebrik bile etmedim,” dedi Rand, Loial’in omzuna bir şaplak atarak. İçten konuşma çabası kendi kulaklarına bile sahte geliyordu, ama becerebildiğinin en iyisi buydu. “Aylara ihtiyacın varsa, o zaman aylarca dinlen. Ama yine de o Yolkapıları bulacak bir Ogier’e ihtiyacım var. Sabaha, hepinizi bizzat ben Shangtai Yurdu’na götürürüm. Belki oradan birini bu işi yapmaya ikna edebilirim.” İhtiyar Haman ellerindeki balta sapına kaş çattı ve yine mırıldanmaya başladı. Yan odada vızıldayan, mastif boyunda bir yabanarısınınkine benzeyen bir sesle mırıldanıyordu, ama yine de sözleri seçilmiyordu. Adam kendi kendisiyle tartışıyor gibiydi.</p>

    <p>“Bu zaman alabilir,” dedi Loial kuşkuyla. “Biliyorsun, biz acele karar vermekten hoşlanmayız. Kütük yüzünden, bir insanın <em>yurda</em> girmesine izin vereceklerinden bile emin değilim. Rand? Son Savaş’tan önce dönemezsem... Ben <em>yurttayken</em> neler olduğu konusundaki sorularıma yanıt verirsin, değil mi? Demek istediğim, her şeyi ağzından zorla kopartmama gerek kalmadan?”</p>

    <p>“Elimde geliyorsa, veririm,” dedi Rand ona.</p>

    <p><em>Elinden geliyorsa,</em> diye hırladı Lews Therin. <em>Tarmon Gai’don’da sonunda öleceğimizi kabul etmiştin.</em> Kabul <em>ettin, deli adam!</em></p>

    <p>“Sorularını, sen tatmin olana dek yanıtlayacak, Loial,” dedi Min kararlılıkla, “tüm o süre boyunca tepesinde dikilmem gerekse bile.” Bağ öfke doluydu. Gerçekten de Rand’ın ne düşündüğünü bilir gibiydi.</p>

    <p>İhtiyar Haman boğazını temizledi. “Bana öyle geliyor ki, ben Dışarı’ya taş ustaları dışında herkesten daha alışığım. Hım. Evet. Aslında, sanırım bu görev için en iyi aday benim.”</p>

    <p>“Pof!” dedi Cadsuane. “Öyle görünüyor ki Ogierleri bile bozuyorsun, evlat.” Sesi sertti, ama yüzü tam bir Aes Sedai’nin kendine hâkimiyeti tablosuydu, okunması imkânsızdı ve o kara gözlerin arkasında her ne geçiyorsa tamamen gizliyordu.</p>

    <p>Loial’in kulakları şokla dimdik oldu, neredeyse elindeki baltayı düşürüyordu, zar zor yakaladı. “Siz mi? Ama ya Kütük, İhtiyar Haman! Büyük Kütük!”</p>

    <p>“O işi güvenle senin ellerine bırakabileceğime inanıyorum, oğlum. Sözlerin basit, ama güzeldi. Hım. Hım. Tavsiyem şu, güzellik için endişelenme. Sadeliği koru. Bu şekilde, pek çok kişiyi şaşırtabilirsin. Annen de dahil.”</p>

    <p>Loial’in kulakları daha fazla dikleşemez gibi geliyordu, ama dikleştiler. Ağzı oynadı, ama söz çıkmadı. Demek Kütük’te konuşacaktı. Bu neden bu kadar gizliydi ki?</p>

    <p>“Lord Ejder, Lord Davram döndü.” Konuşan, ahıra gelen Bashere’e eşlik eden Elza Penfell’di. Koyu yeşil binici elbisesi giymiş, düzgün yüz hatlarına sahip bir kadındı; kahverengi gözleri Rand’ı bulduğunda ateşlendi sanki. En azından bu kadın hakkında endişelenmesi gerekmiyordu. Elza’nın bağlılığı fanatiklik ölçüsündeydi.</p>

    <p>“Teşekkür ederim, Elza,” dedi Rand. “Geri dönüp temizliğe yardımcı olman en iyisi. Daha çok yolumuz var.”</p>

    <p>Kadının ağzı hafifçe gerildi ve bakışları kıskançlıkla Cadsuane’den Ogierlere, herkesi taradı, sonra diz kırıp çıktı. Evet, tam anlamıyla fanatikti.</p>

    <p>Bashere kısa boylu, zayıf bir adamdı. Altın işlemeli gri ceket giymişti ve Saldaea Mareşal Generali’nin altın kurtbaşı topuzlu fildişi asasını taşıyordu. Asayı kemerine, kılıcın karşısına takmıştı. Bol pantolonunun paçalarını tepeleri katlanmış çizmelerine sokmuştu. Birkaç çamur lekesi dışında, botlar parlayana dek cilalanmıştı. Adamın en son üstlendiği iş mümkün olduğunca çok resmiyet ve vakar gerektiriyordu ve Bashere’de her ikisinden de bol bol vardı. Artık ününü Seanchanlar bile duymuş olmalıydı. Kır düşmüş siyah saçları ve ağzının çevresinde yere dönük boynuzlar gibi kıvrılan gür bıyıkları vardı. Çekik, kara gözleri hüzünlüydü. Eyere ayaklarından daha fazla alışık bir adamın adımları ile Rand’ın yanından geçti ve ölü sırasının önünde yavaşça yürüyerek her yüze dikkatle baktı. Rand kadar sabırsız olmasına rağmen, yas tutmak için zaman ayırdı.</p>

    <p>“Dışarıdaki manzara gibisini görmedim,” dedi sessizce, yürürken. “Afet’ten gelen büyük bir saldırı, bin Trolloc demektir. Çoğu çete yalnızca birkaç yüz Trolloc’tan oluşur. Ah, Kirkun, hiçbir zaman solunu gerektiği gibi korumadın. Yine de, kazanlarına düşmemek için sayıca onların üç dört kat fazlası olmalısın. Orada, dışarıda... sanırım Tarmon Gai’don’un habercisini gördüm. Umalım da gerçekten Son Savaş olsun. Ondan canlı kurtulursak, bir daha yeni bir tanesini görmek isteyeceğimizi sanmıyorum. Ama göreceğiz. Her zaman yeni bir savaş vardır. Sanırım, tüm dünya Tenekecilere dönüşene kadar hep böyle olacak.” Sıranın sonunda, yüzü gür sakalına dek yarılmış bir adamın önünde durdu. “Ahzkan’ı parlak bir gelecek bekliyordu. Ama aynısını pek çok ölü için söyleyebilirsin.”</p>

    <p>Derin derin iç çekerek Rand’a döndü. “Dokuz Ayın Kızı üç gün içinde, kuzey Altara’da, Andor sınırındaki bir malikânede seninle görüşecek.” Ceketinin göğsüne dokundu. “Haritam var. Yakınlarda bir yerde zaten, ama onların kontrolünde olmayan topraklarda olduğunu söylüyorlar. İş sır saklamak olunca, bu Seanchanların yanında Aes Sedailer serbest köy kızları gibi kalıyor.” Cadsuane hıhladı.</p>

    <p>“Tuzaktan mı şüpheleniyorsun?” Logain, belki farkında olmadan, kınındaki kılıcı gevşetti.</p>

    <p>Bashere önemsemez bir jest yaptı, ama o da kılıcını gevşetti. “Ben her zaman tuzaktan şüphelenirim. Konu bu değil. Yüksek Leydi Suroth hâlâ benim ya da Manfor’un ondan başka kimseyle konuşmamızı istemiyor. Kimseyle. Hizmetkârlarımız dilsizdi, tıpkı Loial’le Ebou Dar’a gittiğimiz zaman olduğu gibi.”</p>

    <p>“Benim hizmetkârımın dili kesilmişti,” dedi Loial, tiksinti dolu bir sesle, kulakları arkaya yatarak. Balta sapını tutan elinin boğumları beyazladı. Haman şaşkınlık dolu bir ses çıkardı ve kulakları direk kadar dikleşti.</p>

    <p>“Altara’da yeni bir kral taç giydi,” diye devam etti Bashere, “ama Tarasin Sarayı’ndaki herkes, Seanchan da olsa Altaralı da, yumurta kabukları üzerinde yürüyor ve omzunun üzerinden arkasını kolluyor gibiydi. Suroth bile, boynunun üzerinde bekleyen bir kılıç varmış gibi görünüyordu.”</p>

    <p>“Belki de Tarmon Gai’don’dan korkuyorlardır,” dedi Rand. “Ya da Yenidendoğan Ejder’den. Dikkatli olmam gerekecek. Korkmuş insanlar aptalca şeyler yapar. Nasıl ayarladın, Bashere?”</p>

    <p>Saldaealı ceketinin içindeki haritayı çıkardı ve açarak Rand’a yaklaştı. “Çok detaylı. O altı <em>sul’dam</em> ve <em>damane</em> getirecek, ama bunun dışında maiyeti olmayacak.” Alivia öfkeli kedi gibi bir ses çıkardı ve adam sözlerine devam etmeden önce gözlerini kırpıştırdı. Kuşkusuz, serbest kalmış bir <em>damane</em>’den, en hafif tabiriyle, şüphe ediyordu. “Sen de yönlendirebilen beş kişi getirebileceksin. Yanında getirdiğin bütün erkeklerin yönlendirdiğini varsayacak, ama durumu eşitlemek için yönlendiremeyen bir kadın da getirebileceksin.”</p>

    <p>Min aniden Rand’ın yanında bitti, kolunu onunkine doladı.</p>

    <p>“Hayır,” dedi Rand kararlılıkla. Min’i olası bir tuzağa götürmeyecekti.</p>

    <p>“Bu konuda konuşacağız,” diye mırıldandı Min, bağ kararlı bir inatçılıkla doldu.</p>

    <p><em>Bir kadının “Seni öldüreceğim” dışında söyleyebileceği en korkunç sözler,</em> diye düşündü Rand. Aniden ürperdi. Bunu düşünen kendisi miydi? Yoksa Lews Therin miydi? Deli adam kafasının arkasında alçak sesle güldü. Fark etmez. Üç gün içinde, bir güçlük daha çözülecekti. Öyle ya da böyle. “Başka ne var, Bashere?”</p>

    <p class="paragraf">Nynaeve, bilezik-yüzük <em>angreal</em> saçlarına takılmasın diye –artık onu ve mücevherli <em>ter’angreal</em>’i her zaman takıyordu– dikkatle davranarak ıslak bezi gözlerinin üzerinden kaldırdı ve doğrulup yatağın kenarına oturdu. Korkunç yaraları, eksik elleri ya da kolları yüzünden Şifa’ya ihtiyaç duyan onca adam varken, bir baş ağrısı için Şifa istemek hoş olmazmış gibi gelmişti, ama söğüt kabuğu da işe yaramıştı. Yalnız, daha uzun sürmüştü. İçten gelen bir parıltıyla hafif hafif parlarmış gibi görünen açık yeşil bir taşla süslenmiş yüzüğü, aslında hareket etmemesine rağmen, durmaksızın titriyormuş gibi görünüyordu. Titreme düzeni, dışarıda yönlendirilen <em>saidar</em> ve <em>saidin</em> miktarına göre devamlı değişiyordu. Aynı şekilde, içeriden biri de yönlendiriyor olabilirdi. Cadsuane yüzüğün yönlendirme yönünü gösterebileceğinden emindi, ama bunu nasıl yapacağını bilmiyordu. Ha! Cadsuane ve sözde üstün bilgisi! Nynaeve bunu kadının yüzüne söyleyebilmeyi diledi. Cadsuane’den korktuğundan değil –kesinlikle hayır; Nynaeve Cadsuane’den üstündü– ama aralarında bir parça ahenk olsun istiyordu. Kadının yanında dilini tutmasının sebebi buydu.</p>

    <p>Lan ile paylaştığı daire genişti, ama aynı zamanda esintiliydi, hiçbir kepenk penceresine doğru düzgün oturmuyordu ve nesiller içinde ev öyle bir yerleşmişti ki kapıların tamamen kapatılması için yontulmaları gerekmişti. Taş şöminedeki ateş, dışarıda yanıyormuş gibi dans ediyor, çıtırdıyor, kıvılcımlar tükürüyordu. Halı öyle solmuştu ki deseni artık seçilemiyordu ve düşen kıvılcımlarla sayısız delik açılmıştı. Kalın direkli ve yıpranmış sayvanlı yatak geniş ve sağlamdı, ama şilte yumru yumru olmuştu, yastıkların içindeki tüylerin büyük kısmı deliklerden fırlıyordu ve battaniyelerde de yapıldıkları malzemeden çok yama var gibiydi. Ama daireyi onunla Lan paylaşıyordu ve bu her şeyi değiştiriyordu. O daireyi bir saraya dönüştürüyordu.</p>

    <p>Lan pencerelerden birinde, saldırının başladığını gördüğü yerde durmuş, dışarıda süren işleri seyrediyordu. Ya da belki, malikâne avlusunun dönüştüğü mezbahayı inceliyordu. O kadar kıpırtısızdı ki, heykel sanılabilirdi; üzerine tam oturan koyu yeşil ceket giymiş, omuzlarının genişliği sayesinde beli ince görünen, omuzlarına gelen kır düşmüş siyah saçlarını şakaklarına doladığı deri <em>hadori</em> sicimi ile tutturmuş, uzun boylu bir adam. Sert yüzlü, ama yakışıklı bir adam. Nynaeve’in gözünde öyleydi, bırak kim ne derse desin. Yalnız, onun işitebileceği bir yerde söylememeleri daha iyiydi. Cadsuane bile olsa. Sağ elindeki, kusursuz bir safirle süslenmiş yüzük soğuktu. Lan’in düşmanlıktan çok öfke hissediyor olması daha olasıydı. O yüzüğün bir kusuru vardı, Nynaeve’e göre. Yakındaki birinin öfkeli ya da düşmanca hissettiğini bilmek iyiydi, ama bu, o duyguların size yönelik olduğu anlamına gelmiyordu.</p>

    <p>“Tekrar dışarıya çıkıp yardım etmemin zamanı geldi,” dedi, ayağa kalkarken.</p>

    <p>“Henüz değil,” dedi Lan, pencereden dönmeden. Yüzük ne derse desin, sesi sakindi. Ve oldukça kararlı. “Moiraine her zaman, baş ağrısının çok fazla yönlendirdiğini gösteren bir işaret olduğunu söylerdi. Bu tehlikelidir.”</p>

    <p>Nynaeve’in eli örgüsüne gidecek gibi oldu, ama geri çekti onu. Sanki Lan yönlendirmek hakkında Nynaeve’den daha fazla bilgi sahibiymiş gibi! Eh, bazı açılardan öyleydi. Moiraine’in Muhafızı olarak geçirdiği yirmi sene ona, bir erkeğin <em>saidar</em> hakkında öğrenebileceği her şeyi öğretmişti. “Baş ağrım tamamen geçti. Artık çok iyiyim.”</p>

    <p>“Aksilik etme, aşkım. Alacakaranlığa kadar yalnızca birkaç saat kaldı. Yarına da bol bol iş kalacak.” Sol eli kılıcının kabzasını sıktı, gevşedi, sıktı. Yalnızca o el hareket etmişti.</p>

    <p>Nynaeve dudaklarını birbirine bastırdı. Aksilik? Eteğini öfkeyle sıvazladı. O <em>hiç de</em> aksilik etmiyordu! Yalnız kaldıklarında, Lan emir verme hakkını nadiren kullanıyordu –akıllarına böyle bir şey geldiği için o Deniz Halkı sonsuza dek lanetlensindi!– ama emir verdiği zaman, asla esnemiyordu. Elbette, Nynaeve yine de gidebilirdi. Lan onu kaba güçle durdurmaya kalkmazdı. Nynaeve bundan emindi. Hemen hemen. Yalnız, ettiği evlilik yeminlerini hiçbir şekilde ihlal etmek istemiyordu. Sevgili kocasının incik kemiklerini tekmelemek istese bile.</p>

    <p>Bunun yerine eteklerini tekmeleyerek pencereye gidip Lan’in yanında durdu ve koluna girdi. Ama Lan’in kolu taş kadar sertti. Kasları <em>gerçekten</em> sertti, harika bir biçimde sert, ama bu gerginliğin sertliğiydi, sanki büyük bir yükü kaldırmak için zorlanıyormuş gibi. Onun bağına sahip olmayı, onu düşündüren şeylere dair ipuçları bulmayı nasıl da diliyordu. Myrelle’i bir ele geçirirse... Hayır, <em>o</em> şırfıntıyı hiç düşünmemek en iyisiydi! Yeşiller! Erkekler konusunda onlara hiç güvenmemek gerekirdi.</p>

    <p>Dışarıda, evin biraz ötesinde, o siyah ceketli Asha’manlardan iki tanesini ve bağ kurdukları Aes Sedaileri görebiliyordu. Onlardan mümkün olduğunca kaçınmıştı –Asha’manlardan kaçınmasının sebebi aşikârdı, Aes Sedailerden ise Elaida’yı destekledikleri için kaçınıyordu– ama Algarin’inki kadar geniş ve yaygın bir evde bile, zaman içinde aynı çatı altında yaşadığınız insanları tanımaya başlıyordunuz. Arel Malevin Cairhienliydi. Olduğundan da geniş görünüyordu, çünkü Lan’in ancak göğsüne geliyordu. Donalo Sandomere Tearlıydı ve sol kulağında bir lal taşı taşıyordu, gri sakalı sivri bitecek şekilde kesilmişti ve yağlanmıştı, ama Nynaeve o kırışık, haşin bakışlı yüzün bir asile ait olduğundan kuşkuluydu. Malevin, Aisling Noon ile bağ kurmuştu. Aisling haşin bakışlı bir Yeşil’di ve konuşmalarını süslemekte kullandığı Sınırboylu küfürleri Lan’i bile irkiltiyordu bazen. Nynaeve o küfürleri anlayabilmeyi diliyordu, ama Lan açıklamayı reddediyordu. Sandomere’in tutsağı Ayako Norsoni’ydi; siyah, dalgalı saçları beline dek gelen, bir Domanlı kadar kahverengi tenli, ufak tefek bir Beyaz. Kadın utangaç görünüyordu; Aes Sedailer arasında nadir bir özellik. İki kadın da saçaklı şallarını takmıştı. Tutsaklar, belki meydan okuma işareti olarak, şallarını hemen hemen her zaman takıyordu. Ama diğer yandan, adamlarla tuhaf bir biçimde anlaşıyor gibi görünüyorlardı. Nynaeve sık sık onları dostça sohbet ederken görüyordu, ki meydan okuyan bir tutsağın yapacağı şey sayılmazdı. Ve Logain ile Gabrelle’in, evli olmadıkları halde aynı yatağı paylaşan tek çift olmadığını tahmin ediyordu. Bu rezaletti!</p>

    <p>Aniden aşağıda alevler parladı; altısı Malevin ile Aisling’in, yedisi Sandomere ile Ayako’nun önünde yatan ölü Trollocları sardı ve Nynaeve kör edici parıltıya karşı gözlerini kıstı. Bulutsuz gökyüzünde parlayan on üç öğle güneşine bakmaktan farksızdı. Zincir kurmuşlardı. <em>Saidar</em> akışlarını katı katı hareket etmesine bakarak anlayabiliyordu. Sanki <em>saidar</em> akışlarına rehberlik edilmiyor, zorlanıyordu. Daha doğrusu, adamlar onları zorluyor gibiydi. Güç’ün dişil yarısında bu asla işe yaramazdı. Saf Ateş akıyordu ve alevler öfkeliydi, Nynaeve’in saf Ateş’ten beklemeyeceği kadar haşin. Ama elbette, <em>saidin</em>’de kullanıyor olmalıydılar ve o cani kaosa onların ne eklediklerini kim bilebilirdi? Rand ile zincir kurdukları zamandan hatırladığı pek az şeye bakarak, bir daha yapmak konusunda hiçbir arzu duymuyordu. Birkaç dakika sonra ateşler söndü, geriye yalnızca sert ve çatlak görünen kavrulmuş toprağın üzerinde yatan grimsi kül yığınları kaldı.</p>

    <p>“Bunu çok eğlenceli buluyor olamazsın, Lan. Ne düşünüyorsun?”</p>

    <p>“Aylak düşünceler,” dedi Lan. Nynaeve’in elinin altındaki kol taş kadar sertti. Dışarıda yeni ateşler parladı.</p>

    <p>“Onları benimle paylaş.” Nynaeve buna küçük bir soru tınısı eklemeyi başardı. Ettikleri yeminler Lan’i eğlendirmiş gibiydi, ama yalnız kaldıklarında en ufak talimata bile uymayı kesinlikle reddediyordu. Ricaları hemen yerine getiriyordu –eh, çoğunlukla– ama Nynaeve ona yerleri çamur etmemesini <em>söylerse,</em> çamurlar kuruyup dökülmeye başlayana kadar çizmelerini temizlemiyordu.</p>

    <p>“Nahoş düşünceler, ama madem istiyorsun. Myrddraaller ve Trolloclar Tarmon Gai’don’u düşündürüyor bana.”</p>

    <p>“Gerçekten de nahoş düşüncelermiş.”</p>

    <p>Lan pencereden dışarı bakmaya devam ederek başını salladı. Yüzü ifadesizdi –duyguları saklamak konusunda, Lan Aes Sedailere ders verebilirdi!– ama sesi hafifçe hararetlendi. “Yaklaşıyor, Nynaeve, ama al’Thor Seanchanlarla dans etmek için dünya kadar zamanı olduğunu düşünüyor gibi. Biz burada dururken Gölgedölleri Afet’ten güneye akıyor olabilir, şeyden geçip...” Ağzı kapandı. Malkier’den geçip, diyecekti neredeyse; ölü Malkier’den; doğduğu, katledilmiş topraklardan. Nynaeve bundan emindi. Lan hiç duraksamamış gibi devam etti. “Gelecek hafta, hatta yarın Shienar’a, tüm Sınırboyları’na saldırabilirler. Ve al’Thor oturmuş, Seanchan entrikaları örüyor. Kral Hasar ile diğerlerini Afet boyundaki görevlerine dönmeye ikna edecek birilerini göndermeli. Toplayabildiğince gücü hareketlendirip Afet’e götürmeli. Son Savaş orada yapılacak ve Shayol Ghul’de. <em>Savaş</em> orada.”</p>

    <p>Nynaeve’in içinde bir hüzün kabardı, ama sesine yansıtmamayı başardı. “Sen geri dönmek zorundasın,” dedi sessizce.</p>

    <p>Lan sonunda başını çevirdi ve kaşlarını çatarak Nynaeve’e baktı. Berrak mavi gözleri çok soğuktu. Öncekinden daha az ölüm taşıyorlardı, Nynaeve bundan emindi, ama yine de soğuktular. “Benim yerim senin yanında, yüreğimin yüreği. Her zaman ve daima.”</p>

    <p>Nynaeve bütün cesaretini topladı, cesaretine sıkı sıkı sarıldı, öyle sıkı sarıldı ki içi acıyordu. Cesareti kırılmadan sözleri söyleyebilmek için hızlı konuşmak geliyordu içinden, ama sakin ve istikrarlı bir biçimde konuşmaya zorladı kendini. “Bir kez senden bir Sınırboylu deyimi duymuştum. ‘Ölüm tüyden hafiftir, görev dağdan ağır.’ Benim görevim burada; Alivia’nın Rand’ı öldürmeyeceğinden emin olmakla sorumluyum. Ama seni Sınırboyları’na götüreceğim. Senin görevin orada. Shienar’a mı gitmek istiyorsun? Kral Hasar ve Shienar’dan bahsettin. Ve orası Malkier’e yakın.”</p>

    <p>Lan uzun uzun ona baktı, ama sonunda hafifçe nefes verdi ve kolundaki gerilim kayboldu. “Emin misin, Nynaeve? Eminsen, evet, Shienar. Trolloc Savaşları’nda, Gölge çok sayıda Trolloc nakletmek için Tarwin Geçidi’ni kullandı. Tıpkı birkaç sene önce, biz Dünyanın Gözü’nü ararken yaptığı gibi. Ama ancak sen kesinlikle eminsen giderim.”</p>

    <p>Hayır, Nynaeve emin değildi. Ağlamak, Lan’e tam bir aptal olduğunu haykırmak, onun yerinin kendi yanı olduğunu, Gölge’ye karşı boşuna bir kişisel savaşta yalnız başına ölmemesi gerektiğini söylemek istiyordu. Yalnız, bunların hiçbirini söyleyemezdi. Bağ olsa da olmasa da, Lan’in içinin parçalandığını biliyordu, Nynaeve’e duyduğu aşkla görevi arasında kalmıştı, içi parçalanıyordu ve bir kılıç saplanmış gibi kanıyordu, orası kesindi. Nynaeve yaralarına yeni bir tanesini eklemeyecekti. Ama hayatta kalmasını sağlayabilirdi. “Emin olmasam böyle bir öneride bulunur muyum?” dedi kuru kuru, kendi sesinin sakinliğine şaşarak. “Seni uzaklara göndermek hoşuma gitmeyecek, ama senin bir görevin var. Benim de öyle.”</p>

    <p>Lan kolunu ona dolayarak Nynaeve’i göğsüne çekti, başta nazikçe, sonra sertçe, öyle ki Nynaeve ciğerlerindeki bütün havanın boşalacağını sandı. Umurunda değildi. O da aynı şekilde, sıkı sıkı sarıldı Lan’e ve sonunda işi bittiğinde ellerini onun geniş sırtından koparmak zorunda kaldı. Işık, ağlamak istiyordu. Ve ağlamaması gerektiğini biliyordu.</p>

    <p>Lan heybelerini toplamaya başladığında, Nynaeve çabucak sarı çizgili yeşil ipekten bir binici elbisesi ve sağlam deri ayakkabılar giydi, sonra Lan’in işi bitmeden odadan çıktı. Algarin’in kütüphanesi büyüktü; duvarları raflarla kaplı kare şeklinde, yüksek tavanlı bir oda. Odada yarım düzine minderli sandalye, uzun bir masa ve bir harita rafı vardı. Taş şömine soğuktu ve demir ayaklı şamdanlar yakılmamıştı, ama Nynaeve kısaca yönlendirerek üçünü yaktı. Telaşla aradığında, harita rafının elmas şeklindeki bölmelerinde aradığı haritaları buldu. Çoğu kitap kadar eskiydiler, ama arazi iki yüz üç yüz senedir fazla değişmemişti.</p>

    <p>Dairelerine döndüğünde, Lan oturma odasındaydı, heybelerini omuzlamıştı ve renk değiştiren Muhafız pelerini sırtından sarkıyordu. Yüzü taştan bir maske kadar kıpırtısızdı. Nynaeve kendi, kadife astarlı mavi ipek pelerinini alacak kadar oyalandı, sağ elini Lan’in sol bileğine hafifçe koydu ve sessizlik içinde, atlarının beklediği loş tavlaya yürüdüler. Tüm tavlalarda olduğu gibi, havada saman, at ve at pisliği kokusu vardı.</p>

    <p>Burnu birden çok kez kırılmış zayıf, kelleşmeye yüz tutmuş bir seyis, Lan Mandarb ile Âşıkdüğümü’nün eyerlenmesini istediğini söylediğinde içini çekti. Gri saçlı kadın Nynaeve’in tıknaz, kahverengi kısrağı üzerinde çalışırken, üç yaşlı adam Lan’in yüksek, siyah aygırının başlığını takıp bölmesinden çıkarma işine koştu.</p>

    <p>“Bir söz vermeni istiyorum,” dedi Nynaeve sessizce, beklerlerken. Mandarb halkalar çizerek dans ediyordu, bu yüzden eyeri aygırın sırtına koymaya çalışan tombul adam yetişmek için koşmak zorunda kalıyordu. “Bir yemin. Ciddiyim, Lan Mandragoran. Artık yalnız değiliz.”</p>

    <p>“Ne üzerine yemin etmemi istersin?” diye sordu Lan ihtiyatla. Kel seyis diğer iki adamdan yardım istedi.</p>

    <p>“Afet’e girmeden önce Fal Moran’a gideceksin ve seninle gelmek isteyen olursa, gelmelerine izin vereceksin.”</p>

    <p>Lan’in gülümsemesi küçük ve hüzünlüydü. “Afet’e adam götürmeyi her zaman reddettim, Nynaeve. Benimle at süren adamların olduğu zamanlar da yaşadım, ama artık...”</p>

    <p>“Daha önce seninle at süren adamlar olduysa,” diye sözünü kesti Nynaeve, “yine olabilir. Yemin et, yoksa <em>ben</em> yemin ederim, ta Shienar’a kadar at sırtında gitmene izin veririm.” Kadın Âşıkdüğümü’nün kolanını sıkıyordu, ama üç adam hâlâ Mandarb’ın eyerini sırtına yerleştirmeye ve eyer battaniyesini sırtından atmasını engellemeye çalışıyordu.</p>

    <p>“Beni Shienar’ın ne kadar güneyinde bırakmayı düşünüyorsun?” diye sordu Lan. Nynaeve hiçbir şey söylemeyince başını salladı. “Pekâlâ, Nynaeve. Madem istediğin bu. Işık altında, yeniden doğum ve kurtuluş umudum adına yemin ediyorum.”</p>

    <p>Nynaeve için, rahat bir nefes almamak çok zordu. Başarmıştı, hem de yalan söylemeden. Egwene’in istediğini yapmaya, Yemin Çubuğu’nu tutarak Üç Yemin’i etmiş gibi yaşamaya çalışıyordu, ama tamamen gerekli olduğu zamanlarda bile yalan söylemeden bir kocayla başa çıkmak çok zordu.</p>

    <p>“Öp beni,” dedi ona, sonra telaşla ekledi, “Bu bir emir değildi. Yalnızca kocamı öpmek istiyorum.” Bir veda öpücüğü. Daha sonra bunun için zamanları olmayacaktı.</p>

    <p>“Herkesin önünde mi?” dedi Lan gülerek. “Bu konuda çok utangaçtın.”</p>

    <p>Kadın Âşıkdüğümü’nün işini bitirmek üzereydi ve seyislerden biri Mandarb’ı yerinde tutarken diğer ikisi telaşla kolanları bağlıyordu.</p>

    <p>“Bir şey göremeyecek kadar meşguller. Öp beni, yoksa asıl utananın sen olduğunu...” Lan’in dudakları Nynaeve’inkilere kapanarak sözünü kesti. Nynaeve’in ayak parmakları kıvrıldı.</p>

    <p>Bir süre sonra, Lan onun saçlarını okşarken, Nynaeve Lan’in geniş göğsüne yaslanıyordu. “Belki Shienar’da, son bir geceyi birlikte geçirebiliriz,” diye mırıldandı Lan yumuşak sesle. “Bir daha buluşmamız uzun sürebilir ve sırtımın pençelenmesini özleyeceğim.”</p>

    <p>Nynaeve’in yüzü kızardı ve sallanarak Lan’i ittirip uzaklaştı. Seyislerin işi bitmişti ve anlamlı anlamlı, saman kaplı yere bakıyorlardı, ama işitmiş olabilirlerdi! “Hiç sanmıyorum.” Nefes nefese konuşmadığı için kendisiyle gurur duyuyordu. “Rand’ı Alivia ile o kadar uzun süre yalnız bırakmak istemiyorum.”</p>

    <p>“Rand ona güveniyor, Nynaeve. Hiç anlamıyorum, ama güveniyor işte ve önemli olan tek şey bu.”</p>

    <p>Nynaeve burnunu çekti. Sanki herhangi bir erkek, neyin onun için iyi olduğunu bilirmiş gibi.</p>

    <p>Ölü Trollocların arasından geçerken tıknaz kısrağı huzursuzlukla kişnedi. Ahırdan biraz ötede, Nynaeve’in bir kapıyol örecek kadar iyi tanıdığı bir yere geldiler. Eğitimli bir savaş atı olan Mandarb kana, pis kokuya ve dev cesetlere hiç tepki vermemişti. Binicisi sırtındayken siyah aygır Lan kadar sakin görünüyordu. Nynaeve bunu anlayamıyordu. Lan’in onun üzerinde de sakinleştirici bir etkisi vardı. Genelde. Bazen, tam tersi etki yapıyordu. Nynaeve birlikte bir gece daha <em>geçirebileceklerini</em> diliyordu. Yüzü yine kızardı.</p>

    <p>Atından inerek <em>angreal</em> kullanmadan <em>saidar</em> çekti ve Âşıkdüğümü’nü çekerek geçirebileceği yükseklikte bir kapıyol ördü. Siyah benekli kayınlar ve tanımadığı ağaçlarla benek benek bir otlağa geldiler. Güneş zirvesinden biraz aşağıda, altın bir toptu, ama hava Tear’dakinden daha soğuktu. Aslında, Nynaeve’in pelerinine sarınmasına sebep olacak kadar soğuk. Doğuda, kuzeyde ve güneyde zirveleri karlı dağlar ve bulutlar yükseliyordu. Lan kapıyoldan geçer geçmez Nynaeve örgünün dağılmasına izin verdi ve hemen daha büyük bir kapıyol ördü. Eyerine tırmandı ve pelerinini düzeltti.</p>

    <p>Lan batıya bakarak Mandarb’ı o yöne doğru birkaç adım yürüttü. Yirmi adım ötesinde toprak aniden bir uçurumla sona eriyordu ve oradan sonra, ufka kadar okyanus uzanıyordu. “Bunun anlamı nedir?” diye sordu, geri dönerek. “Burası Shienar değil. Burası Saldaea’daki Dünyanın Sonu, Sınırboyları sınırları içinde kalıp, Shienar’dan en uzak olabileceğin nokta.”</p>

    <p>“Sana seni Sınırboyları’na götüreceğimi söyledim Lan ve getirdim işte. Yemini hatırla, yüreğim, çünkü ben kesinlikle hatırlayacağım.” Bunun üzerine topuklarını kısrağın böğrüne gömdü ve hayvanın açık kapıyoldan fırlamasına izin verdi. Lan’in ismini seslendiğini duydu, ama kapıyolun arkasından kapanmasına izin verdi. Lan’e, hayatta kalması için bir şans verecekti.</p>

    <p class="paragraf">Öğleden yalnızca birkaç saat sonra, Kraliçe’nin Mızrağı’nın geniş ortak salonunda yarım düzineden az masa doluydu. Arkalarında kâtipler ve korumalar bekleyen iyi giyimli adam ve kadınların çoğu buz biberi alıp satmak için oradaydı. Buz biberleri, pek çok Saldaealının Deniz Duvarı adını verdiği Banikhan Dağları’nın karaya bakan yamaçlarında yetişiyordu. Weilin Aldragoran biberlerle ilgilenmiyordu. Deniz Duvarı’nda bir başka, daha zengin ekin vardı.</p>

    <p>“Vereceğim son fiyat,” dedi, elini masanın üzerinde sallayarak. Her parmağında ayrı bir mücevherli yüzük vardı. İri taşlar değildi, ama iyi taşlardı. Mücevher satan bir adam reklam yapmalıydı. Başka şeyler de alıp satıyordu –kürkler, dolap imalatçıları için nadir ağaçlar, ustalıkla yapılmış kılıçlar ve zırhlar, zaman zaman da, iyi para kazandıran başka şeyler– ama her sene, en fazla kârı mücevherlerden yapıyordu. “Daha fazla düşürmem.” Mallarını en iyi şekilde teşhir etmek için, masayı siyah kadifeyle kaplamıştı. Zümrütler, ateş damlaları, safirler ve en iyisi de, elmaslar. O taşların çoğu, hükümdarların ilgisini çekecek kadar iriydi ve hiçbiri küçük değildi. Aynı zamanda, hepsi kusursuzdu. Aldragoran bütün Sınırboyları’da, kusursuz taşlarıyla tanınırdı. “Sen kabul etmezsen başkası eder.”</p>

    <p>Karşısındaki iki kara gözlü Illianlıdan genç olanı, Pavil Geraneos adlı, temiz tıraşlı adam, ağzını öfkeyle açtı, ama yaşlı olanı, Jeorg Damentanis, gri sakalı titreyerek, elini Geraneos’un koluna koydu ve ona korku dolu bir bakış fırlattı. Aldragoran gülümsemesini saklamak için çaba göstermedi. Gülümsüyordu, ama dişlerini pek az sergiliyordu.</p>

    <p>Trolloclar Malkier’i süpürdüğünde yalnızca küçük bir çocuktu ve Malkier’i hiç hatırlamıyordu –Malkier’i nadiren düşünürdü; o ülke artık ölüp gitmişti– ama amcalarının ona verdiği <em>hadori</em>’yi kullandığına memnundu. Bir başka masada, Managan dantel yakalık ve oldukça düşük kaliteli lal taşlarından küpeler takmış esmer bir Tearlı kadınla bağrışma yarışına girmişti. İkisinin sesi yüksek, taş şöminelerin yanındaki alçak sahnede çekiçli santur çalan genç kadının müziğini boğuyordu. O zayıf genç adam <em>hadori</em> takmayı reddetmişti, Aldragoran’ın yaşlarında olan Gorenellin de öyle. Gorenellin iki zeytin tenli Altaralı ile çekişe çekişe pazarlık ediyordu. Altaralılardan birinin sol kulağında oldukça güzel bir yakut, Gorenellin’in alnında ise ter vardı. Kimse, Aldragoran gibi <em>hadori</em> takan ve kılıç taşıyan birine bağırmazdı ve onu terletmekten de kaçınırlardı. Bu tür adamlar öngörülemez bir biçimde, aniden şiddete başvurmaları ile ünlüydü. Kendisi kalçasındaki kılıcı nadiren kullanmak zorunda kalmışsa da, kullanabileceği ve kullanacağı herkesçe bilinirdi.</p>

    <p>“Kabul ediyorum, Aldragoran Efendi,” dedi Damentanis, arkadaşına yan yan, dik dik bakarak. Bakışları fark etmeyen Geraneos, Aldragoran’ın gülümseme kabul edeceğini umduğu bir biçimde dişlerini gösterdi. Aldragoran üzerinde durmadı. Ne de olsa bir tüccardı. Ünü, pazarlık gücü ile desteklendiğinde iyi bir şeydi, ama ancak bir ahmak kavga arardı.</p>

    <p>Illianlıların kâtibi, yine Illianlı olan sıska, saçları kırlaşmaya yüz tutmuş bir adam, iki korumanın dikkatli bakışları altında demir bantlı para kutusunun kilidini açtı. Korumalar, üst dudaklarını çıplak bırakan o tuhaf sakallardan bırakmış iri yarı adamlardı ve çelik diskler dikilmiş deri ceketler giymişlerdi. İkisi de kemerlerinde birer kılıç ve kalın sopa taşıyordu. Aldragoran’ın arkasında da bir kâtip vardı, kılıcın bir ucunu diğerinden ayıramayan sert bakışlı bir Saldaealı, ama o asla koruma kullanmazdı. Mülkünde korumalar vardı, elbette, ama kişisel korumaları yoktu. Bu da ününe kendi katkısını yapıyordu. Ve elbette, korumaya ihtiyacı yoktu.</p>

    <p>Damentanis hak mektuplarını ciro edip, altın dolu üç şişman keseyi uzattıktan sonra –Aldragoran paraları saydı, ama tartmakla uğraşmadı; on ayrı ülkeden gelen o kalın kronlardan bazıları diğerlerinden daha hafif çıkacaktı, ama kaçınılmaz kaybı kabullenmeye razıydı– Illianlılar dikkatle taşları topladı, güderi keselere yerleştirdi ve para kutusuna koydu. Aldragoran onlara biraz daha şarap önerdi, ama tıknaz adam nazikçe reddetti ve demir bantlı kutuyu taşıyan iki koruma eşliğinde ayrıldılar. Aldragoran, o kadar ağır bir şeyi nasıl koruyacaklarını anlayamıyordu. Kayacun kanunsuz bir kasaba sayılmazdı, ama son zamanlarda dışarıda normalinden daha fazla hırsız vardı; daha fazla hırsız, daha fazla katil, daha fazla kundakçı, her tür suçludan daha fazlası, bir erkeğin düşünmek istemediği türden bir deliliğe kapılanlardan bahsetmeye gerek bile yoktu. Yine de, mücevherler artık Illianlıların sorunuydu.</p>

    <p>Ruthan Aldragoran’ın para kutusunu açmıştı –onu taşıyacak iki hamal dışarıda bekliyordu– ama hak mektuplarına ve keselere bakarak oturuyordu. Almayı beklediğinden yarım kat fazlaydılar. Altara ve Murandy’den gelen hafif paralar olsa da olmasa da, en az yarım kat fazla. Bu gördükleri en kârlı sene olabilirdi. Ve hepsi, Geraneos’un öfkesini belli etmesi sayesindeydi. Bundan sonra, Damentanis daha fazla pazarlık yapmaya korkmuştu. Harika bir şeydi, şu ün dedikleri.</p>

    <p>“Aldragoran Efendi?” dedi bir kadın, masaya eğilerek. “Bana, pek çok posta güvercini kullanan bir tüccar olduğunuz söylendi.”</p>

    <p>Alışkanlık eseri, Aldragoran ilk önce mücevherleri fark etti, elbette. İnce altın kemer ve uzun kolye çok iyi yakutlarla süslüydü, kadının bileziklerinden biri de öyle. Tanımadığı açık yeşil ve mavi taşları kıymetsiz sayıp göz ardı etti. Kadının sol bileğindeki altın bilezik, düz zincirlerle dört yüzüğe bağlanmış tuhaf bir şeydi ve hepsi girift oymalarla süslenmişti. Mücevherlerle süslenmiş değillerdi, ama kalan iki bileziğe güzel safirler ve daha fazla yeşil taş kakılmıştı. Sağ elindeki iki yüzükte de o yeşil taşlardan vardı, ama diğer ikisinde özellikle güzel safirler bulunuyordu. Özellikle güzel. Sonra kadının o elde, değersiz bir taşla süslenmiş bir yüzüğün yanında, beşinci bir yüzük taşıdığını fark etti.</p>

    <p>Aldragoran’ın gözleri kadının yüzüne gitti ve ikinci bir şok geçirdi. Kadının, pelerininin başlığı ile çerçevelenmiş yüzü çok gençti, ama yüzüğü takmıştı ve hakkı olmadığı halde bunu yapacak pek az ahmak bulunurdu. Aldragoran daha önce de, iki üç kez, genç Aes Sedai görmüştü. Hayır, onu şoke eden kadının yaşı değildi. Kadının alnındaki <em>ki’sain</em>’di; evli kadınların taşıdığı kırmızı leke. Kadın hiç de Malkierliye benzemiyordu. Malkierli gibi konuşmuyordu da. Gençlerin çoğu Saldaea, Kandor, Arafel ya da Shienar aksanıyla konuşurdu –kendisi Saldaea aksanıyla konuşuyordu– ama kadın Sınırboyluya benzemiyordu. Dahası, Beyaz Kule’ye giden Malkierli bir kız olduğunu en son ne zaman duyduğunu hatırlamıyordu. Kule, ihtiyaç içindeyken Malkier’i hayal kırıklığına uğratmıştı ve Malkierliler Kule’ye sırtlarını dönmüştü. Yine de, telaşla ayağa kalktı. Aes Sedailer söz konusu olduğunda, nazik davranmak akıllıca olurdu. Kadının kara gözleri hararetliydi. Evet, nezaket akıllıcaydı.</p>

    <p>“Size nasıl yardım edebilirim, Aes Sedai? Güvercinlerimle mesaj göndermek mi istiyorsunuz? Zevk duyarım.” Aes Sedailere diledikleri iyilikleri bahşetmek de akıllıcaydı ve bir güvercin küçük bir iyilik sayılırdı.</p>

    <p>“Yazıştığın her tüccara bir güvercin göndermeni istiyorum. Tarmon Gai’don yakında geliyor.”</p>

    <p>Aldragoran huzursuzca omuzlarını silkti. “Bu beni ilgilendiren bir şey değil, Aes Sedai. Ben bir tüccarım.” Kadın çok fazla güvercin istiyordu. Aldragoran ta Shienar’daki tüccarlarla bile yazışıyordu. “Ama dilediğiniz mesajı göndereceğim.” Kaç kuş gerekirse gereksin, gönderecekti de. Ancak taş kadar kör aptallar Aes Sedailere verdikleri sözleri tutmazdı. Dahası, kadından ve Son Savaş konuşmalarından kurtulmak istiyordu.</p>

    <p>“Bunu tanıdın mı?” dedi kadın, elbisesinin yakasından deri bir sicim çekerek.</p>

    <p>Aldragoran’ın nefesi kesildi, elini uzatarak sicimin ucundan sarkan ağır altın mühür yüzüğünü okşadı. Kanat açmış turna kuşunu. Kadın bunu nereden bulmuştu? Işık aşkına, nereden? “Tanıdım,” dedi ona, aniden boğuklaşan bir sesle.</p>

    <p>“Benim adım Nynaeve ti al’Meara Mandragoran. Göndereceğim mesaj şu: Kocam Dünyanın Sonu’ndan Tarwin Geçidi’ne, Tarmon Gai’don’a doğru at sürüyor. Yalnız mı at sürecek?”</p>

    <p>Aldragoran titriyordu. Gülüyor muydu, ağlıyor muydu, bilmiyordu. Belki her ikisi birden. Kadın <em>onun</em> karısı mıydı? “Mesajınızı göndereceğim, Leydim, ama bu beni ilgilendiren bir şey değil. Ben bir tüccarım. Malkier öldü. Öldü diyorum size.”</p>

    <p>Kadının gözlerindeki hararet yoğunlaştı sanki ve uzun, kalın örgüsünü bir eliyle kavradı. “Lan bir kez bana, Gölge ile savaşacağına dair yeminini simgeleyen <em>hadori</em>’yi takan tek bir adam, oğullarını Gölge ile savaşmaya yollayacağı yeminini simgeleyen <em>ki’sain</em>’i takan tek bir kadın kaldığı sürece Malkier’in yaşadığını söylemişti. Ben <em>ki’sain</em> takıyorum, Aldragoran Efendi. Kocam <em>hadori</em>’yi takıyor. Sen de öyle. Lan Mandragoran Son Savaş’a yalnız mı gidecek?”</p>

    <p>Aldragoran sarsıla sarsıla gülüyordu. Ama yine de yanaklarında gözyaşları aktığını hissedebiliyordu. Bu delilikti! Tam bir delilik! Ama elinde değildi. “Hayır, Leydim. Başka kimsenin adına konuşamam, ama Işık altında, yeniden doğum ve kurtuluş umudum adına size yemin ediyorum, yalnız gitmeyecek.” Kadın bir anlığına onun yüzünü inceledi, sonra sertçe bir kez başını salladı ve sırtını döndü. Aldragoran kadının peşinden elini kaldırdı. “Size şarap sunabilir miyim, Leydim? Karım sizinle tanışmak isterdi.” Alida Saldaealıydı, ama Taçsız Kral’ın karısıyla tanışmayı kesinlikle isterdi.</p>

    <p>“Teşekkür ederim, Aldragoran Efendi, ama bugün ziyaret etmem gereken başka pek çok kasaba var ve bu gece Tear’a dönmeliyim.”</p>

    <p>Kadın pelerinini toplayıp kapıya doğru süzülürken, Aldragoran peşinden gözlerini kırpıştırdı. Bugün ziyaret edecek pek çok kasabası vardı ve Tear’a <em>bu gece</em> dönmek zorundaydı, öyle mi? Aes Sedailer gerçekten de mucizeler yaratabiliyordu!</p>

    <p>Ortak salona sessizlik çökmüştü. Seslerini alçaltmamışlardı ve santurlu kızın çekiçleri bile durmuştu. Herkes ona bakıyordu. Dışarlıklıların çoğunun ağzı açık kalmıştı.</p>

    <p>“Ee, Managan, Gorenellin,” diye sordu Aldragoran, “kim olduğunuzu hâlâ hatırlıyor musunuz? Kanınızı hatırlıyor musunuz? Kim benimle Tarwin Geçidi’ne geliyor?”</p>

    <p>Bir anlığına, iki adamın da konuşmayacağını sandı, ama sonra Gorenellin gözlerinde yaşlarla ayağa kalktı. “Altın Turna Tarmon Gai’don’a uçuyor,” dedi alçak sesle.</p>

    <p>“Altın Turna Tarmon Gai’don’a uçuyor!” diye bağırdı Managan. Öyle hızla ayağa fırlamıştı ki sandalyesini devirmişti.</p>

    <p>Aldragoran kahkahalar atarak onlara katıldı, üçü ciğerlerini patlatırcasına bağırdılar. “Altın Turna Tarmon Gai’don’a uçuyor!”</p>
  </div>
</body>
</html>