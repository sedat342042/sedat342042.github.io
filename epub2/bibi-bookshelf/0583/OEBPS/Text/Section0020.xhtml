<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Düş Hançeri</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="11. Maderin’de Bir Cehennem">11<br/>
    Maderin’de Bir Cehennem</h1>

    <p>O gece herkes geç saatlere kadar uyanık kalsa da, ertesi sabah sirk çok erkenden yola çıktı. Gözleri yanan Mat uykulu uykulu çadırından çıktığında gökyüzü hâlâ karanlıktı. Dışarıda, lambalı erkek ve kadınların hazırlanmak için, koşmadıkları yerlerde koşturduklarını gördü. Herkes birilerine daha hızlı hareket etmesini bağırıyordu. Pek çok kişi, uykusuz insanların kararsız adımlarıyla koşuyordu. Herkes, gözlerinin önünde bir köyün kaybolduğu yerden ne kadar uzaklaşırlarsa o kadar iyi olacağını hissediyordu. Luca’nın büyük, cafcaflı arabası daha güneş ufuktan doğmadan yola çıktı ve bir kez daha iyi bir hızla ilerledi. Her biri yaklaşık yirmi arabadan oluşan, güneye giden iki tüccar kervanı, bir de ağır Tenekeci kervanı yanlarından geçti, ama diğer yöne giden kimse yoktu. Ne kadar uzağa giderlerse o kadar iyiydi.</p>

    <p>Mat Tuon ile at sürüyordu ve Selucia boz donlu atını aralarına sokma teşebbüsünde bulunuyordu, ama yine de Mat ne kadar uğraşırsa uğraşsın sohbet etmiyorlardı. Zaman zaman, Mat sohbet başlatmaya çalıştığında ya da espri yaptığında fırlattığı okunamaz bakış dışında, Tuon dümdüz önüne bakarak at sürüyor, mavi pelerininin başlığı yüzünü gizliyordu. Mat’in jonglörlüğü bile dikkatini çekemiyordu. Kadının sessizliğinde düşünceli bir hal vardı ve bu Mat’i endişelendiriyordu. Bir kadın sizin yanınızda sessiz kalıyorsa, genelde sorun kapıda demekti. Tuon düşüncelere dalıyorsa, genelde neler olduğunu unutsanız da olurdu. Mat onu düşündürenin ölüler köyü olduğundan kuşkuluydu. Tuon bunu yapmayacak kadar zorluydu. Hayır, Mat’i sorun bekliyordu.</p>

    <p>Yola çıkmalarından bir saat kadar sonra, yükselip alçalan bir arazide bir çiftlik belirdi. Düzinelerce kara yüzlü keçi geniş bir merada ve büyük bir zeytinlikte otluyordu. Koyu renk yapraklı zeytin sıralarının arasındaki otları temizleyen oğlanlar çapalarını bırakıp taş çitlere koşarak sirkin geçişini izlediler; kim olduklarını, nereye gittiklerini, nereden geldiklerini sorarak heyecanla bağırdılar. Yaygın, kiremit çatılı çiftlik evinden ve iki büyük saz damlı ahırdan erkekler ve kadınlar çıktı, gözlerini gölgeleyerek izlediler. Mat bunu görünce rahatladı. Ölüler yaşayanlara aldırmazdı.</p>

    <p>Sirk ilerledikçe, çiftlikler ve zeytinlikler yoğunlaştı, sonunda yan yana belirmeye başladılar; ormanı yolun iki yanında, bir buçuk kilometre kadar ötelediler. Jurador’dan büyükçe, refah sahibi bir kasabaya geldiklerinde daha öğle olmamıştı. Ana kapılarda, koni şeklinde cilalı miğferleri ve çelik disk dikilmiş deri ceketleri içinde yarım düzine adamın baltalı kargılarla nöbet beklediği yerde, bir tüccarın kanvas örtülü arabalardan oluşan uzun kervanı içeri giriyordu. Arbaletlerini kollarına dayamış daha fazla adam iki kapı kulesinin tepesinde nöbet tutuyordu. Ama eğer Maderin’in Nathin Sarmain Vendare adlı Lordu sorun bekliyorduysa da, bunun tek işareti bekleyen nöbetçilerdi. Çiftlikler ve zeytinlikler Maderin’in taş duvarlarına dayanmıştı, ki pek sağduyulu bir şey değildi bu ve kasabanın savunulması gerektiğinde epey maliyetli olurdu. Luca sirki kullanılmayan bir otlağa kurmak için bir çiftçiyle pazarlık etmek zorunda kaldı ve sahtekâr adama bir, belki iki keçi sürüsü daha satın aldığı hakkında homurdanarak döndü. Ama kısa süre sonra kanvas duvar dikiliyordu ve Luca acele etmeleri için herkesi paylıyordu. Bugün gösteri yapacaklardı ve yarın sabah erkenden yola çıkacaklardı. Çok erkenden. Kimse yakınmadı, hatta gereksiz laf bile etmedi. Ne kadar uzaklaşırlarsa o kadar iyiydi.</p>

    <p>“Ayrıca, gördüklerinizi kimseye anlatmayın,” diye uyardı Luca insanları, pek çok kez. “Sıradışı hiçbir şey görmedik. Müşterileri korkutup kaçırmak istemeyiz.” İnsanlar ona delirmiş gibi baktılar. Kimse, değil bahsetmek, o eriyen köyü ve çerçiyi düşünmek bile istemiyordu.</p>

    <p>Mat gömleği içinde çadırında oturmuş, Seanchan olup olmadığını öğrenmek için kasabaya gitmiş olan Thom ile Juilin’in dönmesini bekliyordu. Küçük masasının üzerinde aylak aylak zar atıyordu. Başta daha çok yüksek sayılar geldikten sonra, art arda on kez beş zar da bir geldi; çoğu insan Karanlık Varlık’ın gözlerini şanssız sayardı.</p>

    <p>Selucia çadırın kapağını çekip içeri girdi. Sade, kahverengi bölünmüş eteğine ve beyaz bluzuna rağmen, bir ahıra giren kraliçe gibi görünmeyi başarıyordu. Yüzündeki ifadeye bakarak, pis bir ahıra. Halbuki iş temizlik olunca, Lopin ile Nerim Mat’in annesini bile tatmin edebilirlerdi.</p>

    <p>“Seni çağırıyor,” dedi kadın buyurgan bir sesle, kısa sarı saçlarının örtülü olduğundan emin olmak için çiçekli eşarbına dokunarak. “Gel.”</p>

    <p>“Benden ne istiyormuş?” dedi Mat ve dirseklerini masaya dayadı. Hatta bacaklarını uzatıp ayak bileklerini çaprazladı. Bir kadının her çağırdığında sıçrayacağınıza inanmasına bir kez sebep oldunuz mu, bir daha asla kurtulamazdınız.</p>

    <p>“O sana söyleyecek. Zaman harcıyorsun, Oyuncak. Memnun olmayacak.”</p>

    <p>“Eğer Kıymetlim her parmağını büktüğünde koşa koşa gideceğimi sanıyorsa, memnun olmamaya alışsa da olur.”</p>

    <p>Selucia yüzünü buruşturarak –hanımı lakaba tahammül ediyor olsa da, kadın onu kişisel bir hakaret kabul ediyordu– kollarını etkileyici göğsünde kavuşturdu.</p>

    <p>Mat onunla gidene kadar orada bekleyeceği cam kadar berraktı ve Mat kadını epey bekletmeyi düşünüyordu. Zarları attı. Karanlık Varlık’ın gözleri. Tuon kurbağa dediğinde sıçramasını beklemek. Hah! Yeniden zar attı. Zarlar masanın üzerinde döndü, bir tanesi neredeyse kenardan düşecekti. Karanlık Varlık’ın gözleri. Yine de, o anda yapacak daha iyi bir işi yoktu.</p>

    <p>Buna rağmen iyi, bronz renkli ipekten ceketini hiç acele etmeden giydi. Şapkasını aldığında, kadının sabırsızlıkla ayağını yere vurduğunu duyabiliyordu. “Ee, ne bekliyorsun?” diye sordu Mat. Kadın ona tısladı. Giriş kapısını açık tuttu, ama yine de kedi gibi tısladı.</p>

    <p>Mat mor arabaya girdiğinde Setalle ile Tuon yataklardan birine oturmuş, konuşuyorlardı, ama Mat kapıdan girer girmez sustular ve onu kısaca, ama tartarcasına süzdüler. Bu da Mat’e, konunun Mat Cauthon olduğunu anlattı. Tüyleri diken diken oldu. Açık ki, Tuon her ne istiyorsa, Mat’in onaylamayacağı bir şey olduğunu düşünüyorlardı. Ve aynı ölçüde açıktı ki, Tuon yine de istediğini elde etmeyi düşünüyordu. Masa tavana kaldırılmıştı ve Selucia Mat’in yanından geçerek Tuon’un arkasına dikildi. Ufak tefek kadın sert bir ifade ve o güzel iri gözlerinde sabit bir bakışla tabureye oturdu. Bütün tutsakları hemen asın.</p>

    <p>“Bir hanın ortak salonunu ziyaret etmek istiyorum,” diye bildirdi. “Ya bir meyhaneyi. İkisinin de içini görmedim. Bu kasabada beni bir tanesine götüreceksin, Oyuncak.”</p>

    <p>Mat bir kez daha nefes aldı. “Bu kolay. Thom ya da Juilin güvenli olduğunu söyler söylemez.”</p>

    <p>“Düşük bir yer olmalı. Cehennem dediklerinden.”</p>

    <p>Mat’in ağzı açık kaldı. Düşük? Cehennem denen yerler düşüklerin en düşüğüydü; pis ve loş, biranın ve şarabın ucuz olduğu, ama yine de ödediğiniz paranın yarısı kadar etmediği, yiyeceklerin daha da kötü olduğu ve kucağınıza oturan kadınların ceplerinizi karıştıracağı ya da kesenizi alacağı ya da odasına girdiğiniz anda orada bekleyen iki adamın kafanızı yaracağı türden yerler. Gece ya da gündüz, bir düzine oyunda zar atılıyor, ortam düşünülünce insanı şaşırtan bahisler oynanıyor olurdu. Altınına değil –ancak eksiksiz bir ahmak bir cehennemde altın teşhir ederdi– ama masalarda sık sık gümüş el değiştirirdi. Kumarbazların pek azı paralarını dürüst yollardan kazanmış olurdu ve o birkaç kişi de kafa kıranlar ve gece sarhoşlardan geçinen bıçakçılar kadar sert insanlar olurdu. Cehennemlerde her zaman, dövüşleri ayırmak için, sopa taşıyan iki üç fedai olurdu ve çoğu gün maaşlarını fazlasıyla hak ederlerdi. Normalde müşterilerin birbirlerini öldürmesini engellerlerdi, ama başarısız olduklarında ceset arka tarafa sürüklenir, bir yerlerde bir geçide ya da bir çöp yığınına bırakılırdı. Ve onlar bu işi yaparken, içkiler akmaya, kumarlar oynanmaya devam ederdi. Bir cehennem buydu işte. Kadın bu tür yerleri nereden duymuştu?</p>

    <p>“Bu aptalca fikri sen mi soktun onun kafasına?” diye sordu Setalle’ye.</p>

    <p>“Niye, Işık aşkına, bunu sana düşündüren ne?” diye yanıt verdi kadın, masum numarası yapan kadınların hep yaptığı gibi gözlerini iri iri açarak. Ya da, sırf kafanızı karıştırmak için, numara yaptıklarını düşünmenizi istediklerinde. Niye zahmet ettiklerini anlamıyordu Mat. Kadınlar hiç uğraşmasalar da kafasını karıştırıyordu zaten.</p>

    <p>“Söz konusu bile olamaz, Kıymetlim. Senin gibi bir kadınla bir cehenneme girersem, bir saat içinde altı hançerli kavgaya karışmış bulurum kendimi. O kadar yaşarsam, elbette.”</p>

    <p>Tuon memnun memnun gülümsedi. Çok kısa sürmüştü, ama kesinlikle memnun bir gülümsemeydi. “Gerçekten öyle mi düşünüyorsun?”</p>

    <p>“Kesin olarak biliyorum.” Bu, kısa bir sevinç gülümsemesi getirdi. Sevinç! Lanet kadın Mat’in hançerli bir kavgaya karıştığını görmek <em>istiyordu!</em></p>

    <p>“Yine de, Oyuncak, söz verdin.”</p>

    <p>Mat’in söz verip vermediği üzerine tartışmaya başladılar. Eh, Mat sakin sakin, bir şeyin kolay olduğunu söylemenin söz vermek sayılmayacağını açıklıyordu. Tuon yalnızca inatla, onun söz verdiğini öne sürüyordu. Setalle nakış çemberini eline aldı. Selucia bir erkeğin savunulamaz olanı savunmasını izleyen birinin eğlenti dolu ifadesi ile onu seyrediyordu. Ve Tuon ne derse desin, Mat bağırmıyordu işte. Tam o anda kapı çalındı.</p>

    <p>Tuon duraksadı. “Gördün, değil mi, Oyuncak,” dedi bir an sonra, “böyle yapılır işte. Kapıyı çalarsın, sonra beklersin.” Bir omzunun üzerinde hizmetçisine basit bir jest yaptı.</p>

    <p>“Huzura girebilirsin,” diye seslendi Selucia, azametle sırtını dikleştirerek. Muhtemelen içeri giren kişinin yere kapanmasını bekliyordu!</p>

    <p>Gelen Thom’du. Üzerinde, herhangi bir ortak salonda ya da meyhanede kalabalığa karışmasını sağlayacak koyu mavi ceket ve koyu gri pelerin vardı. İkisi de ne çok iyi, ne çok kötüydü. Dedikoduları dinlerken içkisinin parasını ödeyebilecek ya da haberleri ve en son söylentileri anlatacak birine bir kupa şarap ısmarlayabilecek biri. Thom yere kapanmadı, ama sakat sağ bacağına rağmen zarafetle reverans yaptı. “Leydim,” diye mırıldandı Tuon’a, sonra dikkatini Mat’e çevirdi. “Harnan bu tarafa geldiğini söyledi. Umarım bir şeyi bölmüyorum? Ben... sesler... işittim.”</p>

    <p>Mat kaşlarını çattı. Hiç de bağırmamıştı işte. “Bir şeyi bölmüyorsun. Ne öğrendin?”</p>

    <p>“Zaman zaman kasabada Seanchanlar olabildiğini. Asker yok, ama yolun birkaç kilometre kuzeyinde ve beş altı kilometre güneyinde iki çiftlik köyü kuruyorlar, anlaşılan. Köylüler zaman zaman bir şeyler satın almak için kasabaya geliyorlarmış.”</p>

    <p>Mat omzunun üzerinden arkaya doğru konuşurken gülümsemesine hâkim olmayı başardı. Hatta sesine bir üzüntü tınısı kattı. “Korkarım Maderin’e gezmeye gidemeyeceksin, Kıymetlim. Fazla tehlikeli.”</p>

    <p>Tuon kollarını kavuşturarak göğsünü vurguladı. Kadında, Mat’in ilk başta düşündüğünden daha fazla kıvrım vardı. Selucia gibi değildi kesinlikle, ama güzel kıvrımlardı yine de. “Çiftçiler, Oyuncak,” dedi önemsemezce. “Hiçbir çiftçi yüzümü görmedi. Bana bir meyhane ya da ortak salon söz verdin ve bu önemsiz bahane ile kaçamayacaksın.”</p>

    <p>“Ortak salon sorun değil,” dedi Thom. “Bu çiftçiler içki değil bir makas ya da yeni bir tencere peşinde. Kendi biralarını yapıyorlarmış anlaşıldığı kadarıyla ve köyün birasından pek hoşlanmamışlar.”</p>

    <p>“Teşekkür ederim, Thom,” dedi Mat sıktığı dişlerinin arasından. “O bir cehennem görmek istiyor.”</p>

    <p>Beyaz saçlı adam hırıldaya hırıldaya öksürdü ve hararetle bıyıklarını sıvazladı. “Cehennem,” diye mırıldandı.</p>

    <p>“Cehennem. Bu kasabada, isyan başlatmadan onu götürebileceğim bir cehennem biliyor musun?” İstihza yapmaya çalışmıştı, ama Thom başını sallayarak şaşırttı onu.</p>

    <p>“Öyle bir yer biliyor olabilirim,” dedi yavaşça. “Beyaz Halka. Ne haberler alabileceğime bakmak için oraya gitmeyi düşünüyordum zaten.”</p>

    <p>Mat gözlerini kırpıştırdı. Thom başka yerlerde dikkat çekmese de, o ceketin içindeyken bir cehennemde herkes ona yan bakardı. Yan bakmaktan da fazlasını yaparlardı. Orada giyilen standart kıyafet kirli kaba yünlüler ve lekeli ketenlerdi. Dahası, bir cehennemde sorular sormak, sırtınıza bir bıçak saplatmanın en garantili yoluydu. Ama belki Thom bu Beyaz Halka’nın aslında cehennem olmadığını biliyordu. Mekân her zamankinde biraz daha kötüyse, Tuon farkı anlamayabilirdi. “Harnan ve diğerlerini alayım mı?” dedi sınamak için.</p>

    <p>“Ah, bence sen ve ben Leydi için yeterli koruma oluruz,” dedi Thom, bir gülümsemenin hayaleti olabilecek bir ifade ile ve Mat’in omuzlarındaki düğümler gevşedi.</p>

    <p>Yine de iki kadını, başlıklarını iyice örtmeleri konusunda uyardı –Selucia’nın arkada kalması söz konusu değildi elbette; Anan Hanım Tuon’un onlara eşlik etmesi davetini reddetti, hayatı boyunca yetecek kadar cehennem gördüğünü söyledi. Tuon hiçbir çiftçinin yüzünü görmediğine inanıyor olabilirdi, ama eski deyimin söylediği gibi, bir kedi krala bakabiliyorsa, o zaman bir çiftçi de o ya da bu zamanda Tuon’a bakmış olabilirdi ve bu şansla, onlardan bir iki tanesi Maderin’de olurdu. Mat’in deneyimlerine göre, <em>ta’veren</em> olması genelde Desen’i en kötü şekilde çarpıtıyordu.</p>

    <p>“Oyuncak,” dedi Tuon nazikçe, Selucia mavi pelerini onun zayıf omuzlarına yerleştirirken, “kırsalı ziyaret ederken pek çok çiftçiyle karşılaştım, ama ayağa kalkmalarına izin verdiğim zaman bile, gerektiği gibi gözlerini yere diktiler. İnan bana, yüzümü hiçbiri görmedi.”</p>

    <p>Ah. Mat kendi pelerinini almaya gitti. Beyaz bulutlar, henüz zirvesine çıkmamış olan güneşi hemen hemen örtmüştü ve bahar için sert bir gündü, güçlü bir esinti de vardı.</p>

    <p>Kasaba halkı sirkin anacaddesini doldurmuştu; kaba yünlüler ya da daha iyi malzemeden, manşetleri birazcık işlenmiş ağırbaşlı ceketler içinde adamlar; ağırbaşlı, dik yakalı elbiselerin üzerine uzun beyaz önlükler takmış ya da korsesinde işlemelerin kıvrıldığı koyu renk, yüksek yakalı elbiseler giymiş, çoğu dantel başlık takmış kadınlar; her yerde koşturan, anne babalarından kaçan, kovalanan, Miyora’nın leoparlarını ya da Latelle’in ayılarını, jonglörleri ya da birlikte hareket eden iki zayıf erkek kardeş Balat ile Abar’ın ateş yemesini gördüklerinde uuuu’lar ve aaaa’lar çeken çocuklar. Mat kadın akrobatlara bakmak için bile duraksamadan, kolunda Tuon ile kalabalığın içinden geçti. Tuon’un elini kendi sol bileğine koymuştu. Bunu yaptığında Tuon bir an duraksadı, sonra bir köylüye izin veren kraliçe gibi, hafifçe başını salladı. Thom kolunu Selucia’ya önermişti, ama kadın hanımının sol yanında kaldı. En azından aralarına girmeye kalkışmamıştı.</p>

    <p>Kızıl ceket ve pelerin içindeki Luca, girişteki büyük tabelanın altında, paraların cam sürahiye şıkırdayarak düşmesini, sonra yine şıkırdayarak kasaya aktarılmasını izliyordu. Adamın yüzünde bir gülümseme vardı. İçeriye girmek için bekleyenlerin oluşturduğu sıra kanvas duvar boyunca yüz adım uzanıyordu ve daha fazla insan kasabadan çıkıyor, sirke yöneliyordu. “İki üç gün kalsak burada iri para kazanabilirim,” dedi Mat’e. “Ne de olsa sağlam bir yer ve şeyden uzaktayız...” Gülümsemesi üflenmiş mum gibi titredi ve söndü. “Sence de yeterince uzaktayızdır, değil mi?”</p>

    <p>Mat içini çekti. Altın Valan Luca’nın içindeki korkuyu her zaman yenecekti.</p>

    <p>Tuon kolundayken pelerinini kapalı tutamıyordu, bu yüzden esintide arkasında dalgalanıyordu, ama böylesi iyiydi. Düzensiz bir sıra halinde bekleyen kapı nöbetçileri onları merakla süzdü ve bir tanesi kabaca eğildi. İpek ve dantel en azından köylü silahlı adamlarda bu etkiyi yaratıyordu ve miğferlerini ve pul zırhlı ceketlerini ne kadar iyi cilalamış olurlarsa olsunlar bu adamlar silahlı korumalardan daha fazlası değildi. Çoğu baltalı kargısına, küreğine dayanan çiftçiler gibi dayanmıştı. Ama kapının birkaç adım ötesinde Thom durdu ve Mat de durmak zorunda kaldı. Ne de olsa, Beyaz Halka’nın nerede olduğuna dair en ufak fikri yoktu.</p>

    <p>“Sıkı koruma, Yüzbaşı,” dedi Thom, endişeli bir sesle. “Bölgede haydutlar mı var?”</p>

    <p>“Buralarda kanun kaçağı yoktur,” dedi saçlarına kır düşmüş nöbetçi kabaca. Adamın kare yüzünde çaprazlama uzanan büzülmüş beyaz bir yara izi ve gözlerini kısması adama alçak bir görüntü veriyordu. Adam kargısına yaslanmıyordu ve silahını kullanmayı bilirmiş gibi tutuyordu. “Bizim yakalamadığımız birkaç tanesini de Seanchanlar temizledi. Yürü artık, ihtiyar. Yolu tıkıyorsun.” Görünürde araba yoktu ve kasabadan yaya ayrılan birkaç kişi için de bol bol yer vardı. Kapı kemeri, sıkışarak da olsa, iki arabanın yan yana geçebileceği kadar genişti.</p>

    <p>“Seanchanlar yeterince nöbetçi koymadığımızı söylediler,” diye araya girdi Mat yaşlarında tıknaz bir adam neşeyle, “Ve Lord Nathin Seanchanlar ne derse can kulağıyla dinler.”</p>

    <p>Kır saçlı adam çelik eldivenli eliyle adamın miğferinin ensesine öyle hızlı vurdu ki adam sendeledi. “Yabancıların yanında ağzından çıkana dikkat et, Keilar,” diye hırladı yaşlı adam, “yoksa daha gözlerini kırpamadan kendini sabanın arkasında bulursun. Lordum,” diye ekledi, Mat’e hitaben, sesini yükselterek, “hizmetkârınız sorun yaratmadan onu yanınıza çağırsanız iyi olacak.”</p>

    <p>“Özür dilerim, Yüzbaşı,” dedi Thom alçakgönüllülükle, beyaz başını eğerek, tam bir yola gelmiş hizmetkâr timsali gibi. “Gücendirmek istemedim. Özür dilerim.”</p>

    <p>“Ben burada olmasam sana da vururdu,” dedi Mat ona, Thom yetiştiğinde. Adam gözle görülür bir biçimde aksıyordu. Bu kadar belli olduğuna göre epey yorulmuş olmalıydı. “Benim orada olmama rağmen vuracaktı neredeyse. Peki, riske girmeye değer ne öğrendin?”</p>

    <p>“Sen o ceket içinde yanımda olmasan sormazdım.” Kasabanın içlerine yürürlerken Thom güldü. “İlk ders, hangi soruların sorulacağıdır. İkincisi, ki bu da aynı ölçüde önemlidir, ne zaman ve nasıl sorulacağıdır. Haydut olmadığını öğrendim, ki bunu bilmek her zaman iyidir, ama sirk kadar büyük bir şeye saldıracak büyüklükte pek az haydut çetesi duydum. Nathin’in Seanchanların avucunda olduğunu öğrendim. Ya daha fazla nöbetçi bulundurma emrine uyuyor ya da önerileri emir kabul ediyor. En önemlisi de, Nathin’in silahlı adamlarının Seanchanlara karşı olmadığını öğrendim.”</p>

    <p>Mat ona bakarak tek kaşını kaldırdı.</p>

    <p>“İsmi söylerken tükürmediler, Mat. Yüzlerini buruşturmadılar ve hırlamadılar da. Nathin emretmediği sürece Seanchanlarla savaşmazlar ve Nathin böyle bir emir vermez.” Thom derin bir nefes verdi. “Çok tuhaf. Ebou Dar’dan bu yana her yerde böyleydi. Bu yabancılar geliyor, kontrolü ele geçiriyor, kendi kanunlarını dayatıyor, yönlendirebilen kadınları yakalıyor ve asiller onlara kızıyor olsa da, sıradan insanlar arasında pek az kişi onlara karşı çıkıyor. En azından kendi karıları ya da akrabaları tasmalanmadığı sürece. Çok tuhaf ve onları buradan kovmak konusunda kötü bir işaret. Ama diğer yandan, Altara Altara’dır. İddiaya girerim Amadicia ve Tarabon’da daha soğuk karşılandıklarını göreceğiz.” Başını iki yana salladı. “Öyle olduğunu umsak daha iyi, yoksa...” Yoksa ne olacağını söylemedi, ama hayal etmek kolaydı.</p>

    <p>Mat Tuon’a baktı. Thom’un halkından bu şekilde bahsetmesi karşısında nasıl hissetmişti? Kadın hiçbir şey söylemedi, Mat’in yanında yürümek ve başlığının altından merakla her şeye bakmakla yetindi.</p>

    <p>Kiremit çatılı binalar üç dört katlıydı, çoğu tuğladan yapılmıştı ve Maderin’in geniş, taş döşeli anacaddesinin iki yanına dizilmişlerdi. Sert esinti ile tabelaları sallanan dükkânlar ve hanlar, ahırlar ve kemerli kapıların üzerinde büyük lambalar bulunan zengin insanların evleri, hemen her penceresinden sarkan çamaşırlara bakılırsa fakirleri barındıran daha mütevazı yapılar ile yan yana duruyordu. Balya, sandık ya da fıçı yüklü at arabaları ve el arabaları ortalama yoğunlukta kalabalığın arasında ağır ağır ilerliyordu. Erkekler ve kadınlar, o ünlü güneyli çalışkanlığı ile, hızlı adımlarla yürüyor, çocuklar kovalamaca oynayarak koşturuyordu. Tuon her şeyi aynı ilgiyle inceliyordu. Tekerlekli bir bileği taşı ittiren ve makasları ya da bıçakları, dilekleri kesebilecek kadar keskinleştirebildiğini haykıran bir adam; sırtında iki kılıç taşıyan deri pantolonlu, zayıf ve sert yüzlü kadın kadar çok ilgisini çekiyordu. Kuşkusuz kadın bir tüccar koruması ya da Boru Avcısı’ydı, ama her durumda nadir görülen bir şeydi. Üzerine yapışan ve saydam olmasına ramak kalmış kırmızı bir elbise giymiş etli butlu bir Domanlı ile arkasındaki, pullu zırh-yelekler giymiş iki iri yarı koruması, lime lime yünlüler içinde, tepsisinden topluiğne, dikiş iğnesi ve kurdele satan sıska, tek gözlü adamdan ne çok, ne de az dikkat çekmişti. Mat Jurador’da kadının bu kadar meraklı olduğunu hatırlamıyordu, ama Jurador’da ipek bulmaya odaklanmıştı. Burada, gördüğü her şeyi ezberlemeye çalışır gibiydi.</p>

    <p>Kısa süre sonra Thom onları kıvrılan sokakların oluşturduğu bir labirente soktu. O sokakların çoğu, yalnızca iki erkek yumruğu boyunda kaba taşlarla döşeli olduğu için sokak ismini hak ediyordu. Sokakların iki yanında, anacaddedeki kadar büyük binalar yükseliyordu. O binaların bazılarının zemin katı dükkândı ve gökyüzünü neredeyse kaplıyorlardı. Sokakların çoğu at arabalarının geçemeyeceği kadar dardı –bazılarında Mat kollarını uzatıp iki yandaki duvarlara dokunabilirdi– ve birden çok kez, rahatsız ettiği için özürler dileyerek yavaşlamadan yürüyen birinin ittiği tıka basa yüklü bir el arabasının düzensiz döşeme taşlarının üzerinde gürleyerek geçmesi için Tuon’u bir binanın önüne yaslaması gerekmişti. O sıkışık labirentte hamallar da vardı; yere neredeyse paralel yürüyen, her biri sırtında, kalçalarına bağlanmış dolgulu deri rulo ile dengelenmiş bir balya ya da sandık taşıyan adamlar. Onları görmek bile Mat’in sırtının ağrımasına sebep oluyordu. Ona, çalışmaktan ne kadar nefret ettiğini hatırlatıyorlardı.</p>

    <p>Tam Thom’a daha ne kadar yürüyeceklerini sormak üzereyken –Maderin o kadar da büyük bir kasaba değildi– kolları ile iki yandaki binalara dokunabildiği dolambaçlı sokaklardan birinde Beyaz Halka’ya vardılar. Bir bıçakçı dükkânının karşısında, üç katlı tuğla bir binaydı. Hanın kırmızı kapısının üzerinde sarkan ve fırfırlı, dantelden beyaz bir halka betimleyen tabela o düğümlerin omuzlarına geri gelmesine sebep oldu. Adı Halka olabilirdi, ama o gördüğü bir kadın jartiyeriydi. Burası bir cehennem olmayabilirdi, ama bu tür tabelalara sahip hanlar genelde yeterince bayağı yerler oluyordu. Mat kol yenlerindeki, çizmesinin içindeki hançerleri gevşetti, ceketinin altındakileri yokladı, ensesinden sarkanı hissetmek için omuzlarını silkti. Durum o kadar ileri giderse... Tuon onayla başını salladı. Lanet kadın onu hançer dövüşünde görmek için <em>ölüyordu!</em> Selucia kaşlarını çatacak kadar sağduyuluydu.</p>

    <p>“Ah, evet,” dedi Thom. “Akıllıca bir önlem.” O da kendi hançerlerini kontrol ederek Mat’in omuzlarının biraz daha gerilmesine sebep oldu. Thom da, kol yenlerinde ve ceketinin altında Mat kadar çok hançer taşıyordu.</p>

    <p>Selucia Tuon’a hitaben parmaklarını oynattı ve aniden çakarcasına hareket eden parmaklarla, sessiz bir tartışma başladı. Elbette, tartışma olamazdı –Tuon, tıpkı bir köpeğe sahip olunduğu gibi, Selucia’nın sahibiydi ve köpeğinizle tartışmazdınız– ama yine de tartışmaya benziyordu, iki kadın da çenelerini inatla çıkarmışlardı. Sonunda Selucia ellerini kavuşturdu ve başını onayla eğdi. Gönülsüz bir boyun eğme.</p>

    <p>“Her şey yolunda gidecek,” dedi Tuon ona neşeli bir sesle. “Göreceksin. Her şey yolunda gidecek.”</p>

    <p>Mat bundan emin olabilmeyi diledi. Derin bir nefes alarak Tuon’un elini koyması için bileğini uzattı ve Thom’un peşinden gitti.</p>

    <p>Beyaz Halka’nın geniş, tahta panelli ortak salonunda, kalın kirişli tavanın altındaki kare masalarda, iki düzineden fazla erkek ve kadın vardı, hemen hemen yarısının dışarlıklı olduğu açıktı. Hepsi ince dokunmuş yünden, pek az süslenmiş düzgün giysiler giymişlerdi. Çoğu, ikililer halinde, şarap eşliğinde sessizce konuşuyordu. Pelerinlerini alçak sırtlı sandalyelerine asmışlardı. Üç erkek ve uzun, boncuklu örgüleri olan bir kadın bir masada, bir şarap kadehinden kırmızı zarlar atıyorlardı. Mutfaktan hoş kokular geliyordu ve aralarında kızaran et kokuları vardı. Büyük olasılıkla keçi eti. İçinde pinti bir ateşin yandığı, rafında cilalı pirinçten bir saatin durduğu geniş taş şöminenin yanında, Selucia ile yarışabilecek –kadının neredeyse beline dek çözülmüş bluz bağcıkları bunu kanıtlıyordu– sırnaşık bakışlı genç bir kadın, çekiçli santur ve flüt eşliğinde, kalçalarını sallayarak şarkı söylüyordu. Şarkı devamlı sevgili değiştiren bir kadın hakkındaydı. Kadın şarkıya uygun düşen müstehcen bir tavırla söylüyordu. Müşterilerin hiçbiri dinlemiyor gibiydi.</p>

    <blockquote class="siir">
      <p><em>“Güzel bir bahar günü yürüyüşe çıktığımda,</em></p>

      <p><em>Karşılaştım saman yığmakta olan Genç Jac’la,</em></p>

      <p><em>Saçları ne sarıydı, gözleri ne güzeldi.</em></p>

      <p><em>Bir öpücük verdim ona; ah vermesem olmazdı.</em></p>

      <p><em>Güneş yükselene kadar sarılıp oynaştık, ama,</em></p>

      <p><em>Kaç kez göğüs geçirdiğimi söylemeyeceğim sana.”</em></p>
    </blockquote>

    <p>Tuon başlığını çıkararak kapının hemen içinde durdu ve kaşlarını çatarak odada göz gezdirdi. “Buranın bir cehennem olduğundan emin misin, Merrilin Efendi?” diye sordu. Işık’a şükür alçak sesle. Bazı yerlerde, böyle bir soru, ipek ceketli olsanız da olmasanız da, kabaca dışarı atılmanıza sebep olurdu.</p>

    <p>“Sizi temin ederim, bu saatte Maderin’de bundan daha büyük bir hırsız ve serseri koleksiyonu bulamazsınız,” diye mırıldandı Thom, bıyıklarını sıvazlayarak.</p>

    <blockquote class="siir">
      <p><em>“Gökyüzü açıkken Jac’a bir saat veriyorum,</em></p>

      <p><em>Babam yakında değilse Willi’ye de bir saat.</em></p>

      <p><em>Korkusuz olduğu için Moril’le samanlığa gidiyorum,</em></p>

      <p><em>Keilin ise öğlen geliyor; ah, onunki ne cüret!</em></p>

      <p><em>Gece soğuksa Lord Brelan alıyor akşamları.</em></p>

      <p><em>Andril Efendi ise sabahı, ama o çok yaşlı.</em></p>

      <p><em>Ah, ne yapsın benim gibi bir zavallı?</em></p>

      <p><em>Âşıklarım sayısız, saatler ise sayılı.”</em></p>
    </blockquote>

    <p>Tuon kuşkulu görünüyordu, ama yanı başındaki Selucia ile birlikte gidip şarkıcının önünde durdu. Tuon’un yoğun bakışları altında şarkıcı bir anlığına duraksadı, sonra yine şarkıya yetişti. Tuon’u görmezden gelme çabasıyla, kadının arkasındakilere hitaben söyledi. Şarkıdaki kadın, her iki dizede bir listesine yeni bir âşık ekliyor gibiydi. Çekiçli santur çalan erkek müzisyen Selucia’ya gülümsedi ve karşılığında buz gibi bir bakış aldı. Tuon ile Selucia da dikkatleri üzerine çekiyordu, biri çok ufak tefekti ve siyah saçları çok kısaydı. Diğeri ise başına eşarp takmıştı ve şarkıcıyla boy ölçüşebilirdi. Ama insanlar bakmaktan daha fazlasını yapmadılar. Müşteriler kendi işlerine yoğunlaşmışlardı.</p>

    <p>“Burası bir cehennem değil,” dedi Mat alçak sesle, “ama nedir? Gün ortasında neden bu kadar çok insan burada olsun?” Ortak salonlar yalnızca sabahları ve akşamları bu kadar dolardı.</p>

    <p>“Yerli halk zeytinyağı, lake işleri ve dantel satıyor,” diye yanıt verdi Thom, onun gibi alçak sesle, “ve dışarlıklılar da alıyor. Anlaşılan, buranın âdetlerine göre işe birkaç saat boyunca içki içip sohbet ederek başlıyormuşsun. İçki kaldıramıyorsan da,” diye ekledi kuru kuru, “şarap kafana gittiğinde sandığından çok daha kötü bir anlaşma yaptığını anlayarak ayılıyormuşsun.”</p>

    <p>“Işık, Thom, Tuon buranın bir cehennem olduğuna asla inanmaz. Bizi tüccar korumalarının ya da çırakların içki içtiği bir yere götüreceğini sanmıştım. En azından buna inanabilirdi.”</p>

    <p>“Güven bana, Mat. Onun bazı açılardan çok korunaklı bir hayat yaşadığını göreceksin bence.”</p>

    <p><em>Korunaklı mı?</em> Kendi erkek ve kız kardeşleri onu öldürmeye çalışırken mi? “Bir kronuna iddiaya girmezsin, değil mi?”</p>

    <p>Thom güldü. “Paranı almak her zaman zevk verir.”</p>

    <p>Tuon ile Selucia, ifadesiz yüzlerle, süzülürcesine geri geldiler. “Müşterilerin daha kaba giyinmiş olacağını düşünmüştüm,” dedi Tuon sessizce, “belki bir iki de kavga göreceğimi, ama şarkı saygın bir han için fazla müstehcen. Ama bana göre, kadın şarkının gerektirdiğinden daha fazla örtünmüş. Bu ne için?” diye ekledi kuşkulu bir sesle. Mat Thom’a para uzattığında.</p>

    <p>“Ah,” dedi Thom, kronu ceketinin cebine atarak. “Ben, yalnızca başarılı karakorumalar bulunduğu için hayal kırıklığına uğrayabileceğinizi düşündüm –onlar fakirler kadar renkli değildir– ama Mat asla fark etmeyeceğinizi söyledi.”</p>

    <p>Tuon Mat’e ifadesiz bir bakış fırlattı. Mat kızgınlıkla ağzını açtı, ama sonra yine kapattı. Ne söyleyebilirdi ki? Turşu fıçısına girmişti artık. Yangına körükle gitmenin gereği yoktu.</p>

    <p>Hancı yaklaşıyordu. Beyaz dantel başlığının altında kuşku uyandırıcı ölçüde siyah saçlara sahip, geniş göğsü kırmızı ve yeşil işlemelerle süslenmiş gri elbisesine tıkılmış gibi görünen, tombul bir kadındı. Thom eğildikten ve, “İzninizle, Lordum, Leydim,” diye mırıldandıktan sonra uzaklaştı. Heilin Hanım’ın duyabileceği şekilde mırıldanmıştı.</p>

    <p>Hancının sert bir gülümsemesi vardı, yine de bir lord ve leydi için kullandı onu, öyle derin bir reverans yaptı ki doğrulurken homurdandı ve Mat’in oda değil yalnızca şarap ve belki yiyecek istediğini duyunca yalnızca birazcık hayal kırıklığına uğramış göründü. Mat kadının en iyi şarabını istedi. Yine de, parasını öderken, kesesinde gümüşe ek olarak altın paralar da olduğunu kadının görmesine izin verdi. İpek ceket iyiydi, güzeldi, ama paçavra giymiş altın, ipek giymiş bakırdan daha iyi hizmet görürdü.</p>

    <p>“Siyah bira,” dedi Tuon peltek aksanıyla. “Siyah biranın hiç tadına bakmadım. Söyle bana, iyi hanım, bu insanlar yakında kavga etmeye başlar mı?” Mat neredeyse dilini yutacaktı.</p>

    <p>Heilin Hanım gözlerini kırpıştırdı ve, duyduğunu sandığı şeyi gerçekten duyup duymadığından emin olamamış gibi, başını iki yana salladı. “Endişeye gerek yok, Leydim,” dedi. “Zaman zaman, çok içtiklerinde oluyor, ama olursa ben hemen yatıştırırım.”</p>

    <p>“Benim için zahmet etme,” dedi Tuon ona. “Bırak eğlensinler.”</p>

    <p>Hancının gülümsemesi çarpıldı ve zar zor yerinde kaldı, ama kadın bir kez daha diz kırmayı başardıktan sonra, Mat’in parasını sıkı sıkı tutarak ve seslenerek uzaklaştı: “Jera, lord ve leydi için şarap, bir sürahi Kiranaille. Bir kupa da siyah bira.”</p>

    <p>“Bu tür sorular sormamalısın, Kıymetlim,” dedi Mat sessizce, Tuon ile Selucia’yı boş bir masaya götürürken. Selucia oturmayı reddetti, Tuon’un pelerinini aldı, Tuon için tuttuğu sandalyeye astı, sonra sandalyenin arkasında durdu. “Nazik bir davranış değil. Dahası, gözlerini indiriyor.” Egeanin’le ya da her ne isim kullanmak istiyorsa onunla ettiği sohbetler için Işık’a şükrediyordu. Seanchanlar gözleri yere dikilmesin diye her tür aptalca şeyi yapabiliyor ya da mantıklı şeyleri yapmayı reddedebiliyordu.</p>

    <p>Tuon düşünceli düşünceli başını salladı. “Geleneklerinizin çoğu çok tuhaf, Oyuncak. Bana onları öğretmen gerekecek. Bazılarını öğrendim, ama İmparatoriçe adına, sonsuza dek yaşasın, hüküm süreceğim halkların âdetlerini öğrenmem gerek.”</p>

    <p>“Öğretebileceklerimi öğretmekten memnunluk duyarım,” dedi Mat, pelerininin iğnesini çözüp dikkatsizce sandalyesinin sırtına bırakarak. “Beklediğinden biraz daha azı üzerinde hüküm sürecek olsan bile, âdetlerimizi bilmen iyi olacak.” Şapkasını masanın üzerine bıraktı.</p>

    <p>Tuon ve Selucia aynı anda inlediler, elleri şapkaya gitti. İlk önce Tuon ulaştı ona ve şapkayı çabucak yanındaki sandalyeye koydu. “Bu <em>çok</em> kötü şans getirir, Oyuncak. <em>Asla</em> masaya şapka koyma.” Şer kovmak için yaptıkları şu tuhaf jestlerden birini yaptı, orta parmağıyla yüzük parmağını avucuna katladı ve kalan ikisini dimdik uzattı. Selucia da aynısını yaptı.</p>

    <p>“Bunu hatırlarım,” dedi Mat kuru kuru. Belki fazla kuru kuru Tuon ona düz bir bakış fırlattı. Dümdüz.</p>

    <p>“Fincan taşıyıcı olamayacağına karar verdim, Oyuncak. Uysallık öğrenene kadar olmaz, ki sana öğretebileceğimden umudumu kesmek üzereyim. Belki seni koşan seyis yaparım. Atlar konusunda iyisin. Ben at sürerken üzengimin yanında koşmak ister misin? Giydikleri cüppeler fincan taşıyıcılarınkine çok benzer, ama ben seninkini kurdelelerle süsletirim, pembe kurdelelerle.”</p>

    <p>Mat yüzündeki ifadesizliği korumayı başardı, ama yanaklarının kızardığını hissetti. Pembe kurdelelerin Mat için özel bir anlamı olduğunu bilmesinin yalnızca bir yolu vardı. Tylin söylemişti. Öyle olmalıydı. Kavrulası, kadınlar <em>her</em> konuda konuşabiliyordu!</p>

    <p>Hizmetkâr kadının içkileriyle gelmesi Mat’i yanıt vermekten kurtardı Jera; şarkıcı kadar kıvrımlı hatlara sahip, güleç bir genç kadındı. Kendini şarkıcı kadar iyi teşhir etmiyordu, ama sıkı sıkı bağladığı beyaz önlük hatlarını çok da saklamıyordu. Koyu renk yünlü elbisesi de üzerine oturuyordu. Mat kadına uzun uzun baktığından değil, elbette. Müstakbel karısıyla birlikteydi. Ancak yün kafalı biri bir kadının yanındayken başka bir kadına bakardı.</p>

    <p>Jera yüksek kalay şarap sürahisini ve iki parlak kalay kupayı masaya bıraktı ve Selucia’ya bira dolu kalın bir kupa uzattı, sonra Selucia kupayı Tuon’a uzattığı ve bir şarap kadehi aldığı zaman şaşkın şaşkın gözlerini kırpıştırdı. Mat kadını kendine getirmek için bir gümüş peni uzattı ve kadın diz kırarak gülümsedikten sonra, hancının seslenmesi üzerine hızla uzaklaştı. Bahşiş olarak pek fazla gümüş aldığını sanmıyordu Mat.</p>

    <p>“Kadının gülümsemesine karşılık verebilirdin, Oyuncak,” dedi Tuon. Kupayı kaldırıp kokladı ve burnunu kırıştırdı. “Çok güzel bir kadın. Öyle taş suratlıydın ki muhtemelen korkuttun onu.” Bir yudum aldı ve gözleri şaşkınlıkla irileşti. “Bu gerçekten oldukça iyi.”</p>

    <p>Mat içini çekti ve hafifçe çiçek kokan koyu renk şarabından büyük bir yudum aldı. Anılarının hiç birinde, ne kendine ait olanlarda, ne de diğer adamlarınkinde, kadınları anladığını hatırlamıyordu. Ah, orada burada bir iki şey anlamıştı, ama asla tamamen değil.</p>

    <p>Tuon, bu deli edici ufak tefek kadın, birasından küçük yudumlar alarak –Mat’in içinden ona biranın yudum yudum içildiğini, azıcık azıcık yudumlanmadığını söylemek geçti; kadın, sırf bir cehennemi tam olarak tecrübe etmek için, bilinçli olarak sarhoş olabilirdi; Mat onun bugün her şeyi yapabileceğini düşünüyordu. Ya da her gün– Mat’i gelenekler hakkında sorguladı. Ona bir cehennemde nasıl davranması gerektiğini söylemek kolaydı. Kendi işine bak, soru sorma, mümkünse sırtını duvara vererek otur, aniden çıkman gerekmesi ihtimaline karşı kapının yakınında bir yer seç. Hiç gitmemen en iyisi, ama eğer zorunluysan... Ama Tuon çabucak saraylara geçti ve o konuda birkaç yanıt aldı. Mat Eharon, Shiota ya da bir düzine başka eski ulusun sarayları hakkında çok şey anlatabilirdi, ama yaşayan uluslar hakkında anlatacak o kadar çok şeyi yoktu. Caemlyn ve Tear’da işlerin nasıl yürüdüğü konusunda birkaç bilgi kırıntısına sahipti yalnızca. Shienar’daki Fal Dara hakkında da bir şeyler biliyordu. Eh, bir de Ebou Dar hakkında, ama Tuon oradaki âdetleri biliyordu zaten.</p>

    <p>“Demek çok yer gezdin ve Tarasin dışında saraylar gördün,” dedi Tuon sonunda ve kupasındaki birayı bitirdi. Daha Mat şarabının yarısını bitirmemişti; Selucia’nın kendi kadehinden en fazla iki küçük yudum aldığını sanıyordu. “Ama sen asil doğumlu değilsin, anlaşılan. Ben de öyle düşünmüştüm.”</p>

    <p>“Değilim,” dedi Mat kararlılıkla. “Asiller...” Boğazını temizleyerek sustu. Ona asillerin aptal olduğunu, burunları havada gezdikleri için bastıkları yeri bile göremediklerini söyleyemezdi. Ne de olsa, Tuon kim ve neyse oydu.</p>

    <p>Tuon ifadesizce onu inceleyerek boş kupayı bir kenara itti. İncelemeye devam ederek sol elinin parmaklarını omzunun üzerinden arkaya doğru oynattı ve Selucia yüksek sesle ellerini çırptı. Diğer müşterilerin çoğu şaşkınlıkla onlara baktılar. “Kendine kumarbaz dedin,” dedi Tuon, “Merrilin Efendi de sana dünyadaki en şanslı adam dedi.”</p>

    <p>Jera koşa koşa geldi ve Selucia boş kupayı uzattı. “Bir tane daha, çabuk,” diye emretti, ama kabaca değil. Yine de, azametli bir hali vardı. Jera çabucak diz kırdı ve Selucia ona bağırmış gibi koşa koşa uzaklaştı.</p>

    <p>“Bazen şansım yaver gidiyor,” dedi Mat ihtiyatla.</p>

    <p>“Bugün şansın yaver gidecek mi, görelim, Oyuncak.” Tuon zar atılan masaya baktı.</p>

    <p>Mat bunda bir zarar göremedi. Kaybettiğinden daha fazla kazandığı kesindi, ama şansı ne kadar iyi giderse gitsin tüccarlardan birinin hançer çekeceğini sanmıyordu. Daha güneyde herkesin taşıdığı o uzun kemer bıçaklarından takan kimseyi görmemişti. Ayağa kalkarak kolunu Tuon’a sundu ve kadın elini hafifçe onun bileğine koydu. Selucia şarabını masada bıraktı ve hanımının peşine takıldı.</p>

    <p>Mat oyuna bir yabancının da katılıp katılamayacağını sorduğunda Altaralılardan ikisi –biri zayıf ve tepesi keldi, diğeri ise yuvarlak yüzlüydü ve üç çenesi vardı– kaşlarını çattı. Saçları kırlaşmaya başlamış bir üçüncüsü, sarkık alt dudaklı tıknaz bir adam direk gibi kaskatı kesildi. Tarabonlu kadın daha dost canlısıydı.</p>

    <p>“Elbette, elbette. Neden olmasın?” dedi, içkiden hafifçe peltekleşmiş bir dille. Kadının yüzü kızarmıştı ve Mat’e yönelttiği gülümseme gevşekti. Görünüşe göre, şaraba dayanamayan insanlardan biriydi. Yerliler kadını mutlu etmeye çalışıyor gibiydi, çünkü kaş çatmaktan vazgeçtiler, ama kır saçlı adamın yüzü tahta gibi kaldı. Mat yakındaki masadan kendisi ve Tuon için sandalye getirdi. Selucia yine Tuon’un arkasında ayakta kaldı, ki böylesi daha iyiydi. Masadaki altı kişi kalabalık ediyordu.</p>

    <p>Jera geldi ve diz kırarak dolu kupayı iki eliyle Tuon’a uzatarak, “Leydim,” diye mırıldandı. Saçları grileşmiş, neredeyse Heilin Hanım kadar tombul bir kadın kumarbazların masasındaki şarap sürahisini yeniledi. Kel adam gülümseyerek Tarabonlunun kupasını ağzına kadar doldurdu. Kadını mutlu ve sarhoş tutmak istiyorlardı. Kadın kupayı başına dikerek yarısını içti ve bir kahkaha atarak dudaklarını nazikçe dantel kenarlı mendiline sildi. Mendili kol yenine geri sokmak için iki kere denemesi gerekti. Bugün bu kadın iyi bir anlaşma yapamayacaktı.</p>

    <p>Mat oyunu bir süre izledi ve ne oyun oynandığını anladı. İki yerine dört zarla oynanıyordu, ama <em>Piri,</em> yani Karşılık adlı oyunun bir versiyonu olduğu kesindi. Bu oyun Artur Şahinkanadı’nın yükselişi başlamadan önce de bin senedir revaçtaydı. Her oyuncunun önünde birkaç altın para ve küçük gümüş para yığınları duruyordu. Mat masanın ortasında gümüş bir marka koyarak zarları aldı. Bu arada, tıknaz adam son atışta kazandıklarını önüne çekiyordu. Mat tüccarların sorun çıkarmayacağını düşünüyordu, ama altın değil gümüş kaybederlerse sorun çıkması olasılığı daha azdı.</p>

    <p>Zayıf adam ortaya para koyarak bahse karşılık verdi. Mat kalay kupanın içindeki kırmızı zarları salladı ve masaya attı. Dört zar da beş geldi.</p>

    <p>“Kazanan bir atış mı?” diye sordu Tuon.</p>

    <p>“On dört ya da Karanlık Varlık’ın gözleri atmadan karşılık verirsem değil,” diye yanıt verdi Mat, zarları kupanın içine koyarak. Zarlar kupada tıkırdadı ve masaya atıldı. Dört tane beş. Mat’in şansı yaver gidiyordu, orası kesindi. Bir parayı önüne çekti ve diğerini bıraktı.</p>

    <p>Gri saçlı adam aniden sandalyesini arkaya itti ve ayağa kalktı. “Bu kadarı bana yeter,” diye mırıldanıp, önündeki paraları ceket ceplerine doldurmaya başladı. Diğer iki Altaralı inanamayarak ona baktılar.</p>

    <p>“<em>Gidiyor musun,</em> Vane?” diye sordu zayıf adam. <em>“Şimdi mi?”</em></p>

    <p>“Sana yeter dedim, Camrin,” diye hırladı gri saçlı adam ve kaş çatan Camrin’in bakışları altında ayaklarını yere vura vura sokağa çıktı.</p>

    <p>Tarabonlu kadın sallanarak uzandı ve boncuklu örgüleri masada tıkırdayarak şişman adamın bileğine dokundu. “Bu, lake işlerimi senden alacağım anlamına geliyor, Kostelle Efendi,” dedi. “Senden ve Camrin Efendi’den.”</p>

    <p>Kostelle gülerken üç çenesi sallandı. “Öyle, Alstaing Hanım. Öyle. Değil mi, Camrin?”</p>

    <p>“Sanırım,” diye yanıt verdi kel adam surat asarak. “Sanırım.” Mat’in ortaya koyduğu paraya karşılık bir marka koydu.</p>

    <p>Bir kez daha, zarlar masada döndü. Bu sefer toplamları on dörttü.</p>

    <p>“Ah,” dedi Tuon, hayal kırıklığına uğramış gibi. “Kaybettin.”</p>

    <p>“Kazandım, Kıymetlim. İlk atışınsa, bu kazanan atıştır.” İlk başta ortaya sürdüğü parayı masada bıraktı. “Bir daha?” dedi, sırıtarak.</p>

    <p>Şansı gerçekten de her zaman olduğu kadar iyiydi. Parlak kırmızı zarlar masanın üzerinde yuvarlandı, sekti, birkaç kez ortaya konan paralara çarptı ve peş peşe toplam on dört beyaz nokta göstererek durdu. Mat, olası her zar kombinasyonuyla on dört attı. Her atışta bir gümüş para koymasına rağmen, önündeki para yığını gittikçe büyüdü. Ortak salondaki insanların yarısı masanın çevresine toplanmış, izliyorlardı. Mat Tuon’a sırıttı, kadın hafifçe başını salladı. Mat kumar oynamayı, bir ortak salonda ya da meyhanede zar atmayı, masadaki paraları, şansının yaver gidip gitmeyeceğini merak etmeyi özlemişti. Ve kumar oynarken yanında güzel bir kadın olmasını. Zevkten kahkaha atmak istiyordu.</p>

    <p>Zarları bir kez daha kupanın içinde sallarken, Tarabonlu tüccar ona bir bakış fırlattı ve bir anlığına hiç de sarhoş gibi görünmedi. Aniden, Mat’in içinden kahkaha atmak geçmez oldu. Kadının yüzü hemen gevşedi, gözleri biraz daha dalgınlaştı, ama o tek anın içinde tığ kadar keskindiler. Kadın şaraba, Mat’in düşündüğünden çok daha dayanıklıydı. Camrin ile Kostelle kötü ürünleri en yüksek fiyattan veremeyecekti ya da her ne entrika çevirmeyi düşünmüşlerse çeviremeyeceklerdi anlaşılan. Ama Mat’i asıl ilgilendiren, kadının ondan şüphelenmesiydi. Bir düşününce, kadının kendisi bahis oynamamıştı. İki Altaralı Mat’e kaşlarını çatıyorlardı, ama yalnızca kaybeden insanların kötü şanslarına kaş çatması gibi çatıyorlardı. Kadın Mat’in hile yapmanın bir yolunu bulduğunu düşünüyordu. Onların zarını ya da daha büyük olasılıkla hanın kendi zarlarını kullanmasını boş ver; hile suçlaması, bir tüccar hanında bile, insanın dayak yemesine sebep olabilirdi. İnsanlar böyle bir suçlamanın kanıtlanmasını beklemezdi pek.</p>

    <p>“Son bir atış,” dedi, “sonra bırakacağım sanırım. Heilin Hanım?” Hancı da izleyiciler arasındaydı. Mat kadına yeni kazandığı gümüş paralardan küçük bir avuç uzattı. “Talihimi kutlamak için herkese içki ver. Para tükenene kadar.” Bu takdir dolu mırıltılar getirdi ve arkasında biri sırtına şaplak attı. Sizin şarabınızı içen bir adamın, o şarabı hileyle kazanılmış parayla aldığınızı düşünmesi olasılığı düşüktü. Ya da en azından, Mat’in Tuon’u dışarı çıkartmasına yetecek kadar duraksayabilirlerdi.</p>

    <p>“Sonsuza dek bu şekilde devam edemez,” diye mırıldandı Camrin, elini sahip olmadığı saçlardan geçirerek. “Ne diyorsun, Kostelle? Yarı yarıya?” Önüne yığılmış paraların arasından altın bir kron çekti ve Mat’in gümüş markasının yanına itti. “Tek bir atış daha olacaksa, gerçek bir bahis oynayalım. Bu kadar iyi şansın ardından kötü şans gelmeli.” Kostelle duraksadı, düşünceli düşünceli çenelerini ovaladı, sonra başını salladı ve o da bir altın kron ekledi.</p>

    <p>Mat içini çekti. Bahsi reddedebilirdi, ama şimdi yürüyüp gitmesi Alstaing Hanım’ın onu suçlamasına yol açardı. Bu atışı kazanması da öyle. Gönülsüzce, altın paralara karşılık vermek için daha fazla gümüş para sürdü. Önünde yalnızca iki gümüş para kalmıştı. Kupayı iyice salladı ve zarları masaya döktü. Bunun herhangi bir şeyi değiştireceğini sanmıyordu. Yalnızca can sıkıntısını ifade ediyordu.</p>

    <p>Kırmızı zarlar masada yuvarlandı, para yığınına çarptı, sekti ve dönerek durdular. Her biri bir nokta gösteriyordu. Karanlık Varlık’ın gözleri.</p>

    <p>Camrin ile Kostelle, aldıkları kendi paraları değilmiş gibi gülerek, kazandıklarını paylaşmaya başladılar. İzleyiciler iki tüccarı tebrik ederek, Mat’in kaybına üzüldüklerini ifade ederek, bazıları Mat’in parasını ödediği içki kupalarını ona doğru kaldırarak dağıldılar. Alstaing Hanım kendi şarabından büyük bir yudum aldı. Kaz kadar sarhoş görünmesine rağmen kupanın üzerinden onu izliyordu. Mat kadının artık hileden kuşkulandığını sanmıyordu, ilk ortaya koyduğu paradan yalnızca bir gümüş marka fazlasıyla ayrılırken değil. Bazen kötü şansa sahip olmak daha talihli oluyordu.</p>

    <p>“Demek ki şansın sonsuz değilmiş, Oyuncak,” dedi Tuon, Mat eşliğinde kendi masalarına dönerken. “Yoksa yalnızca önemsiz konularda mı şanslısın?”</p>

    <p>“Kimsenin şansı sonsuz değildir, Kıymetlim. Kendi adıma, o son atışın yaptığım en şanslı atışlardan biri olduğunu düşünüyorum.” Tarabonlu kadının kuşkularını ve neden herkese şarap ısmarladığını açıkladı.</p>

    <p>Masada, Tuon’un oturması için bir sandalye çekti, ama kadın ona bakarak ayakta kaldı. “Seandar’da çok başarılı olabilirsin,” dedi sonunda, hemen hemen boşalmış kupasını ona doğru iterek. “Ben dönene kadar buna göz kulak ol.”</p>

    <p>Mat korku içinde doğruldu. “Nereye gidiyorsun?” Tuon’un kaçmayacağına güveniyordu, ama Mat yanında değilken başını belaya sokmayacağına güvenmiyordu.</p>

    <p>Tuon sabırlı bir ifade takındı. Bu bile güzeldi. “Mutlaka bilmen gerekiyorsa, lavaboya gidiyorum, Oyuncak.”</p>

    <p>“Ah. Hancı nerede olduğunu söyleyebilir sana. Ya da hizmetkâr kadınlardan biri.”</p>

    <p>“Teşekkür ederim, Oyuncak,” dedi Tuon tatlı tatlı. “Sen olmasan onlara <em>sormak</em> benim hiç aklıma gelmezdi.” Parmaklarını Selucia’ya salladı ve ikisi sessizce konuşarak ve kıkırdayarak ortak salonun arka tarafına yollandılar.</p>

    <p>Mat oturup şarap kadehine kaşlarını çattı. Kadınlar sizi aptal yerine koymanın yollarını bulmaktan hoşlanıyorlardı. Ve Mat bu kadınla yarı evli sayılırdı.</p>

    <p>“Kadınlar nerede?” diye sordu Thom, Mat’in yanındaki sandalyeye çöküp hemen hemen dolu şarap kupasını masaya koyarak. Mat açıkladığında homurdandı ve dirseklerini masaya dayayıp eğilerek alçak sesle konuştu. “Hem geride, hem ileride sorun var. Burada başımızı ağrıtmayacak kadar ileride, ama onlar döner dönmez buradan ayrılmamız en iyisi.”</p>

    <p>Mat dimdik oturdu. “Nasıl sorun?”</p>

    <p>“Son birkaç gündür yanımızdan geçen tüccar kervanları, bizim ayrıldığımız zamanlarda Jurador’da bir cinayet işlendiği haberini getirmişler. Belki bizden bir iki gün sonra; emin olmak zor. Bir adam kendi yatağında, gırtlağı parçalanmış halde bulunmuş, ama yeterince kan yokmuş.” Daha fazlasını söylemesine gerek yoktu.</p>

    <p>Mat şarabından büyük bir yudum aldı. Lanet <em>gholam</em> hâlâ peşindeydi. Luca’nın sirkiyle yolculuk ettiğini nasıl öğrenmişti? Ama sirkin hızıyla bir iki gün gerideyse, büyük olasılıkla yakın zamanda yetişemezdi. Ceketinin üzerinden gümüş tilkibaşını elledi. En azından <em>gholam</em> tekrar ortaya çıkarsa onunla savaşmanın bir yolu vardı. Yaratık, Mat’in sebep olduğu bir yara izi taşıyordu. “İlerideki sorun nedir?”</p>

    <p>“Murandy sınırında bir Seanchan ordusu var. Ben daha önce öğrenmeden nasıl toplandıklarını...” Bıyıklarını üfledi. Kendi başarısızlığına kızmıştı. “Eh, fark etmez. Yanlarından geçen herkese bir tür bitki çayı içiriyorlar.”</p>

    <p>“<em>Çay</em> mı?” dedi Mat inanmazlıkla. “Çay neden sorun oluyor?”</p>

    <p>“Zaman zaman, bu çay bir kadının bacaklarını titretiyor ve sonra <em>sul’dam</em>’lar gelip kadına tasma takıyor. Ama en kötüsü bu değil. Ufak tefek, genç bir Seanchan kadın bulmak için büyük çaba harcıyorlar.”</p>

    <p>“Eh, elbette harcarlar. Harcamayacaklarını mı düşünmüştün? Bu en büyük sorunumu çözüyor, Thom. Oraya yaklaştığımızda sirkten ayrılıp ormana girebiliriz. Tuon ile Selucia Luca ile yola devam eder. Dokuz Ayın Kızı’nı onlara götürdüğü için kahraman ilan edilmek Luca’nın hoşuna gidecektir.”</p>

    <p>Thom başını kasvetle iki yana salladı, “Onlar bir sahtekâr arıyor, Mat. Dokuz Ayın Kızı olduğunu <em>iddia eden</em> birini. Yalnız, tarif Tuon’a çok benziyor. Bundan açık açık bahsetmiyorlar, ama her zaman fazla içen adamlar olur ve o adamların bazıları çok fazla konuşur. Onu bulduklarında öldürmeyi düşünüyorlar. Sebep olduğu utancı silmek hakkında bir şeyler söyleniyor.”</p>

    <p>“Işık!” diye nefes verdi Mat. “Bu nasıl olabilir, Thom? O orduya hangi general kumanda ediyorsa, onun yüzünü biliyor olmalı, değil mi? Diğer subaylar da, herhalde. Onu tanıyan asiller olmalı.”</p>

    <p>“Olsa da onun işine yaramazlar. O bulunur bulunmaz en düşük asker bile onun gırtlağını kesebilir ya da kafasını kırabilir. Bunu üç ayrı tüccardan duydum, Mat. Hepsi yanılmış olsa bile, riske girebilir misin?”</p>

    <p>Mat riske giremezdi ve şaraplarını içerek plan yapmaya başladılar. Fazla içtiklerinden değil. Ortak salonlara ve meyhanelere yaptığı onca ziyarete rağmen Thom nadiren içerdi. Mat ise ayık kalmak istiyordu.</p>

    <p>“Sen ona ne kadar ödeme yaparsan yap, herkesi bindirecek kadar at alman Luca’yı küplere bindirecek,” dedi Thom bir noktada. “Ormana giriyorsak, bir de erzak taşıyacak yük atları lazım.”</p>

    <p>“O zaman satın almaya başlarım, Thom. Gitme zamanımız geldiğinde, bize gerektiği kadar atımız olacak. Burada birkaç iyi hayvan bulabileceğimize iddiaya girerim. Vanin’in gözü de iyidir. Endişelenme. Aldığı atların parasını ödediğinden emin olacağım.” Thom kuşkuyla başını salladı. Vanin’in ne kadar düzeldiğinden emin değildi.</p>

    <p>“Aludra da bizimle geliyor mu?” dedi beyaz saçlı adam biraz sonra. “Tüm malzemesini almak isteyecek. Bu, daha fazla yük atı demek.”</p>

    <p>“Zamanımız var, Thom. Murandy sınırına daha çok var. Kuzeye, Andor’a ya da Vanin dağları aşmanın bir yolunu biliyorsa doğuya gitmeyi düşünüyorum. Doğu daha iyi.” Vanin’in bildiği her yol bir kaçakçı ya da bir at hırsızının kaçış yolu olurdu. Öyle bir yolda talihsiz karşılaşmalar yaşanması olasılığı düşüktü. Seanchanlar Altara’da, her yerde olabilirlerdi ve kuzey yolu onu orduya fazla yaklaştırırdı.</p>

    <p>Tuon ile Selucia ortak salonun arka tarafından döndü ve Mat ayağa kalkarak Tuon’un pelerinini sandalyeden aldı. Thom da kalktı ve Selucia’nın pelerinini aldı. “Gidiyoruz,” dedi Mat, pelerini Tuon’un omuzlarına dolamaya çalışarak. Selucia pelerini elinden kaptı.</p>

    <p>“Daha bir kavga bile görmedim,” diye itiraz etti Tuon, fazla yüksek sesle. Bir sürü insan, tüccarlar ve hizmetkâr kadınlar dönüp onlara baktı.</p>

    <p>“Dışarıda açıklarım,” dedi Mat sessizce. “Meraklı kulaklardan uzakta.”</p>

    <p>Tuon ifadesiz bir suratla Mat’in yüzüne baktı. Mat onun zorlu bir kadın olduğunu biliyordu, ama o kadar minikti, güzel bir bebeğe o kadar benziyordu ki, hoyrat davranılırsa kırılacağına inanmak çok kolaydı. Mat onun kırılmaması için ne gerekirse yapacaktı. Ne gerekirse. Sonunda Tuon başını salladı ve Selucia’nın mavi pelerini omuzlarına yerleştirmesine izin verdi. Thom da aynısını sarı saçlı kadın için yapmaya çalıştı, ama kadın pelerini ondan aldı ve kendisi giydi. Mat Selucia’nın pelerinini bir başkasının giydirmesine izin verdiğini görmemişti.</p>

    <p>Dışarıdaki dolambaçlı sokakta kimse yoktu. Kaburgaları çıkmış kahverengi bir köpek ürkek ürkek süzdü onları, sonra en yakında dönemece koşarak kayboldu. Mat hızla aksi yöne gitti ve yürürken açıkladı. Şok ya da dehşet beklediyse, hayal kırıklığına uğramış olmalıydı.</p>

    <p>“Ravashi ya da Chimal olabilir,” dedi ufak tefek kadın düşünceli düşünceli, onu öldürmeye çıkmış koca bir Seanchan ordusu olması aylak bir oyalamacadan fazlası değilmiş gibi. “Yaşça bana en yakın iki kız kardeşim. Aurana fazla genç sanırım, yalnızca sekiz yaşında. Size göre on dört yaşında. Chimal’ın hırsı sessizdir, ama Ravashi, sırf yaşça daha büyük olduğu için kendisinin vâris ilan edilmesi gerektiğine inanmıştır hep. Bir süreliğine ortadan kaybolmam ihtimaline karşı söylenti yayacak birilerini göndermiş olabilir. Gerçekten de çok akıllıca. Eğer o yaptıysa.” Yağmur yağma ihtimalinden bahseder gibi serinkanlılıkla konuşuyordu.</p>

    <p>“Yüksek Leydi olması gerektiği yerde, Tarasin Sarayı’nda olsaydı bu entrikayla kolaylıkla baş edilebilirdi,” dedi Selucia ve Tuon’un serinkanlılığı kayboldu.</p>

    <p>Ah, yüzü bir celladın yüzü kadar soğuktu, ama hızla hizmetçisine döndü, parmakları öyle öfkeyle çakıyordu ki kıvılcımlar fışkırtıyor olmalıydılar. Selucia’nın yüzü soldu ve başını eğerek dizlerinin üzerine çöküp büzüldü. Parmakları kısa bir jest yaptı ve Tuon elini indirdi, Selucia’nın eşarpla örtülü başına bakarak, nefes nefese durdu. Bir an sonra, eğilip diğer kadını ayağa kaldırdı. Çok yakınında durarak, parmak konuşmasıyla çok kısa bir şey söyledi. Selucia sessizce yanıt verdi, Tuon aynı jestleri yine yaptı titrek tebessümlerle gülümsediler. Gözlerinde gözyaşları parlıyordu. Gözyaşları!</p>

    <p>“Bana <em>bunların</em> ne hakkında olduğunu söyleyecek misiniz?” diye sordu Mat. Başlarını çevirip onu süzdüler.</p>

    <p>“Ne yapmayı planlıyorsun, Oyuncak?” diye sordu Tuon sonunda.</p>

    <p>“Eğer düşündüğün buysa, Ebou Dar’a gitmeyi planlamıyorum, Kıymetlim. Seni öldürmek isteyen bir ordu varsa, muhtemelen hepsi istiyordur ve burası ile Ebou Dar arasında çok fazla asker var. Ama endişelenme; seni sağ salim geri götürmenin bir yolunu bulacağım.”</p>

    <p>“Demek sen her zaman...” Kadının gözleri Mat’in arkasına gitti, irileşti ve Mat omzunun üzerinden arkaya baktığında yedi sekiz adamın son dönemeci döndüğünü gördü. Hepsinin elinde yalın kılıç vardı. Onu görünce adımlarını sıklaştırdılar.</p>

    <p>“Kaç, Tuon!” diye bağırdı Mat, saldırganlarla yüzleşmek için hızla dönerek. “Thom, onu buradan götür!” Kol yenlerinden iki eline birer hançer geldi ve onları aynı anda fırlattı. Sol elindeki hançer saçları kırlaşmaya başlamış bir adamın gözüne, sağ elindeki sıska bir adanın gırtlağına saplandı. Kemikleri erimiş gibi düşüverdiler, ama daha kılıçları takırdayarak döşeme taşlarının üzerine düşmeden Mat çizmelerinin tepesinden iki hançer daha almış, saldırganlara doğru koşuyordu.</p>

    <p>Aralarındaki iki kişiyi bu kadar çabuk kaybetmek ve Mat’in kaçmak yerine üstlerine üstlerine gelmesi adamları şaşırttı. Ama Mat’in bu kadar çabuk yaklaşması ve dar sokakta sıkışık durmaları, kılıçların hançer karşısında sağladığı avantajı kaybetmelerine sebep oldu. Ne yazık ki, tüm avantajı değil. Mat’in hançerleri bir kılıcı karşılayabilirdi, ama Mat yalnızca biri kılıcını saplamak için geri çektiğinde bunu yapmaya zahmet etti. Kısa sürede, kaburgalarına, sol kalçasına, çenesinin sağ yanına bir sürü yara almıştı, tam zamanında kenara çekilmiş olmasa gırtlağı kesiliverecekti. Ama kaçmaya çalışsa, onu arkadan şişlerlerdi. Canlı olmak ve kan kaybetmek ölmekten daha iyiydi.</p>

    <p>Elleri hiç olmadığı kadar, kısa ve neredeyse hassas hamlelerle hareket ediyordu. Süslü hareketler onu öldürtürdü. Bir hançer şişman bir adamın kalbine saplandı ve daha adamın dizleri boşanmadan çekildi. Mat demirciler kadar yapılı bir adamın dirseğinin içini kesti. Adam kılıcını düşürdü ve sol eliyle beceriksizce kemer bıçağını çekti. Mat adamı görmezden geldi; daha bıçak kınından çıkmadan adam kan kaybından sendelemeye başlamıştı. Mat boynunun yanını kestiğinde kare yüzlü bir adam inledi. Elini yaraya kapattı, ama sendeleyerek iki adım geriledikten sonra düştü. Bazı adamlar ölürken diğerleri hareket edecek yer buluyordu, ama Mat daha da hızlı, dans edercesine hareket ediyor, düşen bir adamı bir başkasının kılıcına siper ediyor, bu arada bir üçüncünün hamlesini savuşturup yaklaşıyordu. Onun için dünya iki hançer ve ona ulaşmak için birbirini sıkıştıran adamlardan ibaretti ve hançerleri adamların en çok kan kaybettiği yeri arıyordu. O eski anıların bazıları, hiç de hoş olmayan adamlardan geliyordu.</p>

    <p>Sonra, mucize eseri, epey kan kaybederek, ama deli akan kanı yüzünden acıyı tam olarak hissedemeyecek, daha önce fark etmediği son rakibinin karşısında buldu kendini. Genç bir kızdı, lime lime elbise giymiş ince bir kız. Yüzü temiz olsa, dişlerini çıkarmış olmasa güzel sayılabilirdi. Elinden eline attığı hançer Mat’in iki eli boyundaydı ve çifte kenarlıydı.</p>

    <p>“Diğerlerinin başarısız olduğu yerde tek başına işi bitirebileceğini düşünemezsin,” dedi Mat ona. “Kaç. Sağ salim uzaklaşmana izin veririm.”</p>

    <p>Kız vahşi kedi gibi haykırarak, hançerini çılgınca savurarak Mat’in üzerine atıldı. Mat’in elinden gelen tek şey beceriksizce gerileyerek kızı savuşturmaya çalışmaktı. Kana bastığında çizmesi kaydı. Sendelerken, öleceğini anladı.</p>

    <p>Aniden Tuon yanında bitti, sol eli genç kızın bileğini yakaladı –ne yazık ki bıçak kullanan elinin bileğini değil. Bileği kıvırdığı zaman kızın kolu kaskatı kesildi ve kız iki büklüm olmak zorunda kaldı. Sonra, kızın hançerini hangi eliyle tuttuğunun önemi kalmadı, çünkü Tuon sağ elini balta gibi savurdu ve kızın boynuna öyle hızlı vurdu ki Mat kıkırdağın kırıldığını duydu. Kız boğularak mahvolmuş boynunu tuttu ve dizlerinin üzerine çöktü, sonra nefes almaya çalışarak devrildi.</p>

    <p>“Sana kaçmanı söylemiştim,” dedi Mat, iki kızdan hangisine hitap ettiğinden emin olamayarak.</p>

    <p>“Neredeyse seni öldürüyordu, Oyuncak,” dedi Tuon sertçe. “Neden?”</p>

    <p>“Kendi kendime, bir kadın daha öldürmeyeceğime dair söz vermiştim,” dedi Mat bitkinlikle. Kanı sakinleşmeye başlamıştı ve Işık, nasıl da canı acıyordu! “Bu ceketi de mahvettim gibi,” diye mırıldandı, kan lekeli kesiklerden birini elleyerek. İrkildi. Sol kolu ne zaman yaralanmıştı?</p>

    <p>Tuon’un bakışları Mat’in kafatasını deliyordu sanki. Bir karara varmış gibi başını salladı.</p>

    <p>Thom ve Selucia sokağın biraz aşağısında, Tuon’un hâlâ orada olmasının sebebinin önünde, döşeme taşlarının üzerine yayılmış yarım düzineden fazla cesedin önünde ayakta duruyordu. Thom’un iki elinde birer hançer vardı ve ceketindeki yırtığın arkasında, kaburgalarındaki yarayı Selucia’nın incelemesine izin veriyordu. Ceketinin üzerinde kara kara parlayan lekelere bakarak, Mat’ten daha az yara almış gibiydi. Mat Tuon’un orada da rol oynayıp oynamadığını merak etti, ama kadının üzerinde tek bir kan lekesi bile göremiyordu. Selucia’nın sol kolunda kanlı bir kesik vardı, ama kadına rahatsızlık vermiyor gibiydi.</p>

    <p>“Ben yaşlı bir adamım,” dedi Thom aniden, “ve bazen olamayacak şeyler gördüğümü hayal ediyorum, ama neyse ki onları hep unutuyorum.”</p>

    <p>Selucia durup soğuk soğuk baktı ona. Leydi hizmetçisi olabilirdi, ama kan onu hiç etkilemiyor gibiydi. “Peki neyi unutmaya çalışıyorsun?”</p>

    <p>“Hatırlayamıyorum,” diye yanıt verdi Thom. Selucia başını salladı ve onun yaralarını incelemeye devam etti.</p>

    <p>Mat başını iki yana salladı. Bazen Thom’un aklının tamamen başında olduğundan kuşkuya kapılıyordu. Aynı şekilde, Selucia da zaman zaman pek aklı başında görünmüyordu.</p>

    <p>“Bu kız sorgulanacak kadar yaşamaz,” dedi Tuon, ayaklarının dibinde boğulur gibi sesler çıkararak çırpınan kıza bakarak, “ve bir şekilde yaşamayı başarsa bile konuşamaz.” Rahatça eğildi, kızın hançerini aldı ve göğüs kemiğinin altına sertçe sapladı. O hırıltılı nefes alma savaşı kesildi; donuk bakışlar binaların arasından görünen gökyüzüne dikildi. “Hak etmediği bir merhamet, ama gereksiz acı çekmesine gerek yoktu. Ben kazandım, Oyuncak.”</p>

    <p>“Sen mi kazandın? Neden bahsediyorsun?”</p>

    <p>“Ben senin ismini kullanmadan sen benimkini kullandın, bu yüzden ben kazandım.”</p>

    <p>Mat dişlerinin arasından hafif bir ıslık çaldı. Ne zaman kadının ne kadar zorlu biri olduğunu öğrendiğini düşünse, Tuon Mat’in daha yarısını bilmediğini göstermenin bir yolunu buluyordu. Biri pencereden bakıyor olsa, yerde yatan kızı hançerlemesi buranın hâkiminin, büyük olasılıkla da Lord Nathin’in sorular sormasına sebep olurdu. Ama Mat’in görebildiği kadarıyla pencerelerde kimse yoktu. İnsanlar, bu tür olaylara mümkün olduğunca karışmamaya çalışıyordu. Kavga sırasında hamallar ve el arabacıları gelmiş olabilirdi. Hemen geri dönüp, hızla uzaklaşmış olmalıydılar. Aralarından birinin Lord Nathin’in korumalarına gidip gitmediği ayrı bir soruydu. Yine de, Mat Nathin’den ya da onun yargıcından korkmuyordu. İki kadına eşlik eden iki adam, bir düzine kılıçlı insana saldırmaya karar vermezdi. Büyük olasılıkla korumalar o adamları ve talihsiz genç kızı iyi tanıyorlardı.</p>

    <p>Aksaya aksaya gidip fırlattığı hançerleri aldı. Gri saçlı adamın gözüne saplanmış hançeri çekerken duraksadı. Her şey çok hızlı olmuştu, genel izlenimlerden daha fazlasını fark etmemişti. Hançeri dikkatle adamın ceketine sildi ve doğrulurken kol yenine soktu. “Planlarımız değişti, Thom. En kısa zamanda Maderin’den ayrılıyoruz ve en kıza zamanda sirkten de ayrılıyoruz. Luca bizden kurtulmayı o kadar çok isteyecek ki, ne kadar at gerekiyorsa verecek.”</p>

    <p>“Bu olayın raporlanması gerek, Oyuncak,” dedi Tuon sertçe. “Bunu yapmamak, onların yaptıkları iş kadar kanundışıdır.”</p>

    <p>“O adamı tanıyor musun?” diye sordu Thom.</p>

    <p>Mat başını salladı. “Adı Vane, bu kasabada saygın bir tüccarın bize sokakta saldırdığına inanacak tek kişi çıkacağını sanmıyorum. Luca bu işten kurtulmak için atları bize <em>verecek.</em>” Çok tuhaftı. Adam Mat karşısında para kaybetmemişti, <em>bahis</em> bile oynamamıştı. O zaman neden? Gerçekten de çok tuhaftı. Ve bir an önce gitmek için yeterli sebepti.</p>
  </div>
</body>
</html>