<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Düş Hançeri</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="5. Tuhaf Bir Şey">5<br/>
    Tuhaf Bir Şey</h1>

    <p>Faile Sevanna’nın sandalyesine yaklaşırken gecenin büyük kısmı boyunca çadırın çatısını döven yağmur biraz yavaşlamıştı. Sevanna’nın oymalarla ve yaldızlarla süslü bir tahta benzeyen sandalyesi çadırın büyük kısmını kaplayan parlak renkli, kat kat halıların tam ortasına yerleştirilmişti. Faile kadını kızdırmamak için gözlerini yere dikerek yaklaştı. Bahar hızla gelmişti, mangallar yakılmamıştı ve sabah havası biraz serindi. Faile diz kırarak halat işi gümüş tepsiyi uzattı. Aiel kadın altın şarap kadehini aldı ve ondan yana bakmadan içti, ama Faile bir kez daha diz kırdıktan sonra geriledi ve tepsiyi pirinç bantlı mavi sandığın üzerine, uzun boyunlu gümüş şarap sürahisi ile diğer üç kadehin yanına bıraktı, sonra diğer on bir <em>gai’shain</em>’in beklediği yere dönüp kırmızı ipek çadır duvarı boyunca dizilmiş aynalı ayaklı şamdanların arasına döndü. Geniş ve yüksek bir çadırdı. Sevanna alçak Aiel çadırlarından kullanmıyordu.</p>

    <p>Artık onu Aiel olarak görmek zordu. Bu sabah, kırmızı brokar ipek sabahlık giymişti ve kuşağını öyle bağlamıştı ki önü neredeyse beline dek açık duruyor, dolgun göğüslerinin yarısını teşhir ediyordu, ama kadın o kadar çok zümrütler, ateş damlaları, opallerle dolu kolye ve şişman inci dizileri takmıştı ki neredeyse edepli görünüyordu. Aieller yüzük takmazdı, ama Sevanna’nın her parmağında en az bir mücevherli yüzük vardı. Beline dek gelen sarı saçlarını arkada tutan katlanmış mavi eşarbın üzerine taktığı kalın altın ve ateş damlası şeridi ince bir taca benziyordu. Bunda Aielleri anımsatan hiçbir şey yoktu.</p>

    <p>Faile ve diğerleri, altı kadın ve beş erkek, Sevanna’nın uyanıp bir şey istemesi olasılığına karşılık uyandırılıp kadının yatağının –üst üste konmuş iki tüy şilte– yanına dikilmişti. Dünyada, uyurken başında bir düzine hizmetçi bekleyen hükümdar var mıydı acaba? Faile esneme dürtüsünü bastırdı. Pek çok şey ceza <em>kazandırabilirdi,</em> ama esnemek kesinlikle cezalandırılmasına sebep olurdu. <em>Gai’shain</em>’lerin uysal ve memnun etmeye hevesli olması gerekirdi ve bu yaltaklanma ölçüsünde itaatkârlık demekti. Aksi halde haşin kadınlar olan Bain ve Chiad bunu kolay buluyor gibiydi. Faile için zordu. Bir bıçak sakladığı için soyulup bağlandığından beri geçen bir ay içinde, Sevanna’nın çok ciddi bulduğu önemsiz kusurlar yüzünden dokuz kez dövülmüştü. Son yediği dayaktan kalan izler henüz tamamen geçmemişti ve dikkatsizlik ederek yeni bir dayak kazanmaya niyeti yoktu.</p>

    <p>Sevanna’nın, soğukta geçirdiği geceden bu yana onun ehlileştiğini düşündüğünü umuyordu. Faile’in hayatını Rolan ve onun mangalları kurtarmıştı. Faile gerçekten ehlileşmediğini umuyordu. Çok uzun süre numara yaparsa, doğru olabilirdi. Tutsak alınalı iki aydan az zaman geçmişti, ama kaç gün önce yakalandığını tam olarak hatırlayamıyordu artık. Zaman zaman, bir seneden fazla süredir beyaz giyiyormuş gibi geliyordu. Bazen yassı altın halkalardan oluşan geniş kemer ve yakalık doğal geliyordu. Bu onu korkutuyordu. Umutlarına sıkı sıkı sarılıyordu. Yakında kaçacaktı. Kaçmak <em>zorundaydı.</em> Perrin yetişip onu kurtarmaya kalkmadan. Neden hâlâ yetişememişti? Shaidolar Malden’e kamp kuralı epey zaman geçmişti. Perrin onu terk etmezdi. Faile’in kurdu onu kurtarmaya geliyor olmalıydı. Perrin onu kurtarmaya çalışırken ölmeden Faile oradan kaçmalıydı. Artık numara yapmayan bir <em>gai’shain</em> olmadan önce.</p>

    <p>“Galina Sedai’yi daha ne kadar cezalandıracaksın, Therava?” diye sordu Sevanna, Aes Sedai’ye kaşlarını çatarak. Therava önündeki püsküllü mavi mindere bağdaş kurup oturmuştu. Kadının sırtı dimdik, yüz ifadesi sertti. “Dün gece banyo suyumu çok sıcak yaptı ve her yeri öyle çok yara izi ile kaplı ki ayak tabanlarının dövülmesini emretmek zorunda kaldım. Yürüyebilecek durumda bırakılması gerektiğinden, bu çok etkili bir ceza değil.”</p>

    <p>Therava Galina’yı çadıra getirdiğinden beri Faile kadına bakmaktan kaçınmaya çalışıyordu, ama ismi geçince gözleri kendiliğinden gitti ona. Galina iki Aiel kadının arasında, biraz kenarda dimdik diz çökmüştü. Yanaklarında benekli kahverengi bereler vardı, buraya gelirken yediği yağmur yüzünden derisi ıslak ve kaygandı, ayakları ve ayak bilekleri çamurluydu. Üzerinde yalnızca ateş damlası kakmalı altın yakalığı ve kemeri vardı ve her zamankinden de çıplak görünüyordu. Saçları ve kaşları yeni yeni çıkmaya başlamıştı. Tepeden tırnağa, her kılı Tek Güç ile kavrulmuştu. Faile’e anlatmışlardı bunu, Aes Sedai ilk dayağını yedikten sonra nasıl ayak bileklerinden asıldığını da anlatmışlardı. Günlerdir <em>gai’shain</em>’lerin iki lafından biri bu olmuştu. Artık onun Aes Sedai olduğuna, kadının yaşı belirsiz yüzünün neyi anlattığını bilen bir avuç kişi inanıyordu yalnızca ve onların bir kısmı da, Faile’in <em>gai’shain</em>’ler arasında Aes Sedai bulduğunda beslemeye başladığı aynı kuşkulara sahipti. Kadın Aes Sedai yüzüne ve yüzüğüne sahipti, ama bir Aes Sedai neden Therava’nın ona bu şekilde davranmasına izin versindi? Gaile bu soruyu kendine sık sık, herhangi bir yanıt bulamadan soruyordu. Kendi kendine, Aes Sedailerin yaptıklarını, başka kimsenin anlayamayacağı sebeplerden yaptıklarını söyleyip duruyordu, ama bu çok tatmin edici bir yanıt değildi.</p>

    <p>Bu muameleye tahammül etmesinin sebebi her ne ise, Galina’nın gözleri şimdi iri iri açılmış, korkuyla Therava’ya dikilmişti. Öyle nefes nefese kalmıştı ki göğsü kabarıp kabarıp iniyordu. Korkmak için sebebi vardı. Therava’nın çadırının yanından geçen herkes, içeride Galina’nın merhamet dilenerek uluduğunu duyabilirdi. Yarım haftadan fazla zamandır, Faile Aes Sedai’nin kılsız bedeni çıplak halde, yüzünde bir panik ifadesi ile bir iş peşinde koşturduğunu görüyordu ve Therava her gün Galina’yı omuzlarından dizlerinin arkasına dek kaplayan kırbaç izlerine yenilerini ekliyordu. Ne zaman bir iz iyileşmeye başlasa, Therava onu yeniliyordu. Faile Shaidoların, Galina’ya çok sert davranıldığı konusunda homurdandığını duymuştu, ama kimse bir Bilge’nin işine karışmıyordu.</p>

    <p>Çoğu Aiel erkeği kadar uzun boylu olan Therava, altın ve fildişi bileziklerini şıngırdatarak koyu renk eşarbını düzeltti ve Galina’ya, bir fareyi inceleyen mavi gözlü bir kartal gibi baktı. Altın ve fildişi kolyeleri, Sevanna’nın şatafatı ile karşılaştırıldığında sade kalıyordu, koyu renk yünlü eteği ve beyaz <em>algode</em> bluzu ise hırpani, ama iki kadın arasında, Faile Therava’dan çok daha fazla korkuyordu. Sevanna ayağı takıldığı için cezalandırabilirdi onu, ama Therava sırf kapris eseri onu öldürebilir, ezebilirdi. Faile kaçmaya kalksa ve başarısız olsa, mutlaka yapardı. “Yüzünde en ufak bere kaldığı sürece, bedeni bereli kalsa da olur. Başka hataları için <em>cezalandırılabilsin</em> diye önünü lekesiz bıraktım.” Galina titremeye başladı. Yanaklarından sessiz yaşlar süzülüyordu.</p>

    <p>Faile bakışlarını kaçırdı. İzlenmeyecek kadar acı vericiydi. Çubuğu Therava’nın çadırından almayı başarsa bile, Aes Sedai kaçmasına yardım eder miydi ki? Kadının iradesi tamamen kırılmış görünüyordu. Bu kötü bir düşünceydi, ama bir tutsak her şeyden önce pratik düşünmeliydi. Galina dayaklara bir son verebilmek için Faile’e ihanet eder miydi? Faile çubuğu alamazsa ihanet etmekle tehdit etmişti. Perrin Aybara’nın karısına ilgi duyacak kişi Sevanna olurmuş gibi görünüyordu, ama Galina her şeyi deneyecek kadar çaresiz görünüyordu. Faile kadının dayanacak gücü bulması için dua ediyordu. Elbette, Galina’nın giderken onları da götürme sözünü tutmaması olasılığına karşın o da kendi başına kaçmanın bir yolunu arıyordu, ama kadın dediğini yapsa her şey çok daha kolay, herkes için çok daha güvenli olurdu. Ah, Işık, Perrin neden hâlâ yetişememişti? Hayır! Odaklanmalıydı.</p>

    <p>“Bu haliyle çok da etkileyici değil,” diye mırıldandı, kadehinin içine kaşlarını çatarak. “O yüzük bile Aes Sedai gibi görünmesini sağlayamıyor.” Başını sinirle iki yana salladı. Faile’in anlamadığı bir sebepten, Galina’nın Aes Sedai olduğunu herkesin anlaması Sevanna için çok önemliydi. Hatta kadına unvanıyla hitap etmeye başlamıştı. “Neden bu kadar erken geldin, Therava? Daha kahvaltımı bile etmedim. Biraz şarap alır mısın?”</p>

    <p>“Su,” dedi Therava kararlılıkla. “Saatin erken olmasına gelince, güneş ufku aşmak üzere. Ben daha gün doğmadan kahvaltı ettim. Sen ıslaktopraklılar kadar üşengeç olmuşsun, Sevanna.”</p>

    <p>Dolgun bir Domanlı <em>gai’shain</em> olan Lusara çabucak bir kadehi gümüş su sürahisinden doldurdu. Bilgelerin yalnızca su içme ısrarları Sevanna’yı eğlendiriyordu, ama yine de su sunuyordu onlara. Aksi, onun bile kaçınmak istediği bir hakaret olurdu. Bakır tenli Domanlı eskiden tüccardı ve orta yaşlarındaydı, ama omuzlarının altına kadar gelen siyah saçlarındaki birkaç beyaz tel onu kurtarmaya yetmemişti. Kadın sersemletici bir güzelliğe sahipti ve Sevanna zenginleri, güçlüleri ve güzelleri topluyor; başkasının <em>gai’shain</em>’leri ise, onlara el koyuyordu. O kadar çok <em>gai’shain</em> vardı ki, aralarından bir tanesine el konduğunda pek az kişi şikâyet ediyordu. Lusara zarafetle diz kırdı ve kusursuz bir biçimde eğilerek tepsiyi minderi üzerinde oturan Therava’ya uzattı, ama duvarın dibindeki yerine dönerken Faile’e gülümsedi. Daha da kötüsü, bir sırrı paylaşırcasına gülümsemişti.</p>

    <p>Faile içini çekecekken kendini tuttu. Son yediği dayak, yanlış anda içini çekmesi yüzündendi. Lusara, son iki hafta içinde ona sadakat yemini edenlerden biriydi. Aravine’den sonra, Faile dikkatle seçim yapmaya çalışmıştı, ama yemin etmek isteyen birini reddetmek olası bir hain yaratmak olurdu; bu yüzden şimdi, çoğunun sadakatinden emin olamadığı bir sürü takipçisi vardı. Lusara’nın güvenilir olduğuna inanmaya başlıyordu ya da en azından ona bilinçli olarak ihanet etmeyeceğine, ama kadın kaçış planlarına çocuk oyunu gibi, kaybederlerse bedeli olmayacakmış gibi yaklaşıyordu. Ticaret içine de aynı şekilde yaklaşmıştı anlaşılan, servetini defalarca kaybedip yeniden kazanmıştı, ama bir kez kaybederlerse Faile baştan başlama şansını bulamayacaktı. Alliandre ve Maighdin de öyle. Lusara da. Sevanna’nın <em>gai’shain</em>’leri arasında, kaçmaya teşebbüs edenler, ona hizmet etmezken ya da verilen görevleri yerine getirmezken, zincire vuruluyorlardı.</p>

    <p>Therava suyundan bir yudum aldı, sonra kadehi yanına, çiçekli halının üzerine koydu ve çelik bakışlarını Sevanna’ya dikti. “Bilgeler kuzeydoğuya ilerleme zamanının gelip de geçtiğini düşünüyor. Oradaki dağlarda iyi savunulmayan vadiler bulabiliriz ve <em>gai’shain</em> bizi yavaşlatıyor olsa bile, oraya iki haftadan az sürede varabiliriz. Burası her yönden açık ve yiyecek bulmak için her seferinden daha uzaklara baskın düzenlememiz gerekiyor.”</p>

    <p>Sevanna yeşil gözlerini kırpmadan kadının gözlerine dikti, ki Faile’in yapabileceğinden kuşkulu olduğu bir şeydi. Diğer Bilgeler onsuz toplandığı zaman Sevanna kızıyordu ve kızgınlığını sık sık <em>gai’shain</em>’lerinden çıkarıyordu, ama bu sefer gülümsedi ve bir yudum şarap aldı, sonra anlayabilecek kadar akıllı olmayan birine açıklamaya çalışıyormuş gibi yanıt verdi. “Burada, ekim yapacak iyi toprak var, üstelik kendi tohumlarımıza ek olarak onların tohumları var. Dağlarda toprağın nasıl olduğunu kim bilebilir? Baskınlarımız bize sığır, koyun ve keçi de getiriyor. Burada iyi otlaklar var. Bu dağlarda otlak biliyor musun, Therava? Burada, bütün klanlardan daha fazla suyumuz var. Dağlarda nerede su bulunur, biliyor musun? Kendimizi savunmaya gelince, kim bize karşı gelecek? Bu ıslaktopraklılar mızraklarımızdan kaçıyor.”</p>

    <p>“Hepsi kaçmıyor,” dedi Therava kuru kuru, “Hatta bazıları mızrak dansında iyi. Hem, ya Rand al’Thor diğer klanlardan birini bize karşı gönderirse? Tepemize binene kadar haberimiz olmaz.” Aniden, gözlerine hiç dokunmayan bir gülümseme ile gülümsedi, “Bazıları tutsak alınıp Rand al’Thor’a <em>gai’shain</em> yapılmayı planladığını düşünüyor. Böylece onu seninle evlenmeye ikna edecekmişsin. Gülünç bir fikir, sence de öyle değil mi?”</p>

    <p>Faile elinde olmadan irkildi. Sevanna’nın, al’Thor’la evlenmek gibi delice bir niyeti vardı –bunu yapabileceğini düşünüyorsa <em>gerçekten</em> deliydi!– ve Galina’yı Faile için tehlikeli kılan buydu. Aiel kadın Perrin’in al’Thor’la bağlantılı olduğunu bilmiyorsa bile, Galina ona söylerdi. O lanet çubuğu ele geçiremezse söyleyecekti. O zaman Sevanna Faile’i kaybetme riskine girmezdi. Kaçmaya çalışmış gibi zincirlerlerdi onu da.</p>

    <p>Sevanna hiç de eğleniyormuş gibi görünmüyordu. Çakmak çakmak gözlerle eğildi ve sabahlığının açık önü göğsünü tamamen teşhir etti. “Bunu kim söylüyor? Kim?” Therava kadehini kaldırıp bir yudum daha su aldı. Yanıt alamayacağını fark eden Sevanna arkasına yaslandı ve sabahlığını düzeltti. Ama gözleri hâlâ cilalı zümrütler gibi ışıldıyordu ve sözleri hiç de kayıtsız değildi. Gözleri kadar sert çıktılar. “Rand al’Thor ile evleneceğim, Therava. Avucumda sayılırdı, ama sonra sen ve diğer Bilgeler beni hayal kırıklığına uğrattınız. Onunla evlenip klanları birleştireceğim ve sonra bütün ıslaktoprakları fethedeceğiz!”</p>

    <p>Therava kadehinin üzerinden alayla güldü. “<em>Car’a’carn Couladin</em>’di, Sevanna. Ona Rhuidean’a gitme izni veren Bilgeleri bulamadım, ama bulacağım. Rand al’Thor Aes Sedailerin yaratığı. Alcair Dal’da ne söylemesi gerektiğini onlar öğretti ve pek az kişinin bilecek kadar güçlü olduğu sırları açıkladığı kara bir gündü o. Çoğu onun yalan söylediğine inandığı için şükret. Ama unutmuşum. Sen hiç Rhuidean’a gitmedin. Sen de o sırları yalan sanmıştın.”</p>

    <p>Çadır girişinden içeri <em>gai’shain</em>’ler gelmeye başladı. İçeri girene dek eteklerini dizlerine dek kaldırdıkları cüppeleri ıslaktı. Hepsi altın yakalık ve kemer takmıştı. Yumuşak beyaz bağcıklı botları halıların üzerinde çamurlu izler bıraktı. Daha sonra, o izler kuruduğunda temizlemeleri gerekecekti, ama cüppelerine gözle görünür çamur izleri bulaştırmak mutlaka sopa kazandırıyordu. Sevanna <em>gai’shain</em>’leri çevresindeyken lekesiz görünmelerini istiyordu. İki Aiel kadın da yeni gelenlere dikkat etmedi.</p>

    <p>Therava’nın söyledikleri Sevanna’yı şaşırtmış gibiydi. “Couladin’e kimin izin verdiğinden sana ne? Fark etmez,” dedi yanıt alamayınca, sinek kovalarmış gibi bir jest yaparak. “Couladin öldü. Nasıl edinmiş olursa olsun, işaretler Rand al’Thor’da var. Onunla evleneceğim ve onu kullanacağım. Aes Sedailer onu kontrol edebiliyorsa, ki onu bebek gibi idare ettiklerini gördüm, ben de edebilirim. Senden biraz yardım alarak. Yardım edeceksin de. Nasıl yapılırsa yapılsın, klanların birleştirilmesi gerektiğini sen de kabul ediyorsun, değil mi? Bir kez etmiştin.” Bir şekilde, bunda ciddi bir tehdit tınısı vardı. “Biz Shaidolar bir adımda klanların en güçlüsü olacağız.”</p>

    <p>Yeni gelen <em>gai’shain</em>’ler başlıklarını indirerek sessizce çadır duvarlarının dibine dizildiler. Dokuz erkek ve üç kadındılar, Maighdin de aralarındaydı. Güneş saçlı kadının yüzünde, Therava onu Bilge’nin çadırında yakaladığından beri geçmemiş olan aynı sert ifade vardı. Therava her ne yapmışsa, Maighdin’in tek söylediği kadını öldürmek istediğiydi. Ama bazen uykusunda ağlıyordu.</p>

    <p>Therava klanları birleştirmek hakkındaki düşüncelerini kendine sakladı. “Burada kalma aleyhine güçlü duygular var. Pek çok boy şefi her sabah <em>nar’baha</em>’larına kırmızı disk bastırıyorlar. Bilgelere kulak vermeni tavsiye ederim.”</p>

    <p><em>Nar’baha?</em> Bu “aptal kutusu” ya da ona yakın bir şey demekti. Ama ne olabilirdi? Bain ile Chiad zaman bulduklarında hâlâ ona Aiel âdetlerini öğretiyorlardı ve böyle bir şeyden hiç bahsetmemişlerdi. Maighdin Lusara’nın yanında durdu. Doirmanes adlı ince Cairhienli asil adam da Faile’in yanında durdu. Genç ve çok güzel bir adamdı, ama dudağını sinirli sinirli ısırıyordu. Sadakat yeminlerini öğrenirse öldürülmesi gerekirdi. Faile onun hemen koşa koşa Sevanna’ya gideceğinden emindi.</p>

    <p>“Burada kalıyoruz,” dedi Sevanna öfkeyle, kadehini yere fırlatıp her yere şarap saçarak. “Klan şefi adına ben konuşuyorum ve ben sözümü söyledim!”</p>

    <p>“Söyledin,” diye onayladı Therava sakin sakin. “Yeşil Tuzların boy şefi Bendhuin Rhuidean’a gitmek için izin aldı. Beş gün önce, yirmi <em>algai’d’siswai</em> ve tanıklık edecek dört Bilge ile birlikte yola çıktı.”</p>

    <p>Çadırda bulunan her <em>gai’shain</em>’in yanında yeni gelenlerden bir tane durduğunda Faile ve diğerleri başlıklarını kaldırdılar ve cüppelerini dizlerine dek toplayarak girişe doğru ilerlemeye başladılar. Faile bu şekilde bacaklarını sergileme fikrine bayağı alışmıştı.</p>

    <p>“Bendhuin benim yerimi almak istiyor ve bana haber bile verilmiyor, öyle mi?”</p>

    <p>“Senin değil, Sevanna. Couladin’in. Onun dulu olarak, Rhuidean’dan yeni bir klan şefi dönene kadar klan şefi adına konuşuyorsun, ama sen klan şefi değilsin.”</p>

    <p>Faile soğuk, gri yağmurun altında durdu ve çadır kapısı Sevanna’nın söylediklerini kesti. İki kadın arasında <em>neler</em> oluyordu? Bu sabah olduğu gibi, bazen düşman görünüyorlardı, ama başka zamanlarda ikisine de rahat vermeyen bir şey tarafından bağlanmış gönülsüz komplo ortakları oluyorlardı. Ya da belki onları rahatsız eden şey birbirlerine bağlı olmalıydı. Eh, bunu bilmenin kaçmasına nasıl yardım edeceğini bilemiyordu, bu yüzden aslında önemli değildi. Ama bu bilmece devamlı kafasını meşgul ediyordu.</p>

    <p>Altı Mızrağın Kızı çadırın önünde toplanmıştı. Peçeleri göğüslerine sarkıyordu ve sırtlarındaki yay çantalarının kayışlarına mızraklar takmışlardı. Bain ve Chiad, Sevanna hiç Mızrağın Kızlarından olmadığı halde şeref nöbetçileri olarak Kızları kullanmasını ve çadırının devamlı korunmasını kınıyorlardı, ama gece gündüz en az altı Kız koruyordu çadırı. O ikisi, buna izin verdikleri için Shaido Kızlarını da kınıyordu. Ne klan şefi olmak, ne de bir klan şefi adına konuşmak size çoğu asillerin sahip olduğu kadar güç veriyordu. Bu Kızların elleri hızlı bir sohbet halinde oynuyordu. Faile defalarca <em>Car’a’carn</em> adını yakaladı, ama ne söylediklerini çıkartamadı; al’Thor hakkında mı, yoksa Couladin hakkında mı olduğunu da anlayamadı.</p>

    <p>Orada bunu öğrenecek kadar durmak, eğer öğrenebilirse, söz konusu değildi. Diğerleri çamurlu sokakta hızla uzaklaşmaya başlamışlardı bile. Her şeyden önce, Kızlar kuşkulanır, onu bizzat döverlerdi ya da daha kötüsü, Faile’in kendi çizme bağcıklarını kullanırlardı. “Küstah gözlere” sahip olduğu için birkaç Kız’dan bu şekilde dayak yemişti bile ve yeni bir tanesini istemiyordu. Özellikle de herkesin önünde soyunmak anlamına geleceğinden. Sevanna’nın <em>gai’shain</em>’i olmak onu korumuyordu. Her Shaido, uygunsuz davrandığını düşündüğü her <em>gai’shain</em>’i cezalandırabilirdi. Belli bir işin yapılmasını gözetmek için bir çocuk dikilmişse başınıza, bunu bir çocuk bile yapabilirdi. Ayrıca, ne kadar hafif olursa olsun, soğuk yağmur kısa zamanda yün cüppesinin içine işlerdi. Çadırla burası arasında kısa bir mesafe vardı, ancak dört yüz metre kadar, ama bir süreliğine durdurulmadan aşamazdı o mesafeyi.</p>

    <p>Büyük kırmızı çadıra sırtını dönerken çeneleri bir esnemeyle açıldı. Battaniyelerine dönüp birkaç saat daha uyumayı çok isterdi. Öğleden sonra başka görevler verilecekti. Ne olacaklarını bilmiyordu. Sevanna kimin ne zaman neyi yapmasını istediğine karar verebilse her şey çok daha kolay olacaktı, ama gelişigüzel isim seçiyor gibiydi ve bunu her zaman son anda yapıyordu. Bu, değil kaçmak, planlamayı bile çok güç kılıyordu.</p>

    <p>Sevanna’nın çadırının çevresinde her tür çadır vardı; alçak, koyu renk Aiel çadırları, sivri tepeli çadırlar, duvarlı çadırlar; hayal edilebilecek her tür, her boy ve her renk çadır. Çadırlar, şimdi çamurdan ırmaklara dönüşmüş toprak sokaklarla ayrılmıştı. Yeterince çadıra sahip olmayan Shaidolar bulabildikleri bütün çadırlara el koymuşlardı. Şimdi Malden’in çevresinde on dört boy kamp kurmuştu; yüz bin Shaido, bir o kadar <em>gai’shain</em> vardı ve söylentilere göre birkaç gün içinde iki boy daha, Morailer ve Beyaz Yamaçlar gelecekti. Çamurun içinde köpeklerle oynayan çocuklar dışında, yürürken gördüğü çoğu insan çamur lekeli beyazlar içindeydi ve sepetler ya da dolu çuvallar taşıyorlardı. Kadınların çoğu seğirtmiyordu, koşuyordu. Demirciler dışındaki Shaidolar nadiren iş yapıyordu ve yaptıkları zaman da can sıkıntısından yaptıklarını tahmin ediyordu Faile. Bunca <em>gai’shain</em> varken, herkese yetecek kadar iş bulmanın kendisi bile bir işti. Artık küvete oturup bir <em>gai’shain</em>’e sırtını fırçalatan tek kişi Sevanna değildi. Bilgelerin hiçbiri henüz o kadar ileri gitmemişti, ama diğerlerinin bazıları, emir verecek bir <em>gai’shain</em> varken, iki adım ötedeki bir şeyi almak için bile kılını kıpırdatmıyordu.</p>

    <p>Kampın <em>gai’shain</em>’lere ayrılmış kısmına, Malden’in gri taş duvarlarının dibine gelmek üzereydi ki yağmura karşı koyu renk şalını başına sarmış bir Bilge’nin uzun adımlarla ona doğru yaklaştığını gördü. Faile durmadı, ama dizlerini birazcık kırdı. Meira Therava kadar korkunç değildi, ama sert yüzlü kadın da yeterince haşindi. Faile’den daha kısa boyluydu. Küçük ağzı, kendinden daha uzun bir kadınla her karşılaşmasında daha da büzülüyordu. Faile Beyaz Yamaçlardan olan kadının boyunun yakında orada olacağını duyduğunda biraz neşeleneceğini sanırdı, ama haberin gözle görülür bir etkisi olmamıştı.</p>

    <p>“Demek yalnızca oyalanıyordun,” dedi Meira, yaklaştığında. Gözleri tıpkı safirlere benziyordu ve safirler kadar sertti. “Rhiale’yi diğerlerini dinlemek üzere yalnız bıraktım, çünkü sarhoş bir ahmağın seni çadırına çektiğini sandım.” Bunu yapmak üzere olan bir sarhoş ahmak arayarak çevresine bakındı.</p>

    <p>“Bana kimse yaklaşmadı, Bilge,” dedi Faile çabucak. Son birkaç hafta içinde bunu deneyen pek çok adam olmuştu; bazıları sarhoştu, bazıları değildi, ama Rolan her seferinde tam zamanında gelmişti. İri yarı <em>Mera’din</em> Faile’i kurtarmak için iki kez dövüşmek zorunda kalmıştı ve bir kez karşısındaki adamı öldürmüştü. Faile bu yüzden dokuz ayrı çeşit patırtı ve sorun beklemişti, ama Bilgeler onları adil dövüşler saymıştı ve Rolan Faile’in adının hiç geçmediğini söylemişti. Bain ve Chiad geleneklere aykırı olduğu konusunda ısrar etse de, buradaki <em>gai’shain</em> kadınlar için saldırı daimi bir riskti. Faile, o ve Maighdin de <em>Mera’din</em> gölgeler edinmeden önce Alliandre’nin de bir kez saldırıya uğradığından emindi. Rolan Faile’in halkına yardım etmelerini istediğini inkâr ediyordu. Yalnızca insanların sıkıldığını ve yapacak şey aradığını söylüyordu. “Ağır davrandığım için çok özür dilerim.”</p>

    <p>“Ezilip büzülme. Ben Therava değilim. Zevk için dövmem seni.” Sözcükler, bir cellada yakışacak kadar sert bir sesle söylemişti. Meira zevk için insanları dövmüyor olabilirdi, ama Faile sopa sallarken kolunun oldukça güçlü olduğunu biliyordu. “Şimdi bana Sevanna’nın neler söylediğini ve yaptığını anlat. Bu, gökten yağan su harika bir şey olabilir, ama altında yürümek berbat.”</p>

    <p>Emre itaat etmek kolaydı. Sevanna gece uyanmamıştı ve kalktıktan sonra yalnızca giyeceği giysiler ve takacağı mücevherlerden bahsetmişti, özellikle de mücevherlerden. Kadının mücevher sandığı aslında giysiler için yapılmıştı ve çoğu kraliçenin sahip olduğundan daha fazla mücevher ile tıka basa doluydu. Sevanna üzerine bir şeyler giymeden önce değişik kolye ve yüzük kombinasyonlarını denemiş, yaldız çerçeveli boy aynasında kendini incelemişti. Çok utanç vericiydi. Faile için.</p>

    <p>Therava’nın Galina ile birlikte gelişini anlatırken, gözlerinin önündeki her şey dalgalandı. <em>Kendisi</em> dalgalandı! Hayal görmüyordu. Meira’nın mavi gözleri faltaşı gibi açılmıştı; o da hissetmişti. Yine, Faile dahil her şey, öncekinden de şiddetli bir biçimde dalgalandı. Faile şok içinde dimdik durdu ve cüppesini bıraktı. Dünya üçüncü kez, daha da şiddetle dalgalandı ve dalga Faile’in içinden geçerken, rüzgâra kapılmış gibi uçup gideceğini ya da pus olup dağılacağını sandı.</p>

    <p>Nefes nefese, dördüncü dalgayı, onu ve başka her şeyi yok edeceğinden emin olduğu dalgayı bekledi. Dalga gelmeyince, rahatlayarak ciğerlerindeki bütün havayı verdi. “Ne oldu, Bilge? Bu neydi?”</p>

    <p>Meira kendi koluna dokundu ve eli etin ve kemiğin içinden geçmeyince şaşırmış göründü. “Ben... bilmiyorum,” dedi yavaşça. Silkelenerek ekledi, “Sen işine bak, kızım.” Eteğini topladı ve koşar adım Faile’in yanından geçti, geçerken çamurlar sıçrattı.</p>

    <p>Sokaklardaki çocuklar kaybolmuştu, ama Faile çadırların içinden gelen çocuk feryatlarını duyabiliyordu. Terk edilmiş köpekler kuyruklarını bacaklarının arasına kıstırmış, titriyor, sızlanıyordu. Sokaktaki Shaidolar ve <em>gai’shain</em>’ler kendilerine, birbirlerine dokunuyordu. Faile ellerini kenetledi. Elbette katıydı. Pusa dönüşeceğini <em>hissetmişti</em> yalnızca. Elbette. Gerekenden daha fazla çamur sıçratmamak için cüppesini kaldırdı ve yürümeye başladı. Sonra, kendine ya da başkalarına ne kadar çamur sıçrattığına aldırmadan koştu. O dalgalar yeniden gelse kaçamayacağını biliyordu. Ama yine de tüm gücüyle koştu.</p>

    <p><em>Gai’shain</em> çadırları Malden’in yüksek granit duvarlarının çevresinde geniş bir halka oluşturuyordu ve kampın dış halkasındaki çadırlar kadar çeşitliydiler, ama çoğu küçüktü. Kendi sivri tepeli çadırında iki kişi rahat rahat uyuyabilirdi; Faile’e ek olarak üç kişiyi daha barındırıyordu, Alliandre, Maighdin ve Dairaine adlı eski bir Cairhienli asil kadın; diğer <em>gai’shain</em>’ler hakkında hikâyeler taşıyarak Sevanna’nın beğenisini kazanmış biri. Bu, işleri karmaşıklaştırıyordu, ama kadını öldürmeden durumu düzeltmenin yolu yoktu ve Faile bunu yapamazdı. Dairaine gerçek bir tehdit oluşturana kadar yapamazdı. Köpek yavruları gibi birbirlerine sokularak uyuyorlar, soğuk gecelerde vücutlarının sıcaklığını paylaştıkları için memnun oluyorlardı.</p>

    <p>Alçak çadırın içine daldığında, içeriyi loş buldu. Lamba yağı ve mum kıttı ve <em>gai’shain</em>’ler için harcanmıyordu. Yalnızca Alliandre oradaydı; yakalığı içinde, battaniyelerinin üzerine yüzüstü uzanmıştı. Bereli poposuna bitki çayına batırılmış ıslak bir bez parçası koymuştu. En azından Bilgeler, Shaidolar kadar <em>gai’shain</em>’ler de şifalı otlar vermeye razıydılar. Alliandre yanlış bir şey yapmamıştı, ama dün Sevanna’yı en az memnun eden beş kişiden biri olarak seçilmişti. Bazılarının aksine, cezalandırılırken oldukça iyi dayanmıştı –Doirmanes daha sandığın üzerine eğilmeden ağlamaya başlamıştı– ama kadın her üç dört günde bir o beş kişiden biri seçiliyordu. Kraliçe olmak, bir kraliçeye nasıl hizmet edileceğini öğretmiyordu insana. Ama diğer yandan, Maighdin de sık sık seçiliyordu ve kadın, çok becerikli olmasa da, bir leydi hizmetkârıydı. Faile’in kendisi yalnızca bir kez seçilmişti.</p>

    <p>Alliandre’nin üstünü örtmeye kalkmaması, yalnızca dirseklerine dayanarak doğrulması, moralinin ne kadar bozuk olduğunu gösteriyordu. Yine de, uzun saçlarını taramıştı. Bunu da yapmazsa, Faile kadının dibe vurduğunu anlayacaktı. “Biraz önce... tuhaf... bir şey oldu mu, Leydim?” diye sordu, titrek sesinde güçlü bir korku tınısıyla.</p>

    <p>“Oldu,” dedi Faile, çadır direğinin altında çömelerek. “Ne olduğunu bilmiyorum. Meira da bilmiyor. Bilgeler arasında bilen olduğundan kuşkuluyum. Ama bize zarar vermedi.” Elbette onlara zarar vermemişti. Elbette hayır. “Ve planlarımızı değiştirmiyor.” Esneyerek geniş altın kemeri çözdü ve battaniyelerinin üzerine bıraktı, sonra başını üzerinden geçirip çıkarmak için cüppeyi kavradı.</p>

    <p>Alliandre başını ellerine eğdi ve sessizce ağlamaya başladı. “Asla kaçamayacağız. Bu gece yine dövüleceğim. Biliyorum. Hayatımın geri kalanı boyunca her gün dövüleceğim.”</p>

    <p>Faile içini çekerek cüppesini olduğu yerde bıraktı ve diz çökerek kadının saçlarını okşadı. Kadının leydisi olarak pek çok sorumluluğu vardı. “Zaman zaman ben de aynı korkulara kapılıyorum,” diye itiraf etti yumuşak sesle. “Ama beni ele geçirmelerine izin vermiyorum. Kaçacağım. <em>Biz</em> kaçacağız. Cesaretini korumalısın, Alliandre. Cesur bir kadın olduğunu biliyorum. Masema ile iş yaptığını ve sinirlerini sağlam tuttuğunu biliyorum. Denersen, şimdi de tutabilirsin.”</p>

    <p>Aravine başını çadır kapağından içeri uzattı. Sade, tombul bir kadındı, asil olduğundan emindi Faile, ama kadın asla böyle bir iddiada bulunmuyordu ve loşluğa rağmen kadının gülümsediğini görebiliyordu Faile. O da Sevanna’nın kemerini ve yakalığını takmıştı. “Leydim, Alvon ve oğlu size bir şey getirmiş.”</p>

    <p>“Birkaç dakika beklesin,” dedi Faile. Alliandre ağlamayı bırakmıştı, ama sessizce, kıpırtısızca yatıyordu orada.</p>

    <p>“Leydim, bunu bekletmek istemezsiniz.”</p>

    <p>Faile’in nefesi kesildi. Mümkün olabilir miydi? Umut edilemeyecek kadar önemli görünüyordu.</p>

    <p>“Sinirlerimi sağlam tutabilirim,” dedi Alliandre, başını kaldırıp Aravine’e bakarak. “Alvon’un bulduğu şey umduğum şeyse, Sevanna beni sorgulasa bile sinirlerimi sağlam tutabilirim.”</p>

    <p>Faile kemerini kaparak –dışarıda kemersiz ve yakalıksız görülmek, kaçmaya çalışmak kadar sert cezalandırılıyordu– çadırdan dışarı fırladı. Yağmur ahmak ıslatana dönmüştü, ama o yine de başlığını başına taktı. Yağmur hâlâ soğuktu.</p>

    <p>Alvon tıknaz bir adamdı. Leylek gibi bir oğlan olan oğlu Theril babasına tepeden bakıyordu. İkisi de, çadır bezinden yapılmış yırtık beyaz cüppeler içinde, çamur lekeliydiler. Alvon’un en büyük oğlu olan Theril yalnızca on dört yaşındaydı, ama boyu yüzünden Shaidolar buna inanmamışlardı. Amadicia’da, yetişkin erkekler bu kadar boylu oluyordu. Faile Alvon’a en baştan inanmıştı. O ve oğlu <em>gai’shain</em>’ler arasında efsaneye dönüşmüştü. Üç kez kaçmışlardı ve her seferinde Shaidoların onları geri getirmesi daha da uzun sürmüştü. Ve gittikçe daha da haşinleşen cezalara rağmen, sadakat yemini ettikleri gün, ailelerine dönmek için dördüncü kaçış teşebbüsünü planlıyorlardı. Faile ikisinin de gülümsediğini görmemişti, ama bugün Alvon’un yıpranmış yüzü ve Theril’in sıska yüzü gülümsemelerle kırışmıştı.</p>

    <p>“Bana ne getirdiniz?” diye sordu Faile, kemerini telaşla beline takarak. Yüreği öyle gömülüyordu ki göğsünü delip geçeceğini sanıyordu.</p>

    <p>“Benim Theril, Leydim,” dedi Alvon. Oduncu olan adam o kadar kaba bir aksanla konuşuyordu ki zar zor anlaşılabiliyordu. “Öylesine yürüyordu ve çevrede kimse yoktu, hem de hiç kimse, bu yüzden çabucak içeri daldı ve... Leydi’ye göster, Theril.”</p>

    <p>Theril utangaç utangaç kol yeninin içine uzandı –genelde cüppelerinin kol yenlerinin içine cepler dikmiş oluyordu– ve otuz santim uzunluğunda, Faile’in bileği kalınlığında, fildişine benzeyen pürüzsüz beyaz bir çubuk çıkardı.</p>

    <p>Faile izleyen biri olup olmadığını görmek için çevresine bakındı –sokakta onlardan başka kimse yoktu, en azından şimdilik– ve çubuğu alıp kendi kol yeninden içeri sokup oradaki cebe tıktı. Cep, çubuğun düşmemesine sağlayacak kadar derindi ancak, ama o şeyi eline geçirmişti artık ve bırakmak istemiyordu. Ele cam gibi geliyordu, dokunuşu oldukça soğuktu; sabah havasından daha soğuk. Belki de bir <em>angreal</em> ya da <em>ter’angreal</em>’di. Bu Galina’nın onu neden istediğini açıklardı, ama neden onu kendisinin almadığını açıklamıyordu. Faile elini kol yenine gömerek çubuğu sıkı sıkı tuttu. Galina artık tehdit değildi. Artık kurtuluşlarıydı.</p>

    <p>“Anlamalısın, Alvon, Galina giderken seni ve oğlunu yanında götüremeyebilir,” dedi. “Bunu yalnızca ben ve yanımda yakalananlar için söz verdi. Ama ben sana söz veriyorum, seni ve bana yemin etmiş herkesi kurtarmak için bir yol bulacağım. Elimden geliyorsa, kalanları da, ama her şeyden önce onları. Işık altında, kurtuluş ve yeniden doğum umudum adına yemin ediyorum.” Babasından bir ordu talep etmek dışında, bunu yapmak için bir yol düşünemiyordu, ama yapacaktı.</p>

    <p>Oduncu tükürecekmiş gibi yaptı, sonra ona baktı ve yüzü kızardı. Bunun yerine, yutkundu. “O Galina denen kadın kimseye yardım etmeyecek, Leydim. Aes Sedai falan olduğunu söylüyor, ama bana sorarsanız Therava’nın oyuncağı o ve Therava onun gitmesine izin vermeyecek. Her neyse, sizi kurtarmayı başarırsak bizi kurtarmak için geri döneceğinizi biliyoruz. Yemin falan etmenize gerek yok. Biri yakalanmadan alabiliyorsa o çubuğu istediğinizi söylediniz ve Theril sizin için aldı, o kadar.”</p>

    <p>“Ben kurtulmak istiyorum,” dedi Theril aniden, “ama tek bir kişiyi kurtarsak bile, onları yenmiş oluruz.” Konuştuğuna şaşmış gibi göründü ve kıpkırmızı kesildi. Babası ona bakarak kaşlarını çattı, sonra düşünceli düşünceli başını salladı.</p>

    <p>“İyi söyledin,” dedi Faile oğlana nazikçe, “ama yemin ettim ve yeminimi tutacağım. Sen ve baban...” Omzunun üzerinden arkasına bakan Aravine elini onun omzuna koyunca sustu. Kadının gülümsemesinin yerini korku almıştı.</p>

    <p>Faile başını çevirdiği zaman Rolan’ın çadırının yanında durduğunu gördü. Perrin’den iki el uzun olan adam <em>shoufa</em>’sını boynuna sarmış, kara peçesini geniş göğsüne sarkıtmıştı. Yağmur yüzünü ıslatmış, kısa kızıl saçlarını bukle bukle kafasına yapıştırmıştı. Adam kaç zamandır oradaydı? Çok olmasa gerekti, yoksa Aravine daha önce fark ederdi. Minik çadır onları pek az saklıyordu. Alvon ve oğlu, uzun boylu <em>Mera’din</em>’e saldırmayı düşünürmüş gibi omuzlarını kaldırmışlardı. Bu çok kötü bir fikir olurdu. Perrin olsa söyleyeceği gibi, kediye saldıran farelerden beter olurlardı.</p>

    <p>“Görevlerine dön, Alvon,” dedi çabucak. “Sen de Aravine. Hemen gidin.”</p>

    <p>Aravine ve Alvon, Rolan’a son bir bakış fırlattıktan sonra, selam vermeden uzaklaşacak sağduyuyu gösterdiler, ama Theril yumruğunu alnına götürürken kendini tuttu. Kızararak babasının peşinden seğirtti.</p>

    <p>Rolan çadırın yanından gelip Faile’in önünde durdu. Tuhaf bir biçimde, bir elinde mavi ve sarı yabançiçeklerinden oluşan küçük bir demet vardı. Faile kol yeninde sakladığı çubuğun fena halde farkındaydı. Onu nereye saklayacaktı? Therava onun kaybolduğunu fark ettiğinde, muhtemelen kampı hallaç pamuğu gibi atacaktı.</p>

    <p>“Dikkatli olmalısın, Faile Bashere,” dedi Rolan, ona gülümseyerek. Alliandre adamın pek de yakışıklı olmadığını söylemişti, ama Faile kadının yanıldığına karar vermişti. O mavi gözler ve o gülümseme adamı neredeyse yakışıklı kılıyordu. “Yapmak üzere olduğun şey tehlikeli ve ben seni daha fazla korumak üzere yanında olmayabilirim.”</p>

    <p>“Tehlikeli mi?” Faile midesinin buz gibi olduğunu hissetti. “Ne demek istiyorsun? Nereye gidiyorsun?” Adamın korumasını kaybetme fikri midesinin kasılmasına sebep oldu. Pek az ıslaktopraklı kadın Shaido erkeklerinin dikkatinden kaçmıştı. O olmadan...</p>

    <p>“Bazılarımız Üç Kat Topraklar’a dönmeyi düşünüyor.” Adamın gülümsemesi soldu. “Sahte bir <em>Car’a’carn</em>’ı, özellikle de bir ıslaktopraklıyı takip edemeyiz, ama belki yaşamlarımızı kendi mezralarımızda geçirmemize izin verilir. Düşünüyoruz. Uzun zamandır evden uzaktayız ve bu Shaidolar bizi hasta ediyor.”</p>

    <p>Adam gittikten sonra Faile bununla başa çıkmanın bir yolunu bulurdu. Bulmak zorundaydı. Bir şekilde. “Bir de benim yapmak üzere olduğum şeye tehlikeli diyorsun, öyle mi?” Hafif bir sesle konuşmaya çalışmıştı, ama kolay değildi. Işık, Rolan olmadan Faile’e neler olacaktı?</p>

    <p>“Bu Shaidolar sarhoş olmadıkları zaman bile kör, Faile Bashere,” diye yanıt verdi adam dikkatle. Faile’in başlığını arkaya iterek yabançiçeklerinden birini sol kulağının arkasına taktı. “Biz <em>Mera’din</em>’ler gözlerimizi kullanıyoruz.” Bir başka yabançiçeğini diğer yana taktı. “Son zamanlarda pek çok arkadaş edindin ve onlarla birlikte kaçmayı düşünüyorsun. Cesurca bir plan, ama tehlikeli.”</p>

    <p>“Bilgelere ya da Sevanna’ya söyleyecek misin?” Bunu sakin bir sesle söylemeyi başarmasına şaşırdı. Midesi düğüm düğüm olmaya çalışıyordu.</p>

    <p>“Bunu neden yapayım ki?” diye sordu Rolan, Faile’in saçlarına yeni bir çiçek ekleyerek. “Jhoradin, bir Ağaçkatili olsa bile Lacile Aldorwin’i yanında Üç Kat Topraklar’a götürmeyi düşünüyor. Onu, bir gelin çelengi yapıp ayaklarının dibine bırakmaya ikna edebileceğini düşünüyor.” Lacile, onu <em>gai’shain</em> yapan <em>Mera’din</em>’in battaniyesine girerek koruma bulmuştu. Arrela ise bunu, onu yakalayan Kızlardan biriyle yapmıştı, ama Faile Jhoradin’in dileğinin gerçekleşeceğinden kuşkuluydu. İki kadın da kaçış fikrine, hedefe odaklanan oklar gibi odaklanmıştı. “Bir düşününce, giderken ben de seni götürmek istiyorum.”</p>

    <p>Faile adama bakakaldı. Yağmur saçlarına işlemeye başlamıştı. “Kıraç’a mı? Rolan, ben kocamı seviyorum. Sana bunu söyledim ve söylediğim doğru.”</p>

    <p>“Biliyorum,” dedi adam, Faile’in saçlarına çiçekler takmaya devam ederek. “Ama şimdilik, hâlâ beyaz giyiyorsun ve beyaz giyerken yaptıkların, çıkardığın zaman unutulur. Kocan bunu sana karşı kullanamaz. Dahası, eğer gidersek, bir ıslaktopraklı kasabasına yaklaştığımızda gitmene izin vereceğim. Seni en baştan <em>gai’shain</em> yapmamalıydım. O kemer ve yakalıkta, seni kocana geri götürmeye yetecek kadar altın var.”</p>

    <p>Faile’in ağzı şokla açık kalmıştı. Yumruğu adamın geniş göğsüne çarptığında kendisi de şaşırdı. <em>Gai’shain</em>’ler <em>asla</em> şiddete başvurmamalıydı, ama adam ona sırıtmakla yetindi. “Sen!..” Adama bir kez daha, daha şiddetli vurdu. Onu dövdü. “Sen!.. Aklıma yeterince kötü sözcük gelmiyor. Beni bu Shaidoların arasına terk edeceğini düşünmeme izin verdin, ama baştan beri kaçmama yardım etmeyi düşünüyordun, öyle mi?”</p>

    <p>Adam sonunda onun yumruğunu yakaladı ve Faile’in elini tamamen saran elinde kolaylıkla tuttu. “Eğer gidersek, Faile Bashere,” diye güldü. Adam gülüyordu! “Henüz karar verilmedi. Her neyse, bir adam bir kadına çok hevesli olduğunu düşündürmemeli.”</p>

    <p>Faile bir kez daha kendini şaşırttı, ama bu sefer kahkaha atarak ve aynı anda ağlayarak. Bunları öyle şiddetli yapıyordu ki ya adama yaslanacaktı ya da düşecekti. Şu <em>lanet</em> Aiel mizah anlayışı!</p>

    <p>“Saçlarında çiçeklerle çok güzelsin, Faile Bashere,” diye mırıldandı adam, bir çiçek daha takarak. “Onlarsız da. Ve şimdilik, hâlâ beyaz giyiyorsun.”</p>

    <p>Işık! Çubuk ondaydı, serin serin koluna yaslanıyordu, ama Therava bir kez daha özgür dolaşmasına izin vermeden onu Galina’ya vermesinin yolu yoktu, o zaman bile kadının çaresizliğe kapılıp Faile’i ele vermeyeceğinin garantisi yoktu. Rolan onu kaçırmayı öneriyordu. Eğer gitmeye karar verirlerse, ama Faile beyaz giydiği sürece onu battaniyelerine çekmeye çalışmaya devam edecekti. Ve eğer <em>Mera’din</em>’ler gitmemeye karar verirse, içlerinden biri Faile’in kaçma planlarını ele verir miydi? Rolan’a inanılabilirse, hepsi biliyordu! Umut ve tehlike, ayrılmaz bir biçimde birbirlerine dolanmıştı. Ne dolaşıklık ama!</p>

    <p>Therava’nın tepkisi konusunda Faile’in haklı olduğu ortaya çıktı. Öğleden hemen önce, tüm <em>gai’shain</em>’ler açık havaya sürüldü ve soyunmaları emredildi. Faile elleriyle kendini olabildiğince örtmeye çalışarak, Sevanna’nın kemerini ve yakalığını takan –onları hemen yine takmaya zorlanmışlardı– diğer kadınlarla birlikte büzülerek örtünmeye çalıştı. Bu arada Shaidolar <em>gai’shain</em> çadırlarını karıştırarak buldukları her şeyi çamurların içine attılar. Faile’in elinden yalnızca, kasabanın içindeki saklama yerini düşünmek ve dua etmek geliyordu. Umut ve tehlike; onları birbirinden ayırmanın yolu yoktu.</p>
  </div>
</body>
</html>