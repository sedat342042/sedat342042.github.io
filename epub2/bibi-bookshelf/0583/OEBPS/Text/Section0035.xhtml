<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Düş Hançeri</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="26. Dünya Sise Dönmüş Gibi">26<br/>
    Dünya Sise Dönmüş Gibi</h1>

    <p>Oyuncak ormanda hızla ilerlemeye başladı, ama Tuon hemen peşinden at sürüyordu –Selucia da yanındaydı elbette–, böylece onu ve Talmanes’i dinleyebiliyordu. Ama kulak misafirliğine kendi düşünceleri müdahale ediyordu. Demek Oyuncak Yenidendoğan Ejder’le birlikte büyümüştü, öyle mi? Yenidendoğan Ejder’le! Ve adam hakkında herhangi bir şey bildiğini inkâr etmişti. Bu, Tuon’un yakalamayı başaramadığı bir yalandı ve Tuon yalan yakalamak konusunda iyiydi. Seandar’da, fark edemediğiniz yalan sizi öldürtebilir ya da mal olarak satılmaya gönderebilirdi. Yalanından haberi olsaydı, onun kendisini öpmesine izin vermektense yüzüne tokat atabilirdi. İşte, <em>o öpücük</em> şok olmuştu, etkisini üzerinden atabildiğinden kuşku duyduğu bir şok. Selucia bir erkek tarafından öpülmeyi tarif etmişti, ama gerçek öpücüğün yanında kadının tarifleri solgun kalmıştı. Hayır, dinlemek zorundaydı.</p>

    <p>“Birlik’in başında <em>Estean’ı</em> mı bıraktın?” diye patladı Oyuncak. Öyle yüksek sesle patlamıştı ki seyrek çalılıkların arasından, yaslı kanat sesleriyle, bir gri kurum sürüsü havalandı. “Adam tam bir aptal!”</p>

    <p>“Daerid’i dinleyecek kadar aptal değil,” diye yanıt verdi Talmanes sakin sakin. Çok heyecanlanan bir adama benzemiyordu. Başını devamlı iki yana çevirerek, dikkatle çevreyi izliyordu. Sık sık, tepedeki kalın dalların arasından gökyüzüne de bakıyordu. Adam <em>raken</em>’leri yalnızca duymuştu, ama onlara karşı dikkatli oluyordu. Sözleri Oyuncak’ınkilerden de sert ve hızlıydı ve takip etmesi güçtü. Bu insanlar ne kadar hızlı konuşuyordu! “Carlomin ve Reimon aptal değil Mat –en azından, Reimon yalnızca bazen aptallık ediyor– ama, savaş hakkında ne kadar bilgili olursa olsun, asil olmayan birini dinlemezler de. Edorion dinler, ama onu yanımda istedim.”</p>

    <p>Talmanes’in kullandığı o kızıl el simgesi ilgi çekiciydi. İlgi çekiciden de fazla. Çok daha fazla. Demek eski ve seçkin bir Ev’dendi, öyle mi? Ama doğru kişi Oyuncak’tı. Şahinkanadı’nın yüzünü hatırlıyordu. Bu kesinlikle imkânsız görünüyordu, ama bunu inkâr etmesinin yalan olduğu, bir leoparın benekleri kadar açıktı. Kızıl El, Oyuncak’ın simgesi olabilir miydi? Ama eğer öyleyse, yüzüğü neydi? Tuon yüzüğü ilk gördüğünde bayılacak gibi olmuştu. Eh, çocukluğundan beri ona bu kadar yaklaştığı olmamıştı.</p>

    <p>“Bu durum değişecek, Talmanes,” diye hırladı Oyuncak. “Çok uzun süre başıboş bıraktım. Artık sancaklarıma Reimon ve diğerleri kumanda ediyorsa, bu onları Bayrak-General yapar. Seni de Korgeneral. Daerid beş sancağa kumanda ediyor ve bu onu da Korgeneral yapar. Reimon ve diğerleri ya onun emirlerine itaat eder ya da evlerine dönerler. Tarmon Gai’don geldiğinde, onlar lanet mülklere sahip olmayan birini dinlemeyi reddettiği için lanet kafamın yarılmasına izin vermeyeceğim.”</p>

    <p>Talmanes atını çevirip dikenli çalıların çevresinden dolaştırdı ve herkes takip etti. Dolaşık sarmaşıkların dikenleri özellikle uzun ve çengelli görünüyordu. “Bundan hoşlanmayacaklar, Mat, ama evlerine de dönmeyecekler. Bunu biliyorsun. Altara’dan nasıl çıkacağımızı düşündün mü?”</p>

    <p>“Düşünüyorum,” diye mırıldandı Oyuncak. “Düşünüyorum. Şu arbaletçiler...” Uzun bir nefes verdi. “Bu akıllıca değildi, Talmanes. Her şeyden önce, onlar yürümeye alışıklar. Hızlı hareket ettiğimizde, yarısı eyerde kalmaktan fazlasını yapamayacak ve hızlı ilerlememiz de gerekecek. Bu tür ormanlarda faydalı olabilirler, siper alabilecekleri başka yerlerde de, ama açık arazide, kargılı askerlerimiz yokken, ikinci ok salvosunu yapamadan ezilecekler.”</p>

    <p>Uzakta bir aslan kükredi. Uzaktaydı, ama yine de atlar sinirli sinirli kişnediler ve birkaç adım dans ettiler. Oyuncak iğdiş atının boynuna eğildi ve hayvanın kulağına fısıldadı. At hemen sakinleşti. Demek, bu onun süslü hikâyelerinden biri değildi. Olağanüstü.</p>

    <p>“At binebilen adamlar seçtim, Mat,” dedi Talmanes, doru atı oynamayı bıraktığında. “Ayrıca, hepsinde yeni manivela var.” Sesine küçük bir heyecan tınısı gelmişti. Ketum adamlar bile, silah konuşurken ısınırdı. “Manivelayı üç kez döndürünce,” eliyle küçük bir halka yaparak gösterdi, “kiriş kuruluyor. Birazcık eğitimle, bir adam dakikada yedi sekiz ok atabiliyor. Ağır bir arbaletle.”</p>

    <p>Selucia gırtlağından küçük bir ses çıkardı. Şaşırmakta haklıydı. Talmanes doğruyu söylüyorsa, ki Tuon’a göre yalan söylemek için sebebi yoktu, o zaman bir şekilde bu harika manivelalardan bir tane bulmalıydı. Örnek olarak bir tane bulabilirse, zanaatkârlar daha fazlasını yapabilirdi. Okçular arbaletçilerden daha fazla ok fırlatabilirdi, ama onların eğitilmesi de daha uzun sürüyordu. Her zaman, okçudan çok arbaletçi olurdu.</p>

    <p><em>“Yedi mi?”</em> diye nida etti Tuon inanmazlıkla. “Bu çok faydalı olurdu, ama ben hiç öyle şey duymadım. Hiç.” Adam, bunun özel bir önemi varmış gibi mırıldandı, sonra başını iki yana salladı. “Nasıl buldunuz?”</p>

    <p>“Yedi ya da sekiz. Murandy’de bir makine ustası, icat ettiği şeylerden bir araba dolusunu Caemlyn’e götürmek istiyordu. Orada, âlimler ve mucitler için bir tür okul var. Adamın yolculuk için paraya ihtiyacı vardı ve o şeylerin nasıl yapıldığını Birlik’in silahtarlarına öğretmeye razı oldu. Düşmanını her fırsatta okla boğacaksın. Düşmanlarını uzaktan öldürmek, yakından öldürmekten her zaman daha iyidir.”</p>

    <p>Selucia, Tuon’un görebilmesi için ellerini kaldırdı ve ince parmaklarını çabuk çabuk oynattı. BAHSETTİKLERİ BU BİRLİK NEDİR? Astın üstü karşısında kullanması gereken doğru formu kullanmıştı, ama sabırsızlığı elle tutulur haldeydi neredeyse. Olan biten her şeye karşı sabırsızlık. Tuon ondan pek az sır saklardı, ama şimdilik bazı sırları saklamak daha iyi gibi görünüyordu. Selucia’dan, verdiği sözden dönmüş olmamak için, kendisini Ebou Dar’a zorla götürmesini beklerdi. Bir gölgenin pek çok görevi vardı ve bazıları nihai fedakârlığı gerektirirdi. Tuon Selucia’nın idamını emretmek istemiyordu.</p>

    <p>Buyurgan formla cevap verdi. OYUNCAK’IN ÖZEL ORDUSU, ANLAŞILAN. DİNLERSEK DAHA FAZLASINI ÖĞRENEBİLİRİZ.</p>

    <p>Oyuncak’ın bir orduya kumanda etmesi çok tuhaf geliyordu. Zaman zaman çok çekici olabiliyordu, her zaman esprili ve eğlendiriciydi, ama genellikle tam bir hödüktü ve her zaman işe yaramazın tekiydi. Tylin’in evcil hayvanı olarak, tam da yerini bulmuş gibiydi. Ama sirkteki göstericiler arasında da yerini bulmuş görünüyordu, <em>marath’damane</em>’ler ile iki kaçak <em>damane</em>’nin yanında ve cehennemde. Bu büyük hayal kırıklığı olmuştu. Tek bir kavga bile etmemişti! Daha sonraki olaylar bunu telafi edememişti. Bir sokak kavgasına karışmak, cehennemde kavga görmekle aynı şey değildi. İtiraf etmek gerekirdi ki, cehennem dedikleri yer, Ebou Dar’da anlattıklarından çok daha sıkıcıydı. O sokak kavgasında, Oyuncak ondan hiç beklemediği bir yanını göstermişti. Bir sebepten, Tuon bunu tuhaf bir biçimde sevimli bulmuştu.</p>

    <p>“İyi bir tavsiye,” dedi Oyuncak dalgın dalgın, boynuna doladığı siyah eşarbı çekiştirerek. Tuon, onun saklamaya büyük özen gösterdiği yara izini merak ediyordu. Saklaması anlaşılabilir bir şeydi. Neden asılmıştı ve nasıl hayatta kalmıştı? Soramazdı. Onun gözlerini birazcık indirmeye bir şey demezdi –aslında, onun kıvranmasını seyretmek zevkli oluyordu; bunun için o kadar az çaba gerekiyordu ki– ama onu yıkmak istemiyordu. En azından, şimdilik.</p>

    <p>“Tanımadın mı?” dedi Talmanes. “Senin kitabından. Kral Roedran’ın kütüphanesinde iki kopya var. Onu ezberlemiş. Adam bunun onu büyük bir kumandan yapacağını düşünüyor. Pazarlığımızın başarısı onu o kadar memnun etti ki benim için bir kopya yaptırdı ve ciltlettirdi.”</p>

    <p>Oyuncak adama şaşkın şaşkın baktı. “Kitabım mı?”</p>

    <p>“Bize bahsettiğin kitap, Mat. <em>Sis ve Çelik.</em> Madoc Comadrin’in yazdığı.”</p>

    <p>“Ah, şu kitap,” diye omuzlanın silkti Oyuncak. “Onu uzun zaman önce okumuştum.”</p>

    <p>Tuon dişlerini gıcırdattı. Parmakları çaktı. NE ZAMAN KİTAPLARDAN BAHSETMEYİ BIRAKIP İLGİNÇ KONULARA DÖNECEKLER?</p>

    <p>BELKİ DİNLERSEK DAHA FAZLASINI ÖĞRENEBİLİRİZ, diye yanıt verdi Selucia. Tuon dik dik baktı ona, ama kadının yüzünde öyle masum bir ifade vardı ki, kaş çatışını sürdüremedi. Kahkaha attı –Oyuncak’ın ne kadar yakınında olduklarını fark etmemesi için alçak sesle–, Selucia da ona katıldı. Alçak sesle.</p>

    <p>Ama Oyuncak susmuştu ve Talmanes sessizlikten memnun görünüyordu. Ormandaki sesler, şakıyan kuşlar, dallarda çıtırdayan tuhaf, siyah kuyruklu sincaplar dışında sessizlik içinde at sürdüler. Tuon kendini alamet aramaya verdi, ama gözüne hiçbir şey takılmadı. Ağaçların arasında parlak renkli tüyleri olan kuşlar uçuşuyordu. Bir kez, çok uzun boynuzları iki yana dümdüz uzanan yüksek, ince sığırlardan yaklaşık elli hayvanlık bir sürü gördüler. Hayvanlar onların yaklaştığını duymuştu ve onlara dönerek beklediler. Bir boğa başını salladı ve yeri dövdü. Oyuncak ile Talmanes dikkatle sürünün uzağından dolaştılar. Tuon omzunun üzerinden arkaya baktı. Kızılkollar –neden onlara öyle diyorlardı? Oyuncak’a sorması gerekecekti– yük atlarını çekiyorlardı, ama Gorderan arbaletini kaldırmıştı ve diğerleri yaylarına ok takmıştı. Demek bu sığırlar tehlikeliydi. Sığırlarla ilgili pek az alamet vardı ve Tuon sürünün arkalarında küçülüp gözden kaybolduğunda rahatladı. Bunca yolu bir inek tarafından öldürülmek için gelmemişti. Oyuncak’ın inek öldürmesini izlemek için de.</p>

    <p>Bir süre sonra Thom ile Aludra gelip yanlarında at sürmeye başladılar. Kadın Tuon’a bir kez baktı, sonra dümdüz ileri bakmaya başladı. Tarabonlunun, parlak renkli boncuklarla süslü örgüleriyle çevrilmiş yüzü, ne zaman Tuon’a ya da Selucia’ya baksa tahta gibi oluyordu, yani Geri Dönüş’ü reddedenlerden biri olduğu belliydi. Kadın Oyuncak’ı izliyordu ve... tatmin olmuş görünüyordu. Onun için bir şey doğrulanmış gibi. Oyuncak onu neden getirmişti acaba? Kuşkusuz havai fişekleri için değil. Kadının havai fişekleri yeterince şirindi, ama yarı eğitimli <em>damane</em>’nin yaptığı Semavi Işıklarla bile karşılaştırılamazdı.</p>

    <p>Thom Merrilin çok daha ilgi çekiciydi. Beyaz saçlı yaşlı adamın deneyimli bir casus olduğu belliydi. Onu Ebou Dar’a kim göndermişti acaba? En olası aday Beyaz Kule gibiydi. Adam, kendine Aes Sedai diyen üç kadının yanında pek az zaman geçiriyordu, ama iyi eğitilmiş bir casus kendini o şekilde ele vermezdi. Varlığı Tuon’u düşündürüyordu. Son Aes Sedai’ye de tasma takılana kadar, Beyaz Kule ihtiyatla yaklaşılması gereken bir şeydi. Her şeye rağmen, Oyuncak’ın Beyaz Kule entrikalarının bir parçası olduğu gibi rahatsız edici düşüncelere kapılıyordu bazen. Aes Sedailerin bazılarında her şeyi bilme yeteneği yoksa, imkânsız bir şeydi bu, ama zaman zaman bu düşünce aklına geliyordu.</p>

    <p>“Tuhaf bir tesadüf, sizce de öyle değil mi, Merrilin Efendi?” dedi. “Altara’da bir ormanın ortasında Oyuncak’ın ordusunun bir parçası ile karşılaşmak.”</p>

    <p>Adam uzun bıyıklarını parmak boğumu ile sıvazladı, ama küçük gülümsemesini saklamayı başaramadı. “O bir <em>ta’veren</em> Leydim ve bir <em>ta’veren</em>’in çevresinde neler olacağını asla bilemezsiniz. Onlardan biri ile yolculuk etmek her zaman... ilginç... olur. Mat’in, ihtiyaç duyduğu şeyi ihtiyaç duyduğu anda bulmak gibi bir eğilimi vardır. Bazen, ona ihtiyaç duyduğunu bilmeden.”</p>

    <p>Tuon adama bakakaldı, ama adam ciddi gibiydi. “O Desen’e mi bağlı?” Sözcüğün tercümesi buydu. “Bu ne demek?”</p>

    <p>Yaşlı adamın mavi gözleri hayretle irileşti. “Bilmiyor musunuz? Ama Artur Şahinkanadı’nın bilinen en güçlü <em>ta’veren</em> olduğu söylenir, hatta belki Rand al’Thor kadar güçlüymüş. Kimse bilmese bile sizin... Eh, bilmiyorsanız bilmiyorsunuzdur. <em>Ta’veren</em>’ler, Desen’in çevresinde şekillendiği insanlardır. Desen tarafından, Desen’in doğru yolda dokunması için ya da belki Desen’e sızan kusurların düzeltilmesi için dokunmuş insanlar. Aes Sedailerden biri benden daha iyi açıklayabilir.” Tuon bir <em>marath’damane</em> ya da daha da kötüsü kaçak bir <em>damane</em> ile konuşurmuş gibi.</p>

    <p>“Teşekkür ederim,” dedi Tuon adama, nazikçe. “Duyduklarım yeterli, sanırım.” <em>Ta’veren</em>’miş. Saçmalık. Bu insanlar ve bitmek tükenmek bilmez batıl inançları! Küçük, kahverengi bir kuş, kuşkusuz bir ispinoz, yüksek bir meşeden havalandı, Oyuncak’ın başının üzerinde, sağdan sola üç kez döndü, sonra uçup gitti. Tuon aradığı alameti bulmuştu. Oyuncak’ın yanında kal. Aksini yapmaya niyeti olduğundan değil. Bir söz vermişti, oyunu oynanması gerektiği gibi oynuyordu ve hayatı boyunca sözünden döndüğü olmamıştı.</p>

    <p>Yola çıkmalarından bir saat kadar sonra, ileride bir kuş şakıdı. Selucia ilk nöbetçiyi gösterdi, yaygın bir meşenin kalın dallarında, arbaletli bir adam ellerini ağzında boru yapmıştı. Demek kuş değildi. Yeni kuş şakımaları ilerleyişlerini haber verdi ve kısa süre sonra düzenli bir kampa girdiler. Çadır yoktu, ama mızraklar düzgünce yığılmıştı, atlar ağaçların arasında, farklı yerlerdeki halatlara, onlara binen adamların battaniyelerinin yakınına bağlanmışlardı ve her hayvanın başında bir eyer ya da yük eyeri vardı. Kampı bozup yola çıkmaları fazla sürmezdi. Ateşler küçüktü ve pek az duman yayıyordu.</p>

    <p>Onlar kampa girerken, donuk yeşil plaka zırhlar giymiş adamlar ayağa kalktılar. Ceketlerinin kollarında aynı kızıl el işareti vardı ve sol kollarına kırmızı eşarplar bağlamışlardı. Tuon yara izi taşıyan yaşlı yüzler ve taze, genç yüzler gördü; hepsinin gözleri Oyuncak’taydı ve yüzlerinde Tuon’un ancak hevesli diyebileceği ifadeler vardı. Mırıltılar yükseldi, ağaçların arasında yel gibi dolaştı.</p>

    <p>“Bu Lord Mat.”</p>

    <p>“Lord Mat geri döndü.”</p>

    <p>“Lord Mat bizi buldu.”</p>

    <p>“Lord Mat.”</p>

    <p>Tuon ile Selucia bakıştılar. O seslerdeki sevgi içtendi. Bu nadir bir şeydi ve genellikle gevşek disiplinli bir kumandanın askerlerinde görülürdü. Ama diğer yandan, Oyuncak’ın ordusunun hırpani bir şey olmasını, zamanlarını içerek ve kumar oynayarak geçiren adamlarla dolu olmasını beklemişti. Yalnız, bu adamlar dağlık araziden geçmiş, yüzlerce kilometre aşmış herhangi bir birlikten daha hırpani görünmüyordu. Hiçbiri sarhoşluktan sallanmıyordu.</p>

    <p>“Seanchanlar tarafından görülmemek için genellikle gündüz kamp kuruyoruz, gece hareket ediyoruz,” dedi Talmanes Oyuncak’a. “O uçan hayvanlardan görmemiş olmamız demek, bazılarının buralarda olmadığı anlamına gelmez. Seanchanların çoğu kuzeyde ya da güneyde, uzakta gibi, ama görünüşe göre buradan kırk beş kilometre kuzeyde bir kampları var ve söylentilere göre o yaratıklardan biri de yanlarında.”</p>

    <p>“Epey bilgilenmiş gibisin,” dedi Oyuncak, geçerlerken askerleri inceleyerek. Aniden, bir karara varmış gibi başını salladı. Yüzü sert görünüyordu, bir de... teslim olmuş gibi olabilir miydi?</p>

    <p>“Öyle, Mat. İzcilerin yarısını getirdim, Seanchanlarla savaşan Altaralılardan bazılarını da askere aldım. Eh, çoğu savaşmaktan çok at çalmakla ilgileniyor gibi, ama bazıları bundan vazgeçip onlarla gerçekten savaşmayı tercih etti. Malvide Geçitleri’nden güneye, buraya kadar, Seanchan kamplarının çoğunun nerede olduğunu bildiğimi sanıyorum.”</p>

    <p>Aniden bir adam gür bir sesle şarkı söylemeye başladı. Diğerleri de katılınca şarkı hızla yayıldı.</p>

    <blockquote class="siir">
      <p><em>Bira ve şarap eğlendirir biraz,</em></p>

      <p><em>Biraz da, güzel bilekli bir kız,</em></p>

      <p><em>Ama benim asıl zevkim,</em></p>

      <p><em>Gölgelerin Jak’ı ile yaptığım dans.</em></p>
    </blockquote>

    <p>Şimdi kamptaki bütün adamlar şarkı söylüyordu, binlerce ses şarkıyı kükrüyordu.</p>

    <blockquote class="siir">
      <p><em>Nasıl düşerse düşsün, zarı atarız,</em></p>

      <p><em>Kısa ya da uzun, kızların koynuna gireriz,</em></p>

      <p><em>Sonra Lord Mat’in çağırdığı yere gideriz,</em></p>

      <p><em>Gölgelerin Jak’ı ile dans ederiz.</em></p>
    </blockquote>

    <p>Bağıra çağıra, kahkahalar atarak ve birbirlerinin omuzlarına şaplaklar atarak bitirdiler. Işık aşkına, Gölgelerin Jak’ı da kimdi?</p>

    <p>Oyuncak dizginleri çekerek, tuhaf mızrağı tutan elini kaldırdı. Hepsi buydu, ama askerler arasında sessizlik yayıldı. Demek disiplini yumuşak değildi. Askerlerin subaylarını sevmesi için birkaç başka sebep de vardı, ama en olağan sebep Oyuncak için geçerli değil gibiydi.</p>

    <p>“Bizim bilmelerini istediğimiz ana kadar, burada olduğumuzu bilmelerine izin vermeyelim,” dedi Oyuncak yüksek sesle. Söylev çekmiyordu, yalnızca sesinin duyulduğundan emin oluyordu. Ve adamlar işitiyor, sözlerini omuzlarının üzerinden arkaya, işitemeyecek kadar uzakta olanlara iletiyorlardı. “Evimizden çok uzaktayız, ama eve dönmemizi sağlayacağım. Bu yüzden hareket etmeye hazır olun ve hızlı ilerleyin. Kızıl El Birliği herkesten daha hızlı hareket edebilir ve bunu kanıtlayacağız.” Tezahürat olmadı, ama başlar sallandı. Oyuncak Talmanes’e dönerek, “Harita var mı?” diye sordu.</p>

    <p>“Bulunabilecek en iyi haritalar,” diye yanıt verdi Talmanes. “Artık Birlik’in kendi haritacısı var. Roidelle Efendi’de, Aryth Okyanusu’ndan Dünyanın Omurgası’na kadar her şeyi gösteren çok iyi haritaları vardı zaten. Ve Damona dağlarını geçtiğimizden beri, o ve yardımcıları geçtiğimiz arazilerin yeni haritalarını çiziyor. Hatta, Seanchanlardan öğrendiklerimize bakarak, doğu Altara haritasını bile işaretledi. O kampların çoğu geçici ama. Askerler başka bir yere gidiyor.”</p>

    <p>Selucia eyerinde kıpırdandı ve Tuon yüksek buyurgan formda, bir emir olarak, SABIR, dedi. Yüzü ifadesiz kaldı, ama içten içe öfkeliydi. Askerin nerede olduğunun bilinmesi, nereye gittiklerine dair ipucu verirdi. O haritayı yakmanın bir yolu olmalıydı. Bu, arbalet manivelalarından birini ele geçirmek kadar önemliydi.</p>

    <p>“Roidelle Efendi’yle de konuşmak istiyorum,” dedi Oyuncak.</p>

    <p>Askerler gelip atları aldılar ve bir süre her şey karman çorman oldu, ortalık dolanan insanlarla doldu. Gedik dişli bir adam Akein’in dizginlerini aldı ve Tuon kısrağa nasıl bakılacağına dair detaylı talimatlar verdi. Adam eğilirken ekşi ekşi baktı ona. Bu topraklardaki sıradan insanlar, kendilerini herkese eşit görüyor gibiydi. Selucia da, Gülgoncası’nı alan leylek gibi bir delikanlıya benzer talimatlar verdi. Delikanlı Selucia’nın göğüslerine bakıyordu, ta ki Selucia onu tokatlayana kadar. Sertçe. Delikanlı sırıtmakla yetindi ve yanağını ovalayarak boz donlu atı çekip götürdü. Tuon içini çekti. Selucia için iyiydi, hoştu, ama kendisi için, sıradan birine tokat atmak gözlerini aylarca yerden kaldırmamasına sebep olurdu.</p>

    <p>Ama kısa süre sonra, arkasında Selucia ile birlikte katlanır bir tabureye oturmuştu ve tıknaz Lopin koyu renk çayla dolu teneke kupalar sunuyor, Tuon gibi Selucia’ya da doğru düzgün eğilerek selam veriyordu. Yeterince çok eğilmiyordu, ama kel adam deniyordu yine de. Tuon’un çayı balla, mükemmel bir biçimde tatlandırılmıştı, pek az bal vardı, ama diğer yandan, adam Tuon’un çayını nasıl sevdiğini bilecek kadar çok servis yapmıştı ona. Arkalarında insanlar koşturuyordu. Talmanes, onun uşağı olduğu anlaşılan ve ona kavuştuğuna çok sevinen Nerim ile kısa bir görüşme yapmıştı. En azından, zayıf adamın her zamanki yaslı yüzünde, bir anlığına bir gülümseme çakmıştı. Bu tür şeyler yalnızken yapılmalıydı. Leilwin ile Domon, Charin Efendi’nin, Juilin ve Thera ile birlikte, Olver’i kampı gezdirmeye götürmesine izin verdiler, sonra yakındaki taburelere oturdular. Thom ile Aludra da, bacaklarını çalıştırmak için, diğerleri ile birlikte gitmişlerdi. Leilwin, Tuon’a uzun uzun, gözünü kırpmadan bakacak kadar ileri gitti. Selucia, hırlamaya çok benzeyen hafif bir ses çıkardı, ama Tuon provokasyonu görmezden geldi ve Anan Hanım’a, yanındaki tabureye oturmasını işaret etti. Hainler ve hırsız eninde sonunda cezalandırılacaktı ve mal haklı sahiplerine iade edilecekti ve <em>marath’damane</em>’ler tasmalanacaktı, ama bu tür şeyler beklemeli, daha önemli konularla ilgilenilmeliydi.</p>

    <p>Üç subay daha belirdi, koyu renk ipek ceketlerinde o kızıl el işaretlerini taşıyan genç asillerdi. Bol bol kahkaha atarak, birbirlerinin omuzlarına şaplak atarak –bu bir tür sevgi işareti gibiydi– Oyuncak ile bir araya geldiler. Tuon kısa zamanda kimin kim olduğunu öğrendi. Edorion, gülümsediği zamanlar dışında ciddi bir ifade takınan esmer, ince adamdı. Reimon bol bol gülümseyen geniş omuzlu adam. Carlomin ise uzun boylu, zayıf olandı. Edorion temiz tıraşlıydı, Reimon ile Carlomin’in sivri uçlarla biten ve yağlanmış gibi parlayan siyah sakalları vardı. Üçü de Aes Sedailer önünde yerlere kadar eğildiler. Bethamin ile Seta’ya bile eğildiler! Tuon başını iki yana salladı.</p>

    <p>“Alışık olduğunuzdan farklı bir dünya olduğunu size sık sık söyledim,” diye mırıldandı Anan Hanım, “ama siz hâlâ tam olarak inanmıyorsunuz, değil mi?”</p>

    <p>“Bir şeyin belli bir biçimde olması,” diye yanıt verdi Tuon, “o şekilde olması gerektiği anlamına gelmez. Uzun zamandır öyle olsa bile.”</p>

    <p>“Bazılar aynısını sizin halkınız için söyleyebilir, Leydim.”</p>

    <p>“Olabilir.” Tuon orada bıraktı, ama genelde bu kadınla ettiği özel sohbetlerden zevk alıyordu. Anan Hanım <em>marath’damane</em>’lere tasma takılmasına karşı çıkıyordu, ki beklenir bir şeydi bu, hatta <em>da’covale</em>’lere bile karşı çıkıyordu, ama bunlar tartışmadan çok münazara oluyordu ve Tuon onun birkaç şeyi kabullenmesini sağlamıştı. Sonunda kadının fikrini değiştirmeyi umuyordu. Ama bugün değil. Zihninin Oyuncak’a odaklanmasını istiyordu.</p>

    <p>Roidelle Efendi belirdi. Göbeği koyu renk ceketini zorlayan, yuvarlak yüzlü, gri saçlı bir adamdı. Her biri uzun, silindir şeklinde, deri kutular taşıyan altı zinde görünüşlü genç adam da takip ediyordu. “Elimdeki bütün Altara haritalarını getirdim, Lordum,” dedi adam Talmanes’e eğilerek, ezgili bir aksanla. Bu topraklardaki herkes yarışırcasına mı konuşuyordu? “Bazıları ülkenin tamamını kapsıyor, bazıları yalnızca birkaç yüz kilometrekareyi. En iyileri benimkiler elbette, son haftalarda yaptıklarım.”</p>

    <p>“Lord Mat sana ne görmek istediğini anlatır,” dedi Talmanes. “Sizi baş başa bırakalım mı, Mat?”</p>

    <p>Ama Oyuncak haritacıya ne istediğini anlatmaya başlamıştı bile. Seanchan kampları işaretlenmiş bir harita istiyordu. Kısa sürede, kutulardan birindeki harita çıkarılmış, yere yayılmış. Oyuncak haritanın yanında, topuklarının üzerine çökmüştü. Roidelle Efendi yardımcılarından birini tabure getirmeye gönderdi. Adam Oyuncak’ı taklit etmeye çalışsa ceketini patlatırdı ve üstüne üstlük bir de düşerdi, muhtemelen. Tuon haritaya aç gözlerle bakıyordu. Onu nasıl ele geçirmeliydi?</p>

    <p>Talmanes ile diğer üç adam, göz ardı edilmek dünyadaki en gülünç şeymiş gibi bakışarak ve gülüşerek Tuon’a doğru yürüdüler. Aes Sedailer haritanın çevresine toplaşmışlardı, ta ki Oyuncak omzunun üzerinden bakmayı bırakmalarını söyleyene kadar. Peşlerinde Bethamin ve Seta ile, biraz öteye gittiler ve kendi aralarında alçak sesle konuşmaya başladılar. Zaman zaman Oyuncak’tan yana bakıyorlardı. Oyuncak o kadınların, özellikle de Joline’in yüz ifadelerine dikkat etse, Anan Hanım’ın taktığını söylediği inanılmaz <em>ter’angreal</em>’e rağmen, endişeye kapılırdı.</p>

    <p>“Buradayız, değil mi?” dedi, parmağıyla belli bir noktayı göstererek. Roidelle Efendi doğruladı. “Demek, <em>raken</em> olduğu söylenen kamp bu, öyle mi? Uçan hayvanın?” Adam mırıldanarak onayladı yine. “Güzel. Ne tür bir kamp bu? Kaç adam var?”</p>

    <p>“Anlatılanlara göre, bir malzeme kampıymış, Lordum. Devriyelerin kullanması için.” Genç adam bir başka katlanır tabureyle döndü ve şişman adam homurdanarak çöktü. “Sözde, çoğu Altaralı olan yüz kadar asker, iki yüz de işçi varmış, ama zaman zaman beş yüze kadar asker bulunabiliyormuş.” Dikkatli bir adamdı, Roidelle Efendi.</p>

    <p>Talmanes, bir ayağını öne uzatarak, şu tuhaf reveranslardan birini yaptı ve diğer üçü de onu taklit etti. “Leydim,” dedi Talmanes, “Vanin bana ne koşullar altında burada bulunduğunuzdan ve Lord Mat’in verdiği sözlerden bahsetti. Size yalnızca, onun verdiği sözü tuttuğunu söylemek istiyorum.”</p>

    <p>“Gerçekten tutar, Leydim,” diye mırıldandı Edorion. “Her zaman.” Tuon, Oyuncak’ı izleyebilmek için adamın kenara çekilmesini işaret etti ve adam Oyuncak’a ve Tuon’a şaşkın şaşkın bakarak kenara çekildi. Tuon sert sert baktı ona. İstediği son şey bu adamların bazı şeyler hayal etmeye başlamasıydı. Henüz her şey olması gerektiği gibi değildi. Bütün bunların ters gitmesi hâlâ mümkündü.</p>

    <p>“O bir lord mu, değil mi?” diye sordu.</p>

    <p>“Pardon,” dedi Talmanes, “ama bir daha söyler misiniz? Özür dilerim. Kulaklarım kirden tıkanmış olmalı.” Tuon sözlerini dikkatle tekrarladı, ama yine de adamın onun ne söylediğini çözmesi bir dakikasını aldı.</p>

    <p>“Ruhum kavrulsun, hayır,” dedi Reimon sonunda, kahkaha atarak. Sakalını sıvazladı. “Yalnızca bizim için öyle. Bize yetecek kadar lord.”</p>

    <p>“Genellikle asillerden hoşlanmaz,” dedi Carlomin. “Hoşlandığı birkaç kişiden biri olmamı şeref sayıyorum.”</p>

    <p>“Evet, bir şeref,” diye onayladı Reimon. Edorion başını sallamakla yetindi.</p>

    <p>“Askerler, Roidelle Efendi,” dedi Oyuncak sertçe. “Bana askerlerin nerede olduğunu söyle. Sayıları birkaç yüzden fazla olanları.”</p>

    <p>“Ne yapıyor?” dedi Tuon, kaşlarını çatarak. “Bütün askerlerin nerede olduğunu biliyorsa, bunca adamı Altara’dan <em>gizlice çıkarmayı</em> düşünüyor olamaz. Her zaman devriyeler ve <em>raken</em> rotaları olur.” Bir kez daha, hemen yanıt vermediler. Belki Tuon çok hızlı konuşmayı denemeliydi.</p>

    <p>“Dört yüz elli kilometredir devriye görmüyoruz. Şey de... <em>raken?.. raken</em> de,” dedi Edorion sessizce. Tuon’u inceliyordu. Adamın hayaller görmeye başlamasını engellemek için çok geçti.</p>

    <p>Reimon yine kahkaha attı. “Eğer Mat’i tanıyorsam, bize bir çatışma planlıyordur. Kızıl El Birliği yine çatışmaya gidiyor. Bana sorarsanız, çok uzun zaman olmuştu zaten.”</p>

    <p>Selucia burnunu çekti, Anan Hanım da öyle. Tuon onlarla aynı fikirdeydi. “Bir çatışma sizi Altara’dan çıkaramaz,” dedi keskin bir sesle.</p>

    <p>“Bu durumda,” dedi Talmanes, “bize bir savaş planlıyor.” Diğer üçü, bu Işık altındaki en normal şeymiş gibi, başlarını salladılar. Hatta Reimon kahkaha attı. Adam her şeyi komik bulur gibiydi.</p>

    <p>“Üç bin mi?” dedi Oyuncak. “Emin misin? Yeterince emin, adam. Yeterince emin olmak yeterli. Çok uzağa gitmemişlerse Vanin onları bulur.”</p>

    <p>Tuon, haritanın başına çökmüş, parmağını harita üzerinde gezdiren Oyuncak’a baktı ve aniden onu yeni bir ışıkta gördü. Hödük? Hayır. At ahırına tıkılmış bir aslan tuhaf bir şakaya benzeyebilirdi, ama yüksek ovalarda bir aslan bambaşka bir meseleydi. Oyuncak şimdi yüksek ovalarda başıboş kalmıştı. Tuon ürperdi. Nasıl bir adama bulaşmıştı? Bunca zamandan sonra, en ufak fikri olmadığını fark etti.</p>

    <p class="paragraf">Gece, ne zaman rüzgâr esse, kürk astarlı pelerinine rağmen Perrin’i ürpertecek kadar serindi. Şişman hilalin çevresindeki hale, fazla zaman geçmeden yağmur yağacağını söylüyordu. Ayın önünde süzülen yoğun bulutlar solgun ışığı gölgeliyor, çekiliyordu, gölgeliyor ve yine çekiliyordu, ama Perrin’in gözlerine yetecek kadar aydınlık vardı. Ağaçlığın sınırının hemen berisinde Çevik’in sırtında oturmuş, sırtın üzerindeki açıklıkta yükselen dört yüksek gri taş rüzgâr değirmenini izliyordu. Değirmenlerin beyaz yelkenleri dönerken sırayla ışıldayıp gölgeleniyorlardı ve mekanizmaları yüksek sesle inliyordu. Shaidoların o şeyleri nasıl yağlayacaklarını bildikleri bile kuşkuluydu. Taş su kemeri, doğuya uzanarak terk edilmiş çiftlikleri ve parmaklıklı korkuluklarla çevrili tarlaları geçen siyah bir çubuğa benziyordu –Shaidolar, bunca yağmura rağmen, çok erken ekim yapmışlardı. Kemer çubuk bir başka sırtı aşıp ötedeki göle gidiyordu. Batıya doğru, bir sırt daha sonra, Malden vardı. Perrin kemerindeki halkada duran ağır çekici gevşetti. Malden ve Faile. Birkaç saat sonra, cebindeki deri sicime elli dördüncü düğümü ekleyecekti.</p>

    <p>Zihnini açtı. <em>Hazır mısın, Karlı Şafak?</em> diye düşündü. <em>Yeterince yaklaştın mı?</em> Kurtlar kasabalardan kaçınırdı ve Shaido av grupları gündüz çevredeki ormanda dolaşırken, Malden’den daha da uzak duruyorlardı.</p>

    <p><em>Sabır, Genç Boğa,</em> dedi yanıt, bir parça sinirle. Ama diğer yandan, Karlı Şafak sinirli bir karaktere sahipti, bir kez tek başına bir leopar öldürmüş, bir kurt için oldukça yaşlı, yara izleri ile kaplı bir erkekti. O eski yaralar, bazen çok uzun uyumasını engelliyordu. <em>Şimdiden iki gün sonra, dedin. Orada olacağız. Şimdi bırak da uyumaya çalışayım. Yarın iyi avlanmalıyız, çünkü ondan sonraki gün avlanamayacağız.</em> Sözlerden çok imgeler ve kokular vardı elbette –“iki gün” güneşin gökyüzünden iki kere geçmesi demekti ve “av” geyik kokusu taşıyan esintiye burunlarını kaldırmış, koşan bir sürüydü– ama Perrin’in zihni, imgeler kafasından geçerken sözcüklere dönüştürüyordu onları.</p>

    <p>Sabır. Evet. Acele etmek işi bozardı. Ama bu kadar yakınken zor geliyordu. Çok zor.</p>

    <p>En yakın rüzgâr değirmeninin dibindeki karanlık kapıda bir şekil belirdi ve bir Aiel mızrağını başının üzerinde ileri geri salladı. Gıcırtılar, Perrin’i rüzgâr değirmenlerinin hâlâ terk edilmiş olduğuna ikna etmişti –Kızlar daha önce keşfe çıktığında boştular ve kimse o gürültüye gerekenden daha uzun süre tahammül etmezdi– ama yine de emin olmak için Gaul ile birkaç Kız göndermişti.</p>

    <p>“Gidelim, Mishima,” dedi, dizginleri toparlayarak. “Oldu.” Öyle ya da böyle.</p>

    <p>“Herhangi bir şeyi nasıl seçebiliyorsun?” diye mırıldandı Seanchan. Perrin’e, karanlıkta parlayan altın rengi gözlerine bakmaktan kaçınıyordu. O gözler, ilk gördüğünde yara izli adamın yerinde sıçramasına sebep olmuştu. Bu geceki kokusu hoşnut değildi. Gergin kokuyordu. Ama omzunun üzerinden arkaya usulca seslendi. “Arabaları öne getirin. Çabuk olun. Çabuk Ve sessiz olun, yoksa kulaklarınızı kopartırım!”</p>

    <p>Perrin diğerlerini ya da altı tekerlekli arabaları beklemeden boz donlu atını topukladı. Bol bol yağlanmış dingiller, arabaları olabildiğince sessiz kılmıştı. Ona yine de gürültülü geliyorlardı, araba çeken atların toynakları çamurda vıcık vıcık sesler çıkarıyor, arabaların tahtaları hareket ettikçe ve birbirine sürtündükçe gıcırdıyordu, ama elli adım öteden, hatta daha yakından, kimsenin duymayacağından emindi. Hafif eğimin tepesinde, atından indi ve Çevik’in dizginlerini bıraktı. Eğitimli bir savaş atı olan aygır, dizginlerine dokunulmadığı sürece, kösteklenmiş gibi duracaktı orada. Rüzgâr değirmenlerinin başları, rüzgâr değiştikçe hafifçe dönerek ciyaklıyordu. Yavaşça dönen kolları öyle uzundu ki, Perrin sıçradığında en alttakine dokunabilirdi. Malden’i gözlerden gizleyen son sırta baktı. Orada, çalıdan daha yüksek hiçbir şey yetişmiyordu. Karanlıkta hiçbir şey hareket etmiyordu. Faile ile arasında yalnızca tek bir sırt vardı. Kızlar dışarı çıkıp Gaul’a katılmışlardı, hepsi hâlâ peçeliydi.</p>

    <p>“Kimse yoktu,” dedi Gaul, pek de ciyak olmayan bir sesle. Bu kadar yakından değirmen direğinin gıcırtısı sessiz sözcükleri yutardı.</p>

    <p>“Son gelişimden bu yana toz bozulmamış,” diye ekledi Sulin.</p>

    <p>Perrin sakalını kaşıdı. Böylesi daha iyiydi. Shaidoları öldürmeleri gerekse, cesetleri yanlarında götürebilirlerdi, ama ölenlerin kaybolduğu anlaşılırdı ve bu dikkatleri rüzgâr değirmenlerine ve su kemerlerine çekerdi. Birileri su hakkında düşünmeye başlayabilirdi.</p>

    <p>“Kapakları kaldırmama yardım et, Gaul.” Bunu yapmasına gerek yoktu. Yalnızca birkaç dakika kazandıracaktı, ama Perrin’in bir şeyler yapması gerekiyordu. Gaul mızrağını yay çantasını taşıyan kayışlardan geçirdi ve diğer mızraklarının yanına kattı.</p>

    <p>Su kemeri, sırt boyunca uzanıyor, dört rüzgâr değirmeninin arasından geçiyordu. Perrin’in omzuna geliyordu ve Gaul için daha alçaktaydı. Gaul kemere tırmandı. Son iki rüzgâr değirmeninin hemen ötesinde, iki yandaki bronz tutamaçları kullanarak, altmış santim genişliğinde, yüz elli santim uzunluğundaki ağır taş parçalarını kaldırdılar ve yüz seksen santim uzunluğunda bir kısmın üzerini açtılar. Perrin bu açıklığın ne için kullanıldığını bilmiyordu. Diğer yanda bunun gibi bir tane daha vardı. Belki suyun yalnızca tek yönde akmasını sağlayan kapaklar üzerinde çalışabilmek ya da sızıntıları gidermek üzere kemere girmek içindi. Perrin suyun hafif hafif dalgalanarak Malden’e doğru aktığını görebiliyordu. Su, kemerin yarısını doldurmuştu.</p>

    <p>Mishima onlara katıldı, atından inip kararsızca Sulin ile Kızlara bakarak durdu. Muhtemelen gecenin yüzündeki ifadeyi gizlediğini düşünüyordu. Adam şimdi ihtiyatlı kokuyordu. Hemen ardından, çamurlu yamacı tırmanan kırmızı ceketli Seanchan askerler geldi. Her biri, orta boyda iki jüt çuval taşıyordu. Orta boyda, ama ağır değil. Her çuval yalnızca beş kilo çekiyordu. Sırım gibi kadın, Aielleri kuşkuyla süzerek çuvalları yere bıraktı ve hançeriyle birini kesip açtı. Çamurlu zemine bir avuç ince, koyu renk zerre döküldü.</p>

    <p>“Bunu açıklığın üzerinde yap,” dedi Perrin. “Her zerrenin suya döküleceğinden emin ol.”</p>

    <p>Sırım gibi kadın Mishima’ya baktı. Adam kararlılıkla, “Lord Perrin’in emrettiği gibi yap, Arrata,” dedi.</p>

    <p>Perrin, kadının ellerini başının üzerine kaldırarak çuvalı kemere dökmesini izledi. Koyu renk zerreler Malden’e doğru süzüldü. Perrin, bu kadarını bile olsa, bir kupaya bir çimdik atmıştı ve batacak kadar su çekmeleri biraz zaman almıştı. Kasabadaki büyük sarnıca ulaşmalarına yetecek kadar zaman aldığını umuyordu Perrin. Öyle olmasa bile, kemerin içinde de demlenebilirlerdi. Sarnıçtaki su yine de, eninde sonunda çatalkök çayına dönüşecekti. Işık izin verse de yeterince koyu olsa. Şansı varsa, belki <em>algai’d’siswai</em>’leri etkileyecek kadar koyu olurdu. Hedefi yönlendirebilen Bilgelerdi, ama her tür avantajı kullanırdı. Işık izin verse de, beklediğinden daha hızlı koyulaşmasa. O Bilgeler sendelemeye çok erken başlarsa, daha Perrin hazır olamadan sebebini bulabilirlerdi. Ama Perrin’in tek yapabildiği, kesin olarak biliyormuş gibi ilerlemekti. Bir bu, bir de dua etmek.</p>

    <p>İkinci çuval da taş kanala boşaltıldığında, diğerleri yamaca doluşmuştu bile. İlk önce Seonid geldi; koyu renk, bölünmüş eteğini çamurlanmasın diye kaldıran kısa boylu bir kadın. Mishima dikkatini Kızlardan Seonid’e çevirerek, şer kovmak için yaptıkları şu küçük jestlerden yaptı. Böyle bir şeyin işe yaradığını düşünmeleri tuhaftı. Çuvalları ellerinde, dizilmiş bekleyen askerler, iri iri açılmış gözlerle kadına baktılar ve kıpırdandılar. Aes Sedailerle çalışmak Seanchanları huzursuz ediyordu. Kadının Muhafızları Furen ile Teryl, Seonid’in hemen peşinden geliyordu ve ikisinin de eli kılıç kabzasındaydı. Onlar da Seanchanların yanında aynı ölçüde huzursuzdu. Biri esmerdi ve kıvırcık siyah saçlarına kır düşmüştü. Diğeri sarışın ve gençti, kıvrık bıyıkları vardı, ama ikisi de fasulye taneleri kadar benziyordu birbirlerine; uzun boylu, zayıf ve zorlu. Biraz arkalarından Rovair Kirklin geliyordu; siyah saçları seyrelmeye başlamış, asık suratlı, tıknaz bir adam. Masuri’den ayrı kalmak hoşuna gitmiyordu. Üç adam da, yiyecek dolu küçük bohçalar sırtlamışlardı ve omuzlarından şişman su tulumları sarkıyordu. Sırım gibi kadın daha fazla çuval getirmek için yamaç aşağı giderken sıska bir adam getirdiği çuvalları açıklığın kenarına dayadı. Arabalar çuvallarla tıka basa doluydu.</p>

    <p>“Unutma,” dedi Perrin Seonid’e, “en büyük tehlike sarnıçtan kaleye gitmek olacak. Duvarın üzerindeki yürüyüş yollarını kullanmanız gerekecek ve kasabada, bu saatte bile Shaidolar olabilir.” Alyse bundan emin değilmiş gibi konuşmuştu. Uzakta gök gürültüsü boş bir sesle gürledi, sonra bir kez daha. “Belki yağacak yağmur sizi saklar.”</p>

    <p>“Teşekkür ederim,” dedi kadın buz gibi bir sesle. Ayın gölgelediği yüzü bir Aes Sedai dinginliği maskesiydi, ama kokusunda sivri bir kızgınlık vardı. “Sen söylemesen aklıma bile gelmezdi.” Bir sonraki an yüzündeki ifade yumuşadı ve elini Perrin’in koluna koydu. “Onun için endişelendiğini biliyorum. Ne yapılabiliyorsa yapacağız.” Sesi tam olarak sıcak sayılmazdı –hiç sıcak olmamıştı– ama önceki kadar soğuk da değildi ve kokusu duygudaşlıkla yumuşamıştı.</p>

    <p>Teryl kadını su kemerinin kenarına kaldırdı –kanala çatalkök boşaltmakta olan Seanchan, Mishima kadar çok yara izi taşıyan uzun boylu adam, çuvalını düşürecek gibi oldu– ve Seonid yüzünü hafifçe buruşturduktan sonra bacaklarını kanal duvarından aşırdı ve küçük bir inlemeyle suya indi. Su soğuk olmalıydı. Seonid başını eğerek, Malden’e doğru gözden kayboldu. Furen de peşinden tırmandı, sonra Teryl ve son olarak Rovair. Kanalın içine sığmak için iyice eğilmeleri gerekmişti.</p>

    <p>Elyas Perrin’in omzuna bir şaplak attıktan sonra tırmandı. “O şeye girmesin diye sakalımı seninki gibi kısa kesmeliydim,” dedi, suya bakarak. Rüzgârın karıştırdığı gri sakalı göğsüne yayılıyordu. Deri bir sicimle ensesinde topladığı saçları da beline geliyordu. O da küçük bir yiyecek bohçası ve su tulumu taşıyordu. “Yine de, soğuk bir banyo bir adamın sorunlarını unutmasını sağlar.”</p>

    <p>“Ben kadınları unutmasını sağladığını sanıyordum,” dedi Perrin. Şaka yapacak durumda değildi, ama herkesin de kendisi kadar kasvetli olmasını bekleyemezdi.</p>

    <p>Elyas kahkaha attı. “Bir adamın başka ne sorunu olur ki?” Suyun içinde kayboldu ve yerini Tallanvor aldı.</p>

    <p>Perrin onun koyu renk ceketinin kolunu yakaladı. “Kahramanlık yok, unutma.” Tallanvor’un buna katılması konusunda kararsız kalmıştı.</p>

    <p>“Kahramanlık yok, Lordum,” diye kabul etti Tallanvor. Uzun süredir ilk defa hevesli görünüyordu. Kokusu hevesle titriyordu. Ama içinde bir ihtiyat kokusu da vardı. Şu anda kampta olmamasının tek sebebi o ihtiyattı. “Maighdin’i riske atmam. Leydi Faile’i de. Ben yalnızca bir an önce Maighdin’i görmek istiyorum.”</p>

    <p>Perrin başını salladı ve adamı bıraktı. Bunu anlayabiliyordu. Onun da içinde bir parça kemere tırmanmak istiyordu. Bir an önce Faile’i görmek için. Ama işin her parçası doğru düzgün yapılmalıydı ve Perrin’in başka işleri vardı. Dahası, Malden’in içine girse, kendini Faile’i bulmaya çalışmaktan alabileceğini sanmıyordu. Kendi kokusunu alamıyordu, elbette, ama o kokunun içinde ihtiyat olduğundan kuşkuluydu. Rüzgâr değirmenlerinin başları, değişen rüzgâra uyarak, yüksek gıcırtılarla döndü. En azından rüzgâr burada hiç dinmiyor gibiydi. Su akışının durması felaket olurdu.</p>

    <p>Sırt kalabalıklaşmıştı. Faile’in takipçilerinin yirmisi kemere girmek için sıralarını bekliyorlardı, Masema’yı gözetleyen iki tanesi dışında, kalan hepsi buradaydı. Kadınlar erkek pantolonları ve ceketleri giymişti ve Aielleri taklit ederek, arkada bir kuyruk dışında saçlarını kısa kestirmişlerdi, ama hiçbir Aiel onların taktığı kılıçlardan takmazdı. Tearlıların çoğu, Aieller sakal uzatmadığı için sakallarını tıraş etmişti. Arkalarında, baltalı kargı ve kirişi çözülmüş yay taşıyan elli İki Nehirli bekliyordu. Kirişlerini ceketlerinin içine tıkarak güvene almışlardı ve her biri sırtlarına bir yiyecek bohçası ile birlikte üç dolu sadak bağlamıştı. Bu iş için kamptaki herkes gönüllü olmuştu ve Perrin çöp çektirmek zorunda kalmıştı. Gidenlerin sayısını iki katına, hatta daha fazlasına çıkarmayı düşünmüştü. Takipçiler ve İki Nehirliler kendi yiyecek bohçalarını ve su tulumlarını taşıyordu. Seanchan askerleri kemere doğru akmaya devam ediyor, yamaç yukarı çuval taşıyorlar, boş çuvalları aşağı götürüyorlardı. Disiplinli askerlerdi. Bir adam çamurda kayıp düştüğü zaman, ki sık sık oluyordu bu, küfür, hatta homurdanma duyulmuyordu. Ayağa kalkıp yürümeye devam ediyorlardı yalnızca.</p>

    <p>Göğsünde altı yatay renkli çizgi taşıyan Selande Darengil durup Perrin’e elini uzattı. Kadın Perrin’in ancak göğsüne geliyordu, ama Elyas kalçasındaki kılıcı iyi kullandığını iddia ediyordu. Aiel âdetlerini taklit etmelerine rağmen, Perrin artık onu ve diğerlerini aptal olarak görmüyordu –eh, her zaman değil. Bazı farkları vardı, elbette. Selande’nin siyah saçları ensesinde, koyu renk bir kurdele ile bağlanmıştı. Kadının kokusunda korku yoktu, yalnızca kararlılık vardı. “Bunun bir parçası olmamıza izin verdiğiniz için teşekkür ederiz, Lordum,” dedi kadın, düzgün Cairhien aksanı ile. “Sizi hayal kırıklığına uğratmayacağız. Leydi Faile’i de.”</p>

    <p>“Biliyorum,” dedi Perrin, kadının elini sıkarak. Selande’nin ona değil Faile’e hizmet ettiğini vurguladığı zamanlar olmuştu. Perrin, kemere tırmanan takipçilerin hepsinin ellerini sıktı. Hepsinin kokusunda kararlılık vardı. Malden’e giden İki Nehirlilere kumanda eden Ban al’Seen’in de.</p>

    <p>“Faile ve diğerleri geldiği zaman, dış kapıları kapatıp kıstırın, Ban.” Perrin bunu ona daha önce de söylemişti, ama tekrarlamaktan kendini alamamıştı. “Sonra, onları kemere çıkartıp çıkartamayacağınıza bakın.” O kale, içeridekileri Shaidolardan koruyamamıştı ve işler yolunda gitmezse, bu sefer de koruyabileceğinden kuşkuluydu. Seanchanlarla yaptığı pazarlıktan dönmeyi düşünmüyordu –Shaidolar Faile’e yaptıklarının bedelini ödeyeceklerdi; dahası, onları kırsalı kasıp kavurmak üzere geride bırakamazdı– ama Faile’in bir an önce tehlikeden uzaklaşmasını istiyordu.</p>

    <p>Ban yay değneğini ve baltalı kargısını kemere dayadı ve kendini yukarı çekip içeriye uzandı. Yere indiğinde, ıslak elini ceketine sildi, sonra çıkık burnunun yan tarafını ovaladı. “Suyun altında, kanalın zemini yosun tutmuş gibi kaygan. Bütün yolu kaymadan aşağı inmek yeterince zor olacak, Lord Perrin, yukarı tırmanmaya çalışmak daha da zor olacak. Bence yapılacak en iyi şey, siz bize ulaşana kadar o kalenin içinde beklemek.”</p>

    <p>Perrin içini çekti. Halat göndermeyi düşünmüştü, ama o son yamacı aşmak için yaklaşık üç kilometrelik halat gerekirdi –taşınamayacak kadar çok halat– ve Shaidolar kemerin Malden tarafında halatın ucunu bulurlarsa, kasabayı köşe bucak ararlardı. Küçük bir riskti belki, ama sonucunda uğrayacakları acı kayıp, büyük görünmesine sebep oluyordu. “Becerebildiğimce hızlı geleceğim, Ban. Söz veriyorum.”</p>

    <p>İki Nehirlilerle de teker teker el sıkıştı. Lamba çeneli Tod al’Caar ve Trolloclardan aldığı beyaz yara izi saçlarının arasında uzanan Leof Torfinn vardı. Ne yazık ki, yine sakal uzatmaya çalışan genç Kenly Maerin ile Perrin kadar geniş, ama bir el kısa olan Bili Adarra vardı. Bili, Perrin’in uzak akrabasıydı ve Perrin’in yaşayan en yakın akrabasıydı. Bazıları ondan birkaç yaş büyük olsa da, bu adamların çoğu ile birlikte büyümüştü. Birkaç yaş küçük olanlar da vardı. Şimdiye dek, Deven Yolu ve Gözlem Tepesi’nden gelenleri de, Emond Meydanı’ndan gelenler kadar iyi tanımıştı. O kaleye becerebildiğince hızlı ulaşmak için Faile’den başka sebepleri vardı.</p>

    <p>Tarabonlular kadar gür bıyıkları olan ince bir adam, Had al’Lora, İki Nehirlilerin sonuncusuydu. O kemere tırmanırken Gaul belirdi. Peçesi hâlâ yüzündeydi ve boğa derisinden kalkanını taşıdığı elinde dört mızrak vardı. Elini kemerin kenarına dayadı ve sıçrayıp taş duvara oturdu.</p>

    <p>“Sen de mi gidiyorsun?” dedi Perrin şaşkın şaşkın.</p>

    <p>“Kızlar dilediğin gibi keşif yapabilir, Perrin Aybara.” İri yarı Aiel omzunun üzerinden Kızlara doğru baktı. Perrin onun kaşlarını çattığını düşündü, ama kara peçe gözleri dışında hemen her şeyi sakladığı için emin olmak zordu. “Benim dinlemediğimi sandıkları bir anda konuşurlarken duydum. Karın ve diğerlerinin aksine, Chiad gerektiği gibi <em>gai’shain</em> alındı. Bain de öyle, ama o benim umurumda değil. Biz onu kurtardıktan sonra, Chiad’ın bir sene bir günlük hizmet süresi dolmamış olacak. Bir erkek bir kadını <em>gai’shain</em> aldığında ya da bir kadın bir erkeği <em>gai’shain</em> aldığında, bazen beyazlar çıkarılır çıkarılmaz bir evlilik çelengi yapılır. Sıradışı bir şey değildir. Ama ben Kızların, Chiad’ı benden uzak tutmak için ona benden önce ulaşacaklarını söylediğini duydum.” Arkasında, Sulin’in parmakları Kızların el konuşması ile çaktı ve diğerlerinden biri kahkahasını boğmak istermiş gibi, elini ağzına kapattı. Demek Gaul’u kışkırtıyorlardı. Belki Chiad’la flört etmesine, göründükleri kadar karşı değillerdi. Ya da belki Perrin’in gözden kaçırdığı bir şey vardı. Aiel mizahı epey kaba olabiliyordu.</p>

    <p>Gaul suya girdi. Kemerin tavanının altına sığabilmek için suyla paralel olacak şekilde eğilmesi gerekiyordu. Perrin açıklığa baktı. Gaul’u izlemek ne kadar kolaydı. Sırtını dönmek ise ne kadar zor. Seanchan askerlerinin oluşturduğu sıra hâlâ yamaç yukarı ve yamaç aşağı kıvrılıyordu.</p>

    <p>“Mishima, ben kampa dönüyorum. Buradaki işiniz bittiği zaman Grady sizi kendi kampınıza götürür. Gitmeden önce, izlerinizi silmek için elinizden geleni yapın.”</p>

    <p>“Pekâlâ, Lordum. Adamların bazılarına dingillerden yağ sıyırıp bu rüzgâr değirmenlerini yağlamalarını söyledim. Her an takılıp durabilirlermiş gibi görünüyorlar. Uzak sırttakileri de yağlayabiliriz.”</p>

    <p>Perrin Çevik’in dizginlerini aldı ve ağır ağır dönen değirmen kanatlarına baktı. Ağır, ama istikrarlıydılar. Hızlı dönmek için yapılmamışlardı. “Peki, yarın Shaidolardan birileri buraya gelirse ve yeni yağın nereden geldiğini merak ederse?”</p>

    <p>Mishima uzun uzun baktı ona. Ayın düşürdüğü gölgeler yüzünü yarı yarıya gizliyordu. Bu sefer, Perrin’in sarı gözlerinden çekiniyor gibi görünmüyordu. Kokusu... beklenmedik bir şey görmüş gibi kokuyordu. “Bayrak-General sizin hakkınızda haklıymış,” dedi yavaşça.</p>

    <p>“Ne dedi?”</p>

    <p>“Kendisine sormanız gerek, Lordum.”</p>

    <p>Perrin, geriye dönmenin ne kadar kolay olacağını düşünerek yamacı indi ve ağaçlığa girdi. Gallenne buradan her şeyi idare edebilirdi. Her şey hazırlanmıştı. Yalnız, Mayeneli her savaşın, gösterişli bir süvari saldırısı ile zirveye ulaştığına inanıyordu. Ve tercihen, bir süvari saldırısı ile başlamalıydı. Plandan dönmesi ne kadar sürerdi? Arganda daha sağduyuluydu, ama o da Kraliçe Alliandre için o kadar endişeleniyordu ki saldırı emri verebilirdi. Geriye bir tek Perrin kalıyordu. Rüzgâr sertçe esti ve Perrin pelerinine sarındı.</p>

    <p>Küçük bir açıklıkta, kuşkusuz kemer inşaatından kalma, kısmen yere gömülmüş, yarı işlenmiş yosunlu bir taşın üzerine oturmuş olan Grady, dirseklerini dizlerine dayamış, bekliyordu. Çevrede o taşın birkaç benzeri daha vardı. Rüzgâr yüzünden adamın kokusu Perrin’in burnuna gelmiyordu. Perrin tam önünde dizginleri çekene kadar başını kaldırmadı. Buraya gelirken kullandıkları kapıyol hâlâ açıktı, Seanchan kampının biraz ötesinde, uzun ağaçların arasındaki bir başka açıklığı sergiliyordu. Perrin’in kampının yakınına yerleşmeleri daha kolay olabilirdi, ama Perrin Aes Sedaileri ve Bilgeleri, <em>sul’dam</em> ve <em>damane</em>’lerden mümkün olduğunca uzak tutmak istiyordu. Seanchanların Tylee’nin sözünü bozacaklarından korkmuyordu, ama Aes Sedailer ve Bilgeler, <em>damane</em>’ler hakkında düşünürken fena kızıyorlardı. Muhtemelen, Bilgeler ve Annoura şimdilik kendilerini tutabilirdi. Muhtemelen. Masuri’den o kadar emin değildi. Pek çok açıdan. Mümkün olduğu sürece, aralarında birkaç fersah bulundurmak en iyisiydi.</p>

    <p>“Sen iyi misin, Grady?” Adamın yıpranmış yüzüne yeni çizgiler eklenmiş gibiydi. Bu, ağaçların düşürdüğü ay gölgeleri yüzünden de olabilirdi, ama Perrin öyle olduğunu düşünmüyordu. Arabalar kapıyoldan kolaylıkla geçmişti, ama Grady’nin ilk yaptığı zamankinden daha mı küçüktü?</p>

    <p>“Yalnızca birazcık yoruldum, Lordum,” dedi Grady bitkin bitkin. Dirseklerini dizlerine dayayarak oturmaya devam etti. “Son zamanlarda yaptığımız bunca Yolculuk... Eh, dün askerlerin geçtiği kapıyolu o kadar uzun süre tutamazdım. Bu yüzden artık onları bağlıyorum.”</p>

    <p>Perrin başını salladı. Asha’manların ikisi de yorgundu. Yönlendirmek, adamı bütün gün demirhanede çekiç sallamak kadar çok yoruyordu kuşkusuz. Aslında, daha fazla. Çekiç sallayan adam Asha’manlardan daha uzun süre çalışabilirdi. İşte bu yüzden Malden’e bir kapıyol kullanarak değil, su kemerini kullanarak gidiyorlardı; işte bu yüzden Faile ve diğerlerini oradan çıkarmak için kapıyol kullanmayacaklardı, Perrin aksini ne kadar dilese de. İki Asha’man, dinlenmek zorunda kalmadan, ancak bir süre daha çalışabilirdi ve o süre de en çok ihtiyaç duyulan alanlar için kullanılacaktı. Işık, zor bir düşünceydi bu. Yalnız, Grady ya da Neald gerekenden bir kapıyol azını açarlarsa, pek çok adam ölecekti. Zor bir karar.</p>

    <p>“Sana ve Neald’a yarın değil öbür gün ihtiyacım olacak.” Bu, havaya ihtiyaç duyacağını söylemekten farksızdı. Asha’man olmadan, her şey imkânsızlaşırdı. “O zaman meşgul olacaksınız.” Durumu olduğundan çok daha hafif gösteren bir ifadeydi.</p>

    <p>“Tavan badanalayan tek kollu bir adam kadar meşgul olacağız, Lordum.”</p>

    <p>“Becerebilecek misin?”</p>

    <p>“Becerebilmeliyim, değil mi, Lordum.”</p>

    <p>Perrin yine başını salladı. Ne yapmak gerekiyorsa onu yapardınız. “Beni kampımıza geri gönder. Mishima ve adamlarını onların kampına götürdükten sonra, sen ve Kızlar dilediğiniz kadar uyuyabilirsiniz.” Bu, Grady’yi, iki gün sonra yapacakları için biraz hazırlardı.</p>

    <p>“Kızları bilmem, Lordum, ama ben bu gece eve dönmek isterdim.” Ayağa kalkmadan başını çevirdi ve kapıyola baktı. Kapıyol, açıldığı yönün tersi yönde küçüldü, görüntü dönerek daraldı, dikey bir gümüşsü mavi ışığa dönüştü. Işık söndüğünde Perrin’in gözünün önünde mor bir ışık çizgisi izlenimi kaldı. “O <em>damane</em>’ler tüylerimi diken diken ediyor. Özgür olmak istemiyorlar.”</p>

    <p>“Sen nereden biliyorsun?”</p>

    <p>“<em>Sul’dam</em>’ların hiçbiri yakınlarda değilken bazılarıyla konuştum. Ben, o tasmaların çıkarılmasını isteyebileceklerini ima eder etmez, <em>sul’dam</em>’larına haykırmaya başladılar. <em>Damane</em>’ler ağlıyordu ve <em>sul’dam</em>’lar onları okşuyor, dik dik bana bakıyorlardı. Cidden tüylerimi diken diken etti.”</p>

    <p>Çevik sabırsızca adım attı ve Perrin aygırın boynunu okşadı. Grady, o <em>sul’dam</em>’dan postunu deldirmeden uzaklaşabildiği için şanslıydı. “<em>Damane</em>’ler konusunda ne olacaksa, Grady, bu hafta olmayacak. Gelecek hafta da olmayacak. Ve durumu düzelten biz olmayacağız. Bu yüzden, <em>damane</em>’leri kendi hallerine bırak. Önümüzde, yapılması gereken bir iş bekliyor bizi.” Ve onu yapmak için, Karanlık Varlık’la bir anlaşma. Düşünceyi aklından uzaklaştırdı. Hem, Tylee Khirgan’ı Karanlık Varlık’ın tarafında olarak düşünmek güçleşmişti. Mishima’yı da. “Anladın mı?”</p>

    <p>“Anladım, Lordum. Ben yalnızca tüylerimi diken diken ettiklerini söylüyorum.”</p>

    <p>Sonunda bir başka gümüşsü mavi çizgi belirdi, genişleyerek bir deliğe dönüştü. Deliğin diğer yanında, aralıklı ağaçların ortasında geniş bir açıklık ve alçak bir kaya çıkıntısı görünüyordu. Perrin Çevik’in boynuna eğilerek delikten geçti. Kapıyol arkasında söndü ve Perrin ağaçların arasında at sürerek kampın bulunduğu geniş açıklığa geldi. Eskiden, Brytan adlı minik bir köy olan yerleşim biriminin yanındaydı. Köyü oluşturan pire delikleri, yağmurlu gecelerde bile kimseyi cezbetmeyen şeylerdi. Ağaçlardaki nöbetçiler uyarı vermedi, elbette. Onu tanıyorlardı.</p>

    <p>Perrin’in, hemen battaniyelerine sarınmaktan çok istediği şey yoktu. Eh, Faile vardı, elbette, ama Faile yanında olmadığına göre, karanlıkta yalnız kalmak istiyordu. Büyük olasılıkla yine uyuyamayacaktı, ama geceyi daha önce sık sık yaptığı gibi geçirecek, Faile’i düşünecek, Faile’i hatırlayacaktı. Ama kampı çevreleyen, on adım genişliğindeki sivri kazık halkasının on adım berisinde dizginleri çekti. Kazıkların hemen dışında bir <em>raken</em> çökmüştü. Başlıklı kahverengi ceket giymiş bir kadın köselemsi burnunu kaşıyabilsin diye uzun gri boynunu eğmişti. Kadının başlığı sırtına sarkıyor, kısa kesilmiş saçlarını ve dar, sert yüzünü sergiliyordu. Kadın Perrin’e onu tanıyormuş gibi baktı, ama kaşımaya devam etti. Yaratığın sırtındaki eyerde iki kişilik yer vardı. Anlaşılan ulak gelmişti. Perrin, kazık halkasındaki, atların geçmesi için bırakılmış dar, köşeli yollardan birine girdi. Ama hızlı hareket etmedi.</p>

    <p>Hemen hemen herkes gelmişti bile. Perrin kampın merkezinde, at halatlarının yakınında hareketlenme sezdi. Büyük olasılıkla Cairhienli seyisler ya da nalbantlardı. Ama yamalı kanvas çadırlar ve her daim yeşil ağaçların dallarından örülmüş ve artık kahverengileşmiş küçük barakalar karanlık ve sessizdi. Alçak Aiel çadırları arasında hiçbir şey hareket etmiyordu ve kampın en yakındaki Mayeneli kısmında yalnızca birkaç nöbetçi ileri geri yürüyordu. Mayeneliler ve Ghealdanlılar, ağaçlara tüneyen İki Nehirlilere pek az güveniyordu. Ama Perrin’in yüksek, kırmızı çizgili çadırı aydınlıktı ve çadır duvarlarında birkaç kişinin gölgeleri kayıyordu. Perrin çadırın önünde atından indiğinde, Athan Chandin dizginleri almaya geldi ve bir tür eğilme ile selam verirken yumruğunu alnına götürdü. Athan iyi bir okçuydu, yoksa burada olmazdı, ama dalkavuk halleri vardı. Perrin pelerininin iğnesini çözerek içeri girdi.</p>

    <p>“İşte geldin,” dedi Berelain canlı bir tavırla. Telaşla giyinmiş olmalıydı, çünkü uzun siyah saçları öylesine fırçalanmış gibi görünüyordu, ama yüksek yakalı gri binici elbisesi düzgün ve temizdi. Hizmetkâr kadını ona yeni ütülenmemiş bir şeyi asla giydirmiyordu. Berelaine Breane’in uzun boyunlu şarap sürahisinden doldurması için gümüş bir kadeh uzattı. Cairhienli kadın kendinden isteneni, yüzünü buruşturarak yaptı. Faile’in hizmetçisi Berelain’den tutkuyla nefret ediyordu. Ama Berelain bunu fark etmemiş göründü. “Çadırında ağırladığım için özür dilerim, ama Bayrak-General seni görmek istedi ve ben de ona eşlik etmek istedim. Bize Beyazpelerinleri anlatıyordu.”</p>

    <p>Balwer dikkat çekmeden, bir köşede duruyordu –kuşa benzeyen ufak tefek adam, dilediği zaman daldaki kertenkele kadar görünmez olabiliyordu– ama Beyazpelerinlerden bahsedildiğinde kokusu keskinleşti.</p>

    <p>Omuzları, uçucununkine benzeyen bir ceketi zorlamakta olan Tylee, Annoura’dan gözünü ayırmadan, bacağını dimdik tutarak eğildi. Kadın Aes Sedailerin her an kuduz köpeklere dönüşebileceğine inanır gibiydi. Perrin kadından endişe kokusu aldığını sandı, ama esmer yüzünde endişe yoktu. “Lordum, hemen size getirmem gerektiğini hissettiğim iki haber geldi. Kasabanın suyuna çatalkök koymaya başladınız mı?”</p>

    <p>“Başladım,” dedi Perrin endişeyle, pelerinini pirinç bantlı sandıklardan birinin üzerine atarak. Tylee içini çekti. “Başlayacağımı söylemiştim size. Almizar’daki o aptal kadın ayak sürümese iki gün önce yapardım. Ne oldu?”</p>

    <p>“Affedersiniz,” diye bildirdi Lini, “ama battaniyelerimden kaldırıldım ve oraya dönmek istiyorum. Bu gece benden başka bir şey isteyen var mı?” Saçlarını uyumadan önce gevşek bir örgüyle toplamış olan, kırılgan görünüşlü kadın kimseye diz kırmıyor, “Lordum” demiyordu. Berelain’in aksine, onun kahverengi elbisesi telaşla giyilmiş gibiydi, ki Lini için sıradışı bir şeydi bu. Kokusunda sert ve keskin bir hoşnutsuzluk vardı. Perrin’in, Faile yakalandığından beri her gece Berelain ile yattığı gibi saçma bir hikâyeye inananlardan biri de oydu. Çadırın içine göz gezdirirken Perrin’e bakmaktan kaçınmayı başardı.</p>

    <p>“Ben biraz daha şarap alırım,” diye bildirdi Aram, kadehini uzatarak. Kırmızı çizgili ceket giymişti, sert yüzlü ve perişandı, gözlerinin altı çökmüştü ve katlanır kamp sandalyelerinden birinde aylak aylak oturmaya çalışıyordu, ama sırtına bağladığı kılıç sandalyenin yaldız kenarlı sırtına yaslanmasını imkânsızlaştırıyordu. Breane ona doğru gidecek oldu.</p>

    <p>“O yeterince içti,” dedi Lini keskin bir sesle ve Breane geri döndü. Lini Faile’in hizmetkârlarını demirden bir elle yönetiyordu.</p>

    <p>Aram bir küfür salladı ve ayağa fırlayarak kadehini çiçekli halıya fırlattı. “Ne zaman içki içecek olsam, yaşlı bir kadının başımın etini yemediği bir yere gitsem daha iyi olacak.” Perrin’e asık suratla baktıktan sonra çadırdan çıktı. Kuşkusuz Masema’nın kampına gidiyordu. Malden’e gönderilenlerden biri olmak için yalvarmıştı, ama bu görev için düşünülemeyecek kadar çabuk kızıyordu.</p>

    <p>“Sen gidebilirsin, Lini,” dedi Berelain. “Breane bizimle ilgilenebilir.” Lini hıhlayarak karşılık verdi –neredeyse narin bir biçimde–, sonra dimdik bir sırt ve hoşnutsuzluk kokusuyla çıkıp gitti. Yine, Perrin’e bakmadan.</p>

    <p>“Beni affedin, Lordum,” dedi Tylee dikkatle, “ama maiyetinizi benim alıştığımdan daha... gevşek... bir biçimde yönetiyor gibisiniz.”</p>

    <p>“Âdetimiz böyle, Bayrak-General,” dedi Perrin, Aram’ın kadehini kaldırarak. Yeni bir kadeh kirletmenin gereği yoktu. “Buradaki kimse mal değildir.” Bu kulağa keskin gelmişse de, öyle olsundu. Tylee’den bir şekilde hoşlanmaya başlamıştı, ama bu Seanchanların bir keçiyi bile kusturacak âdetleri vardı. Sürahiyi Breane’den aldı –kadın bir an için, sürahiyi bırakmamaya çalıştı ve Perrin’e içkiyi reddedecekmiş gibi kaşlarını çattı– ve kendine şarap doldurduktan sonra geri verdi. Kadın sürahiyi Perrin’in elinden kaptı. “Şimdi, ne oldu? Bu Beyazpelerinlere ne olmuş?”</p>

    <p>“Şafaktan hemen önce, <em>raken</em>’leri gidebildikleri kadar uzağa, keşfe gönderdim. Bir de, gün batımından hemen sonra. Uçuculardan biri bu gece, beklenenden önce döndü. Kampımdan seksen kilometre uzakta, hareket halinde yedi bin Işığın Evladı görmüş.”</p>

    <p>“Size doğru mu geliyorlarmış?” Perrin şarabını içmek yerine, içine bakarak kaşlarını çattı. “Yedi bin, karanlıkta yapılmış bir sayım için çok kesin bir sayı gibi.”</p>

    <p>“Anlaşılan, bu adamlar asker kaçağıymış,” diye araya girdi Annoura. “En azından, Bayrak-General öyle düşünüyor gibi.” Gri ipekler içindeki kadın, giyinmesine bir saat harcamış gibi düzenli görünüyordu. Tylee’ye bakarken, çıkık burnu, boncuklu örgülerle donanmış bir kargaymış ve Bayrak-General özellikle ilginç bir avmış gibi görünmesine sebep oluyordu. Elinde bir şarap kadehi vardı, ama hiç dokunulmamış gibiydi. “Pedron Niall’ın Seanchanlarla savaşırken öldüğünü duydum, ama Niall’ın yerini alan Eamon Valda Seanchan İmparatoriçesi’ne sadakat yemini etmiş, anlaşıldığı kadarıyla.” Tylee, “sonsuza dek yaşasın” sözlerini şekillendirdi; Perrin kendisinden başka duyan olduğunu sanmıyordu. Balwer de ağzını açtı, ama konuşmadan kapattı. Beyazpelerinler, adamı devamlı rahatsız eden bir öcü gibiydi. “Bununla beraber, yaklaşık bir ay önce,” diye devam etti Gri Aes Sedai, “Galad Damodred Valda’yı öldürmüş ve yedi bin Beyazpelerin’in başına geçip Seanchan ülküsünden dönmüş. Beyazpelerinlere karışması yazık oldu, ama belki de bir faydası olmuştur. Her durumda, öyle görünüyor ki, bu adamların görüldükleri yerde öldürülmesi konusunda bir emir verilmiş. Güzelce özetledim mi, Bayrak-General?”</p>

    <p>Tylee’nin elleri, şerre karşı şu jestlerinden birini yapmak istermiş gibi seğirdi. “Güzel bir özet oldu,” dedi. Annoura’ya değil Perrin’e hitaben. Seanchan kadın bir Aes Sedai ile konuşmayı güç bulur gibiydi. “Bir faydası olması meselesi dışında. Yemin bozmak ve askerden kaçmak asla iyi şeyler olarak adlandırılamaz.”</p>

    <p>“Yani size doğru ilerlemiyorlar, yoksa söylerdiniz.” Perrin buna bir soru tınısı ekledi, ama aslında zihninde soru yoktu.</p>

    <p>“Kuzeye,” diye yanıtladı Tylee. “Kuzeye gidiyorlar.” Balwer yine ağzını açacak oldu, sonra dişlerini tıkırdatarak kapattı.</p>

    <p>“Verecek tavsiyen varsa,” dedi Perrin ona, “o zaman ver. Ama kaç Beyazpelerin’in Seanchanlardan kaçtığı umurumda değil. Benim umurumda olan <em>tek şey</em> Faile. Ve Bayrak-General’in de, onları kovalamak uğruna üç yüz dört yüz <em>damane</em> daha tasmalama şansından vazgeçeceğini sanmıyorum.” Berelain yüzünü buruşturdu. Annoura’nın yüzü ifadesiz kaldı, ama şarabından büyük bir yudum aldı. Aes Sedailerin hiçbiri, planın bu kısmından hoşnut değildi. Bilgelerin hiçbiri de.</p>

    <p>“Haklısınız,” dedi Tylee kararlılıkla. “Sanırım biraz şarap alırım.” Breane derin bir nefes aldıktan sonra itaat etti. Kokusuna küçük bir korku kokusu eklendi. Anlaşılan, uzun boylu esmer kadın onu ürkütüyordu.</p>

    <p>“Beyazpelerinlere bir darbe indirme fırsatının hoşuma gideceğini inkâr edemem,” dedi Balwer, toz kadar kuru sesiyle, “ama doğrusu, bu Galad Damodred’e minnet borçlu olduğumu hissediyorum.” Belki de adamın hıncı Valda’yaydı. “Her durumda, bu konuda tavsiyeme ihtiyacınız yok. Malden’de işler yürüyor ve yürümüyor olsaydılar bile, bir gün bile oyalanacağınızdan kuşkuluyum. Aksini de önermem zaten, Lordum. Cüretimi mazur görürseniz, Leydi Faile’i pek severim.”</p>

    <p>“Görürüm,” dedi Perrin. “Bayrak-General, iki haber demiştiniz.”</p>

    <p>Seanchan Breane’in uzattığı şarap kadehini aldı ve Perrin’e öyle ifadesiz gözlerle baktı ki, çadırdaki diğerleri ile göz göze gelmekten kaçındığı açıktı. “Yalnız konuşabilir miyiz?” diye sordu sessizce.</p>

    <p>Berelain halının üzerinde süzülerek elini Perrin’in koluna koydu ve başını kaldırarak ona gülümsedi. “Annoura ve ben gitmeye bir şey demeyiz,” dedi. Işık, Perrin’le arasında bir şeyler olduğuna kim inanırdı? Evet, kadın her zamanki kadar güzeldi, ama ona avlanan bir kediyi hatırlatan koku öyle uzun zaman önce kaybolmuştu ki, Perrin nasıl bir şey olduğunu hatırlamıyordu bile. Artık kadının kokusunda daha çok sabır ve kararlılık vardı. Perrin’in yalnız ve yalnız Faile’i sevdiğini kabullenmişti ve Faile’i kurtarmaya Perrin kadar kararlı gibiydi.</p>

    <p>“Kalabilirsiniz,” dedi. “Ne söylemeniz gerekiyorsa, Bayrak-General, buradaki herkesin önünde söyleyebilirsiniz.”</p>

    <p>Tylee Annoura’ya bakarak duraksadı. “Malden’e doğru ilerleyen iki büyük Aiel grubu var,” dedi sonunda, gönülsüzce. “Biri güneydoğuda, diğeri güneybatıda. <em>Morat’raken</em>’ler üç gün içinde orada olacaklarını tahmin ediyor.”</p>

    <p>Aniden, Perrin’in gözlerinin önündeki her şey dalgalanır göründü. Perrin <em>kendisinin</em> dalgalandığını hissetti. Breane haykırdı ve sürahiyi düşürdü. Dünya yine dalgalandı ve Berelain Perrin’in koluna tutundu. Tylee’nin eli o tuhaf jestle donmuş gibiydi, başparmağı ve işaret parmağı hilal oluşturuyordu. Her şey, üçüncü kez dalgalandı ve Perrin sisten yapılmış gibi hissetti, dünya sisten yapılmış ve sert bir rüzgâr geliyormuş gibi. Berelain ürperdi ve Perrin onu rahatlatmak için kolunu ona doladı. Kadın titreyerek ona tutundu. Çadır sessizlik ve korku kokusuyla dolmuştu. Perrin dışarıda yükselen sesleri duyabiliyordu ve onlar da korku doluydu.</p>

    <p>“Bu neydi?” diye sordu Tylee sonunda.</p>

    <p>“Bilmiyorum.” Annoura’nın yüzü dingin kaldı, ama sesi titriyordu. “Işık, en ufak bir fikrim bile yok.”</p>

    <p>“Ne olduğu önemli değil,” dedi Perrin onlara. Ona bakakalmalarını görmezden geldi. “Üç gün içinde, her şey bitecek. Önemli olan tek şey bu.” Önemli olan tek şey Faile’di.</p>

    <p class="paragraf">Güneş daha zirvesine tırmanmamıştı, ama Faile şimdiden perişan hissediyordu. Sevanna’nın sabah banyosu için hazırlanan su –kadın artık günde iki kez banyo yapıyordu– yeterince sıcak değildi ve herkesle birlikte Faile de dövülmüştü. Halbuki o ve Alliandre yalnızca kadının sırtını ovmak için oradaydılar. Gün doğumundan bu yana, yirmiden fazla ıslaktopraklı <em>gai’shain</em> sadakat yemini etmelerine izin vermesi için yalvarmışlardı. Üçü ayaklanmayı önermiş, o çadırlarda Shaido’dan çok <em>gai’shain</em> olduğuna işaret etmişlerdi. Faile, Aiellerin hemen hepsinin mızrak kullanmayı bildiğini, buna karşın ıslaktopraklıların çoğunun çiftçi ya da zanaatçı olduğunu söylediğinde, dinler gibi görünmüşlerdi. Dinler gibi görünmüşlerdi, ama yemin ettikten hemen sonra böyle bir şey önerdikleri ilk gündü bu. Normalde, düşünüp taşınmaları, bu sonuca varmaları günler alırdı. Baskı artıyordu. Faile engelleyemezse, katliama doğru gidiyorlardı. Şimdi de bu...</p>

    <p>“Yalnızca bir oyun, Faile Bashere,” dedi Rolan, Faile’e tepeden bakarak. Shaido çadırları arasında dolanan çamurlu sokaklardan birinde yürüyorlardı. Adamın sesinde eğlenti vardı ve dudakları çok küçük bir gülümseme ile kıvrılmıştı. Kesinlikle güzel bir adamdı.</p>

    <p>“Öpücük oyunu, dedin.” Faile adamın dikkatini çekmek için, koluna astığı çizgili havluları kaldırdı. “Yapacak işim var ve oyuna ayıracak zamanım yok. Özellikle de öpücük oyunlarına.”</p>

    <p>Birkaç Aiel görebiliyordu, çoğu bu saatte sarhoş sarhoş sendeleyen erkeklerdi, ama sokaktaki insanların çoğu kirli <em>gai’shain</em> cüppesi giyen ıslaktopraklılar ya da gece yağan şiddetli yağmurun geride bıraktığı çamurlu birikintilerde sular sıçratarak mutlu mutlu oynayan çocuklardı. Sokak, sepetler, kovalar, tencereler taşıyan, çamurlu beyaz içinde erkekler ve kadınlarla doluydu. Bazıları gerçekten de iş peşindeydi. Kampta o kadar çok <em>gai’shain</em> vardı ki, herkese yetecek kadar iş yoktu. Bu, Shaidoların beyaz kol yenlerinden çıkan aylak ellere iş buyurmasını engellemiyordu ama. Buyurdukları iş uyduruk olsa bile. Çamurlu tarlalara faydasız çukurlar kazmaktan ya da zaten temiz olan tencereleri ovmaktan kaçınmak amacıyla, <em>gai’shain</em>’ler aylak görünmemek için ellerine bir şeyler alıp taşımaya başlamışlardı. Bu gerçek işlerden kaçınmalarını engellemiyordu, ama uyduruk işlerden kaçınabiliyorlardı. Faile, Shaidoların çoğunun ona iş buyurması konusunda endişelenmek zorunda değildi, belinde ve boynunda o kalın altın zincirleri taşıdı sürece değil, ama kolye ile kemer Bilgeleri engellemiyordu. Onların bazıları için temiz tencereler ovduğu olmuştu. Bazen de, Sevanna onu istediğinde meşgul olduğu için dövülmüştü. Havluların sebebi buydu.</p>

    <p>“Çocukların oynadığı bir öpücük oyunu ile başlayabiliriz,” dedi Rolan, “ama o oyundaki cezalar bazen utanç verici olabiliyor. Yetişkinlerin oynadığı oyunda cezalar eğlencelidir. Kaybetmek de kazanmak kadar hoş olabiliyor.”</p>

    <p>Faile elinde olmadan kahkaha attı. Adam kesinlikle ısrarcıydı. Aniden Galina’nın kalabalıkta, ondan yana seğirttiğini gördü. Beyaz cüppesini çamurdan kaldırmış, gözleri hevesle aranıyordu. Faile bu sabahtan itibaren kadının giyinmesine izin verildiğini duymuştu. Elbette, ateş damlalarından ve altından yapılmış kalın kolyesini ve kemerini hiç çıkarmamıştı. Başı, iki buçuk santimden biraz uzun saçlarla kaplıydı ve üzerine kocaman, kırmızı bir kurdele tokalanmıştı. Bunun kadının kendi seçimi olması hiç olası görünmüyordu. Faile’i onun bir Aes Sedai olduğuna ikna edebilen tek şey, yaşı belirsiz yüzüydü. Bunun ötesinde, temsil ettiği tehlike dışında, kadın hakkındaki hiçbir şeyden emin değildi. Galina onu gördü ve cüppesini yoğurarak durdu. Kararsızca Rolan’ı süzdü.</p>

    <p>“Düşünmek zorundayım, Rolan.” Faile Galina’dan emin olana kadar Rolan’ı kovalamayı düşünmüyordu. “Düşünmek için zamana ihtiyacım var.”</p>

    <p>“Kadınlar her zaman düşünmek için zaman isterler. Zararsız bir oyunun keyfi içinde dertlerini unutmayı düşün.”</p>

    <p>Yürüyüp gitmeden önce Faile’in yanağında hafifçe gezdirdiği parmak Faile’in ürpermesine sebep oldu. Aieller için, herkesin önünde birinin yanağına dokunmak, öpüşmekten farksızdı. Faile’e bir öpücük gibi geldiği ise kesindi. Zararsız? Bir şekilde, Rolan’la öpüşerek oynanacak bir oyunun, öpüşmekten ibaret kalacağından kuşkuluydu. Neyse ki, öğrenmesi gerekmeyecekti –ya da Perrin’den bir şeyler saklaması. Eğer Galina dürüst çıkarsa. Eğer.</p>

    <p>Rolan gider gitmez Aes Sedai ona doğru atıldı. “Nerede o?” diye sordu, Faile’in kolunu yakalayarak. “Söyle bana! Sende olduğunu biliyorum. Sende olmak zorunda!” Kadın yalvarıyordu neredeyse. Therava’nın kadına davranışları, efsanevi Aes Sedai dinginliğini paramparça etmişti.</p>

    <p>Faile kolunu kurtardı. “İlk önce, giderken beni ve arkadaşlarımı yanında götüreceğini söyle. Açık açık söyle. Ve ne zaman gideceğini söyle.”</p>

    <p>“Benimle bu şekilde konuşmaya <em>cüret</em> edemezsin,” diye tısladı Galina.</p>

    <p>Faile gözlerinin önünde siyah benekler yüzdüğünü gördü, sonra tokat yediğini fark etti. Kendini de şaşırtarak, diğer kadına tüm gücüyle tokat attı ve kadını sendeletti. Elini acıyan yanağına götürmekten kaçındı, ama Galina şokla irileşmiş gözlerle, kendi yanağını ovaladı. Faile, bir Güç darbesine ya da daha kötüsüne hazırlandı, ama hiçbir şey olmadı. Oradan geçen <em>gai’shain</em>’lerin bazıları onlara baktı, ama hiçbiri durmadı, hatta yavaşlamadı. <em>Gai’shain</em>’lerin bir araya toplanması Shaidoların dikkatini çekiyordu ve herkesin cezalandırılması ile sonuçlanıyordu.</p>

    <p>“Söyle bana,” dedi yine.</p>

    <p>“Seni ve arkadaşlarını yanımda götüreceğim,” diye hırladı Galina, elini indirerek. “Yarın gidiyorum. <em>Eğer</em> sendeyse. Değilse, Sevanna senin kim olduğunu bir saat içinde öğrenecek!” Eh, oldukça açık konuşmuştu.</p>

    <p>“Kasabada sakladım. Şimdi gidip getiririm.”</p>

    <p>Ama Faile sırtını dönerken Galina yine kolunu yakaladı. Aes Sedai çevresine bakındı ve aniden işitilmekten korkarmış gibi sesini alçalttı. Sesi korku doluydu. “Hayır. Birinin görmesi riskine giremem. Yarın sabah verirsin. Kasabada. Orada buluşuruz. Kasabanın güney ucunda. Binayı işaretleyeceğim. Kırmızı bir eşarpla.”</p>

    <p>Faile gözlerini kırpıştırdı. Malden’in güney yarısı yanık bir kabuktan ibaretti. “Neden orada?” diye sordu inanmazlıkla.</p>

    <p>“Çünkü kimse oraya gitmiyor, aptal! Çünkü bizi kimse göremeyecek!” Galina hâlâ çevresine bakınıyordu. “Yarın sabah, erkenden. Beni hayal kırıklığına uğratırsan, pişman olursun!” İpek cüppesinin eteklerini topladı ve kalabalığın arasına karıştı.</p>

    <p>Faile diğer kadının uzaklaşmasını izlerken kaşlarını çattı. Sevinç duymalıydı, ama duymuyordu. Galina vahşi, öngörülemez biriydi. Yine de, Aes Sedailer yalan söyleyemezdi. Sözünden dönmesi imkânsız görünüyordu. Ve bir yolunu bulursa, Faile’in kendi kaçış planları vardı, ama onlar ilk başladıkları zamana göre daha zor, daha tehlikeli görünüyordu. Geriye Rolan kalıyordu. Ve onun öpücük oyunları. Galina dürüst çıkmalıydı. Buna zorunluydu.</p>
  </div>
</body>
</html>