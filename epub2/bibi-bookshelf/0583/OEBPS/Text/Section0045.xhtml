<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Düş Hançeri</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="36. Bir Meşenin Altında">36<br/>
    Bir Meşenin Altında</h1>

    <p>Karede ağaçların arasında, yaklaşık iki fersah uzaktaki, Malvide Geçitleri denen yere doğru ilerlerken güneş dağların epey yükseğinde duruyordu. Dağlardaki, sekiz kilometrelik gedik yolu Ebou Dar’dan, bir buçuk kilometre güneydeki Lugard’a taşıyordu. Ama Geçitler’in berisinde, Ajimbura’nın onun için bulduğu kampa varacaktı. Ajimbura kampa girmeye çalışacak kadar aptal değildi, bu yüzden Karede boş yere bir ölüm tuzağına mı girdiğini hâlâ bilmiyordu. Hayır, boş yere değil. Yüksek Leydi Tuon için. Her Ölümnöbeti Askeri onun için ölmeye hazırdı. Onların şerefleri görevleriydi ve görev sık sık ölüm anlamına gelirdi. Gökyüzünde yalnızca köpük köpük beyaz bulutlar vardı ve yağmur yağacak gibi görünmüyordu. Karede her zaman, güneş ışığında ölmeyi ummuştu.</p>

    <p>Yanında küçük bir grup getirmişti. Ajimbura beyaz ayaklı, kestane rengi atının sırtında yol gösteriyordu, elbette. Sırım gibi ufak tefek adam kır düşmüş kızıl örgüsünü kesmişti. Bu, büyük adanmışlığının ölçüsünü gösteriyordu. Tepe kabileleri, bitmek tükenmek bilmez kan davalarında, o örgüleri ganimet olarak alırdı ve örgüsüz olmak, tüm kabilelerin ve ailelerin gözlerinde rezil olmak demekti. İnsanın kendini korkak ilan etmesi demekti. Ajimbura’nın adanmışlığı Yüksek Leydi’ye ya da Kristal Taht’a değil, Karede’ye yönelikti, ama Karede’nin kendi adanmışlığı sonucunda, aynı yere varıyordu. İki Ölümnöbeti Askeri Karede’nin arkasında at sürüyordu; tıpkı Karede’ninki gibi, kırmızı yeşil zırhları parlayana dek cilalanmıştı. Hartha ve iki Bahçıvan, uzun saplı baltalarını omuzlarına dayamış, atlara kolaylıkla ayak uyduruyorlardı. Onların zırhları da parlıyordu. Yüksek Leydi’nin <em>der’sul’dam</em>’ı Melitene, bugün uzun, gri saçlarını parlak kırmızı bir kurdele ile bağlamıştı ve kıvrak adımlı bir gri at sürüyordu. Gümüşsü <em>a’dam</em> kadının sol bileğini, Mylen’in boynuna bağlıyordu. O ikisini daha etkileyici göstermek için yapılabilecek pek az şey vardı, ama <em>a’dam</em> ve Melitene’in mavi elbisesi, eteklerindeki kırmızı paneller ve gümüş rengi çatallı şimşek desenli korsesi dikkat çekmeliydi. Hep birlikte görülünce, Ajimbura hiç fark edilmemeliydi. Kalanlar, bunun gerçekten de bir ölüm tuzağı çıkması ihtimaline karşılık, Musenge ile birlikte geride kalmıştı.</p>

    <p>Karede Mylen’den başka bir <em>damane</em> kullanmayı düşünmüştü. Yaşını asla tahmin edemediği ufak tefek kadın, Yüksek Leydi’yi bir kez daha görebilme hevesi ile eyerinde hoplayıp sıçrıyordu neredeyse. Kendine doğru düzgün hâkim olamıyordu. Yine de, Melitene olmadan hiçbir şey yapamazdı ve faydasız bir silahtı; <em>der’sul’dam</em>’a bahsettiğinde kadının başını eğmesine sebep olan bir gerçek. Kadının teselli edilmesi gerekmişti; <em>sul’dam</em>’ı onu okşamış, ne kadar güzel Semavi Işıklar yapabildiğinden, Şifasının ne harika olduğundan bahsetmişti. Bunu düşünmek bile ürpertiyordu Karede’yi. Soyut olarak bakıldığında, birkaç dakika içinde iyileşen yaralar, harika bir şey gibi görünmeliydi, ama birinin ona Güç’le dokunmasına izin vermek için, ölmek üzere olması gerektiğini düşünüyordu. Yine de, karısı Kalia’yı kurtarabilseydi... Hayır, silahları Musenge’nin yanında bırakmıştı. Bugün savaş olacaksa, farklı türden bir savaş olacaktı.</p>

    <p>İşittiği ilk kuş ötüşü, o sabah duyduklarından farklı gelmedi, ama ses ileride tekrarlandı, sonra bir kez daha duyuldu. Her seferinde bir ötüş. Yüksek bir meşede arbaletli bir adam gördü. Karede ilerlerken adam onu izledi. Adamı görmek kolay değildi; plaka zırhı ve açık yüzlü miğferi ağacın yapraklarına karışan donuk bir yeşile boyanmıştı. Ama adamın sol koluna bağladığı kırmızı kumaş parçası faydalı olmuştu. Gerçekten saklanmak istiyorsa, o kumaşı çıkarmalıydı.</p>

    <p>Karede Ajimbura’ya işaret etti ve sırım gibi ufak tefek adam, mavi gözlü yaşlı bir sıçan gibi sırıttıktan sonra, kestane rengi atının Ölümnöbeti Askerleri’nin arkasında kalmasına izin verdi. Bugün uzun bıçağı ceketinin altındaydı. Hizmetkâr sanılabilirdi.</p>

    <p>Kısa süre sonra, Karede kampa girdi. Çadır ya da barınağa benzer bir şey yoktu, ama düzenli bir biçimde serilmiş uzun at halatları ve yeşil plaka zırhlar içinde pek çok adam vardı. Başlar dönerek grubun geçişini izledi, ama pek azı ayaktaydı, daha da azının elinde arbalet vardı. Pek çoğu battaniyelerinin üzerinde uyuyorlardı, kuşkusuz gece yaptıkları hızlı yolculuklardan dolayı yorgundular. Demek kuş ötüşü onlara, Karede’nin grubunun tehlike oluşturmadığını söylemişti. İyi eğitimli askerlere benziyorlardı, ama Karede bunu beklemişti zaten. Beklemediği şey, sayılarının bu kadar az olmasıydı. Ah, ağaçlar biraz daha fazlasını saklıyor olabilirdi, ama kampta yedi sekiz bin adamdan daha fazlası yoktu kesinlikle; Loune’un tarif ettiği saldırıları gerçekleştiremeyecek kadar az. Aniden göğsü sıkıştı. Kalanlar neredeydi? Yüksek Leydi diğer gruplardan birinin yanında olabilirdi. Ajimbura’nın sayılarına dikkat ettiğini umdu.</p>

    <p>Fazla ileri gitmeden, boz donlu yüksek bir ata binmiş kısa bir adam onları karşıladı ve tam önlerinde durdu. Karede ya dizginleri çekecek ya da adamı ezecekti. Adamın başının ön kısmı tıraşlanmıştı ve tuhaf, ama pudralanmış gibi görünüyordu. Ama adam gösteriş budalası değildi. Siyah ceketi ipek olabilirdi, ama sıradan askerlerinkiyle aynı donuk yeşil zırhtan giymişti. Melitene ile Mylen’i ve Ogierleri süzerken, bakışları sert ve ifadesizdi. Gözlerini Karede’ye çevirirken yüzü değişmedi. “Lord Mat bu zırhı bize tarif etti,” dedi, Altaralılarınkinden de hızlı ve sert bir aksanla. “Ölümnöbeti Askerleri tarafından ziyaret edilme şerefini neye borçluyuz?”</p>

    <p>Lord Mat mi? Işık aşkına, Lord Mat de kimdi? “Furyk Karede,” dedi Karede. “Kendine Thom Merrilin diyen adamla konuşmak istiyorum.”</p>

    <p>“Talmanes Delovinde,” dedi adam, sonunda görgü kurallarını hatırlayarak. “<em>Thom’la</em> mı konuşmak istiyorsun? Eh, bunda bir zarar göremiyorum. Seni ona götüreyim.”</p>

    <p>Karede Aldazar’ı topuklayıp Delovinde’in peşine düştü. Adam aşikâr olandan, onun ve diğerlerinin gitmesine ve bu ordunun yerini başkalarına söylemesine izin verilemeyeceğinden bahsetmemişti. Görgü kurallarından biraz haberdardı. En azından, Karede’nin delice planı işe yaramazsa, gitmelerine izin verilmeyecekti. Musenge, onda bir başarı şansı, beşte bir hayatta kalma şansı olduğunu söylemişti. Kişisel olarak, Karede şansının daha da düşük olduğuna inanıyordu, ama denemek zorundaydı. Ve Merrilin’in varlığı, Yüksek Leydi’nin de burada olabileceği anlamına geliyordu.</p>

    <p>Delovinde ağaçların arasında, tuhaf bir biçimde evcil bir sahnenin ortasında atından indi. İnsanlar yaygın bir meşenin altında, üzerinde bir tencerenin kaynadığı küçük bir ateşin çevresinde, kamp taburelerinin ya da battaniyelerin üzerinde oturuyordu. Karede eyerinden indi, Ölümnöbeti Askerleri’ne ve Ajimbura’ya da inmelerini işaret etti. Melitene ve Mylen, yükseklik avantajını kaybetmemek için, atlarının sırtında kaldılar. Tuhaftır, eskiden Ebou Dar’da, Karede’nin de kaldığı bir hana sahip olan Anan Hanım, üç bacaklı bir tabureye oturmuş, kitap okuyordu. Artık, Karede’nin bakmaktan hoşlandığı şu açık saçık elbiselerden birini giymiyordu, ama üzerine tam oturan kolyesinden etkileyici göğsüne, hâlâ aynı küçük, mücevherli hançer sarkıyordu. Kadın kitabını kapattı ve Karede birkaç saatlik bir gezintiden sonra Gezgin Kadın’a dönmüş gibi, başını hafifçe sallayarak selamladı onu. Ela gözleri oldukça sakindi. Belki entrika, Arayıcı Mor’un düşündüğünden çok daha karmaşıktı.</p>

    <p>Uzun boylu, ince, beyaz saçlı, neredeyse Hartha’nınki kadar uzun bıyıkları olan bir adam çizgili bir battaniyenin üzerine bağdaş kurmuş, oturuyordu. Karşısında saçlarını ince ince örmüş, örgülerine boncuk takmış, ince bir kadın vardı. Adam Karede’ye bakarak tek kaşını kaldırdı, başını iki yana salladı ve çapraz çizgilerle kaplı tahtaya bakmaya devam etti. Kadın Karede’ye ve arkasındakilere saf öfkeyle, dik dik baktı. Uzun, beyaz saçları olan boğum boğum bir adam bir başka battaniyenin üzerine uzanmıştı ve karşısında olağanüstü çirkinlikte küçük bir çocuk vardı. Örümcek ağına benzer siyah çizgilerle kaplı kırmızı bir kumaşın üzerinde, bir başka oyun oynuyorlardı. Onlar doğrulup oturdular, çocuk ilgiyle Ogierlere baktı, adamın bir eli, ceketinin altındaki hançere gidecekmiş gibi yaptı. Tehlikeli bir adamdı ve ihtiyatlıydı. Belki de Merrilin oydu.</p>

    <p>Karede yaklaşırken, iki adam ve iki kadın kamp taburelerine oturmuş, konuşuyorlardı, ama Karede atından inerken, sert yüzlü bir kadın ayağa kalktı ve mavi gözlerini meydan okurcasına Karede’ninkilere dikti. Denizcilerin yaptığı gibi, göğsüne çaprazlama astığı geniş deri kayışa bir kılıç asmıştı. Saçları düşük Kan’dan olanların tarzında kesilmiş değil, kısacıktı. Tırnakları kısaydı ve hiçbiri boyanmamıştı, ama Karede kadının Egeanin Tamarath olduğundan emindi. Saçları kadınınki kadar kısa, şu tuhaf Illian tarzı sakaldan uzatmış, iri yarı bir adam kadının yanında durmuş, bir elini kısa kılıcının kabzasına koymuş, kadının meydan okumasını tekrarlarmış gibi Karede’ye bakıyordu. Beline kadar gelen siyah saçları olan, dudakları Tarabonluların gülgoncası dudaklarına benzeyen güzel bir kadın da ayağa kalktı ve bir anlığına diz çökecekmiş ya da yere kapanacakmış gibi göründü, ama sonra sırtını dikleştirdi ve gözlerini Karede’nin gözlerine dikti. Sonuncu adam –tuhaf kırmızı bir şapka takmış, karaağaçtan oyulmuş gibi görünecek kadar esmer, ince biri– yüksek sesle kahkaha attı ve kollarını kadına doladı. <em>Onun</em> Karede’ye fırlattığı bakış ve sırıtışı ancak muzaffer diye nitelenebilirdi.</p>

    <p>“Thom,” dedi Delovinde, “bu Furyk Karede. ‘Kendine Thom Merrilin’ diyen bir adamla konuşmak istiyor.”</p>

    <p>“Benimle mi?” dedi ince, beyaz saçlı adam, zar zor doğrularak. Sağ bacağı hafifçe tutulmuş gibiydi. Eski bir savaş yarası olabilir miydi? “Ama ben ‘kendime Thom Merrilin’ demem. Bu benim adım, ama bilmene şaştım. Benden ne istiyorsun?”</p>

    <p>Karede miğferini çıkardı, ama daha o ağzını açamadan iri, kahverengi gözleri olan güzel bir kadın hızla yaklaştı. Onu iki kadın daha izliyordu. Üçü de Aes Sedai yüzlerine sahipti; bir an yirmi, bir sonrakinde kırk yaşında, bir sonrakinde ise arada bir yerde görünüyorlardı. Çok huzursuz ediciydi.</p>

    <p>“Bu Sheraine!” diye haykırdı güzel kadın, Mylen’e bakarak. “Bırakın onu!”</p>

    <p>“Anlamıyorsun, Joline,” dedi yanındaki kadınlardan biri öfkeyle. İnce dudaklı, dar burunlu biriydi ve kaya kemirebilirmiş gibi görünüyordu. “O artık Sheraine değil. Fırsat bulsa, bize ihanet ederdi.”</p>

    <p>“Teslyn haklı, Joline,” dedi üçüncü kadın. Güzel değil düzgün hatlıydı, uzun siyah saçları dalga dalga beline dökülüyordu. “Bize ihanet ederdi.”</p>

    <p>“Buna inanmıyorum, Edesina,” diye terslendi Joline. “Onu hemen bırakacaksın,” dedi Melitene’e, “yoksa ben...” Aniden inledi.</p>

    <p>“Sana söylemiştim,” dedi Teslyn acı acı.</p>

    <p>Geniş siperlikli siyah şapka giymiş, küt burunlu, geniş göğüslü, koyu kestane bir at süren genç bir adam dörtnala geldi ve kendini eyerden yere fırlattı. “Burada ne haltlar dönüyor?” diye sordu, uzun adımlarla ateşe yaklaşarak.</p>

    <p>Karede onu görmezden geldi. Yüksek Leydi Tuon genç adamla birlikte gelmişti ve Karede’nin hiç görmediği türden lekeleri olan, siyah beyaz bir ata biniyordu. Selucia da yanındaydı, boz donlu bir ata binmişti, başına kırmızı bir eşarp sarmıştı, ama Karede’nin gözü Yüksek Leydi’den başkasını görmüyordu. Başı kısa, siyah saçlarla kaplıydı, ama yüzünü tanımaması imkânsızdı. Yüksek Leydi ona ifadesiz bir bakış fırlattıktan sonra, dönüp genç adamı inceledi. Karede, Yüksek Leydi’nin onu tanıyıp tanımadığını merak etti. Muhtemelen tanımamıştı. Onun kişisel koruması olarak görev yapmasının üzerinden çok zaman geçmişti. Karede omzunun üzerinden arkaya bakmadı, ama Ajimbura’nın kestane rengi atını şimdi Ölümnöbeti Askerleri’nden birinin tuttuğunu biliyordu. Silahsız görünen, kökenini anlatan örgüsü olmayan Ajimbura, sorun yaşamadan kamptan çıkabilmeliydi. Nöbetçiler bu ufak tefek adamı asla görmezdi. Ajimbura, gizlice hareket etme yeteneğine ek olarak, iyi bir koşucuydu. Musenge Yüksek Leydi’nin burada olduğunu kısa sürede öğrenirdi.</p>

    <p>“Bize kalkan koydu, Mat,” dedi Joline ve genç adam şapkasını çıkarıp, Melitene’in atına doğru yürüdü. Atın başlığını yakalamayı düşünürmüş gibi görünüyordu. Kolları ve bacakları uzundu, ama uzun boylu denemezdi. Boynuna siyah ipek bir eşarp bağlamıştı ve ucu göğsüne sarkıyordu. Herkesin Tylin’in Oyuncağı dediği adam bu olmalıydı; adamla ilgili en önemli özellik, kraliçenin oyuncağı olmasıymış gibiydi. Büyük olasılıkla en önemli özelliği buydu zaten. Oyuncakların nadiren başka özelliği olurdu. Tuhaf, ama oyuncak olacak kadar yakışıklı görünmüyordu. Ama zinde görünüyordu.</p>

    <p>“Kalkanı sal,” dedi Melitene’e, itaat beklermiş gibi. Karede’nin kaşları kalktı. Oyuncak <em>bu</em> muydu? Melitene ve Mylen bir ağızdan nefeslerini içlerine çektiler ve genç adam havlarcasına kahkaha attı. “Görüyorsunuz, benim üzerimde işe yaramıyor. Şimdi, ya o lanet kalkanları salıverirsiniz ya da sizi eyerinizden çekip poponuzu şaplaklarım.” Melitene’in yüzü karardı. Pek az insan bir <em>der’sul’dam</em>’la bu şekilde konuşmaya cüret edebilirdi.</p>

    <p>“Kalkanları sal, Melitene,” dedi Karede.</p>

    <p>“<em>Marath’damane saidar</em>’a kucak açmak üzereydi,” dedi kadın, itaat etmek yerine. “Ne yapabileceğini bilmenin yolu...”</p>

    <p>“Kalkanları sal,” dedi Karede sertçe. “Gücü de.”</p>

    <p>Genç adam tatminle başını salladı, sonra aniden döndü ve parmağını üç Aes Sedai’ye uzattı. “Şimdi de siz başlamayın! Güç’ü salıverdi işte. Siz de salın. Hemen!” Yine, itaat gördüğünden eminmiş gibi, başını salladı. Melitene’in ona nasıl baktığına bakarak, belki de itaat görmüştü. Belki de adam bir Asha’man’dı? Belki Asha’manlar bir şekilde <em>damane</em>’lerin yönlendirmesini sezebiliyordu. Bu hiç olası gelmiyordu, ama Karede’nin aklına gelen tek açıklama buydu. Ama bu, Tylin’in genç adama gösterdiği muamele hakkındaki hikâyelere uymuyordu.</p>

    <p>“Bugünlerden birinde, Mat Cauthon,” dedi Joline ekşi ekşi, “biri sana Aes Sedailere saygı göstermeyi öğretecek ve orada olup izleyebilmeyi umuyorum.”</p>

    <p>Yüksek Leydi ile Selucia koca koca kahkahalar attılar. Yüksek Leydi’nin, tutsak olmasına rağmen moralini yüksek tuttuğunu görmek güzeldi. Kuşkusuz hizmetçisinin yoldaşlığının da faydası olmuştu. Ama işine devam etmesi gerekiyordu. Delice kumarını oynamasının zamanı gelmişti.</p>

    <p>“General Merrilin,” dedi Karede, “kısa ama olağanüstü bir sefer yürüttünüz ve güçlerinizin bulunmasını önleyerek mucizeler yarattınız, ama şansınız tükenmek üzere. General Chisen gerçek amacınızı anladı. Ordusunu çevirdi ve bütün hızıyla Malvide Geçitleri’ne doğru yürüyor. İki gün içinde burada olur. Buradan çok uzak olmayan bir yerde on bin adamım var, o gelene kadar sizi buraya mıhlamaya yetecek kadar. Ama Yüksek Leydi Tuon tehlikede olur ve bundan kaçınmak istiyorum. Bırak onunla birlikte buradan ayrılayım. O zaman sizin ve adamlarınızın serbestçe gitmesine izin veririm. Chisen gelmeden önce siz Molvaine Geçitleri’ne girmiş, dağların diğer yanına geçmiş olursunuz. Murandy’de sizi yakalayamaz. Tek diğer seçenek yok olmanız. Chisen’in yanında, sizi silip süpürmeye yetecek kadar adam var. Bu bir savaş olmayacak. Sekiz bin adama karşı yüz bin adam, katliam demek.”</p>

    <p>Onu işitmişlerdi ve bütün yüzler, sersemlemiş gibi, ifadesizdi. Kendilerini kontrol altında tutmak konusunda iyiydiler. Ya da belki Merrilin’in planının son anda çözülmesi karşısında sersemlemişlerdi.</p>

    <p>Merrilin uzun parmağıyla beyaz bıyıklarından birini sıvazladı. Gülümsediğini saklamaya çalışıyor gibiydi. “Korkarım beni yanlış anladınız, Bayrak-General Karede.” Cümlesi bitmeden, sesine bir yankı gelmişti. “Ben bir âşığım, saray ozanından daha yüksek bir konum, kuşkusuz, ama general değilim. Aradığınız adam Lord Matrim Cauthon’dur.” Genç adama doğru hafifçe eğildi. Genç adam düz tepeli şapkasını kafasına oturtuyordu.</p>

    <p>Karede kaşlarını çattı. General, Tylin’in <em>Oyuncağı</em> mıydı? Ona oyun mu oynuyorlardı?</p>

    <p>“Yaklaşık yüz adamın var; Ölümnöbeti Askerleri ve belki yirmi Bahçıvanın,” dedi Cauthon sakin sakin. “İşittiklerime bakarak, sayılarının beş katı kadar sıradan askerle savaşırken, güçlerin dengede olduğundan bahsedilebilirmiş, ama Birlik sıradan askerlerden oluşmuyor ve bende altı yüzden fazla var. Chisen’e gelince, eğer bahsettiğin Geçitler’de geri çekilen adamsa, ne peşinde olduğumu öğrense bile, beş günden daha kısa zamanda burada olamaz. İzcilerimin getirdiği son raporlar, Chisen’in Ebou Dar Yolu boyunca, bütün hızıyla güneybatıya ilerlediğini söylüyor. Ama asıl soru şu: Sen Tuon’u sağ salim Tarasin Sarayı’na ulaştırabilir misin?”</p>

    <p>Karede, Hartha karnına tekme atmış gibi hissetti ve bunun tek sebebi adamın Yüksek Leydi’nin ismini kayıtsızca kullanması değildi. “Onu alıp götürmeme izin mi vereceksin yani?” dedi inanmazlık içinde.</p>

    <p>“Sana güveniyorsa. Onu sağ salim saraya götürebileceksen. Oraya ulaşana kadar tehlike içinde. Eğer bilmiyorsan, sizin tüm lanet Her Daim kahrolası Ordunuz onun gırtlağını kesmeye ya da kafasını taşla ezmeye hazır.”</p>

    <p>“Biliyorum,” dedi Karede, hissettiğinden daha sakin bir sesle. Beyaz Kule Yüksek Leydi’yi kaçırtmak için onca zahmete girdikten sonra, bu adam neden onu öylesine salıveriyordu? O kısa, lanet savaşı verdikten sonra, neden? “Onu güvenliğe kavuşturmak için gerekiyorsa, son adamına dek savaşırız. Hemen yola çıkmamız en iyisi olur.” Adam fikrini değiştirmeden. Karede bu rüyadan uyanmadan. Rüyaya benzediği kesindi.</p>

    <p>“O kadar çabuk değil.” Cauthon Yüksek Leydi’ye döndü. “Tuon, bu adamın seni sağ salim Ebou Dar’daki saraya götüreceğine güveniyor musun?” Karede irkilme dürtüsünü bastırdı. General ve lord olabilirdi, ama bu şekilde Yüksek Leydi’nin ismini kullanmaya hakkı yoktu!</p>

    <p>“Ölümnöbeti Askerleri’ne canımı emanet ederim,” diye yanıt verdi Yüksek Leydi sakin sakin, “en çok da ona.” Karede’ye gülümsedi. Çocukken bile, gülümsemesi nadirdi. “Tesadüf eseri, oyuncak bebeğim hâlâ sende olabilir mi, Bayrak-General Karede?”</p>

    <p>Karede resmi bir biçimde eğildi. Konuşma tarzı, hâlâ peçe altında olduğunu anlatıyordu. “Affedersiniz, Yüksek Leydi. Büyük Sohima Yangını’nda her şeyimi kaybettim.”</p>

    <p>“Yani on sene saklamışsın. Karını kaybetmişsin, başın sağ olsun. Oğlunu da kaybetmişsin, ama o cesurca, iyi bir biçimde ölmüş. Pek az insan, bir kez bile olsa, yanan bir binaya girer. Oğlun yangına yenilmeden önce beş kişiyi kurtarmış.”</p>

    <p>Karede’nin boğazı sıkıştı. Yüksek Leydi onunla ilgili haberleri takip etmişti. Yerlere kadar eğilerek selam vermekten başka şey gelmiyordu elinden.</p>

    <p>“Bu kadarı yeterli,” diye mırıldandı Cauthon. “Bu şekilde devam edersen kafanı yere çarpacaksın. Tuon ve Selucia eşyalarını toplar toplamaz, onları buradan götür. Atlarınızı hızlı sürün. Talmanes Birlik’i ayaklandır. Sana güvenmediğimden değil, Karede, ama Geçitler’in ötesinde daha rahat uyuyacağımı düşünüyorum.”</p>

    <p>“Matrim Cauthon benim kocamdır,” dedi Yüksek Leydi; yüksek, berrak bir sesle. Herkes olduğu yerde donakaldı. “Matrim Cauthon benim kocamdır.”</p>

    <p>Karede, yine Hartha’nın onu tekmelediğini hissetti. Hayır, Hartha değil. Aldazar’ın. Bu nasıl bir delilikti? Cauthon, bir okun yüzüne doğru uçtuğunu gören ve kenara eğilme şansının olmadığını bilen bir adam gibi görünüyordu.</p>

    <p>“Kahrolası Matrim Cauthon benim kocamdır. Senin kullandığın sözcük buydu, değil mi?”</p>

    <p>Bu mutlaka rüya olmalıydı.</p>

    <p>Mat ancak bir dakika sonra konuşabildi. Kavrulası, hareket etmeyi başarana kadar bir saat geçmişti sanki. Hareket edebildiğinde, şapkasını başından kaptı, Tuon’a doğru yürüdü ve usturanın başlığını tuttu. Tuon, lanet tahtına kurulmuş bir kraliçe kadar serinkanlılıkla baktı ona. Kafasının içinde takırdayan lanet zarlarla o kadar savaşta savaşmıştı, onca çatışma ve baskın yaşamıştı ve Tuon birkaç kelime ettiğinde durmak zorundaydılar. Eh, en azından bu sefer, kahrolası Mat lanet olası Cauthon’un kaderini belirleyen bir şey olduğunu biliyordu. “Neden? Demek istediğim, eninde sonunda kabul edeceğini biliyordum, ama neden şimdi? Senden hoşlanıyorum, belki hoşlanmaktan daha fazlası var, seni öpmekten de zevk alıyorum,” Karede’nin homurdandığını sandı, “ama sen âşık bir kadın gibi davranmadın. Zamanın yarısında buz gibiydin, kalan zamanı da sinirimi bozmaya çalışarak geçirdin.”</p>

    <p>“Aşk mı?” Tuon şaşırmış gibiydi. “Belki zaman içinde birbirimize âşık oluruz, Matrim, ama ben, İmparatorluk’a hizmet etmek için evleneceğimi her zaman biliyordum. Sözleri söyleyeceğimi <em>bildiğini</em> söylerken ne demek istedin?”</p>

    <p>“Bana Mat de.” Yalnızca annesi ona Matrim derdi, o da başı beladayken. Bir de, kız kardeşleri başını belaya sokacak hikâyeler taşıyorsa ona Matrim diye hitap ederdi.</p>

    <p>“Senin adın Matrim. Ne demek istedin?”</p>

    <p>Mat içini çekti. Kadın çok şey istemiyordu kesinlikle. Yalnızca o nasıl isterse öyle olsun istiyordu. Tıpkı tanıdığı tüm diğer kadınlar gibi. “Başka bir yerde, bir <em>ter’angreal</em>’den geçtim, belki bir başka dünyaya gittim. Oradaki insanlar gerçekten insan değil –yılana benziyorlar– ama üç soruna yanıt veriyorlar ve verdikleri yanıtlar her zaman doğru çıkıyor. Benim aldığım yanıtlardan biri, Dokuz Ayın Kızı ile evleneceğimi söylüyordu. Ama sen benim sorumu yanıtlamadın. Neden şimdi?”</p>

    <p>Tuon, dudaklarında hafif bir gülümseme ile, eyerden eğildi. Ve parmak boğumları ile Mat’in kafasına sertçe vurdu. “Batıl inançlı olman yeterince kötü, Matrim, ama yalana tahammül etmem. Eğlenceli bir yalan, evet, ama yine de yalan.”</p>

    <p>“Işık’ın kendi gerçeği,” diye itiraz etti Mat, şapkasını kafasına geçirerek. Belki şapkası onu biraz korurdu. “Aes Sedailerle konuşmayı kabul etsen, kendin öğrenebilirsin. Onlar sana Aelfinnleri ve Eelfinnleri anlatabilir.”</p>

    <p>“Doğru olabilir,” diye sesini yükseltti Edesina, yardımcı olabilirmiş gibi. “Aelfinnlere, Tear Taşı’ndaki bir <em>ter’angreal</em> aracılığıyla ulaşılabiliyormuş, böyle biliyorum ve sözde, doğru yanıtlar veriyorlarmış.” Mat dik dik baktı kadına. “Öyle biliyorum”ları ve “sözde” lafları ile, pek de yardımcı olmuştu! Tuon, Edesina ağzını açmamış gibi, Mat’e bakmaya devam etti.</p>

    <p>“Ben senin sorunu yanıtladım, Tuon, sen de benimkini yanıtla.”</p>

    <p>“<em>Damane</em>’lerin fal bakabildiğini biliyor musun?” Tuon, buna batıl inanç demesi için meydan okuyarak Mat’e baktı, ama Mat sertçe başını salladı. Bazı Aes Sedailer Kehanet’te bulunabiliyordu. Bir <em>damane</em> neden yapmayacaktı? “Ebou Dar’da karaya çıkmadan hemen önce, Lidya’dan falıma bakmasını istedim. Şunları söyledi: ‘Kuzgunları uçuran tilkiye dikkat et, çünkü seninle evlenecek ve seni alıp götürecek. Şahinkanadı’nın yüzünü hatırlayan adama dikkat et, çünkü seninle evlenecek ve seni özgür bırakacak. Kızıl elli adama dikkat et, çünkü onunla evleneceksin, başkasıyla değil.’ Gözüme ilk takılan yüzüğün oldu.” Mat farkında olmadan, başparmağıyla yüzüğü sıvazladı ve Tuon gülümsedi. Küçük bir gülümsemeydi, ama yine de gülümsemeydi. “İki kuzgunu korkutup uçurtur gibi görünen bir tilki ve dokuz hilal. Anlamlı, sence de öyle değil mi? Biraz önce de ikinci kısmı gerçekleştirdin, bu yüzden sen olduğunu kesin olarak anladım.” Selucia gırtlağından bir ses çıkardı ve Tuon parmaklarını ona doğru oynattı. İri göğüslü ufak tefek kadın yatıştı, eşarbını düzeltti, ama Mat’e fırlattığı bakışa, elinde tuttuğu bir hançer eşlik etmeliydi. Mat neşesizce güldü. Kan ve lanet küller. Yüzük bir oymacının örnek modeliydi, yalnızca parmağından çıkaramadığı için satın almıştı; lanet yılanları kafasından çıkarabilecek olsa, diğer eski anılarıyla birlikte, Şahinkanadı’nın yüzüyle ilgili olanları da unutmaya hazırdı; ama o şeyler ona bir eş kazandırmıştı. O eski savaş anıları olmasa, Kızıl El Birliği asla var olmazdı.</p>

    <p>“Bana öyle geliyor ki, <em>ta’veren</em> olmak başka herkes kadar benim üzerimde de etkili.” Bir an, Tuon’un yine kafasına vuracağını düşündü. Ona en iyi gülümsemesini bahşetti. “Gitmeden önce bir öpücük daha?”</p>

    <p>“Şu anda havamda değilim,” dedi Tuon soğuk soğuk. İdam hükmü veren yargıç geri gelmişti. Bütün tutsaklar hemen mahkûm olacak. “Belki daha sonra. Benimle birlikte Ebou Dar’a dönebilirsin. Artık İmparatorluk’ta şerefli bir yerin var.”</p>

    <p>Mat duraksamadan başını iki yana salladı. Leilwin ya da Domon’u, Aes Sedaileri ya da Birlik’i bekleyen şerefli yerler yoktu. “Seanchanları bir daha gördüğümde, savaş meydanında olacağını tahmin ediyorum, Tuon.” Kavrulası, öyle olacaktı. Kendisi ne yaparsa yapsın, hayatı hep aynı yöne gidiyor gibiydi. “Sen düşmanım değilsin, ama İmparatorluk’un öyle.”</p>

    <p>“Sen de benim düşmanım değilsin, kocam,” dedi Tuon soğuk soğuk, “ama ben İmparatorluk’a hizmet etmek için yaşıyorum.”</p>

    <p>“Eh, sanırım eşyalarını toplasan...” Bir atın eşkin koşarak yaklaştığını duyunca sustu.</p>

    <p>Vanin yüksek ve sıska atını Tuon’un yanında dizginledi, Karede’yi ve diğer Ölümnöbeti Askerleri’ni süzdü, sonra dişlerinin arasından tükürüp, yüksek eyer kaşına yaslandı. “Buranın sekiz kilometre kadar batısındaki küçük bir kasabada yaklaşık on bin asker var,” dedi şişman adam Mat’e. “Öğrenebildiğim kadarıyla yalnızca biri Seanchan. Kalanlar Altaralı, Tarabonlu, Amadicialı. Hepsi atlı. Asıl önemli olan, buna benzer zırh giymiş adamları soruyorlar.” Başını Karede’ye doğru salladı. “Ve söylentilere göre, Yüksek Leydi’ye çok benzeyen bir kızı öldüren, yüz bin altın kron kazanacakmış. Ödül ağızlarını sulandırıyor.”</p>

    <p>“Gizlice yanlarından geçebilirim,” dedi Karede. Küt yüzünde babacan bir ifade vardı. Sesi, çekilmiş bir kılıç gibiydi.</p>

    <p>“Ya geçemezsen?” diye sordu Mat sessizce. “Bu kadar yakında olmaları tesadüf olamaz. Kokunu almışlar. Tek bir koku daha, Tuon’un ölümüne sebep olabilir.” Karede’nin yüzü karardı.</p>

    <p>“Sözünden dönmeyi mi düşünüyorsun?” Yakında kullanılabilecek bir yalın kılıç. Daha da kötüsü, Tuon izliyordu, Mat’e gerçekten de idam kararı vermiş bir yargıç gibi bakıyordu. Kavrulası, Tuon ölürse, Mat’in içinde bir şey kuruyup giderdi. Ve bunu engellemenin tek yolu, engelleyeceğinden emin olmanın tek yolu, çalışmaktan da çok nefret ettiği şeyi yapmaktı. Eskiden, ne kadar nefret ederse etsin, savaşmanın çalışmaktan daha iyi olduğunu düşünürdü. Birkaç gün içinde ölen dokuz yüz kişi fikrini değiştirmişti.</p>

    <p>“Hayır,” dedi. “O seninle geliyor. Ama bana Ölümnöbeti Askerleri’nden bir düzine adam ve birkaç Bahçıvan bırak. Bu insanları sırtından alacaksam, benim sen olduğumu düşünmelerine ihtiyacım var.”</p>

    <p class="paragraf">Tuon Matrim’in ona aldığı giysilerin çoğunu geride bıraktı, çünkü hafif yolculuk etmesi gerekecekti. Mat’in ona verdiği kırmızı ipekten gülgoncası demetini, keten bir beze sarılı halde, üflenmiş cammış gibi özenli bir biçimde heybesine tıktı. Anan Hanım dışında kimseye veda etmedi –onunla yaptığı tartışmaları gerçekten özleyecekti–, bu yüzden o ve Selucia çabucak hazır oldular. Mylen onu görünce öyle geniş geniş gülümsemişti ki, küçük <em>damane</em>’yi okşaması gerekti. Haber yayılmış gibiydi, çünkü Ölümnöbeti Askerleri ile birlikte kamptan çıkarken, Birlik askerleri ayağa kalkıp ona eğildiler. Seandar’da alayları denetlemek gibiydi.</p>

    <p>“Onun hakkında ne düşünüyorsun?” diye sordu Karede’ye, askerlerden uzaklaşıp, atlarını eşkin sürmeye başladıklarında. Kimi kastettiğini söylemesine gerek yoktu.</p>

    <p>“Hüküm vermek bana düşmez, Yüksek Leydi,” dedi Karede ciddiyetle. Başını iki yana çevirerek, çevredeki ağaçların arasını izliyordu. “Ben İmparatorluk’a ve İmparatoriçe’ye hizmet ederim, sonsuza dek yaşasın.”</p>

    <p>“Hepimiz gibi, Bayrak-General. Ama ben senin fikrini soruyorum.”</p>

    <p>“İyi bir general, Yüksek Leydi,” diye yanıt verdi adam duraksamadan. “Cesur, ama aşırı cesur değil. Sırf ne kadar cesur olduğunu göstermek için kendini öldürtmez, bana göre. Ve o... koşullara uyabilen biri. Katman katman bir adam. Ve beni affederseniz, Yüksek Leydi, size âşık bir adam. Size nasıl baktığını gördüm.”</p>

    <p>Ona âşık ha? Belki. Tuon, zaman içinde onu sevebileceğini düşünüyordu. Annesinin de babasını sevdiği söyleniyordu. Katman katman bir adam, öyle mi? Matrim Cauthon’un yanında, bir soğan bile elma gibi kalırdı! Elini başından geçirdi. Başındaki saçlara hâlâ alışamamıştı. “İlk iş, bir usturaya ihtiyacım olacak.”</p>

    <p>“Ebou Dar’a kadar beklemek en iyisi olabilir, Yüksek Leydi.”</p>

    <p>“Hayır,” dedi Tuon nazikçe. “Ölürsem, kendim olarak öleceğim. Peçeyi çıkardım.”</p>

    <p>“Nasıl dilerseniz, Ekselansları.” Karede gülümseyerek selam verdi, çelik sırtlı eldiveni yüreğine o kadar hızlı vurdu ki, çelik çeliğe çarparak çınladı. “Ölürsek, kendimiz olarak öleceğiz.”</p>
  </div>
</body>
</html>