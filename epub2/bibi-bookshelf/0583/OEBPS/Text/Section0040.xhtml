<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Düş Hançeri</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="31. Dolunay Sokağı’ndaki Ev">31<br/>
    Dolunay Sokağı’ndaki Ev</h1>

    <p>“Birlikte kalmaları gerek,” dedi Elayne kararlılıkla. “İkisi kendi başlarına dışarı da çıkmamalılar. Caemlyn’in neresine gidiyor olurlarsa olsunlar, her zaman üçerli dörderli gruplar halinde dolaşmalılar. Güvende olmalarının tek yolu bu.” Aynalı ayaklı şamdanların yalnızca iki tanesi yakılmıştı, altı alev oturma odasını loş bir ışık ve zambak kokularıyla doldurmuştu –lamba yağının büyük kısmı bozulduğundan, artık içine parfüm eklemek gerekiyordu– ama şöminede çıtırdayan ateş, sabahın erken saatlerinin serinliğini biraz alıyordu.</p>

    <p>“Bir kadının biraz mahremiyet aradığı zamanlar vardır,” diye yanıt verdi Sumeko sakin sakin, mahremiyet aradığı için bir Kandaş daha ölmemiş gibi. En azından sesi sakindi, ama tombul elleri koyu mavi eteğini sıvazlıyordu.</p>

    <p>“Sen içlerine Işık korkusu salmazsan, Sumeko, ben yaparım,” dedi Alise, genellikle ılımlı olan yüzünde sert bir ifadeyle. İkisi arasında, yaşça büyük olan oymuş gibi görünüyordu, Sumeko’nun tombul omuzlarına dökülen parlak siyah saçlarına karşın, onun şakaklarına kır düşmüştü, ama aslında Alise Sumeko’dan en az iki yüz yaş küçüktü. Ebou Dar düştüğünde ve hepsi Seanchanlardan kaçmak zorunda kaldığında, Alise cesur davranmıştı, ama onun da elleri kahverengi eteğinin üzerinde oynuyordu.</p>

    <p>Essande’nin yeğeni Melfane’in bildirdiği yatma saati geçeli çok olmuştu, ama devamlı yorgun hissetmesine rağmen, Elayne uyanmış ve bir daha uyuyamamıştı ve ılık keçi sütü de işe yaramamıştı. Ilık keçi sütünün tadı, soğuk keçi sütünün tadından daha da beterdi. Kahrolası Rand al’Thor’a, kulaklarından süt fışkırmaya başlayana kadar ılık keçi sütü içirecekti! Kafasının arkasındaki, onunla ilgili düğüm taş kadar belirsizken, küçük, ani bir acı hissettirecek kadar kötü yaralanmasına neyin sebep olduğunu öğrendikten hemen sonra. O zamandan sonra, yine her şey taş kadar kıpırtısız olmuştu, demek ki Rand iyiydi, ama Elayne bu kadarını hissettiğine göre, bir şey canını fena acıtmıştı. Hem, neden bu kadar sık Yolculuk ediyordu? Bir gün güneydoğuda, uzakta bir yerdeydi, bir sonrakinde kuzeybatıdaydı ve daha da uzaktaydı, ondan sonraki günde bambaşka bir yerdeydi. Onu yaralayan kişiden mi kaçıyordu? Ama o anda Elayne’in kendi dertleri vardı.</p>

    <p>Uyuyamamış, huzursuzlanmıştı, bu yüzden eline gelen ilk giysileri, koyu gri bir binici elbisesini üzerine geçirmiş, sabahın erken saatlerinde saraya çöken dinginliğin keyfini çıkarmak için yürüyüşe çıkmıştı. Hizmetkârlar yataklarındaydı ve koridorlarda, Elayne’den başka hareket eden tek şey, ayaklı şamdanların titreşen alevleriydi. Elayne ve korumalarından başka, ama onların varlıklarını görmezden gelmeyi öğrenmeye başlamıştı. Yalnızlık hoşuna gitmişti, ta ki iki kadın karşısına çıkıp, aksi halde gün doğumunu bekleyecek olan üzücü haberi verene kadar. Elayne, konuyu kulak misafirlerine karşı örgünün ardından tartışmak için, onları küçük oturma odasına götürmüştü.</p>

    <p>Sumeko koltuğunda kıpırdandı ve Alise’e dik dik baktı. “Reanne senin sınırlar belirlemene izin verdi, ama Nine olarak.”</p>

    <p>“Sen Nine değilsin, Sumeko,” dedi ufak tefek kadın serinkanlılıkla. “Burada yetke sende, ama Kurallar gereği, Örgü Heyeti Ebou Dar’daki, yaşça en büyük on üç kişiden, yani bizlerden oluşuyor. Artık Ebou Dar’da değiliz, bu yüzden Örgü Heyeti de yok.”</p>

    <p>Sumeko’nun yuvarlak yüzü granit kadar sertleşti. “En azından yetkenin bende olduğunu itiraf ediyorsun.”</p>

    <p>“Ve bunu, aramızdan başkalarının öldürülmesini engellemek için kullanmanı bekliyorum. Öneri yeterli değil, Sumeko, ne kadar kuvvetle önerdiğini söylersen söyle. Yeterli değil.”</p>

    <p>“Tartışmak bizi sonuca götürmez,” dedi Elayne. “Sinirlerinizin bozuk olduğunu biliyorum. Benim de öyle.” Işık, son on gün içinde üç kadın Tek Güç’le öldürülmüştü ve büyük olasılıkla ondan önce yedi kadın daha ölmüştü. Bu insanın sinirlerini bozmaya yeterdi. “Ama birbirimize terslenmek, yapabileceğimiz en kötü şey. Sumeko, kararlı davranmalısın. Kimin ne kadar mahremiyet istediği umurumda bile değil, <em>hiç kimse</em> tek bir dakika için bile yalnız kalmayacak. Alise, ikna gücünü kullan.” Doğru sözcük, tam olarak ikna gücü değildi. Alise ikna etmezdi. O yalnızca, insanların o ne derse yapmasını beklerdi ve insanlar hemen hemen her zaman, o ne derse onu yapardı. “Diğerlerini, Sumeko’nun haklı olduğu konusunda uyar. İkiniz birlikte çalışarak...”</p>

    <p>Kapı açıldı ve Deni içeri girdi. Kadın kapıyı arkasından kapattı ve bir elini kılıç kabzasına, diğerini uzun copuna dayayarak eğildi. Beyaz kenarlı, kırmızı lakeli plaka zırhlar ve miğferler daha dün teslim edilmişti ve tıknaz kadın kendininkileri giydiğinden beri gülümsüyordu, ama şu anda, yüz parmaklıklarının arkasındaki yüzü ciddi görünüyordu. “Rahatsız ettiğim için özür dilerim, Leydim, ama dışarıda, sizi görmeyi talep eden bir Aes Sedai var. Şalına bakarak, bir Kızıl. Ona, muhtemelen uyuduğunuzu söyledim, ama içeri girip sizi bizzat uyandırmaya hazırdı.”</p>

    <p>Bir Kızıl. Zaman zaman, şehirde Kızıllar olduğuna dair raporlar geliyordu, gerçi eskiden olduğu kadar sık değil –şehirdeki Aes Sedailerin çoğu şallarını takmadan dışarı çıkıyor, Ajahlarını gizliyorlardı– ama bir Kızıl ondan ne istiyor olabilirdi? Kuşkusuz, şimdiye dek Elayne’in Egwene’in tarafında, Elaida’nın karşısında olduğunu hepsi öğrenmiş olmalıydı. Biri sonunda Deniz Halkı ile yaptığı pazarlığın hesabını sormaya karar vermemişse.</p>

    <p>“Ona söyle, ben...”</p>

    <p>Kapı yine açıldı, Deni’nin sırtına çarptı ve kadını yoldan ittirdi. İçeri giren kadın uzun boylu, ince ve bakır tenliydi. Sarmaşık örgülü şalına, uzun kırmızı saçaklarını sergileyecek şekilde sarınmıştı. Dolgun dudaklarını, ince görünecek şekilde birbirine bastırmış olmasa, güzel denilebilirdi. Binici elbisesi o kadar koyu renkti ki, siyaha benziyordu, ama ayaklı şamdanların solgun ışığı kırmızı ışıltılar yakalıyordu ve bölünmüş etekleri daha parlak kırmızı çizgiliydi. Duhara Basaheen Ajahını asla saklamazdı. Eskiden olsa, Sumeko ile Alise ayağa kalkar, hemen Aes Sedai’nin önünde diz kırardı, ama şimdi yerlerinde kalarak kadını incelediler. Normalde, en azından görünüşte sakin biri olan Deni kaşlarını çattı ve copunu elledi.</p>

    <p>“Yabanileri çevrende topladığına dair hikâyelerin doğru olduğunu görüyorum,” dedi Duhara. “Çok yazık. İkiniz, dışarı çıkın. Elayne’le yalnız görüşmek istiyorum. Aklınız çalışıyorsa, bu gece gidersiniz, ayrı yönler seçersiniz ve sizin gibi diğerlerine de aynısını yapmalarını söylersiniz. Beyaz Kule bir araya gelen yabanilere iyi gözle bakmaz. Kule bir şeye iyi gözle bakmadığında, tahtların titrediği görülmüştür.” Ne Sumeko ne de Alise, yerlerinden kıpırdadı. Hatta Alise tek kaşını kaldırdı.</p>

    <p>“<em>Onlar</em> kalabilirler,” dedi Elayne soğuk soğuk. İçindeki Güç sayesinde, duyguları değişken değildi. Buz gibi bir öfke vardı yalnızca. “<em>Onlara</em> burada kucak açılıyor. Diğer yandan <em>sen...</em> Elaida beni <em>kaçırtmaya</em> çalıştı, Duhara. Kaçırtmaya! <em>Sen</em> gidebilirsin.”</p>

    <p>“Kötü bir karşılama, Elayne. Halbuki, şehre varır varmaz saraya geldim. Anlatması da, tahammül etmesi kadar işkence olacak bir yolculuktan sonra. Andor her zaman Kule ile iyi ilişkiler içinde olmuştur. Kule ilişkilerin iyi kalmasını sağlamakta kararlı. Bu yabanilerin, sana söyleyeceğim her şeyi duymalarını istediğinden emin misin? Pekâlâ. Madem ısrar ediyorsun.” Duhara oymalı yan masalardan birine süzüldü, içinde keçi sütü bulunan gümüş sürahiyi koklayınca burnunu kırıştırdı ve kendine bir kadeh koyu renk şarap doldurduktan sonra Elayne’in karşısındaki sandalyeye oturdu. Deni, kadını sürükleye sürükleye çıkarmayı düşünürmüş gibi bir hareket yaptı, ama Elayne başını iki yana salladı. Domanlı Aes Sedai Kandaşları, orada değilmişler gibi, görmezden geldi. “Seni uyuşturan kadın cezalandırıldı, Elayne. Kendi dükkânının önünde, bütün köyün gözleri önünde kırbaçlandı.” Duhara şarabını yudumlayarak Elayne’in tepki vermesini bekledi.</p>

    <p>Elayne hiçbir şey söylemedi. Ronde Macura’nın ona o pis çayı verdiği için değil, başarısız olduğu için kırbaçlandığını çok iyi biliyordu, ama bunu söylese, Duhara nereden bildiğini merak ederdi ve bu Elayne’in gizli kalmasını istediği konuları açabilirdi.</p>

    <p>Sessizlik uzadı ve sonunda diğer kadın sözlerine devam etti. “Beyaz Kule’nin senin Aslan Tahtı’na çıkmanı çok istediğini biliyor olmalısın. Bu amaca ulaşmak için, Elaida danışmanın olarak beni yolladı.”</p>

    <p>Elayne elinde olmadan kahkaha attı. <em>Elaida</em> ona bir danışman mı yollamıştı? Saçmalıktı bu! “Tavsiyeye ihtiyacım olduğunda bana tavsiye veren Aes Sedailer var, Duhara. Elaida’ya karşı çıktığımı biliyor olmalısın. O kadından bir çift çorap bile kabul etmezdim.”</p>

    <p>“Senin sözde danışmanların asi, çocuğum,” dedi Duhara paylarcasına. “Asi” sözcüğüne epey tatsızlık katmıştı. Elindeki gümüş kadeh ile işaret etti. “Sence, neden bu kadar çok Ev sana karşı çıkıyor, bu kadar çok Ev kenarda bekliyor? Kule’nin seni desteklemediğini biliyorlar kuşkusuz. Ben senin danışmanın olduğumda, bu durum değişecek. Bir hafta içinde tacı başına koyabilirim. En fazla bir iki ay sürer.”</p>

    <p>Elayne diğer kadının bakışlarını sakinlikle karşıladı. Elleri yumruk olmak istiyordu, ama kıpırtısızca kucağında tuttu onları. “Öyle olsaydı bile, seni reddederdim. Elaida’nın indirildiği haberi her an gelebilir artık. Beyaz Kule yine bir olacak ve o zaman kimse beni desteklemediğini iddia edemeyecek.”</p>

    <p>Duhara bir an, yüzünde bir Aes Sedai dinginliği maskesi ile, şarabını inceledi. “Senin için çok kolay olmayacak,” dedi, Elayne hiç konuşmamış gibi. “Yabanilerin işitmesini istemediğin kısmın bu olacağını düşündüm. Ve şu korumanın. Sana saldıracağımı mı düşünüyor? Fark etmez. Taç bir kez başına geçtiği zaman, bir naip ataman gerekecek, çünkü ondan sonra senin Kule’ye dönmen, eğitimini tamamlaman ve sonunda şal sınavından geçmen gerek. Kaçtığın için sopa yemekten korkmana gerek yok. Elaida, Kule’den ayrılmanı Siuan Sanche’nin emrettiğini kabul ediyor. Ama Aes Sedai’ymiş gibi davranman bambaşka bir mesele. Bunun bedelini gözyaşlarıyla ödeyeceksin.” Sumeko ve Alise kıpırdandı ve Duhara onları bir kez daha fark etti. “Ah, Elayne’in aslında Kabuledilmişlerden biri olduğunu bilmiyor muydunuz yoksa?”</p>

    <p>Elayne ayağa kalktı ve Duhara’ya dik dik baktı. Genelde, oturan biri ayaktaki birinden avantajlı sayılırdı, ama bakışlarını ve sesini sertleştirdi. Kadını tokatlamak istiyordu! “Ben Egwene al’Vere tarafından, Amyrlin olduğu gün Aes Sedailiğe terfi ettirildim. Yeşil Ajah’ı seçtim ve kabul edildim. Aes Sedai olmadığımı bir daha <em>asla</em> söyleme, Duhara. Buna tahammül edeceğime kavrulayım!”</p>

    <p>Duhara’nın ağzı, dudakları çizgiye benzeyene kadar büzüldü. “Düşünürsen, durumundaki gerçekliği görebilirsin,” dedi sonunda. “İyi düşün, Elayne. Kör bir kadın bile, bana ve Beyaz Kule’nin takdisine ne kadar ihtiyacın olduğunu görebilirdi. Daha sonra yine konuşacağız. Biri beni daireme götürsün. Yatmaya hazırım.”</p>

    <p>“Bir handa oda bulman gerekecek, Duhara. Saraydaki her yatakta üçer dörder kişi yatıyor zaten.” Düzinelerce boş yatak olsaydı bile, Duhara’ya vermezdi. Sırtını dönerek şömineye yürüdü ve durup ellerini ısıttı. Oymalı mermer şömine rafındaki yaldızlı, sarkaçlı saat üç kez çaldı. Gün doğumuna da bu kadar saat kalmıştı muhtemelen. “Deni, biri Duhara’ya kapılara kadar eşlik etsin.”</p>

    <p>“Benden o kadar kolay kaçınamazsın, çocuğum. Kimse Beyaz Kule’den kolay kolay kaçınamaz. Düşünürsen, tek umudunun ben olduğumu görürsün.” Kadın odadan çıkarken ipek ipeğe sürtünerek hışırdadı ve kapı kadının arkasından bir tıkırtıyla kapandı. Duhara’nın, kendini gerekli kılmaya çalışarak sorun çıkarması çok olası görünüyordu, ama her sorun teker teker ele alınmalıydı.</p>

    <p>“Akıllarınızda kuşku uyandırdı mı?” dedi Elayne, ateşe sırtını dönerek.</p>

    <p>“Hayır,” diye yanıt verdi Sumeko. “Vandene ve diğer ikisi seni Aes Sedai kabul ediyor, bu yüzden öyle olmalısın.” Kadının sesinde inanç vardı, ama diğer yandan, inanmayı istemek için sebebi de vardı. Elayne yalancıysa, onun Kule’ye dönme, Sarı Ajah’a katılma düşleri ölürdü.</p>

    <p>“Ama bu Duhara doğruyu söylediğine inanıyordu.” Alise ellerini açtı. “Senden kuşku ettiğimi söylemiyorum. Etmiyorum. Ama kadın inanıyor.”</p>

    <p>Elayne içini çekti. “Durum... karmaşık.” Bu, suyun ıslak olduğunu söylemekten farksızdı. “Ben Aes Sedai’yim, ama Duhara inanmıyor. İnanamaz, çünkü bu, Egwene al’Vere’in gerçekten Aes Sedai olduğunu itiraf etmek olur ve Elaida indirilene kadar Duhara bunu yapmaz.” Duhara’nın o zaman inanacağını umuyordu. En azından, kabulleneceğini. Kule bir <em>kılınmalıydı.</em> “Sumeko, Kandaşların gruplar halinde dolaşmasını <em>emredecek</em> misin? Her zaman?” Tombul kadın yapacağını mırıldandı. Reanne’in aksine, Sumeko’nun önderlik yeteneği yoktu, önderlik etmekten hoşlanmıyordu da. Bu yükü onun omuzlarından alacak, daha yaşlı bir Kandaş ortaya çıkmaması yazıktı. “Alise, itaat etmelerini sağlayacak mısın?” Alise hemen ve kararlılıkla onayladı. Kandaşlar konumlarını yaşa göre belirlemeseler, kusursuz bir aday olurdu. “O zaman, elimizden geleni yaptık. Yatma saatiniz çoktan geçti.”</p>

    <p>“Senin için de öyle,” dedi Alise, ayağa kalkarken. “Melfane’i çağırtabilirim.”</p>

    <p>“Onu da uykusuz bırakmanın gereği yok,” dedi Elayne telaşla. Ve kararlılıkla. Melfane kısa boylu ve tıknazdı; güleç, neşeli bir kadın. Başka pek çok açıdan da, halasına benzemiyordu. Neşeli ya da değil, tam bir zorbaydı ve Elayne’in uyanık olduğunu öğrenirse hiç memnun olmazdı. “Uyuyabildiğimde uyurum.”</p>

    <p>Onlar gittikten sonra <em>saidar</em>’ı salıverdi ve ikinci yan masanın üzerindeki kitap dizisinden bir kitap seçti, bir Andor tarihi daha, ama yoğunlaşamıyordu. Güç’ten yoksunken aksi hissediyordu. Kavrulası, o kadar yorgundu ki gözlerine kum dolmuş gibi hissediyordu. Ama yatarsa, güneş doğana kadar tavanı seyredeceğini biliyordu. Her durumda, sayfaya bakmaya başlayalı birkaç dakika olmuştu ki, Deni geri döndü.</p>

    <p>“Norry Efendi geldi, Leydim, yanında şu Hark denen adam var. Uyanık olduğunuzu duymuş ve birkaç dakikanızı ona ayırıp ayıramayacağınızı merak ediyor.”</p>

    <p>Uyanık olduğunu <em>duymuş</em> ha? Adam Elayne’i <em>izletiyorsa!..</em> Ziyaretin anlamı aksiliğini unutturdu. Hark. Adam on gün önceki, o ilk ziyaretten bu yana Hark’ı getirmemişti. Hayır, on bir gün olmuştu. Aksiliğin yerini coşku aldı. Deni’ye onları içeri almasını söyledi ve kadını giriş odasına kadar takip etti. Giriş odasında, yer kırmızı beyaz yer seramikleri ile kaplıydı. Burada da, yalnızca iki ayaklı şamdan yakılmıştı; loş, titrek bir ışık ve gül kokusu saçıyorlardı.</p>

    <p>Norry Efendi, uzun sıska baldırları, kulaklarının arkasından fırlayan saç tutamları ile, beyaz sorguçlu bir su kuşuna her zamankinden fazla benziyordu, ama bu sefer neredeyse heyecanlı görünüyordu. Adam ellerini birbirine sürtüyordu. Bu gece deri dosyası elinde değildi; loş ışıkta bile, kızıl önlüğündeki mürekkep lekeleri belli oluyordu. Lekelerden biri Beyaz Aslan’ın kuyruğunun ucundaki yün tutamını siyaha boyuyordu. Adam gergin gergin eğildi ve sıradan biri olan Hark beceriksizce taklit etti onu, üstüne bir de, elini alnına götürerek selam verdi. Öncekinden daha koyu kahverengilere bürünmüştü, ama kemeri ve tokası aynıydı. “Bu saatte geldiğimiz için özür dileriz, Leydim,” diye başladı Norry, aynı kuru sesle.</p>

    <p>“Uyanık olduğumu nereden biliyordun?” diye sordu Elayne, yine aksilenerek.</p>

    <p>Norry, soruya şaşırarak gözlerini kırpıştırdı. “Kendime biraz keçi sütü almak için gittiğimde, aşçılardan biri size ılık keçi sütü gönderdiğinden bahsetti, Leydim. Uyuyamadığım zaman ılık keçi sütünü çok rahatlatıcı buluyorum. Ama şaraptan da bahsetti, bu yüzden konuklarınız olduğunu ve hâlâ uyanık olabileceğinizi düşündüm.”</p>

    <p>Elayne burnunu çekti. Hâlâ birilerini terslemek istiyordu. Bunu sesine yansıtmamak çaba gerektiriyordu. “Herhalde raporlanacak bir başarı elde etmişsindir, Hark Efendi?”</p>

    <p>“Dediğiniz gibi onu izledim Leydim ve bu gece dahil üç gecedir aynı eve gidiyor. Yeni Şehir’de, Dolunay Sokağı’nda. Meyhaneler ve ortak salonlar dışında gittiği tek yer. Biraz içiyor. Bol bol da zar atıyor.” Adam, endişe içinde ellerini ovuşturarak duraksadı. “Artık gidebilir miyim, Leydim? Üzerime koyduğunuz şeyi kaldırır mısınız?”</p>

    <p>“Vergi kayıtlarına göre,” dedi Norry, “evin sahibi Leydi Shiaine Avarhin, Leydim. Evinin son temsilcisi gibi görünüyor.”</p>

    <p>“Bu mekân hakkında bana başka neler anlatabilirsin, Hark Efendi? Bu Leydi Shiaine dışında kimler yaşıyor orada?”</p>

    <p>Hark huzursuzca burnunu ovaladı. “Şey, orada yaşayıp yaşamadıklarını bilmiyorum, Leydim, ama bu gece orada iki Aes Sedai vardı. Biri eve gelirken, diğerinin Mellar’ı uğurladığını gördüm ve içeri giren şöyle dedi, ‘Leydi Shiaine’in bizi nasıl çalıştırdığına bakarak, yalnızca iki kişi olmamız yazık, Falion.’ Yalnız, kadının Leydi olmadığını ima edermiş gibi söyledi. Tuhaf. Kucağında bir sokak kedisi vardı, kendisi kadar sıska bir kedi.” Adam aniden, endişeyle eğilip selam verdi. “Affedersiniz, Leydim. Bir Aes Sedai’den bu şekilde bahsederek sizi gücendirmek istemedim, ama kadının Aes Sedai olduğunu anlamam biraz zaman aldı. Giriş holünden epey ışık geliyordu, ama kadın o kadar ince ve geniş burnuyla, o kadar çirkin ki, kimse biraz incelemeden Aes Sedai olduğunu düşünmez.”</p>

    <p>Elayne elini adamın koluna koydu. Sesi heyecanlıydı ve Elayne bastırmaya çalışmadı. “Aksanları nasıldı?”</p>

    <p>“Aksanları mı, Leydim? Şey, kedili olan buralı, Caemlynli, derim. Diğeri... Eh, iki cümleden fazlasını etmedi, ama Kandorlu bence. Bir faydası olacaksa, diğerine Marillin diyordu, Leydim.” Elayne kahkaha atarak birkaç adım dans etti. Artık Mellar’ı onun üzerine salanın kim olduğunu biliyordu ve korktuğundan daha kötüydü. Marillin Gemalphin ve Falion Bhoda, cinayet işledikten sonra Kule’den kaçan iki Kara Aes Sedai. Bunu hırsızlık için yapmışlardı, ama yalıtılıp kellerinin uçurulmasına sebep olacak olan, işledikleri cinayetlerdi. Egwene ve Nynaeve, onları ve yanlarındaki kişileri bulma göreviyle Kule’den gönderilmişlerdi. Kara Ajah Mellar’ı Elayne’in yanına yerleştirmişti, büyük olasılıkla casusluk amaçlıydı, ama yine de ürpertici bir düşünceydi. Korktuğundan daha kötü, ama yine de o ikisini bulmak, çemberi tamamlamak gibiydi.</p>

    <p>Hark’ın, ağzı bir karış açık, onu izlemekte olduğunu fark etti. Norry Efendi özenle, aslanın lekeli kuyruğunu inceliyordu. Elayne dans etmeyi bıraktı ve ellerini kavuşturdu. Aptal adamlar! “Mellar şimdi nerede?”</p>

    <p>“Dairesinde, sanırım,” dedi Norry.</p>

    <p>“Leydim, artık kaldırır mısınız?” dedi Hark. “Artık gidebilir miyim? İstediğiniz şeyi yaptım.”</p>

    <p>“Önce bizi bu eve götürmelisin,” dedi Elayne, adamın yanından geçip çift kanatlı kapıya seğirterek. “Sonra konuşuruz.” Başını koridora uzattı, Deni ve yedi Asker kadının kapının iki yanında dizilmiş olduğunu gördü. “Deni, birini gönder, Leydi Birgitte’i bir an önce buraya getirsin. Bir başkası da Aes Sedaileri uyandırsın ve onların da gelmesini söylesin. Muhafızları ile birlikte. At gezisine hazırlıklı gelsinler. Sonra sen git ve Mellar’ı tutuklamak için kaç Asker kadın gerektiğini düşünüyorsan, hepsini uyandır. Nazik davranman da gerekmiyor. Suçlamalar, cinayet ve Karanlıkdostu olmak. Onu bodrumdaki depo odalarından birine kapat ve nöbetçiler bırak.” Tıknaz kadın geniş geniş gülümsedi ve emirler vermeye başladı. Elayne içeri girdi.</p>

    <p>Hark ellerini ovuşturuyor, endişe içinde ayak değiştirip duruyordu. “Leydim, konuşuruz derken neyi kastediyorsunuz? Adamı takip edersem bu şeyi üzerimden kaldıracağınızı söylediniz. Ben takip ettim, bu yüzden sözünüzü tutmanız gerek.”</p>

    <p>“Bulucu’yu kaldıracağımı hiç söylemedim, Hark Efendi. Asılmak yerine Baerlon’a sürüleceğini söyledim, ama Caemlyn’de kalmayı tercih etmez miydin?”</p>

    <p>Adam gözlerini iri iri açarak içten görünmeye çalıştı. Ve beceremedi. Hatta gülümsedi. “Ah, hayır, Leydim. Baerlon’daki temiz kır havasını düşleyip duruyorum. İddiaya girerim, orada yahninizde bozuk et bulmaktan korkmanıza gerek kalmıyordur. Burada, dikkatle koklamadan hiçbir şey yiyemiyorsunuz. Oraya gitmeye can atıyorum.”</p>

    <p>Elayne, annesinin hüküm verirken takındığı sert ifadeyi takındı. “Seni oraya götüren Asker kadınlar ayrıldıktan iki dakika sonra Baerlon’dan çıkmış olursun. Sonra da, sürgün hükmünü bozduğun için asılırsın. Caemlyn’de kalıp, yeni bir iş seçmen çok daha iyi. Norry Efendi, Hark’ın yeteneklerine sahip bir adam işine yarar mıydı?”</p>

    <p>“Yarar, Leydim,” diye yanıt verdi Norry, hiç düşünmeden. İnce dudaklarına tatmin dolu bir gülümseme dokundu ve Elayne ne yaptığını anladı. Adama, Harfor Hanım’ın hâkimiyet alanını ihlal etmekte kullanabileceği bir araç vermişti. Ama artık geri dönmek olmazdı.</p>

    <p>“Eski ‘mesleğin’ kadar tatminkâr olmayacak. Hark Efendi, ama onu yaptığın için asılmayacaksın da.”</p>

    <p>“Ne olmayacak, Leydim?” dedi Hark, başını kaşıyarak.</p>

    <p>“O kadar para kazanamayacaksın. Ne diyorsun? Yankesicilik işine geri döneceğin, kaçacağın ve her durumda asılacağın Baerlon mu, yoksa düzenli bir iş sahibi olacağın, cellattan korkmayacağın Caemlyn mi? Yankesicilik yapmazsan, elbette...”</p>

    <p>Hark, elinin tersiyle ağzını silerek sallandı. “İçkiye ihtiyacım var,” diye mırıldandı, boğuk bir sesle. Büyük olasılıkla, yankesicilik yaparsa, Bulucu sayesinde Elayne’in anlayacağına inanıyordu. Elayne’in adamın yanlışını düzeltmek gibi bir niyeti yoktu.</p>

    <p>Norry Efendi kaşlarını çatarak adama baktı, ama o ağzını açtığında Elayne konuştu, “Küçük oturma odasında şarap var. Bırak bir kadeh alsın, sonra büyük oturma odasında bana katılsın.”</p>

    <p>İçeri girdiğinde büyük oturma odası karanlıktı, ama yönlendirerek, koyu renk panelli duvarların dibindeki aynalı ayaklı şamdanları yaktı, birbirine bakan şöminelere düzgünce yığılmış odunları tutuşturdu. Sonra kıvrımlı oymalarla süslü masanın çevresindeki alçak sırtlı sandalyelerden birine oturdu ve <em>saidar</em>’ı salıverdi. Bütün gün Güç tutma deneyinden beri, gerektiğinden daha uzun süre tutmuyordu. Duyguları coşku ile heyecan, somurtkan ile endişe arasında değişip duruyordu. Diğer yandan, artık Mellar’a tahammül etmesi gerekmiyordu ve yakında o iki Kara Aes Sedai de eline geçecekti. Onları sorgulayarak diğerlerini ele geçirebilir ya da en azından planlarını öğrenirdi. Bu da olmazsa, bu Shiaine’in kendi sırları olmalıydı. İki Kara Aes Sedai’yi ‘çalıştıran’ birinin, öğrenmeye değer sırları olmalıydı. Diğer yandan, Elayne’in onu danışmanı olarak kabul etmesini sağlamak için Duhara neler yapardı acaba? Bir şekilde işine karışmaya çalışırdı, ama Elayne bunu nasıl yapacağını hayal edemiyordu. Kavrulası kadın, tahtla arasına girecek başka güçlük istemiyordu. Birazcık şansı varsa, bu gece iki Kara Aes Sedai ele geçirmekle kalmayacak, üçüncü bir tanesini, çok daha büyük bir cani olanı ortaya çıkaracaktı. Falion ve Marillin ile Duhara arasında gidip geliyordu, Norry Efendi ve Hark ona katıldıktan sonra bile.</p>

    <p>Elinde gümüş bir kadeh tutan Hark, masanın yanındaki sandalyelerden birine oturmaya kalkıştı, ama Norry Efendi adamın omzuna dokundu ve başını köşeye doğru salladı. Hark surat asarak gösterilen yere gitti. Kupa dolar dolmaz içmeye başlamış olmalıydı, çünkü kadehini bir yudumda bitirdi, sonra durup onu ellerinde çevirmeye başladı. Gözlerini kadehten ayırmıyordu. Aniden irkildi ve yaltaklanırcasına Elayne’e baktı. Elayne’in yüzünde her ne görmüşse, irkildi. Duvarın dibindeki uzun masaya seğirtti, kupayı abartılı bir özenle bıraktı, sonra köşesine geri döndü.</p>

    <p>İlk gelen Birgitte oldu. Bağ bitkin bir hoşnutsuzlukla doluydu. “At gezisi mi?” dedi ve Elayne açıkladığında, itirazlarını sıralamaya başladı. Eh, bazıları itirazdı; kalanlar ise yalnızca hakaret.</p>

    <p>“Hangi tavşan beyinli, çatlak plandan bahsediyorsun, Birgitte?” dedi Vandene, içeri girerken. Üzerine bol gelen bir binici elbisesi giymişti. Kız kardeşinin elbiselerinden biriydi, Adeleas hayattayken giyse üzerine tam otururdu, ama beyaz saçlı kadın kilo vermişti. Muhafızı, sırım gibi, boğum boğum bir adam olan Jaem Hark’a bir bakış fırlattı, sonra adamı izleyebileceği bir yere dikildi. Hark gülümsemeye çalıştı, ama Jaem’in ifadesi demir kadar sert kalınca gülümsemesi soldu. Muhafız’ın gri saçları seyrelmişti, ama adamda yumuşak bir taraf yoktu.</p>

    <p>“Bu gece iki Kara Aes Sedai yakalamayı düşünüyor,” diye yanıt verdi Birgitte, Elayne’e sert sert bakarak.</p>

    <p>“İki Kara Aes Sedai mi?” diye nida etti Sareitha, kapıdan geçerken. Bu sözler onu ürpertmiş gibi, koyu renk pelerinine sarındı. “Kim?” Muhafızı Ned –uzun boylu, geniş omuzlu, sarı saçlı bir genç adam– Hark’ı süzdü ve kılıcının kabzasına dokundu. O da adamı izleyebileceği bir yer seçti. Hark kıpırdandı. Kaçmaya çalışmayı düşünüyor olabilirdi.</p>

    <p>“Falion Bhoda ve Marillin Gemalphin,” dedi Elayne. Sareitha’nın ağzı sertleşti.</p>

    <p>“Falion ve Marillin’e ne olmuş?” diye sordu Careane, odaya süzülürken. Muhafızları birbirlerine benzemiyordu; uzun boylu, sıska bir Tearlı, kılıç kadar ince bir Saldaealı ve geniş omuzlu bir Cairhienli. Adamlar bakıştılar, Cairhienli Tavan duvara yaslanıp Hark’ı izlerken, Cieryl ve Venr kapıda durdular. Hark’ın ağzı hastalıklı bir biçimde çarpılmıştı.</p>

    <p>En baştan açıklamaktan başka çare yoktu. Elayne, devamlı değişen ruh haliyle hiç ilgisi olmayan, gittikçe artan bir sabırsızlıkla açıkladı. Açıklama ne kadar uzun sürerse, onlar Dolunay Sokağı’ndaki eve gitmeden Falion ile Marillin’in kaçması o kadar olasıydı. O kadınları <em>istiyordu.</em> Onları ele geçirmeye <em>kararlıydı.</em> Herkes toplanana kadar Birgitte’i bekletmiş olmalıydı.</p>

    <p>“İyi bir plan, bence,” dedi Vandene, Elayne sözünü bitirdiğinde. “Evet, işe yarar.” Diğerleri o kadar olumlu bakmıyordu.</p>

    <p>“Bu bir plan değil, lanet olası bir delilik!” dedi Birgitte, keskin bir sesle. Kollarını göğsünde kavuşturarak Elayne’e kaşlarını çattı. Bağda o kadar karmaşık duygular vardı ki, Elayne seçemiyordu onları. “Dördünüz eve yalnız gireceksiniz. Yalnız! Bu bir plan değil. Bir kahrolası bir çılgınlık! Muhafızların Aes Sedailerinin sırtını kollaması gerekir. Biz de sizinle gelelim.” Diğer Muhafızlar hararetle onayladılar, ama en azından Birgitte artık planı engellemeye çalışmıyordu.</p>

    <p>“Dört kişiyiz,” dedi Elayne ona. “Kendi sırtımızı kollayabiliriz. Ve Aes Sedailer, Muhafızlarından başka Aes Sedailerle yüzleşmelerini istemez.” Birgitte’in yüzü karardı. “Sana ihtiyacım olursa, o kadar yüksek sesle bağırırım ki, burada, sarayda olsan bile duyabilirsin. Muhafızlar dışarıda kalacak!” diye ekledi, Birgitte ağzını açınca. Bağ kızgınlık doluydu, ama Birgitte ağzını kapattı.</p>

    <p>“Belki bu adama güvenilebilir,” dedi Sareitha, hiç de güven dolu olmayan bakışlarla Hark’a bakarak, “ama doğru duymuşsa bile, evde hâlâ yalnızca iki Aes Sedai olduğunu söyleyen hiçbir şey yok. Ya da evde herhangi bir Aes Sedai olup olmadığını söyleyen. Gitmişlerse, tehlike yok demektir, ama onlara başkaları katılmışsa, boynumuzu ilmiğe geçirip tabureyi tekmelemiş oluruz.”</p>

    <p>Careane güçlü kollarını kavuşturdu ve başını salladı. “Tehlike çok büyük. Kule’den kaçarlarken bir dizi <em>ter’angreal</em> çaldıklarını ve bazılarının çok tehlikeli olduğunu kendin söyledin. Bana asla korkak denmemiştir, ama şerateş yapan bir çubuğa sahip olması mümkün olan birine gizlice yaklaşmak hoşuma gitmiyor.”</p>

    <p>“‘Yalnızca iki kişiyiz,’ gibi basit bir şeyi yanlış duymuş olması pek olası değil,” diye yanıt verdi Elayne kararlılıkla. “Ve başkalarının gelmesini beklemiyorlarmış gibi konuşmuşlar.” Kavrulası, onların karşısındaki konumunu düşünerek, itiraz etmeleri değil, itaat etmek için sıçramaları gerekiyordu. “Her durumda, bu bir tartışma değil.” İkisinin de itiraz etmesi yazıktı. Yalnızca biri itiraz etse, bir ipucu olurdu. İkisi de Kara Ajah değilse. İnsanın iliklerini donduran bir düşünceydi, ama planı bu olasılığı da hesaba katıyordu. “Falion ile Marillin, çok geç olana kadar bizim geldiğimizi bilmeyecek. Gitmişlerse, bu Shiaine denen kadını tutuklarız, ama her durumda, gidiyoruz.”</p>

    <p>Elayne’in beklediğinden daha büyük bir grup, onun ve Hark’ın arkasında, Kraliçe’nin Ahır Avlusu’ndan çıktı. Birgitte elli Asker kadın getirmekte ısrar etmişti, ama uykusuz kalmak dışında bir şey yapmayacaklardı. Kırmızı lakeli miğferler ve plaka zırhlar içinde, ikişerli sıralar halinde, gecenin karanlığında, Aes Sedailer ve Muhafızların peşinden çıktılar. Sarayın ön kapılarına geldiklerinde Kraliçe Meydanı’nın kenarından dolaştılar. O büyük, oval şeklindeki meydan, şimdi uyuyan Asker adamları ve asillerin silahlı adamlarını barındıran kaba barınaklarla doluydu. Adamlar bulunabilen her odaya yerleştirilmişti, ama sarayın yakınında yeterince bodrum, tavan arası, yedek oda ve park yoktu. Kandaş kadınlar, gruplar halinde gelip erkekleri ihtiyaç duyulan yerlere götürüyordu. Yaya olarak, duvarlarda savaşıyorlardı, bu yüzden atlarının hepsi yakındaki parklara ve saraydaki büyük bahçelere bağlanmıştı. Onlar geçerken birkaç nöbetçi kıpırdandı, başlarını çevirerek izlediler, ama Elayne başlığını takmıştı, bu yüzden büyük bir Asker kadın birliğinin gece gece bir gruba eşlik ettiğinden daha fazlasını bilemezlerdi. Doğuda, gökyüzü hâlâ karanlıktı, ama ilk ışıklara iki saatten az kalmış olmalıydı. Işık izin verse de şafakta Falion ile Marillin’i tutuklanmış görse. Ve bir kişiyi daha. En az bir kişi.</p>

    <p>Dolambaçlı sokaklar, tepelerin üzerinden ve çevresinden, güneş doğduğunda yüz ayrı renkle ışıldayacak ve parçalı bulutlu ay ışıklı gecede hafif hafif parıldayan, ince, seramik kaplı kulelerin önünden, sessiz dükkânların ve karanlık hanların, arduvaz damlı sade taş evlerin ve Tar Valon’a yakışabilecek küçük sarayların önünden geçirdi onları. Nalların döşeme taşları üzerinde çınlaması ve eyer derilerinin hafif gıcırtısı, o sessizliğin içinde yüksek geliyordu. Zaman zaman görülen, yan sokakların daha derin gölgelerine süzülen sokak köpekleri dışında hiçbir şey hareket etmiyordu. Bu saatte sokaklar tehlikeliydi, ama hiçbir hırsız, bu kadar büyük bir gruba kendini gösterecek kadar deli olamazdı. Kraliyet Sarayı’ndan çıktıktan yarım saat sonra, Elayne Ateşyürek’i Mondel Kapısı’ndan geçirdi. İç Şehir’in yüksek, beyaz duvarında, altı metre yüksekliğinde geniş bir kapıydı. Eskiden olsa, huzuru korumak için Asker adamlar beklerdi orada, ama Kraliçenin Askerleri artık buna izin vermeyecek kadar çok yerde görev yapıyordu.</p>

    <p>Yeni Şehir’e girer girmez, Hark doğuya döndü. Şehrin tepelerinin her yanına giden, tavşan yuvası kadar karmaşık sokaklardan geçtiler. Hark onun için bulunan doru bir kısrağa binmişti ve atını beceriksizce sürüyordu. Yankesiciler nadiren at binerdi. Burada, sokakların bazıları oldukça dardı ve Hark sonunda, bu sokaklardan birinde dizginleri çekti. Sokağın iki yanı, iki üç, hatta dört katlı taş evlerle çevriliydi. Birgitte elini kaldırarak birliği durdurdu. Aniden çöken sessizlik sağır ediciydi.</p>

    <p>“Hemen köşeyi dolanınca, Leydim, sokağın diğer yanında,” dedi Hark, fısıltıyla, “ama oraya at sırtında gidersen bizi duyabilirler ya da görebilirler. Affedersiniz, Leydim, ama bu Aes Sedailer sizin dediğiniz gibiyse, beni görmelerini istemiyorum.” Eyerinden beceriksizce indi ve ellerini ovuşturarak, gölgeli yüzü endişe içinde, başını kaldırıp Elayne’e baktı.</p>

    <p>Elayne Ateşyürek’ten inerek onu köşeye kadar çekti ve dar, üç katlı bir evin köşesinden uzanıp baktı. Diğer sokaktaki evler, biri dışında karanlıktı. Yalnızca, dört katlı taş bir evde ışık vardı. Evin yanında, ahır avlusunun kapalı kapısı görülebiliyordu. Süslü bir bina değildi, ama zengin bir tüccara ya da bankacıya ait olabilecek kadar büyüktü. Ama bankacılar ve tüccarlar bu saatte uyanık olmazdı.</p>

    <p>“İşte,” diye fısıldadı Hark, parmağını uzatarak. Çok arkada duruyordu, bu yüzden işaret etmek için öne eğilmesi gerekmişti. Görülmekten gerçekten de korkuyordu. “İkinci katında ışık olan.”</p>

    <p>“Orada başka uyanık biri olup olmadığını öğrenmek en iyisi,” dedi Vandene, Elayne’in arkasından bakarak. “Jaem? Evin içine girme.”</p>

    <p>Elayne yaşlı, ince Muhafız’ın saklanarak sokağın karşısına geçmesini bekledi, ama adam sabah soğuğuna karşı pelerinine sarınarak, gezine gezine gitti. Muhafızların tehlikeli zarafeti bile yok olmuş gibiydi. Vandene Elayne’in şaşkınlığını sezmiş gibiydi.</p>

    <p>“Sinsi sinsi yürümek dikkat çeker ve kuşku uyandırır,” dedi. “Jaem yalnızca yürüyen bir adam ve sokağa çıkmak için erkense bile, gizli gizli ilerlemiyor, bu yüzden onu gören biri, dışarı çıkmak için sıradan bir sebebi olduğunu düşünecek.”</p>

    <p>Jaem ahır avlusunun kapısına uzandı, çekip açtı ve buna kesinlikle hakkı varmış gibi, içeri girdi. Uzun dakikalardan sonra dışarı çıktı, kapıyı dikkatle arkasından kapattı ve rahat rahat yürüyerek sokağı geçti. Köşeyi dolandı ve bir adımda, leopar benzeri zarafeti geri geldi.</p>

    <p>“Bir tanesi dışında bütün pencereler karanlık,” dedi Vandene’e, sessizce. “Mutfak kapısı kilitlenmemiş. Arka kapı da öyle. Arka kapı bir ara geçide açılıyor. Karanlıkdostları için fazla rahatlar. Ya da belki, hırsızlardan korkmayacak kadar tehlikeliler. Ahırda, samanlıkta uyuyan iri yarı bir adam var. Hırsızları korkutacak kadar iri, ama o kadar sarhoş ki, ben onu bağlarken bile uyanmadı.” Vandene sorgularcasına kaşını kaldırdı. “Güvenceye almanın daha iyi olacağını düşündüm. Bazen sarhoşlar, hiç ummadığın bir anda uyanırlar. Senin içeri girdiğini görmesini ve gürültü yapmaya başlamasını istemezsin.” Kadın onaylayarak başını salladı.</p>

    <p>“Hazırlanma zamanı,” dedi Elayne. Köşeden çekildi ve dizginleri Birgitte’e vererek, Kaynak’a kucak açmaya çalıştı. Parmaklarıyla duman yakalamaya çalışmaktan farksızdı. Kızgınlık ve öfke kabardı, ki yönlendirecekseniz, bastırmanız gereken duygulardı bunlar. Yine denedi ve yine başarısız oldu. Falion ve Marillin kaçacaktı. Bu kadar yaklaşmak... O ışıklı odada olmalıydılar. Biliyordu. Ve kaçacaklardı. Öfkenin yerini hüzün aldı ve aniden <em>saidar</em> içine doldu. Rahat bir nefes alacakken, kendini tuttu. “Ben akışları karıştırırım, Sareitha. Vandene, sen de Careane için karıştır.”</p>

    <p>“Neden zincir kurmamız gerektiğini anlamıyorum,” diye mırıldandı Tearlı Kahverengi, ama Güç’e kucak açmanın kıyısına gelip bekledi. “Onlar iki, biz dört kişiyken, biz sayıca onlardan üstünüz, ama zincir kurmuşken, ikiye karşı ikiyiz.” İpucu muydu bu? Belki de, üçe karşı üç kişi olmayı diliyordu?</p>

    <p>“Güç tutuyor olsalar bile, onları alt edebilecek kadar güçlü iki kişi, Sareitha.” Elayne, kadın bir <em>angreal</em>’miş gibi, onun aracılığı ile uzandı ve zincir tamamlandığında diğer kadın da <em>saidar</em>’ın parıltısına sarındı. Aslında, ikisini birden sarmıştı, ama Elayne yalnızca Sareitha’nın çevresindeki parıltıyı görebiliyordu –ta ki çevresine Ruh örene kadar. O zaman parıltı kayboldu. Aynı örgüyü kendi üzerine de yerleştirdi ve dört kalkan, pek çok başka örgü hazırlayıp içe aldı. Heyecandan başı dönüyordu neredeyse, ama hazırlıksız yakalanmaya niyeti yoktu. Bağda kızgınlık zonkluyordu, ama bunun dışında, Birgitte çekilmiş kiriş gibiydi. Elayne onun koluna dokundu. “Her şey yolunda gidecek.” Birgitte hıhladı ve kalın örgüsünü omzunun üzerinden arkaya attı. “Hark Efendi’ye göz kulak ol, Birgitte. Kaçmaya çalıştığı için asılırsa yazık olur.” Hark ciyakladı.</p>

    <p>Elayne Vandene ile bakıştı. Vandene, “İşimize bakalım,” dedi.</p>

    <p>Dördü, gezintiye çıkmış gibi, ağır ağır Dolunay Sokağı’nda yürüdüler ve gölgelere bürünmüş ahır avlusuna girdiler. Elayne mutfak kapısını yavaşça açtı, ama menteşeler iyi yağlanmıştı, tek bir gıcırtı bile çıkarmadı. Tuğla duvarlı mutfak geniş taş ocaktaki minik alevle aydınlanmıştı. Ocakta buharlar saçan bir çaydanlık asılıydı, ama masaya ya da sandalyelere çarpmadan geçmelerine izin verecek kadar aydınlık vardı. Biri içini çekti ve uyarırcasına, parmağını dudağına götürdü Vandene Careane’e kaşlarını çattı. Careane utanmış göründü ve ellerini açtı.</p>

    <p>Kısa bir koridor, evin ön tarafındaki merdivene gidiyordu. Elayne eteklerini toplayarak, terlik ayaklar üzerinde sessizce tırmanmaya başladı. Sareitha’yı görebileceği bir yerde tutmaya dikkat ediyordu. Vandene de aynısını Careane için yapıyordu Güç’le hiçbir şey yapamazlardı, ama bu, hiçbir şey yapamayacakları anlamına gelmiyordu. İkinci kattaki merdivende, mırıltılar duymaya başladı. Açık bir kapıdan ışık dökülüyordu.</p>

    <p>“...ne düşündüğün umurumda değil,” dedi o odadaki bir kadın. “Sen düşünme işini bana bırak ve ne diyorsam onu yap.”</p>

    <p>Elayne kapıya yürüdü. Bir oturma odasıydı, yaldızlı ayaklı şamdanları ve yerde lüks halıları vardı. Mavi mermerden yüksek bir şömine görüyordu, ama Elayne’in dikkati odanın içindeki üç kadındaydı. Yalnızca biri, keskin yüzlü bir kadın oturuyordu. Bu Shiaine olmalıydı. Diğer ikisi, sırtlarını kapıya vererek durmuşlardı ve tövbe eden kadınlar gibi, başlarını eğmişlerdi. Keskin yüzlü kadın onu kapıda görünce gözleri irileşti, ama Elayne ona ağzını açacak zaman vermedi. Kalkanlar yerlerine otururken iki Kara Aes Sedai dehşetle haykırdı ve hava akışları kollarını yanlarına, eteklerini bacaklarına yapıştırdı. Başka hava akışları Shiaine’i yaldızlı koltuğa bağladı.</p>

    <p>Elayne Sareitha’yı odaya çekerek içeri girdi ve hepsinin yüzünü görebileceği bir yerde durdu. Sareitha gerilemeye çalıştı. Yalnızca Elayne’e öncelik veriyor olabilirdi, ama Elayne yine onun kolunu yakaladı ve gözünün önünde tuttu. Vandene ve Careane de onlara katıldı. Marillin’in dar yüzünde Aes Sedai sükûneti vardı, ama Falion sessizce hırlıyordu.</p>

    <p>“Bütün bunların anlamı nedir?” diye sordu Shiaine. “Seni tanıyorum. Sen Elayne Trakand’sın, Kız-Veliaht. Ama bu sana evime dalıp bana saldırma hakkını vermiyor.”</p>

    <p>“Falion Bhoda,” dedi Elayne sakin sakin, “Marillin Gemalphin, Shiaine Avarhin, Karanlıkdostu olmak suçundan tutukluyorum sizi.” Eh, sesi sakindi. İçten içe, sevinçten oynamak istiyordu. Birgitte de bu işin tehlikeli olacağını düşünmüştü!</p>

    <p>“Bu saçma,” dedi Shiaine, buz gibi bir sesle. “Ben Işık’ta yürüyorum!”</p>

    <p>“Bu ikisiyle birlikte yürüyorsan değil,” dedi Elayne ona. “Kesin olarak biliyorum ki, Tar Valon, Tear ve Tanchico’da Kara Ajah olduklarını kanıtladılar. İnkâr ettiklerini duymuyorsun, değil mi? Çünkü biliyorlar ki ben...”</p>

    <p>Aniden tepeden tırnağa, her yerinde kıvılcımlar dans etti. Savunmasızca seğirdi, kasları kasıldı, <em>saidar</em> kayıp gitti. Vandene, Careane ve Sareitha’nın da irkildiğini, üstlerinde kıvılcımlar ışıldadığını gördü. Yalnızca bir an sürdü, ama kıvılcımlar yok olduğunda, Elayne merdaneden geçmiş gibi hissediyordu. Ayakta kalabilmek için Sareitha’ya tutunması gerekiyordu ve Sareitha da sıkı sıkı ona tutunuyordu. Vandene ile Careane de sallanıyor, birbirlerini destekliyordu. İki kadın çenelerini birbirlerinin omuzlarına dayamışlardı. Falion ve Marillin’in yüzlerinde şaşkın ifadeler vardı, ama bir yürek atımı süre içinde Güç ışığına sarındılar. Elayne ona kalkan konulduğunu hissetti, diğer üçüne kalkan konulmasını izledi. Bağlamaya gerek yoktu. Destek olmasa hepsi yere düşerdi. Elinden gelse bağırırdı. Birgitte ve diğerlerinin ölmekten daha fazlasını yapabileceklerini düşünse.</p>

    <p>Elayne’in tanıdığı dört kadın odaya girdi. Asne Zeramene ve Temaile Kinderode. Chesmal Emry ve Eldrith Jhondar. Dört Kara Aes Sedai. Ağlayabilirdi. Sareitha alçak sesle inledi.</p>

    <p>“Neden o kadar beklediniz?” diye sordu Asne, Falion ile Marillin’e. Saldaealının çekik, kara gözleri öfkeliydi. “<em>Saidar</em>’a kucak açtığımızı hissetmesinler diye bunu kullandım, ama neden oracıkta durup beklediniz?” Elindeki küçük, eğik, siyah çubuğu salladı. Çapı iki buçuk santim kadardı ve tuhaf bir biçimde donuk görünüyordu. O şey kadını büyülemiş gibiydi. “Moghedien’in ‘armağanı’. Efsaneler Çağı’ndan bir silah. Bununla, bir erkeği yüz adım uzaktan öldürebilirim ya da sorgulamak istiyorsam sersemletebilirim.”</p>

    <p>“Ben bir erkeği görebiliyorsam, öldürebilirim de,” dedi Chesmal horgörüyle. Uzun boylu ve düzgün hatları olan bir kadındı. Tam bir buzdan kibir timsaliydi.</p>

    <p>Asne burnunu çekti. “Ama <em>benim</em> hedefim yüz Aes Sedai ile çevrili olabilir ve onu neyin öldürdüğünü hiç kimse anlamaz.”</p>

    <p>“Bazı alanlarda faydalı olur, herhalde,” diye itiraf etti Chesmal, hınçla. “Neden oracıkta durdunuz?”</p>

    <p>“Bize kalkan koydu,” dedi Falion acı acı.</p>

    <p>Eldrith’in nefesi kesildi ve tombul elini yuvarlak yanağına götürdü. “Bu imkânsız. Elbette...” Kara gözleri keskinleşti. “Parıltıyı ve örgülerini saklamanın bir yolunu bulmamışlarsa. İşte, bu çok faydalı olurdu.”</p>

    <p>“Bizi zamanında kurtardığınız için teşekkür ederim,” dedi Shiaine, ayağa kalkarak, “ama bu gece buraya gelmek için bir sebebiniz var mı?” Sizi Moridin mi yolladı?”</p>

    <p>Asne bir hava akışı yönlendirerek Shiaine’in yanağına yüksek bir şaklama ile tokat attı ve kadın sendeledi. “Görgülü konuşursan, belki bizimle gelmene izin veririz. Ya da seni öldürüp burada bırakırız.” Shiaine’in yanağı kızarmıştı, ama elleri hâlâ yanlarındaydı. Yüzü ifadesizdi.</p>

    <p>“İhtiyacımız olan tek kişi Elayne,” dedi Temaile. Tilki yüzlü biri için güzeldi, yaşı belirsiz yüzüne rağmen kırılgan bir çocuğa benziyordu, ama mavi gözlerinde sağlıksız bir parıltı vardı. Dilinin ucunu dudağına dokundurdu. “Diğerleri ile oynamak hoşuma giderdi, ama onlara ihtiyacımız yoksa, yük olurlar.”</p>

    <p>“Onları öldüreceksen,” dedi Marillin, ekmeğin fiyatını tartışıyorlarmış gibi, “Careane kalsın. O bizden biri.”</p>

    <p>“Adeleas’tan bir armağan,” diye mırıldandı Vandene ve Careane’in gözleri iyice irileşti. Ağzı açıldı, ama ses çıkmadı. İki kadın halının üzerine çöktüler. Vandene ayağa kalkmaya çalıştı, ama Careane tavana bakarak yattı, kaldı. Vandene’in kemer bıçağının sapı göğsüne saplanmıştı.</p>

    <p>Chesmal parıltıya sarındı ve Vandene’e karmaşık bir Ateş, Toprak ve Su örgüsü ile dokundu. Beyaz saçlı kadın, kemikleri erimiş gibi yıkıldı. Aynı örgü Sareitha’ya dokundu ve Sareitha düşerken Elayne’i de tepesine çekti. Sareitha’nın gözleri donuklaşmıştı bile.</p>

    <p>“Muhafızları geliyor olmalı,” dedi Chesmal. “Öldürecek daha fazla insan demek.”</p>

    <p><em>Kaç, Birgitte,</em> diye düşündü Elayne, bağın sözleri taşıyacağını umarak. <em>Kaç!</em></p>
  </div>
</body>
</html>