<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Düş Hançeri</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="28. Malden’de">28<br/>
    Malden’de</h1>

    <p>İlk ışıklardan hemen önce, Faile geniş altın kemeri son kez beline takıyordu ki Dairaine hepsinin uyuduğu küçük, kalabalık, sivri tepeli çadıra girdi. Dışarıda, gökyüzü griye dönmeye başlamıştı, ama içerisi hâlâ geceki kadar karanlıktı. Buna rağmen Faile’in gözleri karanlığa alışmıştı. Siyah saçları dalga dalga beline dökülen ince, ufak tefek kadın bir yandan esniyor, bir yandan kaşlarını çatarak çevresine bakınıyordu. Cairhien’de, kendi Evinin Yüksek Makamı’ndan hemen sonra gelen biriydi, ama gece uykusundan uyandırılmıştı çünkü Sevanna uyuyamamıştı ve birinin ona kitap okumasını istemişti. Sevanna Dairaine’in sesinden ve muhtemelen <em>gai’shain</em>’lerinin sözde hatalarını raporlamasından hoşlanıyordu. Cairhienli kadın, Sevanna’yı memnun etmeyi başaramayanların arasına hiç seçilmemişti. Kadının elleri altın kolyesine gitti, sonra çoktan kalkmış, giyinmiş olan Faile, Alliandre ve Maighdin’e bakarak duraksadı.</p>

    <p>“Kitabı yerine koymayı unuttum,” dedi, kristal çınlamalarına benzeyen bir sesle, çadırın giriş kapağına dönerek. “Uyandığı zaman yerinde göremezse Sevanna beni dövdürür.”</p>

    <p>“Yalan söylüyor,” diye hırladı Maighdin ve Dairaine dışarıya doğru fırladı.</p>

    <p>Bu Faile’i ikna etmeye yetti. Kadını başlığından yakaladı ve çadırın içine geri sürükledi. Dairaine çığlık atmak için ağzını açtı, ama Alliandre elini kadının ağzına kapattı, üçü kadını serili battaniyelerin hâlâ durduğu yer bezinin üzerine devirdi. Üçünün de çabalaması gerekmişti. Dairaine ufak tefek bir kadındı, ama yılan gibi kıvranıyor, onları tırnaklamaya, ısırmaya çalışıyordu. Diğer ikisi kadını yerde tutarken, Faile edindiği ikinci bıçağı çıkardı. Kabartmalı çelik kabzası ve elinden uzun çeliği ile, hançer olarak pekâlâ işe yarıyordu. Battaniyelerden birinden şeritler kesmeye başladı.</p>

    <p>“Nereden anladın?” dedi Alliandre, ısırılmadan kadının ağzını kapatmaya çalışırken, bir yandan da kollarından birini tutmaya çalışarak. Maighdin Dairaine’in bacaklarının üzerine oturarak onların icabına bakmıştı ve diğer kolunu kıvırıp kürek kemiklerinin arasına yaslamıştı. Dairaine yine de kıvranmayı başarıyordu, ama boşuna.</p>

    <p>“Kaşlarını çatmıştı, ama konuşurken yüzü ifadesiz oldu. Ancak seçebildim. Gerçekten dövülmekten korkuyor olsaydı, daha fena kaş çatardı, kaş çatmayı bırakmazdı.” Altın saçlı kadın, leydi hizmetkârlığında pek yetenekli değildi, ama gözlem yeteneği oldukça güçlüydü.</p>

    <p>“Ama onu ne kuşkulandırmış olabilir ki?”</p>

    <p>Maighdin omuzlarını silkti. “Belki içimizden biri şaşırmış ya da suçlu göründü. Ama ışık olmadan nasıl fark ettiğini bilemiyorum.”</p>

    <p>Kısa zamanda, Dairaine’i el ve ayak bileklerinden bağlamış, sonra iki düğümü arkada birleştirmişlerdi. Bu şekilde, kadın çok uzağa sürünemezdi. Dairaine’in iç etekliğinden yırttıkları bir parça kumaşı ağzına tıktılar ve bir başka battaniye şeridi ile yerine bağladılar. Bu şekilde, yalnızca homurtular çıkartabiliyordu. Dairaine başını çevirip dik dik baktı onlara. Faile kadının yüzünü çok iyi göremiyordu, ama yüz ifadesinde ya öfke ya yakarı olmalıydı ve Dairaine yalnızca Shaidolara yakarırdı. Sevanna’nın <em>gai’shain</em>’i olarak konumunu, Sevanna’ya ait olmayan <em>gai’shain</em>’lere zorbalık etmek için kullanıyordu ve Sevanna’ya ait olanlara da, onlarla ilgili hikâyeler taşıyarak zorbalık ediyordu. Sorun şuydu ki, onu burada bırakamazlardı. Her an, Sevanna’ya hizmet etmek üzere içlerinden birini çağırmak için biri gelebilirdi.</p>

    <p>“Onu öldürüp cesedi saklayabiliriz,” diye öneride bulundu Alliandre, uzun saçlarını sıvazlayarak. Mücadele sırasında saçları dağılmıştı.</p>

    <p>“Nereye?” dedi Maighdin, kendi güneş rengi saçlarını parmaklarıyla tarayarak. Bir kraliçe ile konuşan bir leydi hizmetkârına benzemiyordu. Tutsaklar, tutsaklıkları boyunca eşittiler, yoksa onları tutsak edenlere yardım etmiş olurlardı. Alliandre’ye bunu öğretmek zaman almıştı. “En az bir gün bulunamayacağı bir yer olmalı. Sevanna’ya ait <em>mallardan</em> birini öldürdüğümüzden şüphelenilirse, bulunmamız için Sevanna Galina’nın peşinden birilerini gönderebilir.” <em>Mallar</em> sözcüğüne, becerebildiğince küçümseme yüklemişti. “Galina’nın, onların bizi geri getirmesine izin vermeyeceğine de güvenmiyorum.” Dairaine yine bağlarıyla mücadele etmeye, öncekinden de fazla homurdanmaya başladı. Belki de artık yakarmaya karar vermişti.</p>

    <p>“Onu öldürmeyeceğiz,” dedi Faile onlara. Ne ürkeklik ediyor, ne de merhametli davranıyordu. Sadece bir cesedin uzun süre saklı kalacağı yer yoktu; görülmeden ulaşabilecekleri bir yer. “Korkarım planlarımız biraz değişti. Burada bekleyin.”</p>

    <p>Eğilerek dışarı çıktı. Gökyüzü gerçekten de aydınlanmaya başlamıştı. Dairaine’i neyin kuşkulandırdığını gördü. Bain ve Chiad, beklendiği üzere, sade beyaz cüppeleri içinde oradaydı. Buluşma yerine kadar onlara eşlik edeceklerdi. Rolan ve arkadaşlarının kahvaltısı henüz bitmemiş olabilirdi –Faile bitmediğini umuyordu; aptalca bir şey yapıp her şeyi mahvedebilirlerdi. Bain ve Chiad, onlara bulaşmaya çalışan erkekleri uzaklaştırmaya gönüllü olmuşlardı. Faile, bunu nasıl yapmayı düşündüklerini soramamıştı bir türlü. Bazı fedakârlıklar, bir sır perdesini hak ediyordu. Ve bir yüreğin taşıyabildiği tüm minneti. Hasır sepetler tutan iki <em>gai’shain</em> Cairhienli kadının şüphelenmesi için yeterli değildi, ama otuz kırk <em>gai’shain</em> yeterliydi. <em>Gai’shain</em> çadırlarının arasındaki dar, çamurlu yola doluşmuşlardı. Aravine’in tombul yüzü, beyaz başlığının içinden izliyordu onu. Lusara’nın güzel yüzü de. Alvon ile oğlu Theril, çadır bezinden yapılmış çamurlu cüppeler içinde gelmişlerdi. Tombul bir Amadicialı gümüş ustası olan Alainia ise kirli, kaba beyaz ketenlere bürünmüştü. Cairhienli, tıknaz bir çizmeci olan Dormin ile buralı, zayıf bir dokumacı olan Corvila da gelmişti ve... Ona yemin edenlerin onda birini bile temsil etmiyorlardı, ama bu kadar büyük bir <em>gai’shain</em> topluluğu bir taşı bile şüphelendirirdi. En azından, üçünün giyinik olması ile birlikte düşünüldüğünde. Büyük olasılıkla, Dairaine bu sabah Sevanna’ya kimin çağrılacağını duymuştu. Faile’in bugün gideceğini nereden öğrenmişlerdi? Bu konuda endişelenmek için çok geçti. Shaidolar bilseydi, hepsi çoktan sürüklene sürüklene çadırdan çıkarılmış olurlardı.</p>

    <p>“Burada ne işiniz var?” diye sordu.</p>

    <p>“Sizi uğurlamak istedik, Leydim,” dedi Theril, kaba ve zar zor anlaşılabilen aksanı ile. “Birer ikişer gelmeye büyük özen gösterdik.” Lusara mutlu mutlu başını salladı ve bunu yapan tek kişi değildi.</p>

    <p>“Eh, şimdi veda edebiliriz,” dedi Faile kararlılıkla. Kaçışlarını mahvetmeye ne kadar yaklaştıklarını söylemeye gerek yoktu. “Ben sizi almak için dönene kadar.” Babası ona ordu vermezse, Perrin verirdi. Rand al’Thor ile dostluğu sağlardı bunu. Işık, neredeydi acaba? Hayır! Perrin’in henüz ona yetişmediğime memnun olmalıydı. Onu kurtarmak için gizlice kampa girmeye çalışırken öldürülmediğine memnun olmalıydı. Memnun olmalıydı ve neden oyalandığını düşünmemeliydi. “Şimdi, biri sizi burada görüp hikâyeler anlatmaya koşmadan, gidin. Ve bundan <em>kimseye</em> bahsetmeyin.” Takipçileri yeterince güvenliydi, yoksa Faile çoktan zincire vurulmuş olurdu, ama <em>gai’shain</em>’leri arasında Dairaine’e benzeyen çok fazla kişi vardı, hem de yalnızca uzun zamandır tutsak olan Cairhienliler arasında değil. Bazı insanlar, nereye giderlerse gitsinler, hemen bilek yalamaya başlıyordu.</p>

    <p>Gelenler, kimse başını çadırından uzatıp göremezmiş gibi, eğilmeye, diz kırmaya, yumruklarını alınlarına götürmeye başladılar ve üzüntülü ifadelerle dağıldılar. Gerçekten de Faile’i uğurlamayı düşünüyorlardı! Faile’in çileden çıkmak için harcayacak zamanı yoktu. Bain ile Chiad’a doğru seğirterek, çabucak çadırın içindeki durumu açıkladı.</p>

    <p>Faile sözünü bitirdiği zaman bakıştılar ve Kız el konuşması ile konuşmak için sepetlerini bıraktılar. Mahremiyet aradıkları açık olduğundan, Faile onların ellerine bakmaktan kaçındı. Çok şey anlayacağından değil. Elleri çok hızlı hareket ediyordu. Alev saçlı, koyu mavi gözlü Bain Faile’den yaklaşık yarım el uzun boyluydu, gri saçlı Chiad ise yalnızca bir parmak daha uzun. Yakın arkadaştılar, ama birbirlerini birincil-kardeş edinmişlerdi ve bu dostluktan daha yakın bağlar yaratmıştı.</p>

    <p>“Biz Dairaine Saighan’ın icabına bakarız,” dedi Chiad sonunda. “Ama bu, kasabaya yalnız gitmen anlamına gelecek.”</p>

    <p>Faile içini çekti, ama başka çaresi yoktu. Belki Rolan uyanmıştı. O anda onu izliyor olabilirdi. Faile ona ihtiyaç duyduğunda, yoktan var oluveriyordu sanki. Kuşkusuz onun gidişine karışmazdı, kendisi giderken onu da götürmeye söz verdikten sonra değil. Ama Rolan hâlâ umut besliyordu ve Faile beyaz giymeye devam ettiği sürece besleyecekti. Rolan ve öpücük oyunları! Faile’i bir süre daha <em>gai’shain</em> cüppesi içinde tutmak isteyebilirdi. Erkekler yardım etmek istediğinde, her zaman tek yolun kendi önerdikleri yol olduğunu düşünürlerdi.</p>

    <p>Bain ve Chiad sivri tepeli küçük çadıra girdiler ve Alliandre ile Maighdin çıktılar. Gerçekten de içeride beş kişilik yer yoktu. Maighdin çadırın çevresinden dolandı ve diğer kadınların taşıdığına benzeyen bir sepetle döndü. Sepetlerin içinde kirli <em>gai’shain</em> cüppeleri görünüyordu ve kirli çamaşırlarla doluymuş gibi görünmesini sağlıyordu, ama elbiselerin altında küçük bir balta, bir sapan, tuzak kurmak için ipler, çelik ve çakmaktaşı, paket paket un, kaba un, kurufasulye, tuz ve maya, bulabildikleri birkaç madeni para, batıya gidip Perrin’i ararken ihtiyaç duyacakları her şey vardı. Galina onları kamptan çıkaracaktı, ama kadının ‘Aes Sedai işinin’ onu hangi yöne götüreceğini bilmek imkânsızdı. En baştan, kendi kendilerine yetebilmeleri gerekiyordu. Aes Sedai’den her şey beklenirdi, en kısa zamanda onları terk edebilirdi.</p>

    <p>Maighdin kararlı bir havayla, çenesini kaldırarak, sert bakışlarla sepetin yanında dikildi, ama Alliandre gülümsüyordu.</p>

    <p>“O kadar mutlu görünmemeye çalış,” dedi Faile ona. Islaktopraklı <em>gai’shain</em>’ler nadiren gülümserdi ve asla bu kadar sevinçli görünmezdi.</p>

    <p>Alliandre yüzündeki ifadeyi düzeltmeye çalıştı, ama gülümsemesini ne zaman yok etse, biraz sonra geri geliyordu. “Bugün kaçıyoruz,” dedi. “Gülümsememek zor.”</p>

    <p>“Bilgelerden biri seni görürse ve neden mutlu olduğunu öğrenmeye karar verirse, kolaylıkla vazgeçersin.”</p>

    <p>“<em>Gai’shain</em> çadırlarının arasında ya da Malden’de Bilge görmemiz pek olası değil,” dedi kadın, gülümseyerek. Kararlı ya da değil, Maighdin başını sallayarak onayladı.</p>

    <p>Faile pes etti. Aslında, Dairaine’e rağmen kendisinin de içi içine sığmıyordu. Bugün kaçıyorlardı.</p>

    <p>Bain çadırdan çıktı, Chiad’ın da çıkması için çadır kapağını açık tuttu. Chiad’ın sırtında, ufak tefek kadının iki büklüm halde sığabileceği boyda, bir battaniye bohçası vardı. Chiad güçlü bir kadındı, ama ağırlığı taşıyabilmek için biraz öne eğilmesi gerekiyordu.</p>

    <p>“Neden bu kadar kıpırtısız?” diye sordu Faile. Dairaine’i öldürmüş olmalarından korkmuyordu. <em>Gai’shain</em> kurallarını takip etmek konusunda çok titizdiler ve şiddet yasaktı. Ama o battaniye, içi odun doluymuş gibi kıpırtısızdı.</p>

    <p>Bain, gözlerinde eğlentili bir ışıkla, alçak sesle konuştu. “Saçlarını okşadım ve onu incitmek zorunda kalırsam çok kızacağımı söyledim. Ona tokat atmanın bile bana ne kadar <em>toh</em> kazandıracağı düşünülürse, basit gerçek bu.” Chiad güldü. “Sanırım Dairaine Saighan onu tehdit ettiğimi sandı. Bence, biz onun gitmesine izin verene kadar çok sessiz ve çok hareketsiz kalacak.” Sessiz kahkahalarla sarsılıyordu. Aiel mizah anlayışı Faile için hâlâ sırdı. Ama bu yaptıkları için çok kötü cezalandırılacaklarını biliyordu. Bir kaçış teşebbüsüne yardım etmek, kaçmaya çalışmak kadar şiddetle cezalandırılırdı.</p>

    <p>“Sana çok minnettarım,” dedi, “hem sana, hem Chiad’a, şimdi ve sonsuza dek. Büyük <em>toh</em> sahibi oldum.” Bain’in yanağını hafifçe öptü ve bu kadının saçları gibi kıpkırmızı olmasına sebep oldu, elbette. Aieller, başkalarının önünde, erdemlilik ölçüsünde kontrollüydü. Bazı açılardan.</p>

    <p>Bain Chiad’a baktı ve dudaklarında hafif bir gülümseme belirdi. “Gaul’u gördüğünde, ona Chiad’ın güçlü elleri, ateşten yüreği olan bir adamın <em>gai’shain</em>’i olduğunu söyle. Anlayacaktır. Chiad’ın bohçayı güvenli bir yere taşımasına yardım etmeliyim. Her zaman su ve gölge bulasın, Faile Bashere.” Parmak uçları ile Faile’in yanağına hafifçe dokundu. “Bir gün, yine karşılaşacağız.”</p>

    <p>Chiad’ın yanına giderek battaniyenin ucunu tuttu ve bohçayı kaldırıp taşıdılar. Gaul anlayabilirdi, ama Faile anlamıyordu. En azından ateşten yürek kısmını. Hem, Manderic’in ellerinin Chiad’ın en ufak ilgisini çektiğinden kuşkuluydu. Adamın nefesi kokuyordu ve baskına ya da avlanmaya gitmiyorsa, uyanır uyanmaz içmeye başlıyordu. Ama Faile Gaul ile Manderic’i aklından çıkardı ve sepeti omzuna kaldırdı. Zaten çok fazla zaman harcamışlardı.</p>

    <p>Gökyüzü gündüz aydınlığına kavuşmaya başlamıştı artık ve Malden duvarlarının yakınlarındaki çılgınca çeşitli çadırların arasında <em>gai’shain</em>’ler dolaşıyor, işlerine başlamak için koşturuyor ya da en azından çalışıyormuş gibi görünmek için bir şeyler taşıyorlardı, ama hiçbiri, ellerinde çamaşır sepetleri ile kasaba kapılarına doğru yürüyen beyazlı kadınlara aldırış etmedi. Sevanna’nın <em>gai’shain</em>’leri için bile, her zaman yıkanacak çamaşırlar vardı. O kadar çok ıslaktopraklı <em>gai’shain</em> vardı ki Faile hepsini tanımıyordu ve Arrela ile Lacile’e rastlayana kadar, tanıdığı kimseyi görmedi. İki kadın, sepetleri omuzlarında, ayak değiştirerek bekliyorlardı. Çoğu Aiel kadından daha uzun boylu ve esmer olan Arrela, siyah saçlarını Kızlarınki kadar kesiyor, erkek gibi yürüyordu. Lacile kısa boylu, solgun ve inceydi, Arrela’nınkinden çok da uzun olmayan saçlarına kırmızı kurdeleler bağlamıştı. Pelerin içinde zarif yürüyordu, yıpranmış pantolonunu giydiğinde utanç verici bir biçimde kıvırtıyordu. Ama iki kadın, tıpatıp aynı tavırlarla, rahat birer iç çektiler.</p>

    <p>“Bir şey oldu sandık,” dedi Arrela.</p>

    <p>“Halledemeyeceğimiz bir şey değildi,” dedi Faile ona.</p>

    <p>“Bain ile Chiad nerede?” diye sordu Lacile endişeyle.</p>

    <p>“Başka bir işleri var,” dedi Faile. “Yalnız gideceğiz.”</p>

    <p>İki kadın bakıştılar ve bu sefer iç çekmelerinde rahatlık yoktu. Elbette Rolan işlerine karışmazdı. Kaçmalarına değil. Elbette hayır.</p>

    <p>Malden’in demir bantlı kapıları, şehir düştüğünden beri, granit duvarlara kadar ittirilmiş, açık duruyordu. Pas yüzünden geniş demir bantlar kahverengileşmişti ve menteşeler o kadar paslıydı ki kapıları kapatmak imkânsız olabilirdi. İki yanda yükselen gri taştan kulelere güvercinler yuva yapmıştı.</p>

    <p>İlk gelen onlardı. En azından, Faile sokakta, ileride hiç kimseyi göremiyordu. Kapıdan geçerlerken, kol yenindeki hançeri çıkardı ve çeliğini yukarı bakacak şekilde, bileğine yaslayarak tuttu.</p>

    <p>Diğer kadınlar da, aynı ölçüde becerikli biçimlerde olmasa da, benzer hareketler yaptılar. Bain ve Chiad yokken, Rolan ve arkadaşlarının başka işleri olduğunu dilerlerken kendi kendilerini korumaları gerekecekti. Malden bir kadın için o kadar tehlikeli değildi –bir <em>gai’shain</em> kadın için; kendi kadınlarına asılmaya çalışan Shaidolar fırçayı yiyordu–; kampın Shaido kısmı kadar değil, ama orada da kadınlar saldırıya uğramıştı, hem de bazen erkek grupları tarafından. Işık izin verse de, saldırıya uğrayacaklarsa, yalnızca bir iki erkek tarafından olsa. Bir iki erkeği hazırlıksız yakalayabilirler, onlar bu <em>gai’shain</em>’lerin dişli olduğunu öğrenmeden öldürebilirlerdi. İkiden fazla olurlarsa, ellerinden geleni yaparlardı, ama bir Aiel dokumacısı ya da çömlekçisi de, çoğu eğitimli silahlı adam kadar tehlikeliydi. Sepetli ya da sepetsiz, ayakuçlarına basa basa yürüyorlar, iki yanı kolluyorlar, herhangi bir yöne doğru kaçmaya hazır bekliyorlardı.</p>

    <p>Kasabanın bu kısmı yanmamıştı, ama ıssız bir hali vardı. Yumuşak, beyaz çizmelerinin altında kırık tabaklar ve çömlekler çıtırdıyordu. <em>Gai’shain</em> yapılan erkek ve kadınların üstünden kesilip atılan giysi parçaları gri döşeme taşlarının üzerinde duruyordu hâlâ. Bu zavallı, perişan paçavralar ilk önce karın içinde, sonra bir aydan uzun süre boyunca yağmur altında yatmışlardı ve Faile artık onları paçavra toplayıcıların bile alacağından kuşkuluydu. Orada burada çocuk oyuncakları yatıyordu; tahta bir at, boyası soyulmaya başlamış bir oyuncak bebek, kaçmasına izin verilen çok küçük çocuklar tarafından düşürülmüştü. Çok yaşlı, hasta ve sakat olanların da gitmesine izin verilmişti. Arduvaz damlı, ahşap ya da taştan yapılmış binalarda, eskiden kapıların ya da pencerelerin bulunduğu yerde şimdi boş delikler vardı. Shaidoların değerli ya da faydalı buldukları her şeye ek olarak, kasabadaki yerinden çıkartılabilir her tahta parçası alınmıştı. Ahşap evlerin tahtalarının alınmasının tek sebebi ise, çevredeki ormanlardan odun kesmenin daha kolay olmasıydı. O delikler Faile’e, kafataslarındaki göz yuvaları gibi geliyordu. Bu sokakta sayısız defa yürümüştü, ama bu sabah, o delikler onu izliyor gibiydi. Kafasındaki deriyi karıncalandırıyorlardı.</p>

    <p>Kasabayı yarıladıklarında, dönüp yüz elli adım arkalarındaki kapılara baktı. Şimdilik sokak hâlâ boştu, ama kısa süre sonra beyazlara bürünmüş erkekler ve kadınlar kovaları ile geleceklerdi. Su taşımak, erken başlayan ve bütün gün süren bir işti. Artık acele etmeleri gerekiyordu. Faile daha dar bir sokağa dönerek, daha hızlı yürümeye başladı, ama sepetini dengelemekte güçlük çekiyordu. Diğerleri de güçlük çekiyor olmalıydı, ama kimse yakınmıyordu. O <em>gai’shain</em>’ler gelmeden gözden kaybolmaları gerekiyordu. Kasabaya giren <em>gai’shain</em>’lerin, kalenin dibindeki su sarnıcına gelene kadar, anacaddeden ayrılmak için sebepleri yoktu. Birinin gözüne girmeye çalışmak ya da dikkatsiz bir laf, Shaidoları onların peşine düşürebilirdi ve duvarlara tırmanıp, kimsenin bacağını kırmayacağını umarak on adım yükseklikten atlamak dışında, tek bir çıkış yolu vardı.</p>

    <p>Artık tabelasız kalmış, üç katlı, pencereleri boş bir handa, Faile ortak salona daldı, diğerleri de peşinden. Lacile sepetini indirdi ve kapı çerçevesine yaslanarak sokağı gözetlemeye başladı. Tavanı kirişli oda, tozlu yerlere kadar boştu ve taş şöminelerdeki ızgaralar ile diğer şömine aletleri gitmişti. Odanın arkasındaki merdivenin korkuluğu koparılıp alınmıştı, mutfak kapısı da yoktu. Mutfak da aynı ölçüde boştu. Faile kontrol etmişti. Tencereler, bıçaklar ve kaşıklar işe yarardı. Faile sepetini yere indirdi ve merdivenin yanına seğirtti. Sağlam bir merdivendi; kalın keresteden, nesiller boyunca dayanması için yapılmıştı. Merdiveni sökmek, evin kendisini sökmek kadar zor olurdu. Faile merdivenin altında, dış kısımdaki geniş destek boyunca elini gezdirdi ve eli bilek kalınlığında, tam olarak camsı olmayan çubuğun üzerine kapandı. Bulabildiği en iyi saklama yeri burası gibi gelmişti, ama nefesini tuttuğunu fark edince şaşırdı.</p>

    <p>Lacile kapının yanında kaldı, ama diğerleri sepetlerini almadan Faile’in yanına seğirttiler.</p>

    <p>“Sonunda,” dedi Alliandre, parmak uçları ile, çekine çekine çubuğa dokunarak. “Özgürlüğümüzün bedeli. Nedir bu?”</p>

    <p>“Bir <em>angreal,</em>” dedi Faile, “ya da belki bir <em>ter’angreal.</em> Kesin bilmiyorum. Yalnız, Galina onu çok istiyor, bu yüzden ya biri ya diğeridir.”</p>

    <p>Maighdin cesaretle, elini çubuğun üzerine koydu. “İkisi de olabilir,” diye mırıldandı. “Genellikle tuhaf bir his verirler. En azından bana öyle denmişti.” Beyaz Kule’ye hiç gitmediğini iddia ediyordu, ama Faile bundan eskisi kadar emin değildi. Maighdin yönlendirebiliyordu, ama o kadar zayıf ve o kadar güçlükle yönlendiriyordu ki, Bilgeler onu başıboş bırakmakta sakınca görmemişlerdi. Eh, tüm diğer <em>gai’shain</em>’leri kadar başıboş. Kadın, utandığı için inkâr oluyor olabilirdi pekâlâ. Faile, Aes Sedai olamadıkları için Kule’den çıkarılmış kadınların, başarısızlıklarını saklamak için, bazen oraya gittiklerini sakladıklarını duymuştu.</p>

    <p>Arrela başını iki yana salladı ve bir adım geriledi. Kadın Tearlıydı ve Aes Sedailerle birlikte yolculuk yapmasına rağmen, Güç ya da onunla ilgili her şey onu huzursuz ediyordu. Pürüzsüz, beyaz çubuğa, kırmızı engerekmiş gibi baktı, dudaklarını yaladı. “Galina bizi bekliyor olmalı. Çok bekletirsek kızabilir.”</p>

    <p>“Yol hâlâ açık mı, Lacile?” diye sordu Faile, çubuğu sepetin dibine sokarken. Arrela rahat bir nefes aldı. Çubuk saklanınca, daha önce, Faile’i gördüğü zaman rahatladığı kadar rahatlamıştı anlaşılan.</p>

    <p>“Evet,” diye yanıt verdi Cairhienli, “ama neden, anlamıyorum.” Hâlâ, tek gözüyle kapı çerçevesinin arkasından gözetleyebilecek şekilde duruyordu. “Artık ilk <em>gai’shain</em>’ler su taşımaya gelmiş olmalıydı.”</p>

    <p>“Belki kampta bir şey olmuştur,” dedi Maighdin. Aniden yüzü sertleşti, bıçağını eline aldı. Bıçak, tahta saplı, çentik ve delik deşik çelikli bir şeydi.</p>

    <p>Faile yavaşça başını salladı. Belki, Dairaine gibi bir şey çoktan bulunmuştu. Kadın Faile ve diğerlerinin nereye gittiğini bilmiyordu, ama bekleyen <em>gai’shain</em>’ler arasında birilerini tanımış olabilirdi. Sorguya çekilirlerse ne kadar dayanabilirlerdi acaba? Theril sorguya çekilirse Alvon ne kadar dayanırdı? “Her durumda, bu konuda yapabileceğimiz hiçbir şey yok. Galina bizi dışarı çıkaracak.”</p>

    <p>Yine de, handan çıktıklarında, sepetlerini önlerinde tutup takılmamak için cüppelerinin eteklerini kaldırmaya çalışarak koştular. Sık sık arkasına bakıp sendeleyen tek kişi Faile değildi. Sonunda, sırıkların ucuna takılmış kovalar taşıyarak kasabanın ana sokağında yaklaşan <em>gai’shain</em>’ler gördüğünde rahatlamalı mı, yoksa rahatlamamalı mı, emin olamadı. Ama kesinlikle yavaşlamadı.</p>

    <p>Çok uzağa koşmaları gerekmedi. Birkaç dakika sonra, Malden’in geri kalanında solmuş olan kömürleşmiş tahta kokusu yoğunlaşmaya başladı. Malden’in güney ucu yıkıntıya dönüşmüştü. Yıkımın kıyısında durdular ve sokaktan aşağı bakan biri tarafından görülmemek için bir köşeye yapışarak döndüler. Durdukları yerden, yaklaşık iki yüz adım uzaktaki güney duvarına kadar, çatısız kabuklara dönmüş kararmış taş duvarlar; külleri yağmurlarla yıkanmış, kömürleşmiş kiriş yığınları uzanıyordu. Bazı yerlerde, en kalın keresteler bile küle dönmüştü. Bu sokağın yalnızca güney ucunda, sağlam denebilecek yapılar kalmıştı. Shaidolar burayı ele geçirdiğinde, kasabayı kasıp kavuran yangın, sonunda burada durmuştu. Alt katları sağlam görünen, ama çatısız kalmış yarım düzine bina vardı ve bunun iki katı kadarı, yıkılmak üzere görünen, kararmış kütük ve yarı yanmış kereste yığınlarına dönmüştü.</p>

    <p>“İşte,” dedi Maighdin, sokak boyunca, doğuya doğru işaret ederek. Gösterdiği yerde, uzun bir kırmızı kumaş esintiyle dalgalanıyordu. Yıkılmak üzere görünen bir eve benziyordu. Yavaş yavaş o tarafa yürüdüler ve sepetlerini yere bıraktılar. Kırmızı kumaş yine dalgalandı.</p>

    <p>“Neden bizimle <em>burada</em> buluşmak istesin ki?” diye mırıldandı Alliandre. “O ev bir hapşırıkla yıkılıverir.” Sözcük hapşırma dürtüsü uyandırmış gibi, burnunu ovaladı.</p>

    <p>“Oldukça sağlam. Kontrol ettim.” Galina’nın sesi arkalarından gelince Faile hızla başını çevirdi. Kadın onlara doğra yürüyordu. Sokağın kuzey tarafındaki sağlam binaların birinden çıktığı açıktı. Kadını onca zaman altın ve ateş damlalarından yapılmış kemer ve kolye içinde gördükten sonra, onlarsız tuhaf geliyordu. Üzerinde hâlâ beyaz ipek cüppesi vardı, ama mücevherlerin eksikliği ikna ediciydi. Galina bir şekilde, gerçeği tepetaklak etmiş değildi. Bugün gidiyordu.</p>

    <p>“Neden sağlam binalardan birinde değil?” diye sordu Faile. “Ya da tam burada değil?”</p>

    <p>“Çünkü kimsenin onu benim ellerimde görmesini istemiyorum,” dedi Galina, Faile’in yanından geçerek. “Çünkü kimse o yıkıntının içine bakmaz. Çünkü ben öyle diyorum.” Eskiden kapı olan deliğin içinden geçti; açıklığın üzerine düşmüş ağır, kömürleşmiş tavan kirişinin altından eğildi ve hemen sağa dönüp merdiveni inmeye başladı. “Oyalanmayın.”</p>

    <p>Faile diğer kadınlarla bakıştı. Bu tuhaftan da öteydi.</p>

    <p>“Eğer bizi buradan çıkaracaksa,” diye hırladı Alliandre, sepetini kaparak, “o şeyi tuvalette teslim etmeye bile razıyım.” Yine de, Faile’in kendi sepetini alıp başı çekmesini bekledi.</p>

    <p>Aşağı inen merdivenin üzerinde kömürleşmiş kütükler ve kararmış keresteler asılıydı, ama Galina’nın rahatlığı Faile’e güven verdi. Kadın, sonunda çubuğu ele geçirdiği anda canlı canlı gömülmeyi ya da ezilmeyi göze almazdı. Yıkıntıdaki deliklerden süzülen ışınlar, tepesindeki binanın tehlikeliliğine rağmen bodrumun oldukça temiz olduğunu görmelerine yetecek kadar aydınlık veriyordu. Taş duvarların biri boyunca dizilmiş büyük variller, çoğu kararmış ve tahtaları sıcaktan fırlamış büyük fıçılar, buranın eskiden bir han ya da meyhane olduğunu söylüyordu. Ya da belki bir şarap tüccarının dükkânı. Malden çevresindeki bölge ortalama kalitede şarap üretiyordu, hem de büyük miktarda.</p>

    <p>Galina, küçük taş parçaları ile kaplı taş zeminin ortasında, küçük bir ışının altında durdu. Yüzü Aes Sedai sükûneti timsaliydi, önceki günün heyecanı tamamen yatışmıştı. “Nerede?” dedi serinkanlılıkla. “Onu bana ver.”</p>

    <p>Faile sepeti yere bıraktı ve elini içine soktu. Beyaz çubuğu çıkardığında Galina’nın elleri seğirdi. Faile çubuğu ona uzattı ve kadın neredeyse tereddütle uzandı ona. Faile aksinden emin olmasa, Galina’nın çubuğa dokunmaktan korktuğunu düşünürdü. Galina’nın parmakları çubuğun üzerinde kapandı ve kadın uzun bir nefes verdi. Faile bırakamadan, çubuğu çekip aldı. Aes Sedai titriyor gibi görünüyordu, ama gülümsemesi... zafer doluydu.</p>

    <p>“Bizi kamptan nasıl çıkarmayı düşünüyorsun?” diye sordu Faile. “Giysilerimizi şimdi mi değiştirelim?”</p>

    <p>Galina ağzını açtı, sonra aniden boş elini, avucunu göstererek kaldırdı. Başını, dinliyormuş gibi, merdivene doğru eğdi. “Hiçbir şey olmayabilir,” dedi alçak sesle, “ama kontrol etsem daha iyi olacak. Siz burada bekleyin ve sessiz olun. Sessiz ol,” diye tısladı, Faile konuşmaya kalkınca. Aes Sedai, ipek cüppesinin eteğini kaldırarak merdivene seğirtti ve yukarıda ne bulacağından endişelenen bir kadın gibi tırmanmaya başladı. Sarkık tahtaların ve kirişlerin arkasında, ayakları gözden kayboldu.</p>

    <p>“Siz bir şey duydunuz mu?” diye fısıldadı Faile. Hepsi başlarını iki yana salladılar. “Belki Güç tutuyordur. Duydum ki bu...”</p>

    <p>“Tutmuyordu,” diye sözünü kesti Maighdin. “Kaynak’a kucak açtığını görme...”</p>

    <p>Aniden, tepelerindeki tahtalar inledi ve gök gürültüsü gibi bir çatırtı ile, kararmış kirişler ve tahtalar yıkıldı, kör edici kara toz ve kömür parçacıkları bulutlar Faile’in öksürmeye başlamasına sebep oldu. Kömür kokusu aniden, Malden’in yandığı günkü kadar yoğunlaştı. Yukarıdan düşen bir şey hızla omzuna çarptı ve Faile başını korumaya çalışarak çöktü. Biri haykırdı. Faile başka nesnelerin, tahtaların ya da tahta parçalarının, düşüp bodrumun taş zeminine çarptığını duydu. Ama bir çatı kirişi ya da ağır bir putrel olabilecek kadar çok ses çıkaran yoktu.</p>

    <p>Sonunda –saatler gibi geldi; birkaç dakika sürmüş olmalıydı– döküntü yağmuru kesildi. Toz seyrelmeye başladı. Faile çabucak çevresine, arkadaşlarına baktı ve onların başlarını kollarına dolamış, yerde büzülmekte olduklarını gördü. Öncekinden daha fazla ışık var gibiydi. Birazcık daha. Tepedeki boşlukların bazıları genişlemiş gibiydi. Alliandre’nin kafasından yüzüne kan sızıyordu. Herkes tepeden tırnağa tozla kaplıydı.</p>

    <p>“Yaralanan var mı?” diye sordu Faile ve öksürerek bitirdi. Toz tamamen inmemişti, boğazı ve dili toz kaplı gibi geliyordu. Tadı kömür gibiydi.</p>

    <p>“Hayır,” dedi Alliandre, çekine çekine başına dokunarak. “Yalnızca bir sıyrık.” Diğerleri de yaralandıklarını inkâr ettiler, ama Arrela sağ kolunu dikkatle hareket ettiriyor gibiydi. Kuşkusuz hepsi berelenmişti ve Faile sol omzunun yakında moraracağını düşünüyordu, ama bunu gerçek bir yara saymıyordu.</p>

    <p>Sonra gözleri merdivene takıldı ve ağlamaklı oldu. Yukarıdan inen yıkıntılar, eskiden merdivenin olduğu yeri doldurmuştu. Tepedeki bazı deliklerden geçebilirlerdi belki. Faile, Arrela’nın omzuna çıkarak oraya ulaşabileceğini düşündü, ama tek sağlam koluyla kendini yukarı çekebileceğinden kuşkuluydu. Ya da Arrela’nın kendini çekebileceğinden. İkisinden biri tırmanmayı başarsa bile, yanmış yıkıntıların ortasında duruyor olacaktı ve kalan yıkıntıları da çökertebilirlerdi.</p>

    <p>“Olamaz!” diye inledi Alliandre. “Şimdi değil! Bu kadar yaklaşmışken değil!” Ayağa kalkarak, moloz yığınına yaklaşabildiğince yaklaştı, neredeyse yaslandı ona ve bağırmaya başladı. “Galina! Bize yardım et! Kısılı kaldık! Yönlendirerek tahtaları kaldır! Çıkmamız için bir delik aç! Galina! Galina! Galina!” Dolaşık tahta yığınına çöktü. Omuzları sarsılıyordu. “Galina,” diye ağladı. “Galina, bize yardım et.”</p>

    <p>“Galina gitti,” dedi Faile acı acı. Kadın hâlâ yukarıda olsa ya da onlara yardım etmeye niyeti olsa, çoktan yanıt vermiş olurdu. “Biz burada kısılı kalmış, belki ölmüşken, bizi geride bırakmak için kusursuz bir bahanesi var. Zaten, o kütüklerin bazılarını bir Aes Sedai’nin bile kaldırabileceğinden kuşkuluyum.” Galina’nın bu bahaneyi bizzat ayarlamış olabileceğinden bahsetmedi. Işık, kadına asla tokat atmamalıydı. Ama kendi kendini paylamak için çok geçti.</p>

    <p>“Şimdi ne yapacağız?” diye sordu Arrela.</p>

    <p>“Kendi kendimize çıkacağız,” dedi Faile ile Maighdin, aynı anda. Faile şaşkın şaşkın diğer kadına baktı. Hizmetçisinin kirli yüzünde bir kraliçenin kararlılığı vardı.</p>

    <p>“Evet,” dedi Alliandre, doğrularak. Döndü ve yüzünü kaplayan toz gözyaşları ile yol yol olmuşsa da, yeni gözyaşları belirmiyordu. Kadın gerçekten de kraliçeydi ve bir leydi hizmetçisinin cesareti karşısında utanmak hoşuna gitmiş olamazdı. “Kendi kendimize çıkacağız. Ve başarısız olursak... Başarısız olursak, ben <em>bunun</em> içinde ölmeyeceğim!” Altın kemeri çıkardı, horgörüyle bodrumun bir köşesine fırlattı. Altın kolye de ardından gitti.</p>

    <p>“Shaido kampından geçebilmek için onlara ihtiyacımız olacak,” dedi Faile nazikçe. “Galina bizi buradan çıkarmayabilir, ama ben yine de bugün gitmeye kararlıyım.” Dairaine bunu zorunlu kılmıştı. Bain ve Chiad kadını çok uzun süre saklayamazdı. “Ya da yakında, buradan çıkar çıkmaz. Böğürtlen toplamaya gönderilmiş gibi yapacağız.” Ama kendine sadakat yemini eden kadının cesur jestini küçümsemek istemiyordu. “Bununla birlikte, onları şimdi takmamız gerekmiyor.” Kendi kemerini ve kolyesini çıkardı, sepeti düzeltti ve onları kirli <em>gai’shain</em> giysilerinin üzerine koydu. Diğerleri de onu taklit etti. Alliandre, hüzünlü bir kahkahayla kendi kemerini tasmasını yerden aldı. En azından kahkaha atabiliyordu. Faile kendisinin de bunu yapabilmesini diledi.</p>

    <p>Merdiveni dolduran kömürleşmiş kütükler ve yarı yanık tahtalar, Perrin’in çözmekten hoşlandığı demirci yapbozlarına benziyordu. Hemen her şey bir başka şeye yaslanmış gibi görünüyordu. Daha da kötüsü, hep beraber çalışsalar bile, ağır kütüklerin bazılarını kaldıramayabilirlerdi. Ama aralarından geçecek kadarını temizleyebilirlerse, kalın kütüklerin arasından süzülebilirlerse... Tehlikeli bir iş olacaktı. Ama güvenliğe giden tek yol tehlikeli bir yolsa, o yolu seçmek zorundaydınız.</p>

    <p>Birkaç tahtayı kolayca kurtardılar ve bodrumun arka tarafına yığdılar, ama bundan sonra her şeyi dikkatle seçmeleri, kaldırmadan önce bir şeyin düşmesine sebep olup olmayacağını kontrol etmeleri gerekti. Ellerini, o dolaşıklığın içine, uzatabildiklerince uzattılar, el yordamıyla, bir yere takılmış olabilecek çiviler aradılar, tüm yığının kayıp kollarını kıstırabileceğini, ezebileceğini düşünmemeye çalıştılar. Ancak ondan sonra, bazen yardımlaşarak, çekmeye başladılar, çektikleri parça oynayana kadar, gittikçe daha hızla çektiler. İş ağır ilerliyordu, büyük yığın zaman zaman inliyor, hafifçe kayıyordu. Bu olduğunda herkes geriye fırlıyor, nefeslerini tutuyordu. Kereste yığınının yıkılmayacağından emin olana kadar kimse yerinden kıpırdamıyordu. Bütün dikkatleri yaptıkları işteydi. Bir kez, Faile kurtların uluduğunu duyduğunu sandı. Genellikle kurtlar Perrin’i düşündürürdü ona, ama bu sefer değil. Tüm dünyası bu işti.</p>

    <p>Sonra Alliandre kömürleşmiş bir tahtayı çekip kurtardı ve kütle büyük bir homurtu ile kaymaya başladı. Onlara doğru. Yığın sağır edici bir gürleme ile yıkılıp daha fazla toz bulutu kaldırırken, hepsi bodrumun arka tarafına koştu.</p>

    <p>Öksürmeyi bırakabildiklerinde, bir kez daha gözlerini açabildiklerinde, havada hâlâ toz asılıydı ve bodrumun yaklaşık dörtte biri dolmuştu. Yaptıkları her şey bozulmuştu ve daha da kötüsü, yığın tehlikeli bir biçimde onlara doğru eğiliyordu. İnleyerek biraz daha eğildi ve durdu. Her şey, çekilen ilk tahta ile, yığının tepelerine ineceğini söylüyordu. Arrela usul usul ağlamaya başladı. Baştan çıkarıcı deliklerden güneş ışığı sızıyordu ve sokağı, gökyüzünü görmelerine izin veriyordu, ama arasından geçilebilecek hiçbir delik yoktu, Lacile için bile. Faile Galina’nın binayı işaretlemek için kullandığı kırmızı eşarbı görebiliyordu. Eşarp bir anlığına, rüzgârda dalgalandı.</p>

    <p>Faile eşarba bakarak Maighdin’in omzunu yakaladı. “O eşarbın, rüzgârın yapamadığı bir şey yapmasını sağlamanı istiyorum.”</p>

    <p>“Dikkat mi çekmek istiyorsun?” dedi Alliandre boğuk bir sesle. “Shaidoların dikkatini çekmesi çok daha büyük bir olasılık.”</p>

    <p>“Burada susuzluktan ölmekten çok daha iyi,” diye yanıt verdi Faile, niyetlendiğinden daha sert bir sesle. Ölürse Perrin’i bir daha göremezdi. Sevanna onu zincire vurdursa bile, en azından Perrin onu kurtarmaya gelene dek hayatta kalırdı. Perrin onu kurtaracaktı; biliyordu. Şu anda Faile’in görevi, onu takip eden kadınları canlı tutmaktı. Ve bu tutsaklık anlamına geliyorsa, öyle olsundu. “Maighdin?”</p>

    <p>“Bütün günü Kaynak’a kucak açmaya çalışarak geçirebilirim ve asla başarılı olmayabilirim,” dedi güneş saçlı kadın, donuk bir sesle. Omuzları çökmüş, gözlerini boşluğa dikmişti. Yüzü, ayaklarının dibinde bir uçurum gördüğünü düşündürüyordu. “Ve kucak açabilsem bile, hiçbir şey öremeyebilirim.”</p>

    <p>Faile Maighdin’in omzunu bıraktı ve saçlarını okşadı. “Zor olduğunu biliyorum,” dedi teselli edercesine. “Eh, aslında, bilmiyorum. Ben hiç yapmadım. Ama sen yaptın. Ve yine yapabilirsin. Hayatımız sana bağlı, Maighdin. İçinde sakladığın gücü biliyorum. Tekrar tekrar gördüm onu. Sende teslimiyet yok. Yapabileceğini biliyorum, bunu sen de biliyorsun.”</p>

    <p>Yavaş yavaş, Maighdin’in sırtı dikleşti, yüzündeki ümitsizlik silindi. Hâlâ uçurumu görüyor olabilirdi, ama düşerse de, irkilmeden düşecekti. “Denerim,” dedi.</p>

    <p>Uzun süre eşarba baktı, sonra başını kasvetle iki yana salladı. “Kaynak orada, görüş alanının hemen dışındaki güneş gibi,” diye fısıldadı, “ama ne zaman ona kucak açmaya çalışsam, parmaklarımla duman yakalamaya çalışıyormuşum gibi oluyor.”</p>

    <p>Faile telaşla, taş zemine düşen altın kemerlere ve kolyelere aldırmadan, sepetinden <em>gai’shain</em> cüppesi çıkardı, sonra bir tane daha. “Yere otur,” dedi, cüppeleri yığın haline getirerek. “Rahat et. Yapabileceğini biliyorum, Maighdin.” Diğer kadını oturttu, sonra bacaklarını kıvırıp onun yanına oturdu.</p>

    <p>“Yapabilirsin,” dedi Alliandre alçak sesle, Maighdin’in diğer yanına oturarak.</p>

    <p>“Evet, yapabilirsin,” diye fısıldadı Lacile, onlara katılarak.</p>

    <p>“Yapabileceğini biliyorum,” dedi Arrela, yere çökerken.</p>

    <p>Maighdin eşarba bakarken zaman geçti. Faile cesaret sözleri fısıldadı ve umuda sıkı sıkı sarıldı. Aniden, bir şey onu germiş gibi, eşarp kaskatı oldu. Eşarp sarkaç gibi ileri geri sallanırken, Maighdin’in yüzünde şaşkın bir gülümseme belirdi. Eşarp altı, yedi, sekiz kez sallandı. Sonra rüzgârda dalgalanarak gevşedi.</p>

    <p>“Bu harikaydı,” dedi Faile.</p>

    <p>“Harika,” dedi Alliandre. “Bizi kurtaracaksın, Maighdin.”</p>

    <p>“Evet,” diye mırıldandı Arrela, “bizi sen kurtaracaksın, Maighdin.”</p>

    <p>Çeşit çeşit savaş vardı. Yere oturdular, cesaret sözleri fısıldadılar ve Maighdin nadiren bulabildiği bir şeyi bulmak için savaşırken, canlarını kurtarmak için savaştılar. Eşarp sallandı, sonra rüzgâra kapıldı, sallandı, gevşedi. Ama onlar savaşmaya devam ettiler.</p>

    <p class="paragraf">Malden’den çıkarken Galina başını yerden kaldırmadı ve acele etmemeye çalıştı. Boş kovalar taşıyarak kasabaya giren, dolu kovalar taşıyarak kasabadan çıkan, beyazlara bürünmüş erkek ve kadın selinin yanından geçti. Dikkat çekmek istemiyordu, o lanet kemer ve kolye üzerinde değilken değil. Gece, Therava uyurken, o şeyleri takmıştı, ama onları çıkarıp kaçarken alacağı giysilerin ve başka şeylerin yanına saklamak o kadar büyük bir zevk vermişti ki, direnememişti. Dahası, Therava uyanıp onu bulamayınca kızmış olmalıydı. ‘Küçük Lina’sının bulunması için emir vermiş olabilirdi ve herkes Galina’yı o mücevherlerden tanıyordu. Eh, Kule’ye, ait olduğu yere geri dönerken masrafları karşılayacaklardı. O kibirli Faile ve diğer ahmaklar ölmüştü ya da ölmüş sayılırdı ve Galina özgürdü. Kol yenine sakladığı çubuğu okşadı ve sevinçle ürperdi. Özgür!</p>

    <p>Therava’yı canlı bırakmaktan nefret ediyordu, ama biri kadının çadırına girerse ve onu yüreğine saplanmış bir hançerle bulursa, ilk şüpheli Galina olurdu. Dahası... Kafasının içinde imgeler belirdi; elinde kadının kendi kemer bıçağı ile, uyuyan Therava’nın üzerine eğildiği imgeler, Therava’nın gözlerinin aniden açıldığı, onunkilere dikildiği, Galina’nın çığlıklar attığı imgeler, elinin gevşeyip hançeri düşürdüğü imgeler, Galina’nın yalvarıp yakardığı, ama Therava’nın... Hayır. Hayır! Öyle olmazdı. Kesinlikle hayır! Therava’yı gerekli olduğu için canlı bırakmıştı, şey olduğu... Başka bir sebepten değil.</p>

    <p>Aniden, kurt ulumaları geldi, her yönden kurtlar, bir düzine ya da daha fazlası. Galina’nın ayakları kendiliğinden durdu. Çevresi çeşit çeşit çadır doluydu; duvarlı çadırlar, sivri tepeli çadırlar, alçak Aiel çadırları. Fark etmeden kampın <em>gai’shain</em> kısmından geçmişti. Gözleri Malden’in batısındaki sırta gitti ve Galina irkildi. Sırt boyunca yoğun bir sis kıvrılıyor, her yönde, ağaçları gizliyordu. Kasaba duvarları, sırtın doğu kısmını perdeliyordu, ama orada da yoğun sis olduğundan emindi. Adam gelmişti! Yüce Efendi onu korusun, tam zamanında kaçıyordu. Eh, adam her ne deneyecekse, ondan canlı kurtulsa bile, aptal karısını canlı bulamayacaktı. Galina Casban’ı da öyle.</p>

    <p>Therava at binmesini yasaklamadığı için Yüce Efendi’ye şükrederek –kadın, yeterince yaltaklanırsa, at binebileceği olasılığını burnunun önünde sallandırmayı tercih etmişti– saklama yerine doğru seğirtti. Bırak ölmek isteyen aptallar burada ölsün. O özgürdü. Özgür!</p>
  </div>
</body>
</html>