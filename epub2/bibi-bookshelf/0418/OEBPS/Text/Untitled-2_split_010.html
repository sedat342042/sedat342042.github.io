<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_13">5. Sahne</h2>

  <p class="ortabaslik">(Surların başka bir yeri.)</p>

  <p class="ortabaslik">(Hayalet ve Hamlet girer.)</p>

  <p class="idebold">HAMLET</p>

  <p class="ara-bas">Nereye götürüyorsun beni? Konuş artık!</p>

  <p class="ara-bas">Gitmem daha öteye.</p>

  <p class="idebold">HAYALET</p>

  <p class="ara-bas">Dinle şimdi beni.</p>

  <p class="idebold">HAMLET</p>

  <p class="ara-bas">Dinliyorum.</p>

  <p class="idebold">HAYALET</p>

  <p class="ara-bas">Vaktim doluyor neredeyse, dönmek üzereyim yine</p>

  <p class="ara-bas">İşkence ateşlerinin, kükürtlü alevlerin içine.</p>

  <p class="idebold">HAMLET</p>

  <p class="ara-bas">Vah sana, zavallı ruh!</p>

  <p class="idebold">HAYALET</p>

  <p class="ara-bas">Bana acıma; can kulağıyla dinle yalnız</p>

  <p class="ara-bas">Sana bildireceğim gerçeği.</p>

  <p class="idebold">HAMLET</p>

  <p class="ara-bas">Konuş, hazırım dinlemeye.</p>

  <p class="idebold">HAYALET</p>

  <p class="ara-bas">Öç almaya da hazır mısın, dinleyince?</p>

  <p class="idebold">HAMLET</p>

  <p class="ara-bas">Ne dedin?</p>

  <p class="idebold">HAYALET</p>

  <p class="ara-bas">Ben babanın ruhuyum senin ve bir süre için</p>

  <p class="ara-bas">Mahkûmum geceleri karanlıkta gezmeye,</p>

  <p class="ara-bas">Gündüzleri ateşler içinde kalmaya,</p>

  <p class="ara-bas">Yanıp tükeninceye dek işlediğim günahlar.</p>

  <p class="ara-bas">Açıklamam yasak olmasaydı eğer</p>

  <p class="ara-bas">Yaşadığım zindanın sırlarını,</p>

  <p class="ara-bas">Öyle şeyler anlatırdım ki sana,</p>

  <p class="ara-bas">Tek kelimesi aklını başından alır,</p>

  <p class="ara-bas">Kaynayan kanını donduruverirdi;</p>

  <p class="ara-bas">Gözlerin iki şaşkın yıldız gibi</p>

  <p class="ara-bas">Fırlardı yuvalarından.</p>

  <p class="ara-bas">O bukle bukle saçların ayrılıp birbirinden</p>

  <p class="ara-bas">Diken diken kıllarına dönerdi</p>

  <p class="ara-bas">Ürkmüş bir yaban kirpisinin.</p>

  <p class="ara-bas">Ama et ve kandan kulaklara duymak yok</p>

  <p class="ara-bas">Ruhlar dünyasının sırlarını.</p>

  <p class="ara-bas">Dinle, dinle ama, dinle!</p>

  <p class="ara-bas">Sevgili babanı gerçekten sevdinse eğer...</p>

  <p class="idebold">HAMLET</p>

  <p class="ara-bas">Ey Tanrı!</p>

  <p class="idebold">HAYALET</p>

  <p class="ara-bas">Alçakça, canavarca öldürülmesinin öcünü al.</p>

  <p class="idebold">HAMLET</p>

  <p class="ara-bas">Öldürülmesi mi?</p>

  <p class="idebold">HAYALET</p>

  <p class="ara-bas">Öldürülmesi alçakça, her cinayette olduğu gibi;</p>

  <p class="ara-bas">Ama görülmemiş böyle korkuncu, böyle canavarcası.</p>

  <p class="idebold">HAMLET</p>

  <p class="ara-bas">Anlat, çabuk! Anlat ki hızlı kanatlarıyla</p>

  <p class="ara-bas">Hayal gücünün ve seven düşüncenin</p>

  <p class="ara-bas">Koşayım öcünü almaya.</p>

  <p class="idebold">HAYALET</p>

  <p class="ara-bas">Davranmaya hazır görüyorum seni;</p>

  <p class="ara-bas">Ama daha durgun, daha cansız da olsan,</p>

  <p class="ara-bas">Lethe’nin rahat sularında çürüyen otlardan</p>

  <p class="ara-bas">Dikilirdin ayağa başıma geleni öğrenince.</p>

  <p class="ara-bas">Şimdi, Hamlet, duysun şunu kulakların:</p>

  <p class="ara-bas">Beni yılan sokmuş dediler bağ köşkümde uyurken,</p>

  <p class="ara-bas">Bütün Danimarka’yı düpedüz aldattılar</p>

  <p class="ara-bas">Ölümüme böyle bir sebep uydurarak.</p>

  <p class="ara-bas">Ama şunu bil ki soylu oğlum benim,</p>

  <p class="ara-bas">Babanın canına kıyan yılan</p>

  <p class="ara-bas">Onun tacını giyiyor şimdi...</p>

  <p class="idebold">HAMLET</p>

  <p class="ara-bas">Ey bilinmeyeni bilen ruhum benim!</p>

  <p class="ara-bas">Amcam demek?</p>

  <p class="idebold">HAYALET</p>

  <p class="ara-bas">Evet, o haram arzulara susamış hayvan,</p>

  <p class="ara-bas">Sihirbaz oyunlarıyla, şeytanca hediyelerle</p>

  <p class="ara-bas">–Ah ne korkunç bir aldatma gücü varmış</p>

  <p class="ara-bas">O hediyelerin, o şeytan tuzaklarının!–</p>

  <p class="ara-bas">İğrenç emellerine çeldi yüreğini</p>

  <p class="ara-bas">O melek görünüşlü kraliçemin!</p>

  <p class="ara-bas">Ah Hamlet, nasıl böylesine düşer insan?</p>

  <p class="ara-bas">Sevgim ne yükseklerde tutuyordu onu,</p>

  <p class="ara-bas">Sevgim hep el ele yürüyordu,</p>

  <p class="ara-bas">Evlenirken ona ettiğim yeminle.</p>

  <p class="ara-bas">Nasıl alçalır o yaratığın çamuruna?</p>

  <p class="ara-bas">Doğuştan yapısı bile daha cılızdı benimkinden.</p>

  <p class="ara-bas">Ama sağlam insan, nasıl cenneti de verseler</p>

  <p class="ara-bas">Dinlemezse aşağılık cümbüşlerin çağrısını,</p>

  <p class="ara-bas">Çürük insan, meleklerle sarmaş dolaş da olsa</p>

  <p class="ara-bas">Bıkar göklerdeki yatağından,</p>

  <p class="ara-bas">Can atar iğrenç pisliklere...</p>

  <p class="ara-bas">Ama, dur! Sabah kokuları geliyor gibi;</p>

  <p class="ara-bas">Kısa kesmeliyim... Bağ köşkümde uyurken,</p>

  <p class="ara-bas">Her öğleden sonra uyuduğum gibi,</p>

  <p class="ara-bas">Amcan, o kuşkusuz rahat saatimde,</p>

  <p class="ara-bas">Sinsi adımlarla geldi yanıma.</p>

  <p class="ara-bas">Elinde Hebenen denen bir yaman zehir şişesi.</p>

  <p class="ara-bas">Kulaklarımdan cüzamlar akıttı içime.</p>

  <p class="ara-bas">Öyle belalı bir zehir ki bu, bir anda,</p>

  <p class="ara-bas">Kanına işleyip insanın,</p>

  <p class="ara-bas">Cıva hızıyla delip dolaşıp damarlarını,</p>

  <p class="ara-bas">Sirke sütü keser gibi alır canını.</p>

  <p class="ara-bas">Bu oldu başıma gelen. Bir anda korkunç, iğrenç</p>

  <p class="ara-bas">Bir cüzam kabartısıyla şişti, katılaştı</p>

  <p class="ara-bas">Yumuşak, sapasağlam derisi bedenimin.</p>

  <p class="ara-bas">Böyle yitirdim canımı, tacımı, kraliçemi</p>

  <p class="ara-bas">Bir anda, uyurken, bir kardeş eliyle.</p>

  <p class="ara-bas">Daha başak vermeden biçildi günahlarım;</p>

  <p class="ara-bas">Duaya, dileğe, rahip çağırmama vakit kalmadan,</p>

  <p class="ara-bas">Hazırlıksız yollanıverdim önüne</p>

  <p class="ara-bas">Bütün günahlarımızı dinleyecek yargıcın.</p>

  <p class="ara-bas">Tanrım, ne korkunç şey! Ne korkunç! Ne korkunç!</p>

  <p class="ara-bas">Kanın coşkun akıyorsa eğer damarlarından</p>

  <p class="ara-bas">Boyun eğme olup bitenlere!</p>

  <p class="ara-bas">İzin verme Danimarka tahtının</p>

  <p class="ara-bas">Lanetli bir haram döşeği olmasına!</p>

  <p class="ara-bas">Ama yapacağını ne türlü yaparsan yap,</p>

  <p class="ara-bas">Anana el kaldırıp kirletme elini!</p>

  <p class="ara-bas">Bırak, Tanrı görsün hesabını,</p>

  <p class="ara-bas">Kendi içindeki dikenler kanatsın vicdanını!</p>

  <p class="ara-bas">Ama hemen gitmeliyim ben, Tanrıya emanet ol!</p>

  <p class="ara-bas">Sabahın yakın olduğuna alamet</p>

  <p class="ara-bas">Ateşböceklerinin gittikçe sönen ışıltıları.</p>

  <p class="ara-bas">Tanrı seninle olsun, seninle olsun yüce Tanrı,</p>

  <p class="ara-bas">Sen de unutma sakın beni!</p>

  <p class="ortabaslik">(Hayalet çıkar.)</p>

  <p class="idebold">HAMLET</p>

  <p class="ara-bas">Ey göklerde yaşayanlar! Ey dünya! Daha ne olsun?</p>

  <p class="ara-bas">Cehennem önüme mi gelsin? Ne yüz karası şey bu?</p>

  <p class="ara-bas">Tut kendini yüreğim, tut kendini!</p>

  <p class="ara-bas">Ve siz, ey sinirlerim, gevşemeyin birden;</p>

  <p class="ara-bas">Gerilin, destek olun bana!</p>

  <p class="ara-bas">Beni unutma mı dedin? Hayır, zavallı ruh,</p>

  <p class="ara-bas">Şu çılgın kafa durdukça çıkmayacaksın içinden,</p>

  <p class="ara-bas">Seni unutmak ha? Aklımın karatahtasından</p>

  <p class="ara-bas">Silerim de bütün boş anıları,</p>

  <p class="ara-bas">Bütün kitaplarda yazılan, çizilenleri,</p>

  <p class="ara-bas">Gençliğimden, öğrenciliğimden kalanları,</p>

  <p class="ara-bas">Yalnız senin buyruğun kalır.</p>

  <p class="ara-bas">Beynimin defterinde, yapraklarında,</p>

  <p class="ara-bas">Ivır zıvır bütün bildiklerimin üstünde.</p>

  <p class="ara-bas">Evet, yemin Allahıma, o kalır yalnız.</p>

  <p class="ara-bas">Ey çürümüş yürekli kadın!</p>

  <p class="ara-bas">Yılan, yılan, yüze gülen zehirli yılan!</p>

  <p class="ara-bas">Yaz, aklım, yaz defterine, yaz şunu:</p>

  <p class="ara-bas">Güler yüzlü, hep güler yüzlü bir insan</p>

  <p class="ara-bas">Zehirli bir yılan da olabilir.</p>

  <p class="ara-bas">Danimarka’da olabilir hiç değilse, inan buna.</p>

  <p class="ara-bas">Ya! Demek böyle, amca, sen buymuşsun demek!</p>

  <p class="ara-bas">Öyleyse benim parolam da şu bundan böyle:</p>

  <p class="ara-bas">“Tanrı seninle olsun, unutma beni!”</p>

  <p class="ara-bas">Yemin ettim, unutmam.</p>

  <p class="idebold">HORATIO</p>

  <p class="ortabaslik">(Dışarıdan seslenir.)</p>

  <p class="ara-bas">Efendimiz! Efendimiz!</p>

  <p class="idebold">MARCELLUS</p>

  <p class="ara-bas">Hamlet, efendimiz!</p>

  <p class="idebold">HORATIO</p>

  <p class="ara-bas">Tanrı yardımcısı olsun!</p>

  <p class="idebold">HAMLET</p>

  <p class="ortabaslik">(Alçak sesle.)</p>

  <p class="ara-bas">Amin!</p>

  <p class="idebold">HORATIO</p>

  <p class="ara-bas">İllo. ho ho! Lord Hamlet!</p>

  <p class="idebold">HAMLET</p>

  <p class="ara-bas">İllo, ho ho, şahinim! Gel, yavrum, gel!</p>

  <p class="ortabaslik">(Horatio ile Marcellus girer.)</p>

  <p class="idebold">MARCELLUS</p>

  <p class="ara-bas">Ne oldu, efendimiz?</p>

  <p class="idebold">HORATIO</p>

  <p class="ara-bas">Nasıl oldu efendimiz?</p>

  <p class="idebold">HAMLET</p>

  <p class="ara-bas">Olur şey değil olanlar!</p>

  <p class="idebold">HORATIO</p>

  <p class="ara-bas">Anlatın bize.</p>

  <p class="idebold">HAMLET</p>

  <p class="ara-bas">Hayır, gider başkasına söylersiniz.</p>

  <p class="idebold">HORATIO</p>

  <p class="ara-bas">Hiç söyler miyim? Allah korusun!</p>

  <p class="idebold">MARCELLUS</p>

  <p class="ara-bas">Ben de söylemem, efendimiz!</p>

  <p class="idebold">HAMLET</p>

  <p class="ara-bas">Olacak şey mi bu, söyleyin? İnsan aklından</p>

  <p class="ara-bas">Bir an bile nasıl geçebilir bu?</p>

  <p class="ara-bas">Ama hiç kimseye söylemek yok!</p>

  <p class="idebold">HORATIO ve MARCELLUS</p>

  <p class="ara-bas">Ant içeriz söylemeyeceğimize.</p>

  <p class="idebold">HAMLET</p>

  <p class="ara-bas">Bir iblis varmış, bir tek iblis bütün Danimarka’da,</p>

  <p class="ara-bas">Alçak namussuzun biri.</p>

  <p class="idebold">HORATIO</p>

  <p class="ara-bas">Bize bunu söylemek için, efendimiz,</p>

  <p class="ara-bas">Bir ölünün mezarından çıkmasına lüzum yoktu.</p>

  <p class="idebold">HAMLET</p>

  <p class="ara-bas">Evet, doğru! Çok haklısın!</p>

  <p class="ara-bas">Onun için hiç kurcalamadan bu işi,</p>

  <p class="ara-bas">El sıkışıp ayrılalım, en iyisi.</p>

  <p class="ara-bas">Siz işinize, keyfinize bakın artık,</p>

  <p class="ara-bas">Herkesin bir işi, bir keyfi var, değil mi ya?</p>

  <p class="ara-bas">Bana gelince, ben gidip dua edeceğim.</p>

  <p class="idebold">HORATIO</p>

  <p class="ara-bas">Bunlar bir tuhaf, tutarsız sözler, efendimiz.</p>

  <p class="idebold">HAMLET</p>

  <p class="ara-bas">Gücendinizse sözlerime, çok üzülürüm,</p>

  <p class="ara-bas">Candan, yürekten üzülürüm doğrusu.</p>

  <p class="idebold">HORATIO</p>

  <p class="ara-bas">Gücenecek bir şey yok, efendimiz.</p>

  <p class="idebold">HAMLET</p>

  <p class="ara-bas">Olmaz olur mu, var, Horatio, hem de nasıl!</p>

  <p class="ara-bas">Gördüğümüz hayalete gelince,</p>

  <p class="ara-bas">Ecinni falan değil, o kadarını söyleyeyim size.</p>

  <p class="ara-bas">Aramızda geçeni merak ediyorsanız,</p>

  <p class="ara-bas">Yenmeye çalışın bu merakınızı...</p>

  <p class="ara-bas">Şimdi, sevgili dostlarım benim,</p>

  <p class="ara-bas">Dostlarım, okul ve silah arkadaşlarım olarak,</p>

  <p class="ara-bas">Bir küçük dileğim var sizden.</p>

  <p class="idebold">HORATIO</p>

  <p class="ara-bas">Nedir, efendimiz? Başımız üstüne.</p>

  <p class="idebold">HAMLET</p>

  <p class="ara-bas">Bu gördüklerinizi kimselere söylemeyin!</p>

  <p class="idebold">HORATIO ve MARCELLUS</p>

  <p class="ara-bas">Söylemeyiz efendimiz.</p>

  <p class="idebold">HAMLET</p>

  <p class="ara-bas">Yoo, ant için söylemeyeceğinize.</p>

  <p class="idebold">HORATIO</p>

  <p class="ara-bas">Ant içiyorum, söylemem.</p>

  <p class="idebold">MARCELLUS</p>

  <p class="ara-bas">Ben de, efendimiz.</p>

  <p class="idebold">HAMLET</p>

  <p class="ara-bas">Kılıcım üstüne, yemin edin.</p>

  <p class="idebold">MARCELLUS</p>

  <p class="ara-bas">Ettik ya, efendimiz.</p>

  <p class="idebold">HAMLET</p>

  <p class="ara-bas">Hayır, hayır, kılıcım üstüne.</p>

  <p class="idebold">HAYALET</p>

  <p class="ortabaslik">(Hayalet sahne altından bağırır)</p>

  <p class="ara-bas">Yemin edin!</p>

  <p class="idebold">HAMLET</p>

  <p class="ara-bas">Bak hele! Sen de mi öyle diyorsun?</p>

  <p class="ara-bas">Daha buralarda mısın, ahbap?</p>

  <p class="ara-bas">Duydunuz değil mi bizimkini yerin dibinden?</p>

  <p class="ara-bas">Haydi yemin edin!</p>

  <p class="idebold">HORATIO</p>

  <p class="ara-bas">Nasıl edelim, söyleyin.</p>

  <p class="idebold">HAMLET</p>

  <p class="ara-bas">Bu gece gördüğünüzü kimseye söylemeyeceksiniz</p>

  <p class="ara-bas">Kılıcım üstüne yemin edin!</p>

  <p class="idebold">HAYALET</p>

  <p class="ortabaslik">(Aşağılardan.)</p>

  <p class="ara-bas">Yemin edin!</p>

  <p class="idebold">HAMLET</p>

  <p class="ara-bas">Tap burada, tap şurada, ha? Peki,</p>

  <p class="ara-bas">Biz de yer değiştiririz öyleyse.</p>

  <p class="ara-bas">Şöyle gelin, gelin baylar!</p>

  <p class="ara-bas">Uzatın bir daha ellerinizi kılıcımın üstüne.</p>

  <p class="ara-bas">Ne duyduğunuzu kimseye söylemek yok</p>

  <p class="ara-bas">Yemin edin kılıcım üstüne.</p>

  <p class="idebold">HAYALET</p>

  <p class="ortabaslik">(Aşağılardan.)</p>

  <p class="ara-bas">Yemin edin!</p>

  <p class="idebold">HAMLET</p>

  <p class="ara-bas">Aferin, koca köstebek!</p>

  <p class="ara-bas">Amma da çabuk gidip geliyorsun yerin altında!</p>

  <p class="ara-bas">Yaman kazmacıymışsın vallahi! Haydi, dostlar,</p>

  <p class="ara-bas">Bir kez daha değiştirelim yerimizi.</p>

  <p class="idebold">HORATIO</p>

  <p class="ara-bas">Ey günler, geceler! Böyle şey gördünüz mü hiç?</p>

  <p class="idebold">HAMLET</p>

  <p class="ara-bas">Bu görülmedik şeyi görmemiş olun siz de.</p>

  <p class="ara-bas">Yerde gökte daha öyle şeyler var ki, Horatio,</p>

  <p class="ara-bas">Senin felsefenin düşlerine bile girmez.</p>

  <p class="ara-bas">Ama gelin... Burada, yeniden,</p>

  <p class="ara-bas">Ant için Tanrının önünde: Hiçbir zaman,</p>

  <p class="ara-bas">Davranışlarım ne kadar garip olursa olsun</p>

  <p class="ara-bas">–Çünkü olur ya, bundan sonra,</p>

  <p class="ara-bas">Kendimi deli göstermek isteyebilirim–</p>

  <p class="ara-bas">Beni bir başka türlü görünce, sakın,</p>

  <p class="ara-bas">Kavuşturup kollarınızı, şöyle,</p>

  <p class="ara-bas">Başınızı sallamaya kalkmayın iki yana.</p>

  <p class="ara-bas">Kuşku uyandıracak laflar da etmeyin:</p>

  <p class="ara-bas">“Ha, ha, anlıyorum” gibi “Biz istersek”</p>

  <p class="ara-bas">“Bir söylesek yok mu”, “Bir bilseler...” gibi.</p>

  <p class="ara-bas">Ya da bunlara benzer manalı sözlerle</p>

  <p class="ara-bas">Bir şeyler biliyor görünmeyin halimden.</p>

  <p class="ara-bas">Ant için böyle bir şey yapmayacağınıza,</p>

  <p class="ara-bas">Tanrının rahmetinin hep üstünüzde olması için,</p>

  <p class="ara-bas">Yemin edin.</p>

  <p class="idebold">HAYALET</p>

  <p class="ortabaslik">(Aşağılardan.)</p>

  <p class="ara-bas">Yemin edin!</p>

  <p class="ortabaslik">(Horatio ve Marcellus üçüncü defa ellerini kılıca uzatırlar.)</p>

  <p class="idebold">HAMLET</p>

  <p class="ara-bas">Rahat et, rahat et, rahatsız ruh!</p>

  <p class="ara-bas">Şimdi dostlarım, bütün yüreğimle</p>

  <p class="ara-bas">Sizlere emanet ediyorum kendimi.</p>

  <p class="ara-bas">Buna karşılık ben, zavallı bir insan, Hamlet,</p>

  <p class="ara-bas">Bütün sevgimi, bütün dostluğumu</p>

  <p class="ara-bas">Eksik etmeyeceğim sizden.</p>

  <p class="ara-bas">Haydi, dönelim içeri hep beraber.</p>

  <p class="ara-bas">Parmağınız hep dudaklarınızda olacak, unutmayın!</p>

  <p class="ara-bas">Çığırından çıkmış bir zaman bu. Ey kör talihim benim!</p>

  <p class="ara-bas">Bana düşmez olaydı dünyayı düzeltmek.</p>

  <p class="ara-bas">Haydi, gelin artık, gidelim hep beraber.</p>

  <p class="ortabaslik">(Çıkarlar.)</p>

  <div class="calibre2" id="calibre_pb_17"></div>
</body>
</html>
