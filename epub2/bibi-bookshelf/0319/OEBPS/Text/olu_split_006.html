<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>olu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_4">İkinci Bölüm</h2>

  <p class="normal">Her öğlen, her akşam, çağrıdan çağrıya koşarak, dolu dolu, çok keyifli bir hafta geçiren yolcu, sonunda ziyaretlerini kent dışına taşımaya ve ilk olarak Manilov’la Sobake-viç’ten başlamaya karar verdi, zaten sözü de vardı kendilerine. Ama belki de çok daha ciddi, çok daha önemli, kendine, yüreğine çok daha yakın bulduğu başka nedenler söz konusuydu burada, kim bilir? Ama okur bütün bu konuları yeri, zamanı geldikçe ve yavaş yavaş öğrenecek, yeter ki bu çok uzun, sonuna doğru daha da açılıp genişleyecek öykümüzü okuyacak sabrı göstersin. Bir gece önceden arabacı Selifan’a sabah erkenden atları şu bildik yaylıya koşması, Petruşka’ya ise handa kalıp odaya, eşyalara göz kulak olması emredildi. Kahramanımızın iki kölesini okurlarımıza biraz daha tanıtmamız herhalde gereksiz bir iş olmayacaktır. Gerçi her ikisi de önemli kişiler değiller; ikincil, hatta üçüncül kişiler bile değiller, öykünün akışını sağlayan ana zemberekle de hiç ilgileri bulunmuyor, belki ancak bir iki yerde bu zembereğe hafifçe dokunup geçiyorlar; ama yine de yazar başka her konunun olduğu gibi bu konunun da ayrıntılarıyla verilmesinden yana ve kendisi bir Rus olmasına karşın, Almanlar gibi düzenli olmayı seviyor. Kaldı ki vereceğimiz bilgiler ne fazla zamanımızı ne de yerimizi alacak, çünkü Petruşka’nın kendine bol gelen, efendisinin eskisi bir kahverengi redingot giydiği ve mesleki özellik olarak büyük bir burunla şişkin dudaklara sahip olduğu gibi okurun zaten bildiği şeylere fazla bir şey eklemeyeceğiz. Konuşkan değil, suskun biriydi, kültüre yönelik soylu bir yanı vardı: Kitap okurdu. İçerik konusunda sıkıntı çekmezdi: Ne üzerine olursa olsundu kitap: İster bir sevdalının serüvenleri, ister alfabe, isterse dua kitabı, hiç fark etmezdi, bütün kitapları eşit ilgiyle okurdu; bir kimya kitabını bile geri çevirmezdi. Onu okuduğu şeyden çok okumanın kendisi, daha doğrusu okuma süreci ilgilendirirdi: Birtakım harfler bir araya geliyor ve her zaman, anlamını bazen şeytanın bile bilemeyeceği bir sözcük oluşturuyorlardı! Genellikle antredeki şiltesinde ve yatar durumda gerçekleşirdi bu kitap okuma işi, o yüzden de şiltesi, üzerinde gece gündüz yatıla yatıla incelmiş, pide gibi olmuştu. Okuma tutkusu dışında karakteristik diyebileceğimiz iki özelliği daha vardı. Bunlardan biri giysilerini çıkarmadan, üzerinde ne varsa, öylece yatmaktı; öbürü gittiği her yere kendine özgü kokusunu taşımaktı: İçinde yaşanmış bir odanın kokusunu andırırdı bu koku; öyle ki daha önce hiç oturulmamış bir yere yatağını serdiği ya da kaputuyla birtakım eşyalarını getirip bıraktığı anda on yıldır insanların yaşamakta oldukları bir yer gibi kokmaya başlardı orası. Titiz, hatta bazen iyiden iyiye zor beğenir bir adam olan Çiçikov, sabah sabah taze havayı burnuna çekmesiyle birlikte yüzünü buruşturup başını sallar, “Baksana bana, sen terliyor musun ne, bir hamama gitseydin,” derdi. Petruşka bu sözlere hiç karşılık vermez, hemen kendine uğraşacak bir iş bulurdu: Ya elinde toz alma çubuğuyla efendisinin askıdaki frakının başına gider ya da bir şeyler toplamaya girişirdi. Sustuğu sırada ne düşünürdü? Belki de, “Ne adam be! Aynı şeyi kırk kez söylemekten bıkmadı bir türlü!” diye düşünürdü? Efendileri öğüt verirken uşakların neler düşündüğünü kestirebilmek zordur. Petruşka üzerine söyleyeceklerimiz şimdilik bunlar. Arabacı Selifan’a gelince, o tümden farklı biriydi. Kendilerine alt tabakadan insanların tanıtılması konusunda okurlarının ne denli isteksiz olduğunu deneyimleriyle bilen yazar, şu anda da benzer bir şeyi yapıyor olmaktan üzüntü duyuyor. Rus insanı böyledir işte: Rütbesi kendinden yukarıda olan biri hakkında bilgi sahibi olmayı pek sever; bir kont ya da prensle yalnızca şapkalar çıkarılarak selamlaşma düzeyindeki bir tanışıklık bile, birtakım yakın dostluklardan üstün tutulur. Hatta yazar yalnızca altıncı dereceden bir danışman olan kahramanı adına bile korkmaktadır. Yedinci dereceden birileri belki onunla tanışmak isterler, ama general rütbesinde olanlar ayaklarına dolanan birini nasıl hor görürlerse, ona da herhalde küçümseyici bir bakış fırlatmaktan öte ilgi göstermeyeceklerdir? Ya da bundan da kötüsü ve yazar açısından belki de en öldürücü olanı, sanki öyle biri yokmuş gibi davranacaklardır. Bunların her ikisi de birbirinden acı olasılıklar; ancak biz yine kahramanımıza dönelim. Akşamdan gerekli emirleri veren Çiçikov sabah erkenden kalktı, elini yüzünü yıkayıp pazar günleri hep yaptığı gibi –o gün de pazardı– ıslak bir süngerle tepeden tırnağı silindi, tıraşına o kadar özen gösterdi ki yanakları atlas kumaş gibi ışıldadı; fosforlu kırmızı frakını ve üzerine ayı postu kaputunu giydi; bir o yandan bir bu yandan koluna girip kendisine destek olan garsonun yardımıyla merdivenleri indi; arabasına bindi. Hanın avlu kapısından gürültüyle yola fırladı araba. Yoldan geçen bir papaz şapkasını çıkararak kendisine selam verdi. Üstü başı perişan birkaç çocuk ellerini uzatıp “Öksüzlere bir yardım beyim!” gibi bir şeyler söylediler. Çocuklardan birinin arabanın arkasına asılmaya heveslendiğini fark eden arabacı arkaya bir kamçı salladı. Araba taş kaplı yolda hoplaya zıplaya ilerliyordu. Ama ileride, her eziyetin olduğu gibi, bu taş eziyetinin de az sonra biteceğini gösteren çizgili bariyeri görmek sevindiriciydi. Gerçekten de, Çiçikov sarsıntıdan başını birkaç kez şiddetle tavana vurduktan sonra, nihayet yumuşacık toprak yolda ilerlemeye başladılar. Kent henüz geride bırakılmıştı ki yolun iki yanından tuhaf birtakım görüntüler akmaya başladı: Birtakım tümsekler, akçam koruları, henüz boylanmamış tazecik çamlar, yanmış, yaşlı gövdeleriyle yabani süpürgeotu çalıları ve benzeri saçmalıklar... Köyler tespih taneleri gibi birbiri ardınca geride kalıyordu. Külrengi çatıları ve hemen çatı altlarından sarkan dantel gibi işlenmiş ahşap saçak süslemeleriyle eski odun yığınlarını andıran evler, üzerlerinde koyun postu ceketleriyle evlerin önündeki tahta sıralara oturmuş esneyip duran köylüler, göğüslerinin hemen altından boğulmuş giysileri, kocaman yüzleriyle üst kat pencerelerinden bakan kadınlar, alt kat pencerelerinden bakan bir buzağı ya da bir domuz yavrusu... kısaca o bildik görüntü. On beş versta geride bırakılmıştı; Manilov’un söylediğine göre köyünün buralarda bir yerde olması gerekiyordu, ama on altıncı versta da hızla geride bırakıldığı halde ortalıkta köye benzer bir şey görünmüyordu. Karşılarına iki köylü çıkmasaydı, herhalde bulamayacaklardı Manilov’un köyünü. “Zamanilovka köyüne daha çok mu var?” sorusuna yanıt vermeden önce köylülerin ikisi de şapkalarını çıkardılar, sonra daha akıllıca görünen ve sivri sakallı olanı:</p>

  <p class="normal">— Manilovka olmasın aradığınız yer? –dedi.</p>

  <p class="normal">— Evet, Manilovka.</p>

  <p class="normal">— Manilovka! Bir versta daha gittikten sonra sağa saptın mı hemen orada!</p>

  <p class="normal">— Sağa? –diye yineledi arabacı.</p>

  <p class="normal">— Evet, sağa! –dedi köylü.– O yol seni doğru Manilovka’ya götürür. Buralarda Zamanilovka diye bir yer yok. Manilovka var. Bir tepenin üstünde iki katlı taş bir ev göreceksin, işte orası beyin evidir... orada yaşar kendisi. Köyün adı da Manilovka... Buralarda Zamanilovka diye bir yer yok. Hiçbir zaman da olmadı.</p>

  <p class="normal">Manilovka’ya doğru yola devam ettiler. İki versta kadar sonra bir yol ayrımına geldiler, oradan döndüler, iki, üç, belki de dört versta kadar da bu yolda ilerlemelerine karşın iki katlı taş eve rastlayamadılar. Çiçikov burada, bir dostun seni eğer on beş versta ötedeki köyüne davet ettiyse gideceğin yol en az otuz verstadır kuralını anımsadı. Manilov-ka’nın kimilerine çekici gelebilecek bir konumu vardı. Bey evi bütün rüzgârlara açık olarak tek başına bir tepenin üzerinde duruyordu. Tepenin etekleri çimdi, kısacık kesilmiş çimler üzerinde İngiliz bahçelerindeki gibi birkaç leylak tarhıyla, birkaç da sarı akasya ağacı görülüyordu. Sağda solda sivri tepeleri küçük, seyrek yapraklı beş altı kayın ağacı görülüyordu. Ağaçlardan ikisinin altında kubbemsi çatısı yeşil, ayakları mavi boyalı ahşap bir kameriye vardı; kameriyenin üzerine “Tenha Tefekkür Tapınağı” diye yazılmıştı. Daha aşağıda Rus toprak sahiplerinin İngiliz usulü bahçelerinde o kadar da harika durmayan, üzeri otlarla kaplanmış bir göl vardı. Tepenin aşağılarında ve yamaçlarda zamanla kararmış kütükten köylü kulübeleri serpilmişti; kahramanımız her nedense hemen saymaya girişti bunları ve iki yüzün üzerinde olduklarını saptadı. Kulübeler arasında ne bir ağaç ne başka herhangi bir yeşillik görülüyordu, yalnız kütüktü görülen. Dizlerine dek suya girmiş iki kadın bu görüntüye canlılık katıyordu: Kadınlar eteklerini tıpkı resimlerde olduğu gibi uçlarından kaldırıp bellerine sıkıştırmışlar, iki sopa ucuna gerilmiş yırtık bir ağı suda artları sıra sürüklüyorlardı; yolunu şaşırmış iki yengeçle, bir çamça balığı ışıldıyordu ağda. Köylü kadınların ağız dalaşı içinde oldukları görülüyordu, söylenip duruyorlardı birbirlerine. Ta ötelerde sıkıntılı, mavimsi bir çam ormanı uzanıyordu. Doğrusu hava da bu sıkıntıya katkıda bulunur gibiydi: Ne günlük güneşlikti hava ne de kapalı; gayet barışçıl oldukları halde pazar günleri genellikle zilzurna sarhoş gezen garnizon askerlerinin eski üniformaları gibiydi, açık külrengi. Hava değişikliğinin habercisi horoz bile eksik değildi tabloda: Malum zamparalık kapışmalarında rakiplerinin gaga darbeleriyle kafatası ta beynine dek yarılmış olmasına karşın, tüyleri döküle döküle eski hasırlara dönmüş kanatlarını çırpmaktan geri durmuyor, gırtlağını yırtarcasına bağırıyordu. Avluya yaklaştıklarında Çiçikov ev sahibini gördü: Üzerinde Şalon dokuması yeşil renkli bir redingot, gelen arabayı daha iyi görebilmek için elini gözlerine siper etmiş, evinin önünde duruyordu. Briçka eve yaklaştıkça, ev sahibinin gözleri gülmeye, gülümsemesi giderek bütün yüzüne yayılmaya başladı.</p>

  <p class="normal">Çiçikov briçkadan inerken de:</p>

  <p class="normal">— Pavel İvanoviç! –diye bağırdı.– Demek sonunda hatırlayabildiniz bizi?</p>

  <p class="normal">İki dost sımsıkı kucaklaşıp öpüştüler, eve girdiler. Gerçi onlar sofayı, antreyi ve yemek odasını pek kısa sürede geçecekler, ama bizim yine de bu süreden yararlanarak ev sahibi üzerine birkaç şey söylemeyi denemek gibi bir niyetimiz var. Tam bu noktada yazar bu tür niyetlerin gerçekleştirilmesinin hiç de kolay olmadığını itiraf etmek zorunda. Çizgileri belirgin karakterleri betimlemek daha kolaydır: Tuvale korkusuzca boca edebilirsiniz renkleri: Kor gibi yanan kara gözler, çalı gibi kaşlar, kırış kırış bir alın, omuzlara atılmış kapkara ya da ateş kırmızısı bir kaban... portre bitti bile! Ama sayıları çok olmakla ve dış görünüş olarak birbirlerine çok benzemekle birlikte yine de dikkatle bakıldığında zor ayırt edilir pek çok özellikleri bulunan bu bayların portrelerini yapmak doğrusu hiç kolay değildir. Bütün o ince, belirsiz çizgilerin ortaya çıkması için yoğun bir dikkat göstermek, ayrıca ince bir bilim olan bakma ve görme biliminde derinleşmiş olmak gerekir.</p>

  <p class="normal">Manilov nasıl biriydi? Bunu ancak Tanrı bilir. Kendi halinde, suya sabuna dokunmaz, etliye sütlüye karışmaz, ondan ne köy olur ne kasaba... gibi deyimlerle tanımladığımız tipler vardır hani, Manilov da galiba bu tiplerdendi. Dış görünüş olarak gösterişli bir adamdı; yüz hatlarının hoş olduğu söylenebilirdi, ama sanki şerbeti biraz fazla kaçmış bir hoşluktu bu. Halinden tavrından sevecenlik, güler yüz, dostluk arayan biri olduğu anlaşılırdı. Gönül çelen bir gülümsemesi vardı, sarı saçlı, mavi gözlüydü. Onunla ilk konuşan herkes ilk anda kesinlikle, “Ne hoş, ne temiz bir adam!” derdi. İkinci dakikada hiçbir şey söylemez, üçüncü dakikada ise, “Neyin nesi olduğunu şeytan bilir!” der, çekip giderdi. Çekip gitmese bile dehşetli bir sıkıntı kaplardı içini. İnsanların duyarlı yanlarına seslenen, yüreğe işleyen bir söz söylendiğinde herkesten duyduğunuz canlı, coşkulu, hatta kibirli tepki sözlerini ondan duyamazdınız. Herkesin bir düşkünlüğü vardır: Kimi tazılara düşkündür, kimi müthiş bir müziksever olduğunu, müziği bütün derinliğiyle hissettiğini düşünür, bir üçüncüsü yaman bir yemek düşkünüdür, dördüncüsü kendisine verilmiş rolün bir üstünde bir rolü oynamanın sevdasındadır, beşinci biri daha alçakgönüllüce bir hevesin ardındadır: Yatıp kalkıp bir hassa yaveriyle anacaddede bir iki tur atmanın ve dostlara, tanıdıklara, hatta tanımadıklara caka satmanın hayalini kurar durur. Altıncısına öyle bir el bağışlanmıştır ki kâğıt destesinde kupa birlisinin ya da ikilisinin ucuna bir işaret atmak için olağanüstü bir tutkuyla kıvranır durur, yedinci biri ise bir yerleri düzene sokmaya, menzil amirine ya da arabacılara usulca sokulmaya çalışır. Sözün özü, herkes kendince bir şeylere yönelmiştir. Ama Manilov’da böyle bir şey yoktu. Evinde pek az konuşur, daha çok derin düşüncelere dalardı; ama ne düşünürdü, bunun burasını yine yalnızca Tanrı bilirdi. Çiftlik işleriyle ilgilendiği söylenemezdi, dahası tarlalara tek bir kez bile gitmişliği yoktu; bir şekilde, kendi kendine yürür giderdi çiftlik işleri. Kâhya, “Efendim, şöyle şöyle yapsak iyi olur,” diyecek oldu mu, alçakgönüllü, incelikli, eğitimli bir subay olarak tanındığı ordudaki yıllarının alışkanlığı olan piposunu çekiştirerek, “Evet, hiç fena olmaz,” der, az sonra yinelerdi: “Evet, evet, hiç fena olmaz.” Bir köylü gelip ensesini kaşıyarak, “İzniniz olursa beyim, biraz dışarıda çalışıp yevmiyeyi doğrultayım... meteliğim kalmadı!” dediğinde, yine piposunu çekiştire çekiştire, “Peki, git,” der ve bu sırada köylünün kafayı çekmeye gittiği aklının köşesinden geçmezdi. Bazen evinin kapısının önünde durup avluya, karşıdaki küçük göle bakarken, evden göle bir yeraltı geçidi açılsa ya da göl üzerine, iki tarafında köylülerin işine yarayacak ufak tefeğin satılacağı tezgâhlar açılacak bir taş köprü yapılsa ne güzel olur diye düşünürdü. Bu sırada bakışlarından bal akar, yüzünden hoşnutluk okunurdu. Tabii bütün bu projeler lafta kalırdı. Çalışma odasında, iki yıldır sürekli okuduğu, on dördüncü sayfasına ayraç konulmuş bir kitap vardı. Evinde hep bir şeyler eksik olurdu: Konuk odasında ipek türü, herhalde pek ucuz olmayan bir kumaşla kaplı çok hoş koltuk takımı vardı, ama koltuklardan ikisine kumaş yetmediği için bunların üzerine çadır bezini andırır kaba bir örtü atılmıştı ve ev sahibi kaç yıldır konuklarını hep, “Şu iki koltuğa oturmayın, onlar daha hazır değil,” sözleriyle uyarırdı. Bazı odalarda hiç eşya yoktu; daha evliliğin ilk yıllarında, “Canım benim, yarın unutmayalım da geçici bile olsa şu odaya bir iki mobilya koyalım,” denmiş olmasına karşın, değişen bir şey yoktu. Akşamları masaya, üzerinde üç antik figürle, zarif bir sedef kalkan bulunan çok hoş, siyah, bronz bir şamdan konurdu; bu şamdanla birlikte bir de topal bacaklı, her yanı mum donuklarıyla kaplı bakır bir külüstür şamdan getirilir ve ne bey ne hanım ne de evdeki hizmetkârlar bunu yadırgarlardı. Bey ve hanım birbirlerinden çok hoşnuttular. Evliliklerinin üzerinden sekiz yılı aşkın bir süre geçmiş olmasına karşın, birbirlerine bir dilim elma, şekerleme ya da ceviz uzatıp, eksiksiz bir aşkı yansıtan, dokunaklı ve sevecen bir sesle, “Canımın içi, o minik ağızcığını aralarsan bak sana ne vereceğim!” derlerdi. Doğal olarak, minik ağızcık çok zarif bir biçimde aralanırdı. Doğum günleri için de boncuklu kürdan kılıfı gibi sürpriz armağanlar hazırlarlardı birbirlerine. Ama çoğu kez, divanda oturmaktayken, hangi nedenle bilinmez, birden biri piposunu, öbürü o anda iş işliyorsa işini bırakır, baygın, süzgün, uzun bir öpüşme tuttururlardı; öpüşmeleri öyle uzun sürerdi ki o arada insan ince bir sigar içebilirdi. Sözün kısası, onlar şu mutlu denen insanlardandılar. Şimdi, haklı olarak, ev yaşamı yalnızca sürpriz doğum günü armağanları ve uzun öpüşmelerden ibaret değildir, öbür konulardan ne haber diye sorulacaktır. Örneğin mutfakta neden hep saçma, uyduruk yemekler pişiriliyor? Kiler neden tamtakır? Evin tüm anahtarları neden hırsız bir kadına emanet edilmiş? Hizmetkârların hepsi neden öyle pasaklı ve gece gündüz sarhoş? Neden bu insanların tümü insafsızca uyuyup duruyorlar, uyumaktan arta kalan zamanlarında da tek yaptıkları boş boş oturmak? Ama bütün bunlar önemsiz konular, bayağı birtakım ayrıntılar. Oysa Bayan Manilova iyi bir eğitim almıştır. İyi bir eğitimse, bilindiği gibi, özel olarak bu amaçla açılmış, pansiyon adı verilen okullarda alınır. Yine bilindiği gibi, erdemin temeli olarak başlıca üç derse çok önem verilir bu okullarda: Mutlu bir aile yaşamı için zorunlu olan Fransızca, kocaya hoş zaman geçirtmek için piyano ve son olarak ev işleri, yani eşine para kesesi örme ya da buna benzer başka sürprizler hazırlama. Bununla birlikte, bu yöntemlerde, özellikle de günümüzde birtakım değişiklikler, iyileştirmeler yapıldığı gözden kaçmıyor: Aslında her şey pansiyon sahibesinin sağduyusuna ve yeteneklerine bağlı. Önceliği piyanoya veren, Fransızcayla ev işlerini sonraya bırakan pansiyonlar olduğu gibi, önceliği ev işlerine –yani sürpriz nesneler örmeye– veren, Fransızcayla piyanoyu bunun ardına bırakan pansiyonlar da vardır. Kısacası yöntemler değişebilir. Bayan Manilova’ya ilişkin olarak benim asıl belirtmek istediğim... ama itiraf etmeliyim ki bayanlar üzerine konuşmaktan çok korkarım; öte yandan içeri geçmekte birbirlerine öncelik vermek için birkaç dakikadır konuk odasının kapısı önünde duran kahramanlarımıza dönme zamanım da geldi.</p>

  <p class="normal">— Lütfedin, efendim, –diyordu Çiçikov,– siz önden buyurun, bendeniz daha sonra.</p>

  <p class="normal">— Olur mu Pavel İvanoviç, siz konuksunuz!</p>

  <p class="normal">— İstirham ederim efendim, lütfen siz buyurun!</p>

  <p class="normal">— Yok, hiç kusura bakmayın, ben böyle zarif, böyle eğitimli bir konuğun arkadan gelmesine izin veremem!</p>

  <p class="normal">— Aman efendim, estağfurullah, hangi bilgi... Lütfen buyurun!</p>

  <p class="normal">— Lütfen siz buyurun!</p>

  <p class="normal">— İyi ama niçin?</p>

  <p class="normal">Manilov tatlı tatlı gülümsedi:</p>

  <p class="normal">— Öyle gerektiği için.</p>

  <p class="normal">Sonunda iki ahbap, biraz da birbirlerini sıkıştırarak kapıdan birlikte geçtiler.</p>

  <p class="normal">— Müsaade ederseniz, karımı takdim edeyim size, –dedi Manilov. Sonra ekledi:– Canım, Pavel İvanoviç!</p>

  <p class="normal">Çiçikov, demin kapı önünde Manilov’la karşılıklı reveranslar yaparken farkına varmadığı kadını gördü: Zarif giyimli hoş bir kadındı bu. Soluk renkli ipekli entarisi yakışmıştı kendisine. Küçük, zarif elinde tuttuğu şeyi hemen masaya bırakıp köşeleri işlemeli patiska mendilini avucunda sıkarak oturmakta olduğu divandan kalktı. Çiçikov belirgin bir keyifle, öpmek için kadının eline uzandı. Ev sahibesi, r’leri hafif yuvarlayarak, gelişiyle kendilerini çok mutlu ettiğini, kocasının onu anmadığı tek bir gün bile olmadığını söyledi.</p>

  <p class="normal">— Evet, –dedi Manilov,– durmadan, “Dostun niye gelmiyor?” diye sorup duruyordu bana. “Dur hele canım benim, gelir elbet,” diyordum ben de. Ve sonunda ziyaretinizle bize o onuru bağışladınız. Gerçekten, öyle mutlu ettiniz ki bizi! Şu mayıs günü, sayenizde yüreklerimizin isim günü oldu!<sup class="calibre2"><a href="../Text/olu_split_023.html#footnote-600-3" id="footnote-600-3-backlink">[3]</a></sup></p>

  <p class="normal">Çiçikov, işlerin “isim günü”ne falan vardığını görünce, utanır gibi oldu, alçakgönüllülükle, önemli sayılabilecek bir ada da, ünvana da sahip olmadığını söyledi.</p>

  <p class="normal">Manilov yine öyle tatlı tatlı gülümseyerek sözünü kesti onun:</p>

  <p class="normal">— Hiç olur mu! Hepsi var sizde, hepsi var! Hem de fazlasıyla!</p>

  <p class="normal">— Peki kentimizi nasıl buldunuz? –dedi Manilova.– Güzel zaman geçirebiliyor musunuz?</p>

  <p class="normal">— Çok güzel bir kent! –dedi Çiçikov.– Ve çok hoş zaman geçiriyorum burada: İnsanlar hep sevecen, güler yüzlü.</p>

  <p class="normal">— Ya valimiz, onu nasıl buldunuz? –dedi Manilova.</p>

  <p class="normal">Manilov araya girerek:</p>

  <p class="normal">— Son derece saygıdeğer, son derece sevecen bir insan, öyle değil mi? –dedi.</p>

  <p class="normal">— Çok haklısınız! –dedi Çiçikov.– Son derece saygıdeğer biri. Görevinin hakkını veriyor, işini bütünüyle kavramış! Böylelerinin çoğalmasını istiyor insan.</p>

  <p class="normal">Manilov, parmaklarınızla kulağının arkasını hafif hafif kaşıdığınızda zevkten gözlerini yuman bir kedi gibi kendini bırakmış, gözleri neredeyse tümden kapalı, dudaklarında hafif bir gülümseme:</p>

  <p class="normal">— Herkesi nasıl hoş karşılar! –dedi,– Halinden tavrından nasıl da incelik akar!..</p>

  <p class="normal">— Gerçekten çok hoş, çok kibar bir insan, –dedi Çiçikov da.– Ve nasıl da hünerli! Doğrusu bu kadarını beklemezdim. Ne güzel iş işliyor! Onlar ne güzel nakışlar öyle! Kendi işlediği bir para kesesi gösterdi bana: Doğrusu pek az hanım becerebilir böylesini!</p>

  <p class="normal">Manilov yine gözlerini biraz kısarak:</p>

  <p class="normal">— Ya vali yardımcımız, o da pek sevimli değil mi? –dedi.</p>

  <p class="normal">— Çok, çok değerli bir insan, –dedi Çiçikov.</p>

  <p class="normal">— Peki, lütfen bir de emniyet müdürümüzü nasıl bulduğunuzu söyler misiniz? Pek hoş, bir insan, değil mi?</p>

  <p class="normal">— Hem de nasıl hoş bir insan! Ve çok akıllı! Çok okumuş bir insan! Savcı ve yargıçla birlikte evinde sabaha dek vhist oynamıştık... çok, çok değerli bir insan!</p>

  <p class="normal">Bayan Manilova:</p>

  <p class="normal">— Emniyet müdürünün karısı hakkında ne düşünüyorsunuz? –diye sordu.– Çok tatlı bir kadın, öyle değil mi?</p>

  <p class="normal">— Hayatım boyunca tanıdığım kadınların en değerlilerinden biri olduğunu söyleyebilirim, –dedi Çiçikov.</p>

  <p class="normal">Ne yargıcı, ne posta müdürünü bıraktılar, kentteki bütün memurları anıp, hepsinin de çok, ama çok değerli olduklarını saptadılar.</p>

  <p class="normal">Soru sorma sırası artık Çiçikov’daydı:</p>

  <p class="normal">— Hep köyde mi oturursunuz? –dedi.</p>

  <p class="normal">— Çoğunlukla köyde, –dedi Manilov.– Ama iki çift laf edebileceğimiz kültürlü insanlarla birlikte olabilmek için arada bir kente indiğimiz de olur. Malum, hep bir başına kaldı mı insan yabanıllaşıyor.</p>

  <p class="normal">— Doğru, doğru, –dedi Çiçikov.</p>

  <p class="normal">— Kuşkusuz, –diye sürdürdü Manilov,– insanın iyi komşuları varsa, o zaman iş değişir. Örneğin, insanın bir şekilde sevecenlik, incelik, iyi davranışlar üzerine konuşabileceği, insanın ruhunda bir kımıltı, bir buğu yaratıp ve... bilimsel bir yöntemle bunu... –bir şeyler daha söyleyecekti, ama saçmalamaya başladığını fark ederek elini havada şöyle bir sallayıp, – o zaman elbette köyde bir başına yaşamanın hoş yanları olabilirdi, –dedi.– Ama bizim burada kimsecikler yok... Tek yapabildiğimiz, arada bir “Anayurdun Evladı”nı okumak...</p>

  <p class="normal">Çiçikov yüzde yüz hak verdi ona; ayrıca, “Hiçbir şey, doğayı izlemenin keyfini sürerek, arada bir de herhangi bir kitabın sayfalarını karıştırarak tek başına yaşamaktan daha hoş olamaz,” diye ekledi.</p>

  <p class="normal">— Ama biliyor musunuz... –diye araya girdi Manilov,– aslında insanın her şeyini paylaşacağı bir dostu yoksa...</p>

  <p class="normal">— Ah, sonuna kadar hak veriyorum size, –diyerek Çiçikov sözünü kesti onun.– Dünyanın en değerli hazinesine bile sahip olsanız, dostunuz yoksa neye yarar? Ne diyordu bir bilge: “Para nedir ki eğer dostun yoksa!”</p>

  <p class="normal">— Biliyor musunuz Pavel İvanoviç, –dedi Manilov, yüzünde tatlının da ötesinde, hastasını sevindirmek isteyen işbilir bir sosyete hekiminin acımasızca tatlandırdığı şurubu gibi, insanın içini kıyan aşırı tatlı bir anlatımla,– insan o zaman bir tür ruhsal haz duyuyor. Tıpkı benim sizin hoş sohbetinizden yararlanma fırsatını bularak şu anda yaşamakta olduğum haz gibi...</p>

  <p class="normal">— Estağfurullah efendim, ben kim hoş sohbet olmak kim! Bir hiçim ben!</p>

  <p class="normal">— Ah, Pavel İvanoviç, izin verirseniz açık konuşacağım: Meziyetlerinizin birazcığının da bende olabilmesi için seve seve servetimin yarısını verirdim!..</p>

  <p class="normal">— Bendenizse, tam tersine, şey olabilseydi... yani... çok şey olurdum.</p>

  <p class="normal">O sırada uşak içeri girip de yemeğin hazır olduğunu bildirmeseydi, iki dostun karşılıklı iç dökmeleri kim bilir nereye varırdı.</p>

  <p class="normal">— Buyursunlar, efendim! –dedi Manilov.– Başkentte, parke döşeli salonlarda sunulan yemekler yoktur bizde, onun için bağışlayın lütfen: Basittir bizim yemeklerimiz, Rus işi lahana çorbası, ama tertemiz bir kalple pişirilmiştir. Buyurun lütfen!</p>

  <p class="normal">Kapıdan ilk kimin geçeceği konusu yine sorun oldu, bir süre tartıştıktan sonra Çiçikov yan dönerek geçti kapıdan.</p>

  <p class="normal">Yemek odasında Manilov’un iki oğlu da vardı: Çocukların yemek masasında yer aldıkları, ama yüksek sandalyelere oturtuldukları yaştaydı oğlanlar. Yanlarında öğretmenleri de vardı ve gelenleri incelikle, güler yüzle selamlamıştı. Ev sahibesi çorba kâsesinin önüne oturdu; konuğa ev sahibiyle eşi arasında yer gösterildi. Uşak çocukların boyunlarına birer peçete bağladı.</p>

  <p class="normal">— Ne de sevimli şeyler! –dedi Çiçikov, çocuklara bakarak.– Kaç yaşındalar?</p>

  <p class="normal">— Büyük sekiz yaşında, küçüğü de dün altısını doldurdu, –dedi ev sahibesi.</p>

  <p class="normal">Manilov:</p>

  <p class="normal">— Femistoklius! –dedi, çenesini uşağın bağladığı peçeteden kurtarmaya çalışan büyük oğluna dönerek.</p>

  <p class="normal">Biraz Grek adlarını çağrıştıran ve Manilov’un nedense sonuna bir de “lius” eklediği bu adı duyunca Çiçikov şaşkınlıkla kaşlarını yukarı kaldırdıysa da hemen sonra toparlandı, yüzü eski halini aldı.</p>

  <p class="normal">— Söyle bakayım Femistoklius, Fransa’nın en güzel kenti hangisidir?</p>

  <p class="normal">Öğretmen pür dikkat Femistoklius’a bakıyordu, ancak oğlan “Paris” yanıtını verince rahat bir soluk alabildi ve onu onaylar gibi başını salladı.</p>

  <p class="normal">— Peki ya bizim en güzel kentimiz hangisi? –diye yeniden sordu Manilov.</p>

  <p class="normal">Öğretmen bir kez daha dikkat kesildi.</p>

  <p class="normal">— Petersburg, –dedi Femistoklius.</p>

  <p class="normal">— Başka?</p>

  <p class="normal">— Moskova.</p>

  <p class="normal">— Canım benim, nasıl da akıllı! –dedi Çiçikov; sonra Manilov’a dönerek, biraz şaşırmış gibi ekledi:– Bu yaşta bunca bilgi?.. Doğrusu şaştım kaldım! İleride daha ne yetenekleri çıkacak kim bilir!</p>

  <p class="normal">— Onda nasıl keskin bir zekâ olduğunu bilmiyorsunuz siz daha! –dedi Manilov.– Ufak olan Alkid bunun kadar hızlı değildir; ama bu, yerde bir böcek, kurt görmesin, gözleri fıldır fıldır döner, bütün dikkatiyle onu izlemeye başlar. Diplomat yapacağım kendisini. –Yeniden oğluna dönerek:– Femistoklius, elçi olmak ister miydin? –diye sordu.</p>

  <p class="normal">Oğlan ağzındaki ekmeği çiğneyerek ve kafasını sallayarak:</p>

  <p class="normal">— İsterim, –dedi.</p>

  <p class="normal">O sırada hemen arkada duran uşak, elçinin burnunu sildi, çok da iyi yaptı, yoksa oldukça büyük bir yabancı damla çorbanın içini boylamak üzereydi. Asude kır yaşamının hazlarından söz edilen yemekte ev sahibesi de zaman zaman kent tiyatrosuna ve sanatçılarına ilişkin görüşlerini belirtti. Öğretmen konuşanların yüzüne büyük bir dikkatle bakıyor, onların güleceklerini anlar anlamaz, ağzını açıp bir gayret gülmeye başlıyordu. Kadir kıymet bilen biri olduğu ve patronunun kendine iyi davranmasının karşılığını bu şekilde ödemek istediği anlaşılıyordu. Yine de bir kez yüzü asıldı, karşısında oturan öğrencilerine dik dik bakarak parmaklarını masada sertçe tıklattı. Yerinde bir hareketti bu, çünkü Femistoklius Alkid’in kulağını ısırmış, Alkid de en yürek paralayıcı biçimde hüngürdemek üzere gözlerini yumup ağzını açmıştı, ama bu yüzden yemekten yoksun bırakılacağını anlayarak ağzını yine eski biçimine döndürmüş, yanaklarını parıl parıl yağa bulayarak gözyaşları içinde elindeki koyun kemiğini kemirmeye başlamıştı. Ev sahibesi konuğa ikide bir şöyle diyordu: “Hiç yemiyorsunuz... tabağınıza pek az alıyorsunuz...” Çiçikov da bu sözlere hep şu karşılığı veriyordu: “Çok teşekkürler efendim, doydum... hem hangi yemek güzel bir söyleşinin yerini tutabilir ki!”</p>

  <p class="normal">Sonunda kalktılar yemekten. Manilov çok mutluydu, konuğunu salona doğru yönlendirmek üzere elini onun sırtına götürmüştü ki Çiçikov birden pek ciddi bir yüzle, onunla konuşacağı önemli bir şey olduğunu söyledi.</p>

  <p class="normal">— Madem öyle, çalışma odama buyurun, –dedi Manilov ve Çiçikov’u penceresi mavimsi ormana bakan küçük bir odaya götürdü.– İşte benim köşeciğim!</p>

  <p class="normal">Odaya şöyle bir göz gezdiren Çiçikov:</p>

  <p class="normal">— Güzel bir oda, –dedi.</p>

  <p class="normal">Gerçekten de odanın hoş olmadığı söylenemezdi: Duvarlar külrengine çalar maviye boyalıydı; içeride dört sandalye, bir koltuk ve bir masa vardı; masanın üzerindeyse daha önce de andığımız, kalınan yeri ayraçla işaretlenmiş bir kitapla, karalanmış birkaç kâğıt görülüyordu. Ama odanın her yanında göze çarpan şey tütündü: Kâğıt paketler, keseler, tabakalar içinde olduğu gibi, masanın ortasına da açık bir yığın halinde dökülmüştü. Pencere içlerinde de son derece düzgün, bakışımlı diziler oluşturacak biçimde özenle dökülmüş pipo külü tepecikleri görülüyordu. Ev sahibi için zaman öldürme yollarından biri olduğu anlaşılıyordu bunun.</p>

  <p class="normal">— Lütfen şu koltuğa buyurun, –dedi Manilov.– Rahat bir koltuktur.</p>

  <p class="normal">— İzin verirseniz sandalyeye oturayım ben.</p>

  <p class="normal">— İzin verirseniz buna izin vermeyeyim, –dedi Manilov, gülümseyerek.– Bu koltuk konuk koltuğu olarak ayrılmıştır: İstese de istemese de her konuk ona oturmak zorundadır.</p>

  <p class="normal">Çiçikov oturdu.</p>

  <p class="normal">— Bir pipo ikram etmeme izin verir misiniz?</p>

  <p class="normal">— Teşekkürler, kullanmıyorum, –dedi Çiçikov sevecenlikle ve bundan dolayı üzgünmüş gibi.</p>

  <p class="normal">— Neden? –dedi Manilov da sevecenlikle ve sanki o da buna üzülmüş gibi.</p>

  <p class="normal">— Alışırım diye korkuyorum. Piponun insanı kuruttuğu söyleniyor.</p>

  <p class="normal">— İzniniz olursa bunun bir önyargı olduğunu söyleyeceğim. Hatta bendeniz pipo içmeyi enfiye çekmekten daha sağlıklı buluyorum. Bizim alayda bir teğmen vardı, harika bir adamdı, çok da kültürlüydü ve ağzından pipoyu hiç çıkarmazdı, yalnız yemek masasında da değil, ayıptır söylemesi, aklınıza gelebilecek her yerde. Şu anda kendisi kırkını aştı, ama Tanrıya şükür, sağlığına diyecek yok!</p>

  <p class="normal">Çiçikov bunun doğru olabileceğini, en üstün zekâların bile açıklayamayacağı pek çok şey olduğunu söyledikten sonra, tuhaf, daha doğrusu biraz tuhaf bir sesle:</p>

  <p class="normal">— Yalnız daha önce sizden bir ricam olacaktı... –dedi ve nedense dönüp arkasına baktı.– Resmi makamlara can sayım bilgilerinizi en son ne zaman verdiniz?</p>

  <p class="normal">— Çok oldu. Daha doğrusu hatırlamıyorum bile.</p>

  <p class="normal">— Peki o zamandan beri çok köylünüz öldü mü?</p>

  <p class="normal">— Bunu ben bilemem. Bunu, sanırım, kâhyaya sormamız gerek. Hey, kimse yok mu? Kâhyayı çağırın bana! Kendisi bugün burada olmalı.</p>

  <p class="normal">Kâhya geldi. Yaşı kırkı bulmamış, yüzü tıraşlı, redingot giyen, yüzünün dolgunluğuna bakılırsa tasasız bir hayatı olan bir adamdı; derisinin sarımsı rengi ve küçük gözleri ise, kuştüyü yatakların nasıl bir keyif sunduğunu çok iyi bildiğini gösteriyordu. İşinde bütün öbür kâhyaların yaptıklarını yaparak yükseldiği hemen anlaşılıyordu: Başlangıçta bey evindeki okuryazar çocuklardan herhangi biri, sonra evin hanımının gözdesi kilerci Agaşka’yla evlilik, derken kendisinin kilerci olması, oradan da kâhyalığa geçiş. Kâhya olduktan sonra besbelli bütün öteki kâhyaların yaptığını yapmış, köyün varsıllarıyla oturup kalkmış, yoksulların sırtına ek yük vurmuş, saat sekizde kalkıp semaveri beklemiş ve çay içmişti.</p>

  <p class="normal">— Baksana cancağızım, verdiğimiz son rapordan bu yana kaç köylümüz ölmüştür?</p>

  <p class="normal">— Kaç köylümüz mü? Çok köylü ölmüştür o zamandan bu yana... –dedi kâhya ve bu sırada hıçkırınca, elini ağzının önüne kalkan gibi tuttu.</p>

  <p class="normal">— İtiraf ederim ki ben de böyle düşünüyordum, –diye araya girdi Manilov.– Evet, gerçekten çok köylümüz öldü. –Burada Çiçikov’a dönerek ekledi:– Evet, pek çok...</p>

  <p class="normal">— Yani bir sayı verecek olsanız?.. –dedi Çiçikov.</p>

  <p class="normal">Manilov, Çiçikov’un sözlerini yineleyerek kâhyaya:</p>

  <p class="normal">— Yani bir sayı verecek olsan? –dedi.– Kaç kişidir?</p>

  <p class="normal">— Sayı mı? Bilmem ki? Kaç kişinin öldüğü bilinmiyor... çünkü ölenleri kimse saymıyor...</p>

  <p class="normal">— Evet, tam öyle! –diye atıldı Manilov, Çiçikov’a dönerek.– Ben de tam öyle düşünüyordum: Yani çok ölen var, ama kaç kişinin öldüğü belli değil...</p>

  <p class="normal">— Lütfen bir sayım yap, –dedi Çiçikov kâhyaya.– Ve ölenlerin adlarını bir liste olarak çıkar.</p>

  <p class="normal">— Evet evet... hepsini... ad ve soyadlarıyla, –diye ekledi Manilov da.</p>

  <p class="normal">Kâhya, “Başüstüne!” deyip çıktı.</p>

  <p class="normal">Kâhya çıkarken Manilov:</p>

  <p class="normal">— Buna neden gerek duydunuz? –dedi.</p>

  <p class="normal">Bu soru konuğu zorlamış gibiydi; yüzü gerildi, hatta hafiften kızardı da; gerginliği, sözcüklerle dile getirilmesi zor bir şeyler söyleyecek olmaktan kaynaklanıyor gibiydi. Gerçekten de Manilov sonunda hiçbir insan kulağının bugüne dek duymadığı son derece tuhaf, inanılmaz şeyler duydu.</p>

  <p class="normal">Çiçikov:</p>

  <p class="normal">— Neden, diye mi sordunuz? –dedi.– Nedeni şu: Köylü satın almak gibi bir istek... –Kekeledi, sözlerini bitiremedi.</p>

  <p class="normal">— İzninizle yine soracağım, –dedi Manilov.– Köylüyü toprakla birlikte mi almak istiyorsunuz, yoksa topraksız olarak mı?</p>

  <p class="normal">— Ben aslında tam köylü değil de... ölüleri almak istiyordum, –dedi Çiçikov.</p>

  <p class="normal">— Nasıl? Af buyurun, kulaklarım biraz ağır duyar da... Demin sanki çok tuhaf bir şey duyar gibi oldum?..</p>

  <p class="normal">— Kayıtlarda yaşıyor görünen ölü köylüleri satın almak istiyorum ben.</p>

  <p class="normal">Ağzı bir karış açıldığı için Manilov’un piposu yere döştü, birkaç dakika boyunca da ağzı hep böyle açık kaldı. Dostların bir arada yaşamalarının hoşluklarından söz etmekte olan iki arkadaş, eskiden aynaların iki yanına karşılıklı asılan portreler gibi, gözleri birbirine dönük, kımıltısız, öylece kalakaldılar. Sonunda Manilov yerden piposunu aldı, bu arada Çiçikov’un yüzüne bir kez de aşağıdan baktı: Dudak-larında alaycı bir gülümseme var mıydı, şaka mı ediyordu? Ama hayır, bunların hiçbirini göremediği gibi, tam tersine yüzünün her zamankinden de ciddi olduğunu fark etti; sonra konuğunun birdenbire çıldırmış olabileceğini düşünerek korkuyla ve büyük bir dikkatle yüzüne baktı: Ama konuğunun gözleri alabildiğine sakindi, delilerin gözlerindeki yabanıllıktan, tedirginlikten, kaygıdan eser yoktu; normal, aklı başında bakıyordu. Manilov uzun uzun ne yapması gerektiğini düşündüyse de ağzında kalan dumanı incecik bir sütun halinde dışarı üflemekten başka yapacak şey bulamadı.</p>

  <p class="normal">— Aslında benim öğrenmek istediğim şu: Gerçekte yaşamadıkları halde, yasal belgelerde yaşıyor görünen köylülerinizi bana devredebilir, satabilir ya da sizce en uygunu nasılsa, bana o şekilde verebilir misiniz?</p>

  <p class="normal">Bu sözler Manilov’u öyle şaşırttı, utandırdı ki konuğunun yüzüne bakakaldı.</p>

  <p class="normal">— Sanırım yanıt vermekte zorlanıyorsunuz?</p>

  <p class="normal">— Ben mi? Hayır! Ben, onun için değil... Ben... bağışlayın ama, bir türlü anlayamıyorum... yani ben, kuşkusuz, sizin bütün söz ve davranışlarınızda kendini gösteren... öyle parlak bir eğitim almadım... yüksek ifade sanatı denen şey bana uzaktır... belki de burada şu anda sizin dile getirdiğiniz şeyde bir başka gizli anlam bulunuyor? Yani zatıaliniz salt güzel olsun diye lütfedip bu biçimde açıkladınız düşüncenizi?..</p>

  <p class="normal">— Hayır, hayır! –diyerek sözünü kesti onun Çiçikov.– Söylemek istediğim şey, söylediğim şeydir: Yani artık yaşamayan, ölmüş canları almak istiyorum.</p>

  <p class="normal">Manilov büsbütün şaşırdı, bir şeyler sorması gerekiyordu besbelli, ama ne soracağını, ne yapacağını bilemiyordu. Bu kuşku dolu hali yine pipo dumanı salmakla sona erdi; ama bu kez ağzından değil, burun deliklerinden savurdu dumanı.</p>

  <p class="normal">— Ortada bir engel kalmadığına göre, Tanrının izniyle alışverişimize başlayabiliriz, –dedi Çiçikov.</p>

  <p class="normal">— Ölü canlar alışverişine mi?</p>

  <p class="normal">— Hayır, değil. Resmi belgelerde nasıl geçiyorlarsa biz de öyle göstereceğiz, yani canlı. Ben yasaların dışına çıkmam, bu yüzden memuriyet yaşamımda çekmediğim kalmadı, ama elden ne gelir, görevi hep kutsal bilmişimdir, yasalar önünde de elim kolum bağlıdır.</p>

  <p class="normal">Bu son sözler Manilov’un hoşuna gitti, ama işin özünü yine de kavrayamamış olduğu için, yanıt verecek yerde piposunu öyle hızlı çekiştirmeye başladı ki pipo fagot gibi ötmeye başladı: Sanki bu duyulup görülmemiş tuhaflığın çözümünü piponun içinden çekip çıkarmaya çalışıyordu. Ne var ki hırıltıdan başka bir şey duyulmuyordu pipodan.</p>

  <p class="normal">— Belki de kuşkulandığınız şeyler var?</p>

  <p class="normal">— Asla öyle şey yok! Olacak şey mi! Yani size karşı herhangi bir eleştirel tavrım, önyargım kesinlikle söz konusu değil. Ama izniniz olursa sormak isterim: Bu girişim ya da daha şey bir deyişle bu alışveriş, Rus Yurttaşlar Yasası’na ve Rusya’nın geleceğe dönük amaçlarına aykırı düşmeyecek mi?</p>

  <p class="normal">Söylediği bu sözlerden sonra Manilov başını bir iki kez oynatıp Çiçikov’un yüzüne azametle, vakarla bakmaya başladı; yüzünün bütün çizgilerinde ve sıkılı dudaklarında öyle derin bir anlam vardı ki korkunç derecede karmaşık bir soruna çözüm bulmaya çalışan çok zeki bir bakandan başka herhalde hiçbir insan yüzünde böylesi görülmemiştir.</p>

  <p class="normal">Ama Çiçikov bir çırpıda, böyle bir girişimin ya da alışverişin ne Yurttaşlar Yasası’na ne de Rusya’nın geleceğe dönük amaçlarına aykırı bir yanının olduğunu, hatta vergi alacağı için hazinenin bu işten kazançlı bile çıkacağını açıkladı.</p>

  <p class="normal">— Demek böyle düşünüyorsunuz?</p>

  <p class="normal">— Bence çok iyi olacak.</p>

  <p class="normal">— İyi olacaksa, o zaman iş değişir: Benim bu işe hiç itirazım yok, –dedi Manilov ve iyiden iyiye sakinleşti.</p>

  <p class="normal">— Şimdi iş kalıyor fiyat konusunda anlaşmamıza.</p>

  <p class="normal">— Nasıl fiyat konusunda? Siz yoksa varlıklarını bir şekilde sona erdirmiş canlar için para isteyebileceğimi mi düşünüyorsunuz? Sizin aklınıza madem böylesine fantastik bir alışveriş yapmak düşmüş, o zaman ben de size bunları karşılıksız olarak verdiğim gibi, bu alışverişten doğacak vergi ve harçları da üzerime alıyorum.</p>

  <p class="normal">Manilov’un bu sözlerinin konuğu ne denli sevindirdiğini belirtmeyen bir tarihçi, doğrusu büyük ayıp etmiş olurdu. Son derece dengeli, aklı başında biri olmasına karşın Çiçikov sevincinden az kalsın teke gibi zıplayacaktı –bilindiği üzere ancak taşkın sevinç anlarında görülen bir davranıştır bu – koltuğunda ansızın sertçe dönünce koltuk minderinin yünlü kumaşı cart diye yırtıldı, Manilov da bu duruma bir parça şaşkınlıkla bakakaldı. Gönül borcunu dile getirmek için Çiçikov öyle çok teşekkür etti ki Manilov ne yapacağını şaşırdı, kızardı, bozardı, başıyla hayır, olmaz işaretleri yaptı, en sonunda bütün bunların hiçbir öneminin olmadığını, dostuna duyduğu yürek akışını, canın cana akışını kanıtlamak istediğini, bunun yanında ölü canların bütünüyle fasa fiso olduğunu söyledi.</p>

  <p class="normal">— Olur mu öyle şey, hiç de fasa fiso değil! –dedi Çiçikov, dostunun elini sıkarken ve derin derin göğüs geçirdi: İçten birtakım itiraflarda bulunma kıvamına geldiği anlaşılıyordu. Sonunda duygulu, etkileyici bir ifadeyle şunları söyledi:– Bu fasa fiso diye adlandırdığınız şeyle, benim gibi soyu, sülalesi olmayan birine nasıl bir hizmette bulunduğunuzu bir bilseniz! Ah, gerçekten de neler gelmedi şu dünyada başıma! Kudurmuş dalgalar arasında bir garip sandal! Ne çok izlendim, nasıl kovalandım, ne acılar çektim! Peki ne uğruna? Gerçeklerden sapmadığım, vicdanımı kirletmediğim, umarsız bir dula ve bahtsız bir yetim yavruya el uzattığım için!.. –Burada mendilini çıkarıp gözünün tekinden yuvarlanan bir gözyaşı damlacığını sildi.</p>

  <p class="normal">Manilov altüst olmuştu. İki dost uzun uzun el sıkıştılar ve hiç konuşmadan birbirinin yaşlı gözlerine baktılar. Mani-lov’un kahramanımızın elini bırakmaya hiç niyeti yok gibiydi, avucundaki eli büyük bir güçle sıkmayı sürdürüyor, Çiçikov bu işe nasıl son vereceğini bilemiyordu. Sonunda elini usulca çekti; satış işlemini bir an önce bitirseler fena olmazdı, geç kalmadan kente dönerse iyi olurdu. Şapkasını aldı, ev sahibini selamlayacak gibi oldu.</p>

  <p class="normal">Birden kendine gelen Manilov, neredeyse korkuyla:</p>

  <p class="normal">— Ne? Gidiyor musunuz? –dedi.</p>

  <p class="normal">Bu sırada ev sahibesi girdi içeri.</p>

  <p class="normal">— Lizanka, –dedi Manilov, yakınır gibi,– Pavel İvanoviç bizi bırakıyor!</p>

  <p class="normal">— Çünkü sıkıldı bizden Pavel İvanoviç!</p>

  <p class="normal">Çiçikov:</p>

  <p class="normal">— Hanımefendi! Bakın tam şurada... –dedi, bunu derken elini yüreğinin üstüne koymuştu,– tam şurada yaşayacak sizinle geçirdiğim zamanın eşsiz güzelliği! Ve inanın bana, sizinle aynı evde değilse bile yakın komşu olarak yaşamaktan daha büyük bir mutluluk olamaz benim için!</p>

  <p class="normal">Bu düşünceyi çok beğenen Manilov:</p>

  <p class="normal">— Biliyor musunuz, Pavel İvanoviç, –dedi,– gerçekten de bir çatı altında yaşamak ya da bir karaağacın gölgesinde oturup felsefe yapmak, ne bileyim, birtakım konularda derinleşmek... ne güzel olurdu!</p>

  <p class="normal">Çiçikov göğüs geçirerek:</p>

  <p class="normal">— Ben buna cennet yaşamı derim! –dedi. Sonra öpmek için ev sahibesinin eline uzanırken:– Hoşça kalın hanımefendi! –dedi, Manilov’a döndü:– Hoşça kalın saygıdeğer dostum! Ricamı unutmayın!</p>

  <p class="normal">— Unutmayacağımdan emin olabilirsiniz. Zaten en çok iki gün sonra yeniden görüşeceğiz sizinle.</p>

  <p class="normal">Hep birlikte yemek odasına geçtiler. Burada Alkid’le Femistoklius’un tahtadan, kolu ve burnu olmayan bir süvari heykeliyle oynadıklarını gören Çiçikov:</p>

  <p class="normal">— Hoşça kalın, yavrular! –dedi.– Hoşça kalın benim miniminilerim! Size bir armağan getirmediğim için bağışlayın beni. Ama itiraf ederim ki bu dünyada var olduğunuzu bile bilmiyordum. Bir dahaki gelişime, söz, kesinlikle getireceğim. Sana kılıç getireceğim. İster misin?</p>

  <p class="normal">— İsterim! –dedi Femistoklius.</p>

  <p class="normal">— Sana da bir trampet? –dedi Alkid’e eğilerek.– İstersin değil mi bir trampet?</p>

  <p class="normal">Alkid başını öne eğip mırıldandı:</p>

  <p class="normal">— Tlampet.</p>

  <p class="normal">— Güzel. Sana da bir trampet getireceğim. Hem de harika bir trampet! Tram ta tam! Tram ta tam! Hoşça kal canım benim! Hoşça kal! –Eğilip çocuğun başını öptü. Sonra hafif bir gülümsemeyle ev sahiplerine baktı: Çocuklarının isteklerinin pek masum olduğunu anlatmak için bakarlar ana babalara böyle.</p>

  <p class="normal">— Gerçekten, kalsaydınız Pavel İvanoviç! –dedi Manilov; hep birlikte dışarı çıkmışlardı.– Baksanıza şu bulutlara!</p>

  <p class="normal">— Mini minnacık bulutçuk onlar, –dedi Çiçikov.</p>

  <p class="normal">— Peki Sobakeviç’in çiftliğinin yolunu biliyor musunuz?</p>

  <p class="normal">— Ben de size onu soracaktım.</p>

  <p class="normal">— İzin verirseniz arabacınıza tarif edeyim.</p>

  <p class="normal">Manilov aynı sevecenlikle arabacıya yolu anlattı, hatta adama bir ara “siz” bile dedi. İlk kavşaktan değil, ikincisinden de değil, üçüncüden döneceklerdi. “Anlaşıldı efendim,” dedi arabacı.</p>

  <p class="normal">Çiçikov, bitmez tükenmez reveranslar ve ev sahiplerinin ayak uçlarında yükselerek ardından uzun süre mendil sallamaları eşliğinde yola koyuldu.</p>

  <p class="normal">Uzaklaşan briçkayı bakışlarıyla izleyerek daha uzun süre olduğu yerde kaldı Manilov; araba gözden yittikten sonra da piposunu çekiştirerek orada öylece durdu. Sonunda odasına girdi, sandalyesine oturdu, konuğunu sevindirdiği için keyifle birtakım düşüncelere daldı. Bu düşüncelerden başka düşüncelere geçti, bunlardan da bambaşka düşüncelere... Dostlarla bir arada yaşamanın güzelliğini düşündü, sonra bir dostla birlikte ırmak kıyısında yaşamanın ne hoş olacağını düşündü, sonra bu ırmak üzerine bir köprü yaptırdı, sonra kıyıya yüksek mi yüksek bir de seyir terası olan muazzam bir ev yaptırdı, Moskova’nın bile görülebildiği bu terasta akşamları açık havada çay içip hoş birtakım konularda konuşuyorlardı. Sonra Çiçikov’la birlikte güzel arabalara binip bir yerlere gidiyorlar, burada incelikleriyle herkesi kendilerine hayran bırakıyorlardı; sonra onların arasında böylesi bir dostluk olduğunu öğrenen Çar hazretleri her ikisini de general yapıyor, sonra... iş oraya varmıştı ki sonrasının içinden Manilov bile çıkamadı. Çiçikov’un tuhaf isteği aklına gelince bütün bu düşleri bir anda kesildi. Olaya hâlâ kafası basabilmiş değildi: Piposunu pofurdatıyor, eviriyor, çeviriyor bir türlü işin içinden çıkamıyordu. Akşam yemeğine dek bu durum böylece sürdü.</p>
</body>
</html>
