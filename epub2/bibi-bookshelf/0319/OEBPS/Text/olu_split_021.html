<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>olu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_17">Üçüncü Bölüm</h2>

  <p class="normal">“Yok, ben böyle yapmam!” diye geçirdi içinden Çiçikov; yeniden açık arazide, bozkırın ortasındaydı. “Ben asla böyle yapmam. İşler yolunda gider ve Tanrının izniyle yüklüce bir para yapabilirsem, ben asla böyle yapmam: Elbet aşçım da olur, evim de, ama topraklarımda yürütülen tarımsal çalışmalar da tam gerektiği gibi olur. Her şey ucu ucuna denk getirilir; sonra Tanrı doğurgan bir eş nasip ederse eğer, gelecek kuşaklar için her yıl bir miktar birikim yapılır...”</p>

  <p class="normal">— Hey sen, salak! Salakların en salağı!</p>

  <p class="normal">Selifan’la Petruşka, her ikisi birden, oturmakta oldukları arabacı yerinden dönüp arkalarına baktılar.</p>

  <p class="normal">— Nereye gidiyorsun?</p>

  <p class="normal">— Albay Koşkarev’e gidilecek diye emir buyurmuştunuz Pavel İvanoviç! –dedi Selifan.</p>

  <p class="normal">— Peki yolu sorup öğrendin mi?</p>

  <p class="normal">— Efendim, bendeniz bildiğiniz gibi hep generalimizin ahırlarında, arabanın onarımına yardımcı oluyordum... Ama Petruşka arabacının birine bir şeyler soruyordu...</p>

  <p class="normal">— Beni delirtme salak! Kaç kez söyledim sana Petruşka’ya güvenme diye! Odun kafalının tekidir Petruşka dediğin adam!</p>

  <p class="normal">Efendisine göz ucuyla kaçamak bir bakış fırlatan Petruşka:</p>

  <p class="normal">— Öyle içinden çıkılmayacak, karmaşık bir durum yok ki ortada, –dedi.– Şu tepeyi indikten sonra dümdüz gideceğiz, hepsi bu!</p>

  <p class="normal">— Sen hele hiç ağzını açma! Sorsam tek damla bile içmedim dersin, ama kim bilir ne kadar içtin şu berbat ev votkasından? Şu anda da ayakta duramayacak kadar sarhoş olduğunu biliyorum!</p>

  <p class="normal">Baktı ki konu bambaşka yerlere çekiliyor, Petruşka önüne döndü. Kimseye sorulacak bir şey olmadığını söylemek istemişti o, ayıptı artık bu kadar çocuk oyuncağı bir adresi sormak!</p>

  <p class="normal">— Araba harika oldu efendim! –dedi Selifan, arkaya yarım dönerek.</p>

  <p class="normal">— Ne?</p>

  <p class="normal">— Arabanız, diyordum Pavel İvanoviç, kolyaska değil, sanki briçka! Yağ gibi akıp gidiyor! En ufak bir sarsıntı yok!</p>

  <p class="normal">— İşine baksana sen! Arabayı soran mı oldu sana?</p>

  <p class="normal">Selifan kırbacını yan atın sağrısına hafifçe dokundurup Petruşka’ya döndü:</p>

  <p class="normal">— Barin Koşkarev, köylülerini Almanlar gibi giydiriyor diyorlar: Uzaktan hiç anlamıyormuşsun, Alman zannediyormuşsun. Kadınlar da öyle bizim eşarplardan, atkılardan falan bağlamıyorlarmış başlarına, “kapor” dedikleri Alman işi başlıklar giyiyorlarmış. Yani bu “kapor” Almancası oluyor.</p>

  <p class="normal">Selifan’a takılmak isteyen Petruşka:</p>

  <p class="normal">— Seni de Almanlar gibi kuşandırıp başına da şu kaporlardan bir tane giydirsek ne yakışırdı ama! –deyip burnundan kıh kıh güldü. Ancak bu gülüş sırasında yüzü hapşırmak isteyip de hapşıramadan kalakalmış nezleli birinin yüzü gibi donakaldı adeta.</p>

  <p class="normal">Çiçikov, bu ikisinin neler çevirdiğini anlamak için aşağıdan uzanıp Petruşka’nın yüzüne baktı: “Adama bak, kendine hayran! Nasıl da yakışıklıymış gibi pozlar veriyor!” diye düşündü. Şunu da belirtmemiz gerekir ki Pavel İvanoviç’in Petruşka’nın kendi güzelliğine hayran olduğundan hiç kuşkusu yoktu. Oysa Petruşka’nın hele şu son sıralarda bir suratı olup olmadığını bile unuttuğu zamanlar oluyordu.</p>

  <p class="normal">Oturduğu yerden yarım geriye dönen Selifan:</p>

  <p class="normal">— Ah, Pavel İvanoviç, Andrey İvanoviç’ten Benekli yerine bir at isteseydiniz, dostluğunuz hatırına muhakkak verirdi size. Çünkü Benekli olacak bu melun, at değil tam bir baş belası!</p>

  <p class="normal">— İşine bak, işine bak! Gevezelik etme! –dedi Çiçikov, sonra da içinden “Gerçekten de, niye akıl edemedim ben bunu?” diye düşündü.</p>

  <p class="normal">Hafif bir tırısla yol alıyordu araba. Yolun pek düzgün olmamasına karşın, yokuşları çıkarken de, inerken de yağ gibi gidiyordu. Tepeyi aştılar, bir derenin kıvrımlarını izleyerek, değirmenlerin hemen önünden, çayırlar arasında gitmeye başladılar. İleride görünüp yiten bir kumluk var gibiydi. Tablo güzelliğindeki söğüt korulukları birbiri ardınca geride kalıyor, sorkunların, kızılağaçların, gümüşsü akkavakların aşağı sarkan dallarına çarpmamak için, arabacı yerinde oturmakta olan Selifan’la Petruşka başlarını eğiyorlardı. Dalların şapkasını ikide bir düşürmesinden bıkan Petruşka, pek ciddi bir yüzle yerinden fırlıyor, elini kolunu sallayarak aptal ağaca da, onu oraya diken sahibine de verip veriştiriyor, ama şapkasını bağlayacağına ya da hiç değilse eliyle tutacağına, bir daha olmaz umuduyla yeniden yerine oturuyordu. Ağaçlar giderek daha da sıklaştı, çamlara ve söğütlere kayınlar da eklendi, çok geçmeden de güneş ışığı görünmez oldu, ortalık iyice karardı. Derken, birdenbire ağaçların arasından hızla bir ışık kaydı, bunun ardından da sanki oraya buraya aynalar yerleştirilmiş gibi birtakım ışık çakışları göz aldı. Orman ışımaya, aydınlanmaya başladı; ağaçlar giderek seyrekleşti; birtakım bağırışlar duyuldu ve birdenbire tüm göz alıcılığıyla bir göl çıkıverdi karşılarına. Çevresi ağaçlıklı, gerisinde bir köy bulunan, dört versta genişliğinde bir göldü bu. Yirmi kadar adam, kimi beline, kimi omuzlarına, kimi de boğazına kadar suyun içinde, ağır olduğu anlaşılan bir ağı zorlanarak karaya çekmeye çalışıyorlardı. Orta yerde de eni boyuna eşit, karpuz gibi tostoparlak bir adam ha bire bağırıyor, el kol işaretleri yapıyordu. Bu yapısından dolayı suya batması olanaksızdı, kendisi batmak istese de su onu muhakkak yukarı çıkarırdı. Hatta üzerine irikıyım iki adam oturtsalar bile, inatçı bir hava kabarcığı gibi gene yukarı yükselir, olsa olsa adamların ağırlığından biraz oflar puflar, o arada da ağzından burnundan biraz su fışkırırdı.</p>

  <p class="normal">Selifan geriye doğru yarım dönerek:</p>

  <p class="normal">— Efendim, işte aradığımız Albay Koşkarev. –dedi.</p>

  <p class="normal">— Bak sen! Nereden anladın?</p>

  <p class="normal">— Arz edeyim efendim: Öncelikle teni ötekilerden daha beyaz; sonra da halinde havasında ben beyim diyen bir saygınlık var.</p>

  <p class="normal">O arada sesler yaklaştı, daha duyulur oldu. Karpuzu andıran bey, telaşla bağırdı:</p>

  <p class="normal">— Denis! Ağın ucunu Kuzma’ya ver! Kuzma! Denis’in uzattığı uçtan tut! Büyük Foma, Küçük Foma’nın oraya! Sağa geç, sağa geç! Sallanma! Dur, Tanrı cezanızı versin! Sersemler, beni de doladınız ağa! Beni de ağa doladınız diyorum, sersemler!</p>

  <p class="normal">Ağın sağ ucunu çekenler durdular, çünkü gerçekten de efendileri ağa dolanmıştı.</p>

  <p class="normal">— A-aa, şuraya bak, beylerini balık gibi ağla çekiyorlar! –dedi Selifan, Petruşka’ya.</p>

  <p class="normal">Ağdan kurtulmak isterken sağa sola yalpalayan bey sırtüstü devrildi; kocaman göbeği duba gibi suyun üzerindeydi, ama bacaklarıyla ağa iyice dolanmıştı. Ağı kopartmaktan korktuğu için yakalanan balıklarla birlikte hafif hafif yüzüyor, adamlarına telaşla kendisini iple yandan çekmelerini emrediyordu. Bedenine bir halat sarıp, halatın ucunu kıyıya attılar. Kıyıda duran yirmi kadar balıkçı, hep birlikte tuttukları halatı ağır ağır çektiler. Suyun derin olmayan yerine gelince bey ayaklarını yere bastı, yazın file eldiven takan güzel hanımların kolları gibi üzeri ağla kaplıydı. Başını kaldırınca kıyıya inen arabayı ve arabadaki yolcuyu gördü. Başıyla Çiçikov’u selamladı. Çiçikov da şapkasını çıkarıp, arabadan selama karşılık verdi.</p>

  <p class="normal">Ardı sıra ağa yakalanmış balıkları da sürükleyerek karaya doğru yürürken bir yandan da banyodan çıkan Medici Venüsü gibi, bir elini gözüne götürüp güneşe karşı siper yaparak:</p>

  <p class="normal">— Yemeğinizi yediniz mi? –diye sordu.</p>

  <p class="normal">— Hayır! –dedi Çiçikov.</p>

  <p class="normal">— Tanrının sevgili kuluymuşsunuz!</p>

  <p class="normal">Çiçikov, başından çıkardığı şapkası hâlâ elinde:</p>

  <p class="normal">— O niye? –diye sordu.</p>

  <p class="normal">— İşte bunun için! –dedi bey; ayağının dibinde bir arşın havaya zıplayan balıklar vardı.– Ama siz bunları boş verin... asıl ganimet arkada! Bakın! Hey, Büyük Foma! Göstersene şu mersin balığını! –İki güçlü kuvvetli köylü binbir zorlukla arkadaki bir fıçının içinden bir heyulayı kaldırdılar.– Nasıl ama! Nehirde buldum bu prensi!</p>

  <p class="normal">— Gerçekten de bir prens bu! –dedi Çiçikov.</p>

  <p class="normal">— Hadi siz önden gidin, ben de ardınızdan geliyorum! Arabacı! Şu az aşağıdaki bostanı görüyor musun, işte oradaki yoldan gideceksin kardeş... Hey, Küçük Foma, koş, bostanın çitini kaldır! Ben de hemen arkanızdan geliyorum.</p>

  <p class="normal">“Biraz tuhaf bir adam albay,” diye düşündü Çiçikov, sonunda gölü arkalarında bırakıp, kimi kaz sürüsü gibi hep bir örnek dağın yamacına dağılmış, kimi aşağıdaki sulu çayırlıkta kalın kazıkların üzerinde balıkçıl kuşları gibi duran evlere doğru yaklaşırlarken. Bütün evlerin önünde, bahçelerde, çitlerde ağlar asılıydı. Küçük Foma bostanın kapı işlevi gören çitini kaldırdı, bostana giren kolyaska çok geçmeden eski ahşap kilisenin önündeki küçük meydana ulaştı. Az ileride, kilisenin arkasında bey evinin çatısı görülüyordu.</p>

  <p class="normal">“İşte geldim bile!” diye bir ses duyan Çiçikov çevresine bakınınca albayı gördü: Giyinip kuşanmış, yaylısıyla hemen öteden geçiyordu. Üzerinde sarı bir pantolonla yeşil bir ceket vardı. Kravat takmamıştı, Aşk Tanrısı gibi yaramaz çocuk havalarındaydı... Arabasında hafif yanlamasına oturmuş, her yeri kaplamıştı. Çiçikov kendisine bir şey söyleyecek olduysa da, şiş göbek bir anda gözden yitip gitti. Yaylı, ağların çekildiği yerdeydi şimdi ve beyin sesi duyuluyordu: “Turnayla sazanları aşçıya götürün, mersin balığını da buraya, yaylıya koyun.” Sonra daha yüksekten çınladı sesi: “Büyük Foma! Küçük Foma! Kuzma! Denis!” Çiçikov, bey evinin merdivenlerinin önüne vardığında büyük bir şaşkınlıkla, şiş göbek beyin kollarını açmış kendisini kucaklamaya hazırlandığını gördü. Ne zaman gelivermişti gölün oradan buraya, anlaşılır gibi değildi. Kucaklaşıp üç kez öpüştüler.</p>

  <p class="normal">— Ekselanslarının selamlarını getirdim size!</p>

  <p class="normal">— Hangi ekselanslarının?</p>

  <p class="normal">— Akrabanız General Aleksandr Dmitriyeviç’in!</p>

  <p class="normal">— Aleksandr Dmitriyeviç mi? O kim?</p>

  <p class="normal">Çiçikov, şaşırmış:</p>

  <p class="normal">— General Betrişçev! –dedi.</p>

  <p class="normal">— Özür dilerim, tanımıyorum.</p>

  <p class="normal">Çiçikov iyiden şaşırdı.</p>

  <p class="normal">— Ama nasıl olur? Bana hiç değilse şu anda kendisiyle konuşmak şerefine nail olduğum kişinin Albay Koşkarev olmadığını söylemeyin!</p>

  <p class="normal">— Bendeniz Pyotr Petroviç Petuh, efendim! Petuh, Pyotr Petroviç! –dedi ev sahibi.</p>

  <p class="normal">Kafası büsbütün karışan Çiçikov, ağzı açık kalakaldı.</p>

  <p class="normal">Biri yukarıda, arabacı yerinde, öbürü aşağıda kapının önünde, gözleri hayretten fırlamış, ağızları açık duran Selifan’la Petruşka’ya doğru dönerek:</p>

  <p class="normal">— Sizi ahmaklar! –dedi.– Nasıl böyle bir şey yaparsınız? Ben size Albay Koşkarev’e gideceğiz demedim mi? Oysa siz ne yaptınız: Pyotr Petroviç Petuh’a getirdiniz beni!</p>

  <p class="normal">— Ellerine sağlık, çok da iyi yaptılar! –dedi Pyotr Petroviç, sonra Selifan’la Petruşka’ya döndü:– Ödül olarak sizlere birer maşrapa votka çocuklar! Mutfağa gidin ve votkanızı devirin! Üzerine de birer dilim balıklı börek! Afiyet şeker olsun! Hadi bakalım, atları arabadan ayırıp ahıra götürün, sonra da doğruca mutfağa!</p>

  <p class="normal">— Bu beklenmedik yanlıştan dolayı lütfen üzüntülerimi kabul edin! –dedi Çiçikov.</p>

  <p class="normal">— Ne yanlışı! –dedi coşkuyla, Pyotr Petroviç Petuh,– Yanlış falan yok ortada! Önce sizin için hazırlanan yemeği bir yiyin, sonra yeniden değerlendirirsiniz ortada bir yanlış olup olmadığını! –Sonra Çiçikov’un koluna girerek:– Lütfen, şöyle buyursunlar efendim! –diyerek kendisini evin içine götürdü.</p>

  <p class="normal">Çiçikov, kapıdan ev sahibinin de kendisiyle birlikte geçmesi için hafif yan döndü, ama olmayacak bir şeydi bu. Hem zaten ev sahibinin de ortalıkta gözüktüğü yoktu, yine bir anda gözden yitivermişti. Avludan sesi geliyordu: “Sana söylüyorum Büyük Foma! Neden hâlâ getirilmedi o buraya? Hey, alık Yemelyan, fırla hemen, aşçıya git ve mersin balığını bir an önce temizlemesini söyle. Sütü, havyarı ve işkembesi balık çorbasına konacak! Çapakbalıkları da çorbaya! Sazanlar soslu olacak! Yengeçler! Yengeçleri ne yaptınız? Ah seni Küçük Foma olacak alık... yengeçler nerede? Yengeçler diyorum... yengeçler!” Epey sürdü yengeçlerin hesabının sorulması.</p>

  <p class="normal">“Zavallı adamcağız, perişan oldu bağırıp çağırmaktan!” diye geçirdi içinden Çiçikov, kendini bir koltuğa atarken.</p>

  <p class="normal">— İşte huzurlarınızdayım! –dedi ev sahibi; rüzgâr gibi dalıvermişti içeri; üzerlerinde yazlık ceketler bulunan iki de delikanlı geliyordu ardı sıra. İncecik, söğüt dalı gibiydi oğlanlar ve babalarından neredeyse bir arşın daha uzundular.</p>

  <p class="normal">— Oğullarım! –dedi Pyotr Petroviç.– İkisi de lisede. Okulları tatile girince buraya geldiler. Nikolaşa, sen konuğumuzla ilgilen! Aleksaşa, sen de benimle gel!</p>

  <p class="normal">Ve Pyotr Petroviç Petuh yeniden gözden kayboldu.</p>

  <p class="normal">Çiçikov, Nikolaşa’yla ilgilendi. Konuşkan bir çocuktu Nikolaşa. Okudukları lisenin pek iyi olmadığını söyledi: Kimin annesi daha pahalı armağanlar gönderirse, o öğrencilere daha çok güler yüz gösteriliyordu okulda; kentlerinde İngermanland’dan<sup class="calibre2"><a href="../Text/olu_split_023.html#footnote-600-40" id="footnote-600-40-backlink">[40]</a></sup> gelen bir hassa alayı konaklıyordu; bölük komutanı Vetvitskiy’nin atı albayın atından daha iyiydi.</p>

  <p class="normal">— Babanın topraklarından, çiftliğinden söz et biraz Nikolaşa! –dedi Çiçikov.</p>

  <p class="normal">— Her şey ipotekli! –Yeniden salonda beliriveren baba söylemişti bunu.– Evet, her şey ipotek altında!</p>

  <p class="normal">İşleri sarpa saran, daha doğrusu tepetaklak gitmeye başlayan insanların dudaklarındaki kımıltıların aynısı görüldü Çiçikov’un da dudaklarında.</p>

  <p class="normal">— Neden ipotek ettirdiniz?</p>

  <p class="normal">— Herkes toprağını ipotek ettiriyordu, ben de ettirdim. Onlara uymuş olmak için. Çıkarımıza imiş arazimizin ipotekli olması. Sonra ömrümüz buralarda geçti, gidip biraz da Moskova’larda yaşasak fena olmaz diye düşündük.</p>

  <p class="normal">“Su katılmamış bir sersem bu adam! Her şeyini kaybedecek, çocuklarını da mahvedecek. Şu güzelim köy bırakılır mı: Sıcak ahır, sallama yem!”</p>

  <p class="normal">— Ne düşündüğünüzü söyleyeyim mi? –dedi Petuh.</p>

  <p class="normal">Çiçikov şaşırdı:</p>

  <p class="normal">— Söyleyin.</p>

  <p class="normal">— “Ne sersem bir adam şu Petuh,” diye düşündünüz. “Hem yemeğe çağırdı hem de hâlâ yemek falan görünmüyor ortalıkta!” Ama inanın çoğu gitti azı kaldı: Kel kız saçlarını örmeden yemek önümüzde olacak!</p>

  <p class="normal">O sırada Aleksaşa pencereden bakarak:</p>

  <p class="normal">— Baba! Platon Mihalıç geliyor! –diye bağırdı.</p>

  <p class="normal">Nikolaşa pencereden sarktı:</p>

  <p class="normal">— Evet, doru atının sırtında! –dedi, sonra kardeşine döndü:– Sence bizim kara kısraktan daha mı iyi onun dorusu?</p>

  <p class="normal">— Aslında daha iyi değil... ama bana sorarsan birbirine hiç benzemeyen iki at onlar.</p>

  <p class="normal">Çocuklar doruyla karanın benzerliklerini, ayrılıklarını tartışırlarken, odaya uzun boylu, sarı kıvırcık saçlı, kara gözlü, gerçekten yakışıklı bir adam girdi. Ardında tasmasını şakırdatıp duran, ağzı yüzü korkunç bir köpek vardı.</p>

  <p class="normal">— Yemeğinizi yediniz mi? –diye sordu Pyotr Petroviç Petuh konuğa.</p>

  <p class="normal">— Yedim, –dedi konuk.</p>

  <p class="normal">— Ne yani, buraya benimle alay etmeye mi geldiniz o zaman? –İçerlemişti Petuh.– Yemeğimi de yemeyecekseniz eğer, ne yapayım ben sizi?</p>

  <p class="normal">— O zaman Pyotr Petroviç, –dedi konuk gülümseyerek,– içiniz rahat etsin: Yemekte hiçbir şey yemedim, iştahım yoktu.</p>

  <p class="normal">— Öyle bir mersin balığı şereflendirdi ki ağımızı!.. Kadife sazanları hiç saymıyorum!</p>

  <p class="normal">— Doğrusu sizi kıskançlıkla izliyorum! –dedi konuk.– Nasıl böyle neşeli olabildiğinizi bana da öğretir misiniz? Hiç mi canınız sıkılmaz sizin?</p>

  <p class="normal">— Niye canım sıkılsın ki? İnsaf edin!</p>

  <p class="normal">— Niye mi canınız sıkılsın? Her şey can sıkıcı da ondan!</p>

  <p class="normal">— Bence az yemek yediğiniz için canınız sıkılıyor sizin. Lezzetli şeylerden bol bol yiyin bakalım canınız sıkılıyor mu? Bu canı sıkılmalar falan hep yeni çıktı, eskiden kimse böyle şeyler bilmezdi!</p>

  <p class="normal">— Canım yapmayın! Sanki sizin hiç mi sıkılmıyor canınız?</p>

  <p class="normal">— Hiç! Zamanım yok ki canımın sıkılmasına. Sabah uyandın, çayını içeceksin... kâhya gelmiş beklemektedir... ötede balık ağı seni bekler... derken öğle yemeği hazırdır, seni bekler. Öğle yemeğinden sonra doğru dürüst bir şekerleme bile yapamadan, bir bakarsın, akşam yemeğin hazırlanmış, seni bekler durur! Derken aşçı gelir tepene dikilir, yarın pişirilecek yemekleri sorar. Hani nerede can sıkılmasına zaman?</p>

  <p class="normal">Bu konuşmalar sırasında Çiçikov dikkatle konuğu inceliyordu.</p>

  <p class="normal">Platon Mihalıç Platonov’un, Akhilleus ve Paris karışımı bir tip olduğu söylenebilirdi. Dal gibi uzun ve inceydi, yakışıklıydı, sağlıklıydı. Bütün olumlu özellikleri üzerinde toplamış gibiydi. Hafif bir alay hissedilen uçuk bir gülümsemesi vardı ki gerçekten pek hoştu ve yakışıklılığını da büsbütün artırıyordu. Ama bütün bunlara karşın bir tür dalgınlık, uykululuk diye tanımlanacak bir hali de vardı. Tutkular, üzüntüler, her gün yaşanan nice ruhsal dalgalanmalar güzel, temiz, diri, sağlıklı yüzünde hiçbir kırışıklık yaratamamıştı, ama öte yandan bu yüze o uykulu havasını giderecek bir canlılık da katamamışlardı.</p>

  <p class="normal">— Haddini bilmezlik olarak nitelendirmezseniz eğer, –diye başladı Çiçikov,– hele sizin görünüşünüze sahip birinin nasıl olup da sıkılabildiğini anlamak doğrusu benim için de pek kolay değil. Kuşkusuz başka birtakım nedenler de olabilir: Ne bileyim, para sıkıntısı çekmeniz ya da birtakım düşmanlarınızın olması gibi, ki malum, bunlar bazen insanın canına bile kastederler...</p>

  <p class="normal">— Sorun da burada işte, –dedi Platonov.– Bunların hiçbiri yok hayatımda! İnanır mısınız, bazen birtakım kaygılarım, heyecanlarım, telaşım falan olsun istiyorum. Hiç değilse biri çıkıp tepemi attırsa! Ama ne gezer! Varsa yoksa can sıkıntısı!</p>

  <p class="normal">— Doğrusu anlayamıyorum! Acaba topraklarınız ve köylüleriniz mi yeterli değil?</p>

  <p class="normal">— Hiç ilgisi yok! Kardeşimle benim on bin desyatin<sup class="calibre2"><a href="../Text/olu_split_023.html#footnote-600-41" id="footnote-600-41-backlink">[41]</a></sup> toprağımız ve bu topraklarda çalışan bin köylümüz var!</p>

  <p class="normal">— Ve siz yine de sıkılıyorsunuz, öyle mi? Doğrusu anlaşılır gibi değil! Topraklarınızla gereğince ilgilenilmediği için az ürün alınıyor olmasın? Belki de köylülerinizden çok ölen vardır?</p>

  <p class="normal">— Tam tersine, kardeşim harika bir çiftçidir, topraklarımızla yakından ilgilenir ve biz her zaman en yüksek ürünü alırız.</p>

  <p class="normal">— Hiç anlamıyorum! –dedi Çiçikov, omuzlarını hafif yukarı kaldırarak.</p>

  <p class="normal">Ev sahibi:</p>

  <p class="normal">— Şimdi bütün sıkıntılarımız sona erecek! –dedi.– Aleksaşa, fırla hemen, aşçıya balıklı böreği göndermesini söyle! Hımbıl Yemelyan’la hırsız Antoşka hangi cehennemdeler? Mezeler neden getirilip şimdiden masaya yerleştirilmiyor?</p>

  <p class="normal">Tam bu sırada kapı açıldı ve hımbıl Yemelyan’la hırsız Antoşka ellerinde masa örtüsü ve peçetelerle girdiler, masayı hazırlamaya başladılar; bir tepsi içinde hepsi başka renk altı sürahi likör getirdiler. Çok geçmeden de tepsinin ve sürahilerin çevresine tabak tabak havyarlar, peynirler, türlü türlü mantar turşuları, altından tereyağ cızırtıları ve kokuları duyulan kapaklı birtakım sahanlar getirilip bir gerdanlık gibi dizildi. Hımbıl Yemelyan’la hırsız Antoşka’nın ateş gibi, çalışkan ve iyi çocuklar oldukları görülüyordu. Ev sahibi sıkıcılığa, yavanlığa karşı adamlarına bu türden kamçılayıcı adlar takıyordu; yoksa kendisi iyi yürekli, temiz bir insandı, şu var ki biraz baharat düşkünüydü. Rus insanı, malum, midesi kaynadığında bir bardak votka yuvarlar da kendine gelir; baharatlı takma adları da böyle görmek gerek. Adamları asla alınıp gücenmezlerdi onlara taktığı bu adlardan dolayı.</p>

  <p class="normal">Mezeleri asıl yemekler izledi. Ev sahibi de işte bu fasılda tam zorbalaştı. Kimin tabağında tek bir parça kaldığını görse, hemen yanına bir parça daha koyuyordu: “Yanında bir eşi olmadan ne insan, ne kuş, dünyada hiçbir varlık yaşayamaz!” diyordu. Tabakta eğer iki parça görürse, “Hoppala!” diyordu. “İki de nereden çıktı? Tanrının hakkı üçtür!” Konuğun tabağında üç parça bir şey varsa: “Etmeyin, eylemeyin... üç tekerlekli araba mı olur? Üç köşeli ev yapan gördünüz mü hiç?” diyor ve hemen dördüncü parçayı ekliyordu. Beş parça için de, altı parça için de deyişleri vardı. Tabağı on iki kez dolup boşalan Çiçikov, “Herhal-de artık bir şey vermez,” diye düşünüyordu. Ne gezer! Ev sahibi herhangi bir şey söyleme gereği bile duymadan, uzanıp Çiçikov’un tabağına nar gibi kızarmış kocaman bir dana biftekle birkaç da böbreği boca ediverdi. Ama dana da danaydı hani!</p>

  <p class="normal">— İki yıl sütle besledim ben bu danayı. Oğlum gibi baktım ona.</p>

  <p class="normal">— Kusura bakmayın ama yiyemeyeceğim! –dedi Çiçikov.</p>

  <p class="normal">— Önce bir lokma alın, bakın, sonra “yiyemeyeceğim” dersiniz!</p>

  <p class="normal">— Mümkün değil! Hiç boş yer kalmadı!</p>

  <p class="normal">— Canım olur mu? Kilisede de artık doldu, iğne atsan yere düşmez derler, belediye başkanı gelir, hemen yer bulunur. Siz şu tabağınıza koyduğum parçanın tadına bir bakın: Kilisedeki herhangi biri değil, belediye başkanıdır kendisi!</p>

  <p class="normal">Çiçikov bir lokma aldı etten: Gerçekten de belediye başkanı olduğu anlaşılıyordu, hiç yer yok dediği midede hemen yerini buldu.</p>

  <p class="normal">Şaraplarla ilgili olarak da benzer şeyler yaşandı. Rehin sandığından eline yüklüce para geçen Pyotr Petroviç, kendine ve ailesine belki on yıl yetecek yiyecek içecek depolamıştı. Hiç ara vermeden, boşalan bardakları dolduruyor, konuklar geri çevirdikleri zaman, oğulları Aleksaşa ile Nikolaşa’nın bardaklarına yöneliyordu; delikanlılara da diyecek yoktu, dolan bardakları birbiri ardınca deviriyorlardı. Masadan kalkarlarken ikisinin de bir şeyciği yoktu, sanki yemek boyunca birer bardak sudan başka bir şey içmemişlerdi. Ama konuklar için aynı şey söylenemezdi: Balkona çıkıp oradaki koltuklara oturana kadar akla karayı seçtiler. Ev sahibi dört kişinin sığabileceği koltuğuna oturur oturmaz uyuklamaya başladı. Dev boyutlu bir demirci körüğüne dönen bedeninde ağzından ve burun deliklerinden, şu yeni tür müziklerde bile bulunmayan sesler çıkıyordu: Davul sesi de vardı bunlar arasında, flüt sesi de, yavru bir köpeğin inleyişini andırır ıslıksı birtakım sesler de.</p>

  <p class="normal">— Amma öttürüyor ha! –dedi Platonov.</p>

  <p class="normal">Çiçikov gülümsedi.</p>

  <p class="normal">Platonov sürdürdü:</p>

  <p class="normal">— Böyle yemek yiyen adam elbet sıkıntı nedir bilmez: Yemeği bitti mi uykusu geliyor!</p>

  <p class="normal">— Evet, –dedi tembel tembel Çiçikov; gözleri neredeyse kapanmak üzereydi.– Bağışlayın ama ben yine de nasıl olup da sıkılabildiğinizi anlayamıyorum. Zira öyle çok şey var ki sıkılmanızı önleyecek!..</p>

  <p class="normal">— Neler var?</p>

  <p class="normal">— Genç bir insan için hiç de azımsanmayacak şeyler. Örneğin dans edebilirsiniz, herhangi bir çalgı çalabilirsiniz... hadi bunların hiçbirini yapmadınız, evlenebilirsiniz.</p>

  <p class="normal">— Kiminle? Söyleyin.</p>

  <p class="normal">— Yok mu yani çevrenizde genç, varsıl bir kız?</p>

  <p class="normal">— Yok!</p>

  <p class="normal">— O zaman yollara düşüp başka yerlerde aramak gerek. –Burada Çiçikov’un aklına harika bir fikir geldi, gözleri irileşti, parlamaya başladı.– Alın size harika bir uğraş daha! –dedi Platonov’un gözlerinin içine bakarak.</p>

  <p class="normal">— Ne uğraşı?</p>

  <p class="normal">— Seyahat!</p>

  <p class="normal">— Nereye?</p>

  <p class="normal">— Sizi alıkoyan bir şey yoksa, buyurun benimle gelin! –dedi Çiçikov ve Platonov’un gözünün içine bakarken kendi kendine şöyle düşündü: “Doğrusu hiç fena olmazdı bu: Harcamaları yarı yarıya bölüşürdük; arabanın onarım giderlerini ise olduğu gibi ona yüklerdim!”</p>

  <p class="normal">— Peki siz nereye gidiyorsunuz?</p>

  <p class="normal">— Bunu size nasıl söylesem? Şimdilik kendi istediğim bir yere değil, birinin rica ettiği bir yere gidiyorum. Yakın dostum ve... büyük hayırsever General Betrişçev akrabalarını ziyaret etmemi rica etti benden... Ama bir yandan da kendim için dolaşıyorum elbette: Dünyayı görmek, insanları tanımak bildiğiniz gibi canlı bir kitap, ikinci bir bilim yerine geçer.</p>

  <p class="normal">Platonov düşünüyordu.</p>

  <p class="normal">Çiçikov da düşünüyordu: “Gerçekten çok iyi olur bu. Hatta bütün harcamaları ona yüklerim, neden olmasın? Arabaya da onun atlarını koşarız, benimkiler de onun köyünde biraz dinlenir, beslenirler.</p>

  <p class="normal">O arada Platonov da, “Gerçekten de, niye bir yolculuğa çıkmayayım ki?” diye düşünüyordu. “Bakarsın keyifli de olabilir? Nasılsa çiftlikte yapacak hiçbir işim yok, kardeşim her şeyle ilgileniyor. Yokluğum hiç kimseye ve hiçbir şeye bir zarar vermez. Çıkayım en iyisi şu yolculuğa.”</p>

  <p class="normal">Sonra yüksek sesle:</p>

  <p class="normal">— Peki, kardeşime iki güncük konuk olmaya var mısınız? –diye sordu Çiçikov’a.– Yoksa bırakmaz beni.</p>

  <p class="normal">— Seve seve! –dedi Çiçikov.– Üç gün bile kalırım!</p>

  <p class="normal">— Madem öyle, bu işi oldu bilin! –İyiden canlanmıştı Platonov.– Gelin el sıkışalım!</p>

  <p class="normal">— Bravo! –dedi Çiçikov ve Platonov’un elini şaklatarak tutup sıktı.– Gidiyoruz!</p>

  <p class="normal">— Gidiyoruz! –dedi Platonov.</p>

  <p class="normal">— Hop! Hop! Nereye? –Ev sahibi uyanmış, gözlerini onlara dikmişti.– Bayım, bir yere gidemezsiniz, çünkü adamlarıma arabanızın tekerini sökmelerini emrettim. Sizin de, Platon Mihaylıç, doru kısrağınız şu anda buradan on beş versta ötelerde bulunuyor. Bu gece ikiniz de buradasınız, yarın öğle yemeğinden sonra nereye isterseniz gidebilirsiniz.</p>

  <p class="normal">“Gördün mü belayı!” dedi içinden Çiçikov. Platonov’sa hiçbir şey söylemedi, çünkü Petuh’un nasıl dediğim dedikçi olduğunu çok iyi biliyordu. Kalmaktan başka çareleri yoktu.</p>

  <p class="normal">Ancak harika bir ilkyaz akşamı geçirdiler. Ev sahibi şahane bir nehir gezintisi düzenledi. On iki kürekçinin şarkılar söyleyerek çektiği yirmi dört kürek, suları bir aynayı andıran gölde kuş gibi uçurdu sandalı. Gölden her iki kıyısı da meyilli ırmağa geçtiler. Sular kıpırtısızdı. Çay içip çörekler yediler sandalda; balık avlamak için ırmağın üzerine gerilmiş iplerin altından geçtiler sık sık. Çaydan önce kaşla göz arasında soyunan ev sahibi suya atladı, birkaç saat evvel balıkçılarla birlikte debelendiği, Büyük Foma ile Kuzma’ya bağırıp durduğu yerlerdeydiler tam; yine sularda çırpındı, debelendi, çığlıklar attı, sonunda sandala çıktığında öyle acıkmış ve susamıştı ki içtiği çayları, yediği çörekleri görüp de iştahını kıskanmamak elde değildi. O arada güneş alçaldı; hava aydınlık, dupduruydu. Sesler daha bir duyulur olmuştu. Kıyıyı bir sürü çocuk doldurmuştu, bağıra çağıra ırmağa giriyor, sularda oynuyorlardı. Yirmi dört küreğin hep birlikte kalkıp hep birlikte suya dalmasıyla, kayık adeta şahlanırcasına atılıyor, aynayı andıran suda kuş gibi uçuyordu. Dümenden sonra üçüncü sırada oturan sağlıklı, hoş bir genç irisi çınlayan, duru bir sesle bir şarkıya başladı, önce beş kişi, sonra kalan altı kişi daha katıldı ona ve Rusya gibi geniş, engin, sonsuz bir şarkı kapladı her yanı; şarkıyı söyleyenler bile bu enginlikte yitip gitmişler gibi bir ellerini kulaklarına atmışlardı. Koronun gücünün yetmediği yerlerde Petuh şöyle bir silkinip şarkıya destek oldu; Çiçikov kendini bir Rus gibi hissetti şarkı boyunca; bir tek Platonov, “İnsanın içini büsbütün karartan bu hüzünlü şarkılarda ne buluyorlar hiç anlamıyorum!” diye düşündü.</p>

  <p class="normal">Dönüş yolunu tuttuklarında ortalık kararmak üzereydi. Artık gökyüzünü yansıtmayan durgun su yüzeyine hızla inip kalkıyordu kürekler. Uzakta, göl kıyısında yakılan ateşler belli belirsiz seçiliyordu. Kıyıya vardıklarında ay iyice yükselmişti. Kıyıda yakılan ateşlerde balık çorbaları pişiriliyordu. Kazlar, tavuklar, inekler, koyunlar, keçiler yerlerine sokulmuşlar, havaya kaldırdıkları toz çoktan dinmişti. İşleri biten çobanlar süt kovalarının verilmesini ve balık çorbasına çağrılmayı bekliyorlardı. Sağdan soldan konuşma sesleri, uzak köpek havlamaları duyuluyordu. Ay iyice yükseldi, ortalık ışığa kesti: Göl, köylü kulübeleri ışıl ışıl oldu, kıyıdaki ateşler sönükleşti, bacalardan ay ışığıyla gümüşlenen dumanlar yükseldi. Nikolaşa ile Aleksaşa iki yavuz kısrağa atlamışlar, tozu dumana katarak birbirleriyle yarışıyorlardı; koyun sürüsünün kaldırdığı tozu andırıyordu arkalarındaki toz. “Bir gün benim de böyle bir köyüm olacak!” diye geçirdi içinden Çiçikov. Karısı, küçük Çiçikovlar geldi gözünün önüne. Kimin içini ısıtmaz böyle akşamlar!..</p>

  <p class="normal">Akşam yine tıka basa yemek yediler. Çiçikov kendisine ayrılan odaya gidip de yatağına yatınca eliyle göbeğine bastırdı: “Davula döndü mübarek!” dedi kendi kendine. “En hatırlı belediye başkanına bile yer yok artık!” Bu arada ev sahibinin odasının Çiçikov’un odasının bitişiğinde olduğunu belirtelim; duvar ince olduğundan oradaki konuşmalar buradan rahatça duyulabiliyordu. Ev sahibi aşçıya güya sabah kahvaltısı için talimat veriyordu, ama dört dörtlük bir öğle yemeğini bile aşan şeylerdi söyledikleri. Üstelik ölünün ağzını sulandıracak bir iştahla sıralıyordu isteklerini. Dilini damağında şaklatıyor, dudaklarından öpme sesine benzer ıslıksı sesler çıkartıyor, arada da “Şöyle iyice kızarsın, dinlensin, demlensin,” gibi sözler duyuluyordu. Aşçı ise durmadan, “Emredersiniz efendim... başüstüne efendim... anlaşıldı efendim... tabii, öyle de olabilir efendim...” diye yineliyordu.</p>

  <p class="normal">— Balıklı börek dört köşe olsun. Bir köşesine mersin balığının yanak etleriyle jölesinden doldurursun; öbür köşelerine karabuğday lapası, taze mantar, yeşil soğan, süt, kaymak, beyin... bak işte, güzel gideceğini düşündüğün başka ne varsa, çekinme, bol bol koy...</p>

  <p class="normal">— Başüstüne efendim. Hayhay efendim. Emriniz olur efendim.</p>

  <p class="normal">— Bırak, bir yüzü iyice kızarsın, ama öbür yüzü pembeleşsin, yeter! Böylece, içi iyice özlenir, demlenirken dışı çıtır çıtır olur; dikkat edeceğin şey, ne fazla sulu ne de fazla kuru olmasın; ağızda dağılıp giden bir kıvam tutturmalısın. Börek dediğin ağza atıldı mı erimeli!</p>

  <p class="normal">“Lanet olsun! Uyutmayacak bu herif beni!” diye geçirdi içinden Çiçikov.</p>

  <p class="normal">— Şirden dolması da pişir. Yalnız güzelce şişmesi için geceden buza sarıp sabaha kadar beklet şirdeni. Mersin balığının da garnitürü bol olsun, garnitür ne kadar çok olursa o kadar lezzetli olur. Haşlanmış yengeç ve kızartılmış küçük balıklarla süsle çevresini... turp, acırga, havuç, baklayı esirgeme...</p>

  <p class="normal">— Şalgamla pancarımız da var efendim...</p>

  <p class="normal">— Tamam, şalgamla pancar da koy... Şimdi buraya dikkat: Sıcakların yanında, özellikle istediğim...</p>

  <p class="normal">“Gitti! Uyku diye bir şey kalmadı!” diye söylenen Çiçikov, sesleri duymamak için o yandan bu yana döndü, başını yastığın altına soktu, yorganı başına çekti, ama hiç yararı olmadı, yorganın aralıklarından ince bir mırıltı halinde sesler geliyordu: “İyice kızarsın... güzelce demlensin... kendi suyunda pişsin... fırında çok tutma...” Çiçikov nihayet uykuya daldığında ev sahibi heyecanla bir hindi tarifi veriyordu.</p>

  <p class="normal">Ertesi gün konuklar o kadar çok yemek yedi ki, Platonov atına binmekte zorlanınca, Çiçikov’un kolyaskasına geçti, kısrağı Petuh’un adamlarından biri götürdü. Koca suratlı köpek bile o kadar çok yemişti ki arabayı izlemekte zorlanacağa benziyordu.</p>

  <p class="normal">— Bu kadarı da fazla artık! –dedi Çiçikov, araba avludan çıkarken.– Bu kadarına resmen domuz gibi yiyip içmek denir! Siz kendinizi nasıl hissediyorsunuz Platon Mihalıç? Kolyaska ne kadar rahattı, şimdi birdenbire rahat edememeye başladım. Petruşka, gereksiz bir şeyler mi doldurdun sen bu arabaya? Her yer birtakım paketlerle, kutularla dolu sanki?</p>

  <p class="normal">Platon gülümsedi:</p>

  <p class="normal">— Bunu ben açıklayayım size... Pyotr Petroviç’in koyduğu yolluklar onlar!</p>

  <p class="normal">Arabacı yerinden geriye dönen Selifan:</p>

  <p class="normal">— Evet, Pavel İvanoviç, –dedi,– son derece neşeli, iyi yürekli bir bey! Ben ömrümde böyle konuksever bir çiftlik sahibi görmedim! Bizi bile birer kadeh şampanyayla uğurladı! Masadaki yiyeceklerden verdi, son derece lezzetli, nefis şeylerdi! Gerçekten ben böyle harika bir çiftlik sahibi görmedim!</p>

  <p class="normal">— Görüyor musunuz, –dedi Platonov,– herkesin gönlünü kazanmış? Neyse, ben size bir şey sormak istiyorum: Buradan on versta kadar uzakta bir köyde kız kardeşimle eniştem oturuyorlar; kendileriyle vedalaşmak istiyorum, benimle oraya kadar gelir misiniz?</p>

  <p class="normal">— Hem de büyük bir zevkle! –dedi Çiçikov.</p>

  <p class="normal">— Kararınızdan dolayı hiç zararlı çıkmayacaksınız: Eniştem harika bir insandır!</p>

  <p class="normal">— Ne bakımdan?</p>

  <p class="normal">— Rusya topraklarının görüp göreceği en harika çiftlik sahibidir. On yıl kadar önce perişan durumda bir çiftliği satın aldı, yılda binbir güçlükle yirmi bin ruble getiren çiftliğin şimdi iki yüz bin ruble geliri var!</p>

  <p class="normal">— Bravo doğrusu! Hayatın herkese örnek olması için yarattığı insanlardan demek ki kendisi! Onunla tanışmaktan büyük şeref duyacağım. Soyadı neydi acaba?</p>

  <p class="normal">— Kostanjoglo.<sup class="calibre2"><a href="../Text/olu_split_023.html#footnote-600-42" id="footnote-600-42-backlink">[42]</a></sup></p>

  <p class="normal">— Ya adı ve baba adı?</p>

  <p class="normal">— Konstantin Fyodoroviç.</p>

  <p class="normal">— Konstantin Fyodoroviç Kostanjoglo. Ne güzel! Böyle biriyle tanışmak herhalde bir kitap okumak kadar yararlıdır!</p>

  <p class="normal">Çiçikov, Platonov’u soru yağmuruna tutarak pek çok şey öğrendi eniştesi hakkında. Son derece ilginç şeylerdi bunlar.</p>

  <p class="normal">Platonov pencereden kırları göstererek:</p>

  <p class="normal">— Buralardan başlıyor toprakları, –dedi.– Dikkat ederseniz, öbür topraklardan tümüyle farklı. Arabacı! Buradan sola dönüyorsun. Şu genç ormanı görüyor musunuz? Kendisi yetiştirdi bunu. Bir başkası on beş yılda yapamaz böyle bir ormanı, o sekiz yılda yaptı. Bakın orman bitti ve hemen buğday tarlaları başladı. Elli desyatin kadar bu böyle sürecek, sonra yine orman, sonra yine tarlalar, sonra... Şu ekine bir bakın... ne kadar gür, başaklar ne kadar ağır!</p>

  <p class="normal">— Görüyorum... Peki ama nasıl beceriyor bütün bunları?</p>

  <p class="normal">— Az sonra kendisine sorarsınız bunu, o zaman göreceksiniz ki...<sup class="calibre2"><a href="../Text/olu_split_023.html#footnote-600-43" id="footnote-600-43-backlink">[43]</a></sup> Tarım, toprak konusunda ondan daha bilgilisi yoktur. Hangi bitkinin hangi toprağı istediğini bildiği gibi, hangi bitkilerin birbirine komşu olması gerektiğini, hangi tür ormanın yakınına hangi tahılın ekilmesi gerektiğini de çok iyi bilir. Bölgemizde bütün topraklar kuraklıktan çatır çatır çatlamıştır, onun topraklarının tek bir karışında bile bunu göremezsiniz. Ektiklerine ne kadar nem gerektiğini hesaplar ve ormanlarını ona göre yetiştirir. Her şeyin birkaç işlevi vardır onda: Örneğin orman yalnızca orman değildir, aynı zamanda gübre, gölge ve nem kaynağıdır. Bu her şeyde böyledir.</p>

  <p class="normal">— Şaşılacak bir insan doğrusu! –dedi Çiçikov ve tarlalara bakmaya başladı.</p>

  <p class="normal">Her yanda olağanüstü bir düzen vardı. Ormanların çevresi çitle çevrilmişti; her yanda büyükbaş hayvan barınakları görülüyordu: Bunların da buralara laf olsun diye yapılmadıkları imrenilecek bir görüntü içinde olmalarından belliydi. Tahıl ambarlarının büyüklüğü göz kamaştırıcıydı. Her yerden bereket fışkırıyordu. Buraların, işini çok iyi bilen bir toprak sahibine ait olduğu hemen anlaşılıyordu. Bir tepeye çıkınca iki yamaca dağılmış evleriyle büyükçe bir köy gördüler. Nereye bakılsa bir zenginlik, bolluk izi görülüyordu. Geniş, düzgün yollar, sağlam, kunt köylü kulübeleri, kulübelerin önünde sağlam, yeni arabalar, bakımlı, besili, iyi huylu atlar, yine bakımlı, gösterişli büyükbaş hayvanlar, her şey seçme, kaliteli, göz alıcıydı. Köylülerin domuzları bile bey domuzlarından farksızdı. Burada, bir halk şarkısında geçtiği gibi, gümüşü çuvala kürekle dolduranların yaşadığı belliydi. İngiliz usulü parklar, çim alanlar, pergolalar, süs köprüleri yoktu. Köylü kulübelerinden bey konağına dek uzanan büyük alan, yalnızca iş işlemek için ayrılmıştı. Bey konağının çatısına süs olsun diye değil, kim nerede ne işliyor görmek için kocaman bir fener yerleştirilmişti..</p>

  <p class="normal">Evin önüne geldiler. Ev sahibi yoktu; eşi Bayan Platonova karşıladı onları: Sarışın, ak yüzlü, tıpkı Platonov gibi boylu boslu, çok güzel bir kadındı ve yine Platonov gibi yarı uykulu bir hali vardı. Ya insanların didinip durdukları şeyler onu o kadar ilgilendirmiyordu ya kocasının hemen her alanı bütün ayrıntılarıyla kapsayan sonsuz koşuşturmalarından ona pek bir şey kalmıyordu ya da duygudan, düşünceden, akıldan yana hiç de nasipsiz olmadığı halde, bunların tümünü değil, belki ancak yarısını kullanmakla yetinen, hayatı bile yarı açık gözlerle izleyen ve insanların o soluk soluğa savaşımları, koşuşturmaları karşısında, “Nasıl da yırtınıyor budalalar! Beter olsunlar!” diyen şu yaradılıştan filozof dedikleri tiplerden biriydi.</p>

  <p class="normal">— Günaydın kız kardeşçiğim! –dedi Platonov.– Konstantin nerede?</p>

  <p class="normal">— Bilmem. Çoktan burada olması gerekirdi. Gene bir yerlerde kendini işlere kaptırmıştır!</p>

  <p class="normal">Çiçikov ev sahibesine dikkat etmedi; kocasının, şu yılda iki yüz bin ruble kazanan olağanüstü adamın yaşadığı yer onun için çok daha ilginçti: Burada onu tanımlayan, ona ilişkin kafasındaki imgeyi bütünleyebilecek birtakım özellikler bulabileceğini ya da şu baktığı kavkının içinde nasıl bir istiridye bulunabileceğini anlamayı umuyordu, ama umduğunu bulamadı. Hiçbir özelliği olmayan, sıradan odalardı gördüğü. Yalnızca geniş ve ferahtılar. Ne duvarlarda freskler ve tablolar, ne masaların üzerinde bronz biblolar, ne üzerlerinde göz alıcı porselenlerin sergilendiği birtakım etajerler, ne vazolar, çiçekler, heykelcikler, biblolar... hiçbir şey yoktu, çırılçıplaktı ev. Bildik mobilyalara ek olarak bir köşede bir piyano duruyordu, o da toz içindeydi: Ev sahibesinin kapağını pek sık kaldırmadığı belliydi. Salonda [açık duran bir kapıdan beyin çalışma odasına geçiliyordu]<sup class="calibre2"><a href="../Text/olu_split_023.html#footnote-600-44" id="footnote-600-44-backlink">[44]</a></sup>, ama oranın da son derece sade ve neredeyse bomboş olduğu görülüyordu. Beyin eve yaşamak için değil, yalnızca dinlenmek için döndüğü ve o ilginç buluşların, planların da şöminenin karşısındaki yaylı koltuğuna kurulmuş hayal kurarken değil, tarlalarda, işliklerde çalışırken aklına geldiği belliydi. Çalışırken, uygulama içinde birdenbire doğuyordu düşünceler ve kâğıda geçirmeye gerek kalmadan hemen uygulamaya geçiriliyordu. Çiçikov koca evde yalnızca kadınlara özgü bir hazzın izlerini görebildi: Masaların üzerine yerleştirilmiş ıhlamur tahtaları üzerinde birtakım otlar, çiçekler kurutuluyordu.</p>

  <p class="normal">— Bu pis şeyler de ne? –dedi Platonov, kız kardeşine.</p>

  <p class="normal">— Pis şeyler olur mu? –dedi kardeşi.– Sıtmaya birebirdir bunlar. Geçen yıl köylülerimizi hep bunlarla iyileştirdik. Şundan şurup yaparız, şunlardan reçel! Bizim reçel, turşu yapmamıza gülersiniz, ama yerken de parmağınızı yer, övgüler düzersiniz!</p>

  <p class="normal">Platonov piyanonun başına gidip tuşlara dokundu:</p>

  <p class="normal">— Bu külüstür de ne böyle? Hiç yakışıyor mu sana böyle bir piyano?</p>

  <p class="normal">— Doğrusu ne zamandır müzikle uğraşmaya hiç zaman bulamıyorum. Eğitimiyle uğraşmam gereken bir kızım var. Piyano çalmama zaman kalsın diye onu yabancı mürebbiyelerin eline bırakmak, bilmiyorum ama, hiç doğru olmaz diye düşünüyorum.</p>

  <p class="normal">— İyiden çekilmez biri olmuşsun! –dedi Platonov ve pencereye doğru yürüdü, sonra:– A! İşte o! Geliyor! –dedi.</p>

  <p class="normal">Çiçikov da pencerenin önüne gitti. Kırk yaşlarında gösteren, yağız biri canlı, çevik adımlarla evin kapısına doğru yürümekteydi. Başında yünlü, havlı bir şapka vardı. İki yanında, şapkaları ellerinde iki kişi yürüyor ve ona bir şeyler anlatıyorlardı. Bunlardan biri sıradan bir köylü, öbürü kısa mavi kabanlı, anasının gözü bir kulaktı. Eve gelince merdivenlerin önünde durdular. Köylü heyecanla bir şeyler anlatıyordu beye, konuşmalar içeriye kadar ulaşıyordu.</p>

  <p class="normal">— Bence şöyle yapalım: Siz beyinize hakkı olan parayı ödeyip özgürlüğünüze kavuşun, bunun için ben size borç veririm, ondan sonra gelip benim yanımda çalışın.</p>

  <p class="normal">— Yok, Konstantin Fyodoroviç, özgürlüğümüzü satın almaya ne gerek var. Siz bizi kabul edin. Çok kısa bir sürede hepimizi yetiştirirsiniz. Sizin gibi akıllı bir insan daha dünyaya gelmemiştir. Bizim kendimizi korumamız nasıl güçleşti, bilemezsiniz. Meyhaneciler öyle içkiler yapıyorlar ki bir kadeh içtin mi ciğerin, bağrın yanıyor, kova kova su içsen, nafile, yangının sönmüyor. Olduğun yere yığılıp kalıyorsun. Bizi ayartacak öyle çok şey var ki... Gerçekten dünya ne hale geldi, anlamak zor! Her yerde mujiklerin aklını çelecek, onları baştan çıkaracak bir şeyler var. Yoksa dünyaya şeytan mı hükmediyor? Nereye baksan köylünün kafasını karıştıracak, onu yoldan çıkaracak bir şey görüyorsun: Tütün desen öyle, votka desen öyle... Elden ne gelir Konstantin Fyodoroviç, insan kendini tutamıyor.</p>

  <p class="normal">— Şimdi bana iyi kulak ver. Bende de serbest olmayan köylüler var. Buraya gelir gelmez bir ineğinin, bir de atının olacağı doğru. Ancak ben köylülerimden, hiç kimsenin istemediği kadar çok çalışmalarını bekler ve isterim. Benim için önemli olan köylünün çalışmasıdır: İster benim için çalışsın, ister kendisi için çalışsın, fark etmez. Kimsenin yan gelip yatmasına izin vermem. Çünkü kendim de eşek gibi çalışırım. Köylülerim de benim gibi çalışırlar. Çünkü kötülük denen şey çalışmayıp boş durmaktan doğar; pis işler, çalışmayan adamın kafasına gelir. Kendi aranızda güzelce danışın, görüşün, kararınızı verip öyle gelin yanıma.</p>

  <p class="normal">— Biz konuşacağımızı konuştuk Konstantin Fyodoroviç. Bizim yaşlılar söylediler bize bütün bunları. Her şey ortada: Sizin köylülerinizin hepsi varsıl; elbet bunu çalışarak hak etmişler. Papazlarınız da sevecen, iyi kalpliler. Bizde cenazemizi bile kaldıracak papaz kalmadı.</p>

  <p class="normal">— Olsun, sen yine de git ve herkesin fikrini al.</p>

  <p class="normal">— Emredersiniz efendim.</p>

  <p class="normal">Köylü çekilince mavi gocuklu kulak başladı:</p>

  <p class="normal">— Fiyatı biraz kırsanız Konstantin Fyodoroviç.</p>

  <p class="normal">— Sana daha önce de söylemiştim: Ben pazarlık yapmaktan hoşlanmam. Şimdi bir kez daha söylüyorum: Tam ipotek borçlarını geri ödeme tarihlerinde yanlarına gittiğin öbür toprak sahiplerine benzemem ben. Sizin gibileri çok iyi bilirim! Kimin ne kadar borcu olduğunu ve borçların son ödeme tarihlerini en ince ayrıntısıyla bilirsiniz, bunların listesini tutarsınız, sonra da gider tepelerine dikilirsiniz. Adam sıkışmış, çaresiz, ne yapsın, yarı fiyatına verir malını. Ama bana sökmez bunlar! Benim malım isterse üç yıl yatsın ambarda, umurumda değil! İpotek ödemem falan yok çok şükür!</p>

  <p class="normal">— Olur mu Konstantin Fyodoroviç, biz burada gerçek iş yapıyoruz. Ben, yani, gelecekte de sizinle bu ilişkiyi sürdürmeyi düşündüğüm için, efendim... Kaparo olarak lütfen şu üç bini kabul edin...</p>

  <p class="normal">Kulak, elini koynuna sokup bir deste banknot çıkardı, uzattı; Kostanjoglo rastgele bir şeymiş gibi aldığı parayı saymadan, cebine attı.</p>

  <p class="normal">— Vay anasına! –dedi Çiçikov.– Sanki burnunu sildiği mendil! Parayı öyle attı cebine!</p>

  <p class="normal">Az sonra salon kapısında göründü Kostanjoglo.</p>

  <p class="normal">— Oo, kardeş... burada, bizdesin ha?.. –dedi Platonov’u görünce. Kucaklaştılar, öpüştüler. Platonov, Çiçikov’u tanıttı. Çiçikov saygıyla ev sahibine yaklaştı, öpüştüler.</p>

  <p class="normal">Son derece ilginç bir yüzü vardı Kostanjoglo’nun. Güneyli gibiydi sanki. Saçları, kaşları gür ve esmerdi, gözleri kor gibi yanıyordu. Yüzü anlam yüklüydü ve kesinlikle uykulu denebilecek bir hali yoktu. Ama sinirli, gergin bir şeyler de seçiliyordu. Hangi ulustandı acaba? Ruslar arasında başka halklarla karışmış öyle çok insan vardı ki!.. Ancak Kostanjoglo tam bir Rus ruhuna sahipti. Yine de kendisi bu köken konusuyla hiç ilgilenmiyor ve bunun yürütmekte olduğu çiftçilik işlerini hiç mi hiç etkilemeyecek bir konu olduğunu söylüyordu. Rus olduğuna emindi; zaten Rus-çadan başka dil de bilmiyordu.</p>

  <p class="normal">— Biliyor musun, ne yapacağım Konstantin? –dedi Pla-tonov.</p>

  <p class="normal">— Ne?</p>

  <p class="normal">— Bütün Rusya’yı il il dolaşacağım. Bu belki can sıkıntıma iyi gelir?</p>

  <p class="normal">— Bakarsın hem de çok iyi gelir!</p>

  <p class="normal">— Pavel İvanoviç’le birlikte yolculuk edeceğiz.</p>

  <p class="normal">— Harika! –dedi Kostanjoglo, sonra incelikle Çiçikov’a doğru döndü:– Nerelerden başlamayı düşünüyorsunuz?</p>

  <p class="normal">— Doğrusunu isterseniz, –dedi Çiçikov, başını yana eğmiş, eliyle de koltuğun kolluğunu tutuyordu zarif bir şekilde,– şu anda bir başkasının isteklerini karşılamaya yönelik bir gezi yapıyorum. Yakın dostum, hayırsever insan General Betrişçev akrabalarını ziyaret etmemi rica etti benden. Tabii dostumun akrabalarını dolaşma işi var, ama öte yandan kendim için de gezdiğimi söyleyebilirim, çünkü bildiğiniz gibi basura çok iyi gelir gezip dolaşmak. Ayrıca dünyayı görmek, tüm renkleriyle insanları tanımak, nasıl söyleyeyim, canlı bir kitap ya da bilim gibi bir şeydir.</p>

  <p class="normal">— Evet, yaşadığınız yerden başka yerleri dolaşmak fena fikir değil.</p>

  <p class="normal">— Fena fikir değil: Ne güzel ifade ettiniz! –dedi Çiçikov.– Görmediğiniz şeyler görür, tanımadığınız insanlar tanırsınız. İki çift laf etmenin altın değerinde olduğu sizin gibi insanlar vardır. Kimileriyle konuşmak altın değerindedir, tıpkı şu anda, benim yaşamakta olduğum şu fırsatta olduğu gibi. İşte size doğru koşuyorum saygıdeğer Konstantin Fyodoroviç: Öğretin bize, yetiştirin bizi. Gerçeklere duyduğum susuzluğumu giderin! Sizin tatlı sözlerinizi bir ilaç gibi bekliyorum.</p>

  <p class="normal">Kostanjoglo şaşırdı.</p>

  <p class="normal">— İyi de... ne öğretebilirim ki ben size? Yoksul bir ailenin çocuğu olarak doğru dürüst bir eğitim bile alamadım ben.</p>

  <p class="normal">— Bilgeliğiniz, Konstantin Fyodoroviç, bilgeliğiniz yeter sizin! Çiftliğinizi yönetişinizdeki bilgeliğiniz, helal para kazanma konusundaki bilgeliğiniz, hayallere bile sığmayacak bir mal varlığı edinmeniz, en önemlisi de bütün bunları gerçekleştirmekle bir yurttaş olarak herkesin saygısını kazanmanız!</p>

  <p class="normal">Kostanjoglo, Çiçikov’un yüzüne düşünceli düşünceli baktı:</p>

  <p class="normal">— Bakın ne yapalım -dedi.– Bu gece burada kalın. Size çiftliği gezdireyim, her şeyi anlatayım, bu işte bilgelik falan olmadığını anlayacaksınız.</p>

  <p class="normal">Ev sahibesi de kardeşine dönerek:</p>

  <p class="normal">— Gerçekten de bugün bizde kalsanıza, –dedi.</p>

  <p class="normal">— Benim için hava hoş, –dedi Platonov, kayıtsızlıkla.– Önemli olan, Pavel İvanoviç’in ne diyeceği.</p>

  <p class="normal">— Bundan büyük onur duyarım, –dedi Çiçikov.– Ah şu işim olmasaydı... General Betrişçev’in yakınlarını ziyaret etme zorunluluğum... Albay Koşkarev diye birini ziyaret etmek zorundayım.</p>

  <p class="normal">— Ama o... nasıl desem... sersemin... delinin tekidir!</p>

  <p class="normal">— Bunu ben de duydum. Aslında benim kişisel olarak kendisiyle bir işim yok. Ama General Betrişçev, yakın dostum, büyük hayırsever... ona karşı hoş olmaz.</p>

  <p class="normal">— O zaman şöyle yapalım, –dedi Kostanjoglo.– Önce ona gidin. On versta bile değil buraya çiftliği. Arabam hazır; sizi hemen götürür, çay saatine de buraya yetiştirir.</p>

  <p class="normal">Çiçikov sevinçle kabul etti öneriyi. Ev sahibinin arabası yarım saatte götürdü onu albayın oraya. Burada karşılaştığı görüntü Çiçikov’u müthiş şaşırttı. Her yer karmakarışıktı. Her yanda yarım kalmış bir yapı görülüyordu; tuğlalar, kireç yığınları, keresteler oraya buraya saçılmıştı. Bazı yapılar resmi binaları andırıyordu. Bunların üzerinde yaldızlı harflerle yazılmış “Tarım Aletleri Deposu”, “Hesap İşleri Başkanlığı”, “Tarımsal İşler Komitesi”, “Köylüler İçin Normal Eğitim Kurumu” gibi tuhaf tabelalar göze çarpıyordu. Çok sert, yüzü gülmez, kalkık burunlu bir adamdı albay, üçgen biçimli yüzü pek ciddiydi. Favorileri yanaklarına iki ince yol gibi iniyordu; saçları, burnu, dudakları, çenesi, üzerlerinde bir baskı varmış da bundan şimdi kurtulmuşlar gibiydi. İşlerden çok iyi anlarmış edasıyla konuşuyordu. Sözlerine çevredeki çiftlik sahiplerinin çok cahil olduklarını belirterek başladı; üstesinden gelmesi gereken işlerin çokluğundan söz etti. Çiçikov’u güler yüzle, sevecenlikle karşıladı albay ve ona çiftliğini bugünkü bayındır düzeyine getirebilmek için ne kadar çok çalıştığını büyük bir zevkle anlattı. Bazı şeyleri köylülere açıklayabilmek nasıl da zor oluyordu: İnsanı kanatlandıran, ilerlemesini, gelişmesini sağlayan sanat gibi, kültür, eğitim gibi yücelikleri asla kavrayamıyorlardı. Rus köylüsünün gırtlağına kadar gömüldüğü cehaletle mücadele edebilmek, Tanrım, nasıl da zordu! Örneğin onlara Alman pantolonları giydirmeyi ve böylece kendilerini biraz da olsa insan onuruna sahip bireyler gibi hissetmelerini sağlamayı onca uğraşına karşın başaramamıştı; tıpkı kadınlara korse giydirmeyi başaramadığı gibi. Oysa kendisi 1814 yılında birliğiyle Almanya’da bulunmuştu ve orada değirmencinin kızının piyano çaldığına, Fransızca konuştuğuna ve kniksen<sup class="calibre2"><a href="../Text/olu_split_023.html#footnote-600-45" id="footnote-600-45-backlink">[45]</a></sup> yaptığına bizzat tanık olmuştu. Komşu çiftlik sahiplerinin nasıl zırcahil olduklarını adeta kahrolarak anlattı; sorumlu oldukları onca insanı hiç umursamıyorlardı. Hatta çiftlik yönetimi açısından, birtakım çalıp çırpmaların önüne geçebilmek için bir yazı işleri bürosunun, değişik komisyonların ve hatta komitelerin bulunması gerektiğinden, yazıcı, muhasebeci ve kâhya gibi personelin rastgele kişilerden değil, üniversite eğitimi almış kişiler arasından seçilmesi gerektiğinden söz ettiğinde kendisiyle nasıl dalga geçmişlerdi; çift süren her köylünün pulluğun ardında yürürken bir yandan da su taşkınları ve benzeri doğal afetler konusunda bir kitap okumasının çiftlikler için ne büyük yararı olacağını da komşu toprak sahiplerinden hiçbirine anlatmayı başaramamıştı.</p>

  <p class="normal">Bu sözler üzerine Çiçikov’un aklından şunlar geçti: “Böyle bir zamanın geleceğini hiç sanmam. Ben o kadar okumuş bir adamım, ama kim bilir ne zaman okumaya başladığım “Kontes la Vallière”i hâlâ bitiremedim.</p>

  <p class="normal">— Sözün kısası, cahillik diz boyu! –diyerek tamamladı konuşmasını Albay Koşkarev.– Tam bir ortaçağ karanlığı ve bundan çıkışın bir yolu da yok. İnanın, yok! Ben aslında herkesin yardımına koşmaya hazırım... ve bir çıkış yolu da biliyorum... hem de esaslı bir yol!</p>

  <p class="normal">— Ne yapılması gerekiyor?</p>

  <p class="normal">— Rusya’da herkesin Almanlar gibi giyinmesini sağlamak gerekiyor. Yapılması gereken tek şey bu. İnanın bana, gerisi tereyağından kıl çeker gibi kendiliğinden hallolacaktır: Bilim gelişecek, ticaret canlanacak ve Rusya altın çağını yaşayacak!</p>

  <p class="normal">Çiçikov gözlerini dikip uzun uzun baktı albaya: “Bu herife karşı nazik olmaya falan hiç gerek yok!” Ve işi daha fazla uzatmadan hemen konuya girdi: Böyleyken böyleydi, kendisine ölü canlar gerekiyordu; bunların ona devredilmeleriyle ilgili bir satış sözleşmesi imzalamalarını öneriyordu.</p>

  <p class="normal">Albay öneri karşısında en ufak bir şaşkınlık göstermeden:</p>

  <p class="normal">— Sözlerinizden anlayabildiğim kadarıyla benden bir dilekte bulunuyorsunuz? –dedi.</p>

  <p class="normal">— Çok doğru!</p>

  <p class="normal">— O zaman yazılı başvuruda bulunun, başvurunuz Genel Dilekçe Komisyonu’nda değerlendirildikten sonra bana iletilir. Benden sonra Tarımsal İşler Komitesi’ne gider, orada gerekli incelemeler yapılır ve Genel Başkanlık, kendine bağlı büronun görüş ve değerlendirmelerini de göz önünde bulundurarak son kararı verir.</p>

  <p class="normal">Çiçikov adeta panik içinde:</p>

  <p class="normal">— Müsaade buyurun! –dedi.– Böyle bu iş çok sürer!</p>

  <p class="normal">Albay gülümsedi:</p>

  <p class="normal">— A! İşleri kâğıda dökmenin yararı burada işte! Evet, gerçi iş biraz uzar ama, gözden kaçan bir şey olmaz: Her şey ayna gibi ortada olur!</p>

  <p class="normal">— Müsaade buyurun! Yani bu işi yazıya dökmek ne kadar uygun olur? Zira... bu canlar... ne de olsa... ölü!</p>

  <p class="normal">— İyi ya, siz de aynen öyle yazın: “Bu canlar ne de olsa ölü,” deyin!</p>

  <p class="normal">— Yani nasıl ölü? Yazılır mı öyle şey? Ölü olsalar da, sözleşmede canlı gibi görünüyor olmaları gerek onların.</p>

  <p class="normal">— Çok güzel! Aynen dediğiniz gibi yazın siz de: “Her ne kadar vesaire vesaire iseler de, canlı gibi görünüyor olmaları gerek,” deyin!</p>

  <p class="normal">Albaya bakakaldı Çiçikov; sonunda gidip adamın komisyon ve komite dediği şeylerin ne olduğunu kendi gözleriyle görmeye karar verdi ve öyle şeylere tanık oldu ki yalnızca şaşırmakla kalmadı, gördüklerini aklı da almadı. Genel dilekçe komisyonunun yalnızca adı vardı; beyin eski oda hizmetçisi olan komisyon başkanı, yeni kurulan Köy İnşaat Komitesi’ne atanmıştı. Onun yerine büro memuru Timoşka bakıyordu, ama o da kâhya ve tam bir sahtekâr olan muhtarın işlediği, başta sarhoşluk olmak üzere çeşitli suçları araştırma göreviyle başka yere yollanmıştı. Hiçbir yerde memur yoktu.</p>

  <p class="normal">Müthiş şaşıran Çiçikov, yol göstermesi için albayın yanına kattığı görevliye:</p>

  <p class="normal">— İyi ama biz buradan... bir şey öğrenemeyecek gibiyiz. –dedi.</p>

  <p class="normal">— Çok haklısınız. Bizde işler hep böyledir, karmaşa hüküm sürer. Siz de herhalde fark ettiniz, İnşaat Komisyonu ne derse o olur; herkesi çalışmakta olduğu işinden alır, aklına esen bambaşka bir yere yollar. Astığı astık kestiği kestiktir. –Adam İnşaat Komisyonu’ndan hiç memnun değil gibiydi.– Beyin arkasından ne numaralar çeviriyorlar! O her işin yolunda gittiğini sanıyor, ama gerçekte hiç de öyle değil.</p>

  <p class="normal">“O zaman bunu beye söylemek gerek,” diye düşündü Çiçikov ve albayın oraya döndüklerinde, işlerin nasıl karmakarışık olduğunu, bu karışıklıktan yararlı bir şey elde edebilmenin olanaksız olduğunu ve İnşaat Komisyonu’nun insafsızca çalıp çırptığını anlattı.</p>

  <p class="normal">Duydukları albayın kanını tepesine sıçrattı. Hemen kaleme kâğıda sarılıp İnşaat Komisyonu’na sekiz sert soru yöneltti: İnşaat Komisyonu hangi hakla yönetimi altında olmayan memurları aklına estiği gibi oradan oraya yollayabiliyordu? Baş yönetici, komisyon başkanının, yerine bir vekil bırakmadan, soruşturma yapmak için de olsa bir başka yere gitmesine nasıl göz yumabilmişti? Köy İşleri Komitesi, Dilekçe Komisyonu’nun ortada olmayışını nasıl kayıtsızlıkla karşılayabilmişti?</p>

  <p class="normal">“Burada at izi eşek izine karışmış” diye düşündü Çiçikov ve gitmek için izin istedi.</p>

  <p class="normal">— Dünyada bırakmam! –dedi albay.– Çok değil, iki saat içinde sorununuz çözümlenecek ve buradan tümüyle tatmin olmuş olarak ayrılacaksınız. Sizin işinizi üniversiteyi yeni bitirmiş çok özel birine havale ediyorum. Lütfen şöyle buyurun, kitaplığa geçelim, size gerekli olabilecek her şey var orada: Kitap, kâğıt, kalem, hokka... her şey. Her şeyden dilediğinizce yararlanabilirsiniz; kendi evinizdeymiş gibi rahat olun. Aydınlanma herkese açık olmalı, herkes ona erişebilmelidir.</p>

  <p class="normal">Bunları söyleyerek Çiçikov’u yerden tavana kadar bütün duvarları kitapla dolu kocaman bir salona götürdü. Bazı raflarda içleri samanla doldurulmuş hayvanlar bile vardı. Ormancılıktan domuz yetiştiriciliğine, hayvancılıktan bahçeciliğe kadar her konuda kitaplarla ve at yetiştiriciliğinden doğa bilimlerindeki son gelişmelere kadar çok sayıda yeni dergiyle doluydu kitaplık. “Bir Bilim Olarak Domuz Yetiştiriciliği” adını taşıyan bir kitap bile gördü Çiçikov. Bu bölümdeki kitapların zaman öldürmeye pek elverişli şeyler olmadığını düşünerek bir başka bölüme yöneldi. Ama o da ne! Yağmurdan kaçarken doluya tutulmuştu! Felsefe kitaplarıyla doluydu bu bölümdeki raflar. “Bilim Olarak Felsefe” genel başlığı altında altı kalın ciltlik bir felsefe dizisi, şu alt başlığı taşıyordu: “Düşünce kuramlarına bütünsel ve genel giriş ve bunların organik temellerindeki rasyonalite pratiği ile toplumsal üretkenlik pratiğindeki ikili bölümlenişleri”. Çiçikov kalın ciltlerin hangi sayfasını açsa, tezahür, gelişme, soyut, ardışık, bütünleşik gibi akıl ermez lakırdılarla karşılaşıyordu. “Hiç bana göre şeyler değil!” diye söylenerek daha çok sanat kitaplarının yer aldığı bir sonraki bölüme yöneldi. Mitolojiden, biraz açık saçık, ama görkemli, göz kamaştırıcı bazı sahnelerin canlandırıldığı kalın bir cilt alıp karıştırmaya başladı. İşte bu kitap ona göreydi; orta yaşlardaki bekâr erkeklerin hoşlandığı türden bir kitaptı bu. İleri yaşlarında baleye merak salıp ince bir bale zevki edinmeye başlayan ihtiyarların da hoşlandıkları söyleniyordu bu tür kitaplardan. Yüzyılımızın insanı biraz sert, keskin, hoş kokulu şeylere düşkün olduysa, ne gelir elden? Elindeki kitabın son sayfasına dek bakan Çiçikov bir sonraki cilde uzanmak üzereyken birden Albay Koşkarev göründü: Yüzü ışıl ışıldı, elinde bir kâğıt vardı.</p>

  <p class="normal">— Sorun kalmadı. Her şey harika bir şekilde çözüme kavuşturuldu. Dediğim gibi; bu adam eşsiz, bu adam bir harika, bu adamın elinden gelmeyecek iş yok. Bu yüzden de onu herkesin tepesine getireceğim. Kuracağım yeni ve en üst, en özel yönetim biriminin başkanı yapacağım onu. Bakar mısınız neler yazmış...</p>

  <p class="normal">“Tanrım! Çok şükür!” diye geçirdi içinden Çiçikov ve dinlemeye hazırlandı. Albay, elindeki kâğıttan okumaya başladı:</p>

  <p class="normal">— Ekselanslarının bana tevdi ettikleri göreve ilişkin olarak aşağıdaki görüş ve düşüncelerimi sunmaktan şeref duyarım: 1) Müşavir unvanlı ve nişan sahibi Pavel İvanoviç Çiçikov’un dilekçesinde anlaşılmaz bazı noktalar bulunmaktadır. Sanırım bir dikkatsizlik sonucu olarak, sayım listelerinde adları bulunan canlardan ölü olarak söz edilmiştir. Dilekçe sahibi bu ifadeyle ölmüşleri değil, herhalde ölmeye yaklaşmış canları kastetmiş olsa gerektir. Çünkü ölüler ne alınabilir, ne satılabilir, ne de alım satıma, dolayısıyla sahipliğe konu olabilirler. Bir şey yoksa, ona sahip de olunamaz. Dolayısıyla, olmayan bir şeye sahip olunamayacağı mantığın doğal sonucudur. Dil ve deyiş açısından da söz konusu ifadenin sakatlığı ortadadır... –Koşkarev bir an durdu, bakışlarını elindeki kâğıttan Çiçikov’a yöneltti:– Yaman herif, yaman! Burada size biraz dokunduruyor... ama kabul edin ki çok kıvrak bir kalemi var! Bunlar ancak bir devlet şurası üyesinin kaleminden çıkabilecek şeyler... oysa üniversiteden üçüncü yılında ayrıldı, bitirmedi bile... –Sonra kâğıttan okumayı sürdürdü:– ...dil ve deyiş açısından da söz konusu ifadenin sakatlığı ortadadır, çünkü canlardan ölü diye söz edilmekte, böylece de insan bilimlerinden nasibini almış herkesin çok iyi bildiği, ruhun ölümsüz olduğu bilimsel gerçeğine ters düşülmektedir.<sup class="calibre2"><a href="../Text/olu_split_023.html#footnote-600-46" id="footnote-600-46-backlink">[46]</a></sup> 2) Kaldı ki bizde ölüme yakın olsun, uzak olsun ya da kendilerinin yanlış ifadesiyle ölü olsun, rehin altında olmayan tek bir can bile bulunmamaktadır. Çiftlik sahibi Predişçev’le aranızda sürtüşme konusu olan küçük Gurmaylovka köyündeki canlar bunun tek istisnasını oluşturmaktadır, onların dışında bütün köylerimizdeki canlar, ilk rehinlerine ek olarak, her biri için yüz ellişer ruble karşılığında bir kez daha rehin edilmişlerdir, bundan dolayı da kendilerini satmak da, rehin etmek de mümkün değildir.</p>

  <p class="normal">Çiçikov, içerlemiş:</p>

  <p class="normal">— İyi de bunu bana neden daha önce söylemediniz? –dedi.– Neden gereksiz yere onca zamanımı aldınız?</p>

  <p class="normal">— İyi ama bunu daha önce ben de bilemezdim ki... İşleri yazıya, kâğıda dökmenin yararı işte burada! Bakın her şey nasıl ayna gibi ortaya çıktı!</p>

  <p class="normal">Çiçikov kendi kendisine, “Geri zekâlılığına doyma!” diye söylendi. Bütün nezaket kurallarına boş verip, şapkasını aldığı gibi evden çıktı. Arabacı hazır, atlar arabaya koşuluydu. Çünkü atlara yem verilmesi için dilekçe gerektiğinden, ne kadar yulaf verileceğinin de yarından önce sonuçlandırılması mümkün olmadığından atlar arabadan hiç çözülmemişlerdi. Çiçikov’un onca kaba, saygısız davranışlarına karşın Koşkarev son derece nazik, sevecen uğurladı onu. Zorla uzanıp aldığı elini sıktı, kalbine bastırdı ve çiftliğinde işlerin ne durumda olduğunu görmesi olanağını yarattığı için ona teşekkür etti. Yanlışların, tersliklerin üzerine üzerine gitmek gerekti, yoksa işler yavaşlar, yönetim yayları paslanırdı; bu vesileyle aklına harika bir fikir gelmişti: “İnşaat Komisyo-nunu Kontrol Komisyonu” diye yeni bir komisyon kuracak, böylelikle de her türlü hırsızlığın önüne geçecekti.</p>

  <p class="normal">“Eşek! Ahmak!” diye söylendi durdu Çiçikov yol boyunca.</p>

  <p class="normal">Çiftliğe vardığında hava kararmış, bey konağında ışıklar yakılmıştı. Giriş kapısına yaklaştığında içeride sofranın hazırlanmış olduğunu gördü.</p>

  <p class="normal">— Nerede kaldınız? –diye karşıladı kendisini Kostanjoglo.</p>

  <p class="normal">— Ne konuştunuz bu kadar uzun böyle? –dedi Platonov da.</p>

  <p class="normal">— Mahvetti beni! –dedi Çiçikov.– Hayatımda böyle ahmak birini daha görmedim!</p>

  <p class="normal">— Aslında o kadar da kötü sayılmaz, –dedi Kostanjoglo.– Hatta insanın içine su serptiğini bile söyleyebiliriz. Çünkü ülkemizin akıldanelerini görünür kılan bir tip o. Bunların kendi ülkelerinden zerre kadar haberleri yoktur, dışarıda gördükleri her budalalığı alıp uygulama hevesindedirler. Birbirinden tuhaf çiftlik sahipleri türedi ülkemizde: Komisyonlar, komiteler, bürolar, işlikler, fabrikalar, okullar ve daha neler, ne saçmalıklar kuruyorlar! Sanırsınız ki başka bir devlette yaşıyorlar! 1812 savaşından sonra düzelir gibi olmuşlar, hale yola girmişlerdi, ama şimdi sanki yeniden şirazeden çıktılar. Fransızlardan daha beter kötülük yapıyorlar memlekete, o kadar ki Pyotr Petroviç Petuh gibi biri bile onların yanında iyi bir çiftlik sahibi kalıyor! Tarıma elverişli toprakları olan, hatta elinde bu toprakları işlemeye yetecek sayıda adamı olmayan bir çiftlik sahibi tutuyor mum fabrikası kuruyor, Londra’dan mum ustaları getirtiyor, çiftçiyken imalatçı, tüccar oluyor! Bir başkası daha da büyük bir ahmaklık yapıyor ve şapka fabrikası kuruyor! Bir Rus soylusunun, toprak sahibinin imalathane kurup kentli yosmalara tüller, kurdeleler dokuması ne acı!</p>

  <p class="normal">— Senin de imalathanelerin var, –dedi Platonov.</p>

  <p class="normal">— Var, evet. Ama ben mi kurdum onları? Kendiliklerin-den oluştular. Yünler elde kaldı, birikti, birikti, sonunda çuha üretmeye, yünlü kumaş dokumaya başladık. Kumaş-lar kötü, kalın, uyduruktu, ama ucuzdu ve bizim buradaki köylü pazarlarında talep gördü, insanlar satın aldılar onları. Sanayiciler altı yıl boyunca balık derilerini, pullarını benim sahillerime attılar, ne yapacağımı şaşırdım, derken bu pisliği kaynatıp tutkal yapmaya başladım ve yılda kırk bin ruble de buradan kazandım. Benim her işim böyledir!</p>

  <p class="normal">Çiçikov, ev sahibinin gözlerinin içine bakarak:</p>

  <p class="normal">“Şeytan herif! Çöpten bile para kazanmanın yolunu bulmuş!.. Pes doğrusu!” diye geçirdi içinden.</p>

  <p class="normal">— Ben gösterişli yapılar, öyle sütunlu, alınlıklı konaklar yaptırmıyorum! Yurtdışından ustalar getirtmiyorum. Köylü-yü tarımdan asla kopartmıyorum. Tarımı boşlayan toprak sahipleri yüzünden açların sayısı o kadar çoğaldı ki, işliklerimizde, fabrikalarımızda çalışanlar yalnızca bir lokma ekmek peşinde dolaşan yoksul, aç köylülerdir; onların da karınları buralardan doyuyor. Ve işliklerimin sayısı sürekli artıyor. Çevrene şöyle alıcı gözle baktın mı paçavra diye, çerçöp diye burun kıvırdığın şeylerin ne çok yarar sağlayacağını anlarsın!</p>

  <p class="normal">— Çok ilginç doğrusu! –dedi Çiçikov.– En ilginci de, çerçöpten bile para kazanmanın bir yolunu bulmanız!</p>

  <p class="normal">— Ama işte olay o kadar basit değil! –dedi Kostanjoglo; sözlerini henüz bitirmemişti, komşusu çiftlik sahiplerine karşı müthiş öfkeli olduğu ve onlara biraz veriştirmek istediği anlaşılıyordu.– Yine bir aklıevvelimiz tuttu, dünyanın parasını harcayıp taştan bir hayır kurumu yaptırdı köyünde! Ne o, ne kadar iyi bir Hıristiyan olduğunu gösterecek! Yahu sen adama yardım etmek istiyorsan, onun kendi işinde çalışmasını sağla... ki oğul, yaşlı ve hasta babasını ısıtabilsin; onu aforoz etme, işine yabancılaştırma, ona kardeşlerini, yakınlarını barındırabileceği, besleyip doyurabileceği olanaklar ver. Yoksa adam hepten Hıristiyanlıktan yüz çevirir. Herkes her konuda Don Kişot’luk yapma hevesinde. Benim on adama iş sağlayacağım parayla adam tutuyor ne kadar iyi bir Hıristiyan olduğunu göstermek için sözde hayır kurumu yaptırıyor!</p>

  <p class="normal">Kostanjoglo öfkeyle yere tükürdü.</p>

  <p class="normal">Çiçikov hayır işleriyle hiç ilgili değildi. Çerçöpten nasıl para kazanıldığı çekiyordu onun ilgisini. Ne var ki öfkesi tepesine sıçrayan Kostanjoglo kimseye söz fırsatı tanımadan konuşuyor da konuşuyordu:</p>

  <p class="normal">— Bir başka Don Kişot’luğu da eğitim alanında görüyoruz. Adam tutup okul açıyor. İyi, güzel! Bir insanın okuma yazma bilmesinden daha güzel ne olabilir, değil mi? Fakat sonuç ne oluyor? Okul yaptırılan köyün köylüleri bana gelip, “Nedir bu başımıza gelen beyim!” diyorlar. “Çocuklarımız hepten elimizden kayıp gitti! Hiçbir işin ucundan tutmuyor, bize hiç yardım etmiyorlar. Hepsinin tek istediği kâtip olmak, oysa tek bir kâtibe ihtiyaç var!” İşte aklıevvellerin okullarının verdiği sonuç: Köye de yaramayan, kente de yaramayan insanlar yetiştirmek!</p>

  <p class="normal">Çiçikov’un da umurunda değildi okul falan, ama bu kez de Platonov konuyu sürdürdü:</p>

  <p class="normal">— Canım şimdi kâtibi kim ne yapsın!.. Belki daha sonranın işi onlar!.. Şimdilik, gelecek kuşaklar için çalışmak gerek!</p>

  <p class="normal">— Kardeş, hiç değilse sen böyle konuşma! Hiç değilse senden akıllıca bir şeyler duyalım! Ne gelecek kuşakları yahu? Herkes kendini Büyük Petro sanıyor! Sen önce dön bir kendine bak, gelecek kuşakları sonra düşünürsün! Sen köylüye iş ver, aş ver, eli para görsün, varlığı artsın ve biraz boş zamanı kalsın, bak o zaman senin eline sopayı alıp “Oku!” demene gerek kalmadan, kendiliğinden nasıl okuyor! Şimdi olaya bir de şu açıdan bakın... –Kostanjoglo burada, söyleyeceklerini daha bir can kulağıyla dinlemesi için Çiçikov’a rampa etti, parmağını onun frakının iliğine soktu:– Şimdi, köylün var, değil mi? Ne yapman gerekir? Onun o köylü yaşamını kanatların altına alman, koruman gerekir! Köylü nasıl var olur? Yani köylünün uğraşı nedir? Ekmek, biçmek, yediğimiz ekmeği üretmek, değil mi? O halde yapılacak şey, onun toprağı iyi süren, iyi eken, iyi biçen biri olmasını sağlamaktır. Bu yeterince açık değil mi? Ama bazı aklıevveller çıkıyor ve “Köylüyü içinde bulunduğu bu durumdan çıkarmak gerek,” diyorlar. “Köylünün hali hal değil... çok kaba, ilkel bir yaşam sürüyor; köylünün güzel, şık şeylerle tanışmasını sağlamak gerek,” diyorlar. Oysa o güzel, şık dedikleri şeyler kendilerini insanlıktan çıkarıp, bir paçavraya çevirmiş, bundan haberleri yok! Bana bu takımdan on sekiz yaşında bir delikanlı gösterin ki binbir hastalıkla boğuşmamış olsun, ağzında dişleri tam olsun! Şimdi aynı şeyleri köylülere de bulaştırmak istiyorlar! Tanrıya şükürler olsun ki maymun iştahıyla böylesi heveslere kapılmamış sağlıklı bir sınıf var toplumumuzda! Bunun için gerçekten Tanrıya şükretmeliyiz. Benim gözümde, toprakla uğraşan, eken biçen insanlar herkesten daha saygındır. Tanrı herkese toprak adamı olmayı nasip etsin!</p>

  <p class="normal">— Yani toprakla uğraşmaktan daha kazançlısı yoktur mu demek istiyorsunuz? –dedi Çiçikov.</p>

  <p class="normal">— En kazançlı olan değil, en dürüstçe olan. “Alın terinle ıslatacaksın toprağı” denilmesi boşuna değildir. Yüzyılların deneyimlerinden görüyoruz ki toprakla uğraşan insanlar daha temiz, daha ahlaklıdır. Hangi toplumun temelinde toprakla uğraşanlar ağırlıklı yer tutuyorsa, o toplumda bolluk, bereket vardır. Yoksulluk yoktur, lüks, şık şeyler yoktur, ama bolluk, hoşnutluk vardır. Toprağı işle, çalış, çabala diyorsun insana. Burada ne kurnazlığı yapacaksın? Ben köylüye diyorum ki: “Kime çalışırsan çalış: İster bana çalış, ister kendine çalış, ister komşuna çalış... ama çalış! Çalışırsan senin en birinci yardımcın benim. Hayvanın mı yok, al sana at, inek! Al sana araba! Gerek duyduğun her şeyi vereceğim sana. Yeter ki çalış. Senin bağını bahçeni bakımsız, yıkık, viran görmek, benim için ölüm demektir. Avarelik en katlanamadığım şeydir. Tepende dikilmemin nedeni, çalışman içindir!” – “İyi ama,” diyor kimileri, “fabrikalar kurarsak gelir artar.” Yahu, sen önce topraklarındaki köylülerinin durumunu iyileştir, ellerinin para görmesini sağla, bak bakalım o zaman fabrikaya ya da birtakım aptallıklara yönelme gereği duyuluyor mu? Ben elbette tarım dışında bir şeyle uğraşılmasın demiyorum, ama asıl olan topraktır. Fabrika-lar insanların gereksinimlerine yönelik ve orada üretilmekte olan şeylerle ilgili olarak kendiliklerinden kurulurlar. Yoksa insanların ahlakını bozan, onları zayıf düşüren şeyler üreten fabrikalar değildir burada sözü edilen. Ben örneğin, sonuçta milyonlar kaybedeceğimi bilsem de, ne tütün ne de şeker işleyen fabrikalar kurarım! Eğer ahlak ille de bozulacaksa bu benim elimle olmasın!</p>

  <p class="normal">— Ah, Konstantin Fyodoroviç, –dedi Çiçikov,– inanın, dinledikçe dinleyesi geliyor insanın sizi! Söyleyin saygıdeğer Konstantin Fyodoroviç, diyelim ki ben burada, sizin ilinizde çiftlik sahibi olmaya karar verdim, en çok neye dikkat etmem gerekir? Yurttaşlık görevlerimi bir an önce ve gereğince yerine getirebilmemi sağlayacak bir servete fazla uzun olmayacak bir sürede sahip olmamın yolu nedir?</p>

  <p class="normal">— Zengin olmak için ne yapmanız mı gerekir? –dedi Kostanjoglo.– Şimdi, öncelikle dikkat etmeniz gereken şey...</p>

  <p class="normal">Bu sırada yerinden kalkıp odanın ortasına ilerleyen ev sahibesi, üşüyen genç omuzlarını şalıyla sararken:</p>

  <p class="normal">— Hadi artık yemeğe geçelim, –dedi.</p>

  <p class="normal">Çiçikov bir asker çevikliğiyle yerinden fırladı, yüzünde yumuşacık bir gülümsemeyle kolunu büküp ev sahibesine doğru uzattı ve biraz da gösterişli, törensel bir edayla, başını hep hafifçe yana eğik tutarak yemek salonuna dek ona eşlik etti. Çorba çanağının kapağı açık olduğu için baharın taze otlarıyla ve körpecik köklerle pişen çorbanın nefis kokusu doldurmuştu odayı. Herkes yerine oturdu. Hizmetçiler çabucak öbür yemekleri de getirip koydular masaya, sonra da çıkıp gittiler. Kostanjoglo, yemek sırasında hizmetçilerin orada dikilip kendilerini izlemesinden hiç hoşlanmıyordu.</p>

  <p class="normal">Çorba bittikten, üzerine de nefis birer kadeh likör yuvarladıktan sonra, Çiçikov ev sahibine dönerek:</p>

  <p class="normal">— Saygıdeğer Konstantin Fyodoroviç, –dedi,– izin verirseniz deminki çok hoş konumuza döneceğim. Fazla uzun olmayan bir sürede zengin olabilmek için işe nereden başlamak... nasıl bir yol tutturmak...<sup class="calibre2"><a href="../Text/olu_split_023.html#footnote-600-47" id="footnote-600-47-backlink">[47]</a></sup></p>

  <p class="normal">.....................................................</p>

  <p class="normal">— ...doğrusu o topraklara kırk bin ruble bile istese, hiç düşünmez, alırdım!</p>

  <p class="normal">Çiçikov’u düşündürdü bu sözler.</p>

  <p class="normal">— Hmm! O zaman siz neden almıyorsunuz?</p>

  <p class="normal">— İnsanın sınırını bilmesi gerek. Şu anki topraklarımın bile işleriyle baş etmekte zorlanıyorum. Öte yandan, yöredeki tüm soyluların zaten boy hedefi olmuş durumdayım: Zor durumda olmalarından yararlanarak topraklarını yok pahasına ellerinden almakla suçluyorlar beni. Bıktım artık bu tür suçlamalardan!</p>

  <p class="normal">— Şu soyluların da ağızlarından hiç iyi laf çıkmaz!.. –dedi Çiçikov.</p>

  <p class="normal">— Hele bizim buralarda! Benim için neler dediklerini bir bilseniz! Ne açgözlülüğümü bırakıyorlar, ne cimriliğimi. Kendilerini ise sütten çıkma ak kaşık görüyorlar! “Evet, iflas ettim, çünkü yüksek standartta bir yaşam sürdüm. Çünkü bana kitaplar gerekti, lüks nesneler gerekti, sanayinin gelişmesini sağlamak için lüks yaşamam gerekti; elbette iflasla sonuçlanmayacak bir hayatınız da olabilir: Kostanjoglo örneği domuz gibi bir yaşam sürerseniz neden olmasın!” Söyledikleri, bu!</p>

  <p class="normal">— Ah bir de ben böyle domuz gibi yaşayabilseydim! –dedi Çiçikov.</p>

  <p class="normal">— Yemekler vermediğim, böyle şeylere para harcamadığım için domuz gibi yaşadığımı söylüyorlar. Yemek vermiyorum, çünkü böyle şeylerden müthiş sıkılıyorum; alışkın değilim. Evime isteyen buyursun, başımın üstünde yeri var; ben ne yiyorsam birlikte yiyelim! Kimseye borç da vermem, son derece saçma bir şey bu. Gerçekten ihtiyaç sahibi biri gelse ve benden aldığı parayla ne yapacağını ayrıntısıyla anlatsa, açıklamalarını inandırıcı bulur ve vereceğim paranın ona kazanç getireceğine aklım yatarsa, ona borç vereceğim gibi üstelik faiz de istemem.</p>

  <p class="normal">“Bunu aklımızın bir köşesine yazalım,” diye geçirdi içinden Çiçikov.</p>

  <p class="normal">— Ama kim beni neyle suçlarsa suçlasın, paramı rüzgâra savuramam, –diye sürdürdü Kostanjoglo.– Adam benden aldığı borçla yosmasına gösteriş yapacak, ziyafetler verecek, şuna buna su gibi para harcayacak, evini saçma sapan mobilyalarla dolduracak... yağma yok!</p>

  <p class="normal">Kostanjoglo tükürdü, az kalsın karısının önünde kötü bir söz çıkacaktı ağzından. Müthiş gerilmişti, yüzü morarmış, alnında derin kırışıklar ortaya çıkmıştı, içinin derin bir acıyla kavrulduğu belliydi.</p>

  <p class="normal">Çiçikov pek beğendiği koyu kırmızı likörden bir kadeh daha içtikten sonra:</p>

  <p class="normal">— İzninizle saygıdeğer Konstantin Fyodoroviç, –dedi,– yeniden yarım kalan konumuza dönmek istiyorum: Demin işaret buyurduğunuz çiftliği satın aldım diyelim; bu takdirde ne zaman zengin olabilirim, daha doğrusu, zengin olabileceğim en kısa süre nedir?</p>

  <p class="normal">Hâlâ deminki konuşmanın heyecanı içinde olan Konstanjoglo, Çiçikov’un sözünü sertçe kesti:</p>

  <p class="normal">— Hemen zengin olmak isterseniz, asla zengin olamazsınız; ama ne zaman zengin olacağınızı önemsemezseniz, hemen zengin olursunuz!</p>

  <p class="normal">— Demek öyle?.. –dedi Çiçikov.</p>

  <p class="normal">— Öyle ya! –dedi Kostanjoglo sertçe; sanki kızgınlığı Çiçikov’a yönelmişti.– Önce çalışma sevgisi olmalı insanda. Bu olmadı mı hiçbir şey olmaz. Toprağınızı, köyünüzü sevmelisiniz. İnanın o kadar sıkıcı bir şey değil bu. Köyde yaşamın sıkıcı olduğu söylenir hep. Oysa asıl ben kentte onlarınki gibi bir gün geçirsem herhalde sıkıntıdan ölürdüm. Toprak sahibinin canının sıkılmasına zamanı yoktur. Onun hayatında hiç boşluk yoktur, her zaman doludur toprakla uğraşan insanın hayatı. Yıl boyunca, değişen zamanlarda sürekli değişik işler yapması gerekir. Çeşitlilikleri bir yana, bunlar gerçekten ruhu da yücelten işlerdir. Doğayla, yılın mevsimleri, aylarıyla iç içe, olup biten her şeyin hem izleyicisi hem katılımcısı olarak yaşar insan. Daha ilkbahar gelmeden çalışmalar başlar: Yollar kapalı olduğu için taşınamayan şeyler getirilir, ambarlarda tohumlar hazırlanır, ölçülür, havalandırılır; tarlaları sürecek yeni hayvanlar belirlenir. Buzlar çözülüp ırmaklar akmaya başladı mı, işten başını kaşıyacak zamanın olmaz: Orada tekneler yüklenir, burada ormana göre fidan ayrımları yapılır, bahçe fidanları dikilir, toprakla boğuşma başlar. Bağda, bahçede, tarlada, bostanda çapalar, kürekler, tırmıklar, sabanlar çalışmaya başlar. Sonra ekimlere, dikimlere sıra gelir. Önemsiz işlermiş! Boş şeylermiş! Yarınki rızkını toprağın kollarına bırakıyorsun! Yaz geldi mi hasat işleri başlar. Çiftçinin bayram ettiği zaman! Önemsiz işler ha! Bir hasadı bir başkası izler. Çavdarı buğday, arpayı yulaf izler; beride kendir, kenevir sırasını beklemektedir. Ot tınazları, ekin tınazları derken, bir bakmışsınız ağustosu yarılamışsınız bile. Harman yerlerinde bir koşuşturmadır gider. Güz gelir, kışlık ekim yapılacaktır, tarlalarda yeniden koşuşturma başlar. Kaldırılan ürün için ambarlar, ahırlar, samanlıklar, kurutma yerleri, depolar onarılır, temizlenir, hazırlanır. Dibeklerde tokmaklar iner kalkar, değirmenlerin yolu tutulur. Sonra kış gelip kapıya dayanır. Ama işler hiç hız kesmez. Ürünlerin arabalara yüklenip kente taşınması, değirmenlerdeki koşuşturma, avludaki çalışmalar, ormanda inip kalkan baltalar, durmaksızın gidip gelen bıçkılar, ilkbaharda başlayacak yapım işleri için tuğlalar getirtilmesi... yirmi elin olsa yetişemezsin işlerin tümüne. O kadar çok ve çeşitli iş vardır. O kadar çok çeşitli şeyle ilgilenmek gerekir: Değirmen, avlu, işlikler, harman yerleri! Köylülerin çalışmalarının denetlenmesi... Önemsiz işler ha! Keserini hünerle kullanan bir dülgeri izlemek büyük bir zevktir benim için: Durup iki saat izleyebilirim onu. Çalışma, ruhumu şeneltir benim. Hele bir de bütün bu koşuşturmaların ne amaçla olduğunu, çevrende nelerin nasıl değiştiğini, çoğaldığını, arttığını, büyüdüğünü, sonuçta da sana yepyeni kazançlar olarak döndüğünü gördüğünde keyfine ölçü yoktur! Bunun ne büyük bir kıvanç olduğunu anlatmaya gücüm yetmez. Gelirinizi artırdığınız, para kazandığınız için değil –çünkü sonuçta para yalnızca paradır– bütün bunların sizin elinizden çıktığını, bütün bunlara sizin sebep olduğunuzu, bütün bunları bir büyücü gibi sizin yarattığınızı, her yana iyilik, bolluk, bereket yağdırdığınızı bilmekten kaynaklanan bir mutluluktur bu. Söyleyin bana, böylesi bir hazzı başka nerede bulabilirsiniz? –Bunu söylerken yüzünü yukarı kaldırdı; alnındaki kırışıklar kaybolmuştu. En kutlu gününü yaşayan, taç giyme törenindeki bir kraldı sanki, öyle ışımıştı yüzü.– Gerçekten, dünyanın altını üstüne getirseniz, buna eşdeğer bir haz daha bulamazsınız! İnsanın Tanrıya öykündüğü biricik alandır bu: Yaratmayı en yüce haz olarak kendine ayıran Tanrının insanoğlundan da talebi, onun esenlik yaratması, gönenç yaratmasıdır!.. Böyle bir şey nasıl sıkıcı bulunabilir?</p>

  <p class="normal">Ev sahibinin kulağa cennet kuşlarının ezgileri kadar hoş gelen sözlerini arada bir usulca yutkunarak dinleyen Çiçikov kendinden geçmiş gibiydi: Gözleri süzülmüş, yüzünde tatlı bir anlam belirmişti. Konuşma sabaha kadar sürse, yine dinleyebilirdi.</p>

  <p class="normal">Ev sahibesi iskemlesinden kalkarak:</p>

  <p class="normal">— Konstantin! Artık salona geçelim! –dedi. Platonov’la Kostanjoglo da yerlerinden kalkınca, deminki konuşmayı sabaha dek dinlemeye hazır Çiçikov da istemeye istemeye yerinden kalktı ve koşup ev sahibesine salona dek eşlik etmek üzere kolunu uzattı. Ama bu kez başını her zamanki nezaketi ve sevecenliğiyle yana eğememişti; konuşmanın etkisiyle derin düşüncelere daldığı için daha önceki çevikliğinden de eser yoktu.</p>

  <p class="normal">En arkadan gelen Platonov:</p>

  <p class="normal">— Ne dersen de, her şey yine de son derece sıkıcı! –dedi.</p>

  <p class="normal">“Bu konuk hiç de aptal birine benzemiyor,” diye düşünüyordu Kostanjoglo da. “Az konuşuyor, ne dediğini biliyor.” Böyle düşününce de neşesi büsbütün yerine geldi: Sonunda o akıllı öğütlerini can kulağıyla dinleyecek birini bulabilmişti!</p>

  <p class="normal">Mumların aydınlattığı o sıcak, sevimli, küçük salona geçip de bahçeye bakan camlı balkon kapısının karşısına yerleştiklerinde Çiçikov içinin nicedir hiç duymadığı bir rahatlık, esenlik duygusuyla dolduğunu hissetti. Uzun yolculuklardan sonra nihayet sığınacağı yuvayı bulmuştu. Sonunda bütün o dolaşıp durmalar amacına ulaşmış ve o da her şeyi bir yana atıp göçebe hayatına bir nokta koymuştu: “Artık yeter!” Ev sahibinin yaptığı o çok akıllıca konuşma böylesi büyüleyici bir etki yaratmıştı ruhunda. Her insanın kendine daha yakın bulduğu bir konuşma türü vardır. İnsan hiç beklenmedik bir anda, ıssız, kimsesiz bir yerde biriyle karşılaşır ve onunla yaptığı iç ısıtan sıcacık söyleşi, yolculuklarında başından geçen bütün tatsızlıkları, geçit vermeyen yolları, geceyi geçirebileceği bir yerinin olmadığı anların tedirginliğini, insanların yalancılıklarını, düzenbazlıkları unutturuverir; o akşam o söyleşi bir daha hiç çıkmayacak biçimde zihnine kazınır. Sadakatli bellek o akşam olan her şeyi bütün ayrıntılarıyla saklar: Başka kimler vardı orada, kim nerede oturuyordu, o unutulmaz sözleri söyleyenin elinde ne vardı, odanın duvarları, köşeleri nasıldı... ve daha nice önemsiz ayrıntı.</p>

  <p class="normal">Çiçikov için de bu gece öyleydi: Şu küçük, alabildiğine yalın döşenmiş oda, ev sahibinin yüzündeki samimi, sevecen anlatım, Platonov’un kehribar uçlu piposunu tüttürüşü ve köpeği Yarb’ın kocaman suratına doğru üflediği dumanlar, Yarb’ın rahatsız olması üzerine sevimli ev sahibesinin gülümseyerek, “Eziyet etmesen olmaz şu hayvana!” diye çıkışmaları, sıcak, sevimli mumlar, köşedeki çekirge, camlı kapı, bülbüllerin şakıyıp durduğu korulukta sanki ağaçların tepelerine kollarını dayamış onlara bakan bol yıldızlı ilkyaz gecesi... unutulacak gibi değildi.</p>

  <p class="normal">— Saygıdeğer Konstantin Fyodoroviç, sözlerinizin bana ne büyük zevk verdiğini anlatamam, –dedi Çiçikov.– Koca Rusya’da sizin kadar akıllı birini daha görmedim.</p>

  <p class="normal">Ev sahibi gülümsedi.</p>

  <p class="normal">— Olur mu hiç Pavel İvanoviç, –dedi,– akıllı birini arıyorsanız, benim yanında hiç kalacağım, gerçekten “akıllı bir insan” var!</p>

  <p class="normal">— Kim? –dedi Çiçikov merakla.</p>

  <p class="normal">— Devlet adına bölgenin vergilerini toplayan mültezim Murazov.</p>

  <p class="normal">— İkidir duyuyorum bu adı, –dedi Çiçikov.</p>

  <p class="normal">— Çiftliğini çok iyi yönetmek bir yana, bütün devleti aynı başarıyla yönetebilir. Elimde yetki olsa, düşünmeden maliye bakanı yapardım onu!</p>

  <p class="normal">— Akıl almaz bir serveti olduğunu duymuştum. On milyonun üzerinde olduğu söyleniyor servetinin...</p>

  <p class="normal">— Ne onu! Kırk milyonu aşkındır! Bu gidişle yakında Rusya’nın yarısı onun eline geçer!..</p>

  <p class="normal">Çiçikov küçük dilini yutacaktı:</p>

  <p class="normal">— Ne diyorsunuz? –dedi çığlık atar gibi.</p>

  <p class="normal">— Hiç kuşkunuz olmasın! Akıl almaz bir hızla büyüyor serveti. Bilinen şeydir: Yüz bin rublesi olan yavaş yavaş zenginleşir; ama milyonları olan için ölçüler farklıdır. Her yatırdığı iki üç kat fazlasıyla geri döner. Yatırım alanı sınırsızdır. Rakibi de yoktur. Kimse boy ölçüşemez onunla. Neye ne fiyat biçerse, onun fiyatı odur: Bunu değiştirmek kimsenin elinde değildir.</p>

  <p class="normal">Çiçikov’un gözleri yuvalarından uğramış, ağzı açık kalmıştı. Soluk almakta zorlanıyor gibiydi. Bakışları Konstanjoglo’nun gözlerine çivilenmişti.</p>

  <p class="normal">Biraz kendine gelir gibi olunca:</p>

  <p class="normal">— Akıl alır gibi değil! –dedi.– İnsanın kafası duruyor, kavramakta zorlanıyor! Bilimin börtü böcek üzerine incelemelerini şaşırtıcı buluyor insanlar... bence bir ölümlünün elinde nasıl olup da bu kadar büyük bir servetin birikebildiğidir asıl şaşırtıcı olan! İzin verirseniz bir noktayı aydınlığa kavuşturmanızı rica edeceğim: Bu müthiş servetin temelinde hiç mi haksızlık, haram yok?</p>

  <p class="normal">— Bundan hiç kuşkunuz olmasın! Hiçbir kirli yola başvurulmadan, yasalara ve ahlaka uygun bir şekilde kazanılmış bir servettir.</p>

  <p class="normal">— Saygıdeğer Konstantin Fyodoroviç, özür dilerim ama benden buna inanmamı beklemeyin! Binlerle ifade edilen bir servetten söz ediyor olsaydık belki inanabilirdim, ama milyonlar... kusura bakmayın!</p>

  <p class="normal">— Asıl binleri temiz yoldan, günahsız kazanmak zordur. Milyoncuklar söz konusu oldu mu eğri büğrü yollara girmeye hiç gerek yoktur. Dürüst, açık bir yola gir ve orada dümdüz yürü, önüne çıkanı da topla. Kimse seninle yarışamaz. Kimse sana karşı koyamaz.</p>

  <p class="normal">— Akıl alır gibi değil! En anlaşılmaz olanı da işe sıfırdan başlanmış olması!</p>

  <p class="normal">— Bunda şaşacak bir şey yok! –dedi Kostanjoglo.– Eşyanın doğası gereği bunun tam da böyle olması gerek Gözünü binlerin içinde açan, binlerin içinde yetişen biri bu serveti artıramaz: İstediği her şeye sahip olduğu için, yalnızca birtakım kaprislerin, saçma birtakım heveslerin ardından koşar. Bir işe ortasından başlanmaz; en başından başlanır. Böylece hayatı tanırsın, sonradan kendini sakınacağın insanları tanırsın. Her şeyi kendi üzerinde sınar, tek bir meteliğin bile ne ağır bedeller ödenerek kazanıldığını yaşayarak öğrenirsin. Adımlarını dikkatle atman, tökezlemeden ilerleyebilmen ancak bu çileli evreden sonra mümkündür. Sözlerimde hiçbir abartma olmadığına emin olabilirsiniz. Unutmayın: Başlayacaksanız, baştan başlayacaksınız; ortadan değil! “Bir yüz binim olsa hemen zengin olurum!” diyene asla inanmam. Kesinlikle başarısız olur. İşe her zaman en başından, kopeklerle başlamak gerek!</p>

  <p class="normal">— O zaman ben de zengin olacağım demektir! –diye atıldı Çiçikov.– Çünkü her şeye bir bakıma sıfırdan başlıyorum.</p>

  <p class="normal">Sahibi olduğu ölü canları –artık dünyamızdaki varlıkları bir sıfır olan canlarını– düşünerek söylemişti bunu.</p>

  <p class="normal">— Konstantin! Yetmez mi artık! –dedi ev sahibesi.– Susmak bilmiyorsun! Pavel İvanoviç yorgundur, yakasını bırak da yatıp dinlensin!</p>

  <p class="normal">Kostanjoglo karısını duymadı bile:</p>

  <p class="normal">— Kesinlikle zengin olursunuz! –dedi.– Irmaklar gibi altın akacak, göreceksiniz! Paraları nereye koyacağınızı bilemeyeceksiniz!</p>

  <p class="normal">Pavel İvanoviç’in başı dönüyordu. Irmaklar gibi akacak altınlar hayaliyle büyülenmişti sanki.</p>

  <p class="normal">— Konstantin, lütfen! Bırakalım da uyusun Pavel İvanoviç!</p>

  <p class="normal">— Canım sana ne oluyor? Çok istiyorsan sen git yat!</p>

  <p class="normal">Ama ev sahibi yine de sustu, çünkü bir anda bütün odayı bir horultu kaplamıştı. Platonov bir yandan, köpeği Yarb bir yandan müthiş bir horultu tutturmuşlardı. Gece bekçisinin demir levhaya vurmasından yükselen sesler geliyordu uzaktan. Vakit gece yarısını geçmişti. Gerçekten de yatma saatinin çoktan gelmiş olduğunu anlayan Kostanjoglo, Platonov’a dönerek:</p>

  <p class="normal">— Hey, yeter horladığın! –dedi.</p>

  <p class="normal">Herkes birbirine iyi geceler diledi, odasına çekildi, yatıp uyudu.</p>

  <p class="normal">Bir tek Çiçikov’u uyku tutmadı; bütün duyuları, düşünceleri ayakta, zihni müthiş bir çeviklik içindeydi. Kostanjoglo gibi bir çiftlik sahibi olmanın hayalleriyle doluydu. Ev sahibiyle şu konuşmasından sonra her şey zihninde açık, somut bir nitelik almış ve zengin olmak hiçbir zaman olmadığı kadar yakın bir olasılık olarak görünmüştü gözüne. Ağır çiftlik işlerini altından kolayca kalkabileceği kadar hafif, anlaşılır, tam kendine göre işler gibi görmeye başlamıştı. Bir çiftlik sahibi olmayı artık yalnızca hayal etmiyor, gerçekten istiyordu. Mülkiyetindeki hayali canları ipotek ederek sahip olacağı parayla, hiç de hayali olmayan, gerçek bir çiftlik edinecekti. Kendini tıpkı demin Kostanjoglo’nun anlattığı gibi çiftliğini yönetirken, çalışırken düşlüyordu. Dikkatli, özenli, her yeniliğin peşinden koşmayan, eskiye asla boş vermeyen, her işi kendi izleyen, gören, öğrenen; adamlarını çok iyi tanıyan, gereksiz her şeyden uzak duran, işinden başka bir şey düşünmeyen, çalışkan bir çiftlik sahibi! Saat gibi tıkır tıkır işleyen, her çarkın önceden tasarlandığı gibi birbirini döndürdüğü mükemmel bir çiftliğin vereceği büyük hazzı şimdiden yaşıyordu. Hızlı ve düzenli çalışan bir değirmende tanelerin una dönüşmesi gibi, onun çiftliğinde de çerçöp paraya dönüşecek, çil çil altın olacaktı. Olağanüstü bir insan olarak nitelediği ev sahibinin hayali gözünün önünden hiç gitmiyordu. Şu koca Rusya’da şahsen saygı duyduğu ilk ve tek insandı o. Bugüne dek insanlara rütbeleri, unvanları, servetleri için saygı duymuştu; salt zekâsı için saygı duyduğu tek insan oydu. Bir ilkti Konstanjoglo. Böyle birine ölü canlardan falan bahsedemeyeceğini çok iyi anlıyordu Çiçikov; kesinlikle, kesinlikle açamazdı ona bu konuyu. Şimdi başka bir şey tasarlıyordu: Hlobuyev’in çiftliğini satın alacaktı. Elinde on bin rublesi vardı; ikinci on bin rubleyi Kostanjonglo’dan borç almayı düşünüyordu: Çünkü işinin gücünün başında alın teri döküp çalışarak zengin olmak isteyen herkese yardım edebileceğini kendi ağzıyla söylemişti. Üçüncü on bini ise daha sonra, elindeki canların ipoteği karşılığı sağlamak niyetindeydi. Elinde hiç toprak yokken satın aldığı ölü canların hepsini birden ipotek edemezdi; çünkü bu canların yerleştikleri bir de toprak göstermesi gerekti hazineye. Gerçi herkese Herson ilinde topraklarının olduğunu anlatıp duruyordu, ama gerçek olmaktan çok, hoş bir tasarıdan ibaretti şimdilik o topraklar. Aslında Herson’da toprak edinme niyetinden hâlâ vazgeçmiş değildi, çünkü insanların gelip oralara yerleşmesini teşvik için toprak orada çok ucuzdu, hatta bedava veriliyordu. Yine de biraz daha kaçak ya da ölü can almakta acele etmesi gerekiyordu, çünkü çiftlik sahipleri topraklarını ipotek ettirmede neredeyse yarış halindeydiler ve böyle giderse bütün Rusya’da hazineye ipotek ettirilmemiş tek karış toprak bulmak olanaksızlaşacaktı. İşte kafasını hıncahınç dolduran bu ve benzeri düşünceler Pavel İvanoviç’in gözünü bile kırpmasına engel oluyordu. Neredeyse dört saattir bütün evi kolları arasına almış olan uykuya Çiçikov da daha fazla direnemedi ve sonunda o da kendini onun yumuşak kollarına bıraktı, her şeyin silinip gittiği deliksiz bir uykuya daldı.</p>
</body>
</html>
