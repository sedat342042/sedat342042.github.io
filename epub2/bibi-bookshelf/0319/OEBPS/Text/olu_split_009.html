<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>olu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_7">Beşinci Bölüm</h2>

  <p class="normal">Fakat kahramanımız iyi korkmuştu! Briçkası uçarcasına gidiyordu; Nozdrev’in köyü de tepeler, engin düzlükler ardında çoktan yitip gitmişti; buna karşın, izlendiği, her an yakalanabileceği korkusuyla ikide bir dönüp ardına bakıyordu. Güçlükle soluk alıp veriyor, elini göğsüne bastırdığında yüreğinin kafesteki bıldırcın gibi çırpındığını duyuyordu. “Vay anasına! Az kalsın indirecekti herif!” diye söyleniyor, Nozdrev’e verip veriştiriyordu. Bunların arasında hiç hoş olmayan sözler de vardı. Ne gelir elden: Bir Rus’tu o, üstelik içerlemiş bir Rus! Kaldı ki şakaya gelir yanı da yoktu işin. “Kim ne derse desin, emniyet müdürü yetişmeseydi, gündoğumunu bir kez daha görebileceğim şüpheliydi! Soyumu sürdürecek çocuklar, doğacak çocuklarıma şöyle hatırı sayılır bir servet ve onurlu bir ad bırakamadan, sudaki hava kabarcığı gibi yok olup gidecektim!” Kahramanımızın en hassas olduğu konulardan biriydi kendinden sonraki kuşaklar, soyunun sürmesi.</p>

  <p class="normal">“Böyle iğrenç bir bey görmemiştim!” diye geçiriyordu Selifan da içinden. “Tam yüzüne tükürüleceklerden! İnsana yemek vermemek bağışlanabilir, ama atı aç bırakmak olmaz; çünkü at yulafı sever, yulaf onun yemeğidir: Bizim için erzak neyse, at için de yulaf o! Atın ekmeğidir yulaf!”</p>

  <p class="normal">Atlar da pek iyi şeyler düşünmüyor gibiydiler Nozdrev için: Yalnız Doru ile Üye değil, Benekli de keyifsizdi. Her zaman yulafın en kötüsü düşerdi onun payına, Selifan da “Seni gidi alçak!” demeyi hiç ihmal etmezdi yemini verirken; ama yine de yediği sade saman değil, yulaf olurdu; keyifle, iştahla çiğnerdi yemini ve ikide bir, özellikle de Selifan ahırda değilken, acaba onlarınki nasıl diye kocaman başını arkadaşlarının yemliğine uzatırdı... Ama bu kez, olacak şey değil, yalnızca saman dökülmüştü önlerine. Kimsenin keyfi yoktu.</p>

  <p class="normal">Ama hiç beklenmedik bir olay bu tatsız havaya bir anda son verdi. Altı atlı bir arabanın dörtnala üzerlerine gelmesi ve arabadaki hanımların attıkları çığlıkların kulaklarının dibinde patlamasıyla, başta Selifan olmak üzere herkes kendine geldi. Yabancı arabacının savurduğu küfür ve tehditler de cabası: “Aşağılık herif! O kadar bağırdım sana, sağa al diye! Sarhoş musun nesin?</p>

  <p class="normal">Selifan, dalıp gitmiş olduğunu fark etti, ama bir Rus olarak, başkalarının önünde hatalı olduğunu itiraf etmekten hiç hoşlanmadığı için, azametli bir tavır takınarak diklendi: “Ya senin çılgın sürüşüne ne demeli? Gözlerini meyhanede rehin bırakmış gibisin!” Bunları söyledikten sonra briçkayı biraz geri alıp öbür arabanın kendininkilere dolanan koşumlarından kurtulmak istedi, ama bu o kadar kolay olacak gibi değildi: Dizginler, koşumlar büsbütün birbirine karıştı. Benekli, iki yanında beliren yeni arkadaşlarını merakla kokladı. Bu arada, karşıdaki arabada oturan hanımlar korku içinde olup bitenleri izliyorlardı. Bunlardan biri yaşlı, öbürü on altı yaşlarında bir genç kızdı: Küçük zarif başını süsleyen altın sarısı dümdüz saçları özenle taranmıştı; taptaze bir yumurtayı andıran çok hoş, değirmi yüzü saydam bir ışıltı içindeydi: Tıpkı tavuğun altından aldığı yumurtayı denetlemek için gün ışığına tutan bir kâhya kadının esmer elinde, içinden geçirdiği ışıkla pırıldayan taze, bembeyaz bir yumurta gibiydi. Küçücük ve incecik kulakları da içlerinden geçen ılık ışıkla pembeleşmişti. Açık ağzındaki korku ifadesi, gözlerini dolduran yaşlar ona öyle sevimli bir hava veriyordu ki kahramanımız birkaç dakika boyunca gözlerini ondan alamadı: Atlar, arabalar ve arabacılar arasında kopan kıyametle hiç ilgilendiği yoktu. “Geri alsana arabanı kuş beyinli herif!” diye bağırıyordu kadın yolcuların arabacısı. Atları geri bastırmak için Selifan dizginlere asıldı; öbür arabacı da aynı şeyi yaptı; atlar birkaç adım geriledilerse de koşum kayışları yine birbirine dolandı. Bu arada, Benekli, yeni tanışından o kadar hoşnuttu ki kaderin bir cilvesiyle düştükleri bu karmaşık durumdan kurtulmayı hiç istemiyordu: Yüzünü yeni arkadaşının boynuna dayamış, sanki kulağına bir şeyler fısıldıyordu, ancak söyledikleri son derece saçma şeyler olsa gerekti, çünkü öbür at sürekli kulaklarını silkeleyip duruyordu.</p>

  <p class="normal">Bereket versin hemen yakınlarda bir köy vardı; çok geçmeden yığınla insan toplandı arabaların başına. Böyle bir seyir Rus köylüsü için her anlamda Tanrının bir nimeti olduğundan –bir Alman’ın gazete ve kulüp aşkına benzetilebilir bu– bir süre sonra köyde yalnız yaşlı kadınlarla bebeler kaldı, köyün bütün yetişkinleri arabaların başına toplandılar. Dolanan koşum kayışları birbirinden ayrıldı; yüzüne inen birkaç şaplakla Benekli’nin geri basması sağlandı, böylelikle atlar birbirinden ayrıldı. Ancak dostlarından zorla ayrılmalarına üzüldüklerinden mi, yoksa yalnızca inatlarından mı, öbür arabanın atları yedikleri onca kamçıya karşın çakılmış gibi yerlerinden kımıldamadılar. Bu noktada köylülerin ilgisi doruğa çıkmıştı, herkesin verecek bir öğüdü vardı: “Yahu Andryuşka, şu yandakini, sağdakini tutsana! Mityay dayı, sen de şu kahverengi ata bin! Öyle değil Mityay dayı, otur üzerine atın!” Upuzun ve çok zayıf bir adam olan Mityay dayı ata binince köy kilisesinin çan kulesine benzedi, belki daha da çok, kuyulardan su çekmeye yarayan kova kancasına. Ama ne arabacının atları o kadar kamçılaması, ne de Mityay dayının ata binmesi bir işe yaradı. “Durun hele bir dakika!” diye bağırdı köylülerden biri. “Mityay dayı sen şu yandan koşulu ata geç, Minyay dayı, sen de Mityay dayının indiği ata bin!” Kocaman karnı pazaryerinde üşüyen herkesin içmesine yetecek büyüklükte devasa bir sbiten semaverini andıran, geniş omuzlu, kapkara sakallı bir adam olan Minyay dayı geçip büyük bir keyifle kahverengi ata bindi, hayvancağız üzerindeki ağırlıktan az kalsın olduğu yere yığılacaktı. “Hadi şimdi de yürümesinler de görelim!” diye bağrıştı köylüler. “Çal kamçıyı! Şuna vur, şuna! Koramor<sup class="calibre2"><a href="../Text/olu_split_023.html#footnote-600-12" id="footnote-600-12-backlink">[12]</a></sup> gibi olduğu yerde çakılıp kalana!” Ama bunların da işe yaramadığı görülünce, Minyay dayıyla Mityay dayı, ikisi birlikte ortadaki ata bindiler, yan ata ise Andryuşa’yı bindirdiler. Bütün bunlara sabırla katlanan arabacı sonunda Minyay dayıyı da Mityay dayıyı da kovdu, çok da iyi yaptı, çünkü bütün bir menzili soluk almadan koşmuşlarcasına bir buğu yükseliyordu atların sırtından; nitekim birkaç dakika dinlenmelerine izin verilince kendiliklerinden yürümeye başladılar. Bütün bu hayhuy sırasında Çiçikov sürekli genç kıza baktı. Birkaç kez onunla konuşmak istedi, ama olmadı. Sonra gittiler: O güzel baş, o ince yüz çizgileri ve o hoş endam gözden yitti, bir düşe döndü; yeniden tozlu yol, briçka, okurun artık iyi bildiği üç at, Selifan, Çiçikov ve göz alabildiğine uzanan dümdüz, bomboş tarlalar kaldı geriye. Dünyanın neresinde olursa olsun, ister sefil, binbir engelle dolu yoksul bir yaşam sürenler arasında, isterse tekdüze, soğuk, sıkıcı bir yaşam süren yüksek tabaka arasında olsun, hayatta hiç değilse bir kez, insan o ana dek karşılaşmadığı, bilmediği, görmediği, ona ömrü boyunca yaşadığı duygulara hiç benzemeyen duygular yaşatacak bir durumla karşılaşır. Yaşamımızı ilmik ilmik ören hüzünler arasında bir an için bir sevinç ışıltısı parlayıverir: Tıpkı atları inanılmaz derecede güzel, koşum takımları sırmalı, camları ışıl ışıl, pek gösterişli bir arabanın sap saman taşınan tahta arabalardan başkasının görülmediği ıssız bir köyden geçişine tanık olan köylülerin, masalsı araba çoktan geçip gittiği halde, ardından ağızları bir karış açık, giymeyi unuttukları kasketleri ellerinde, bakakalmaları gibi, öykümüze beklenmedik bir biçimde giren sarışın genç kızın da görünmesiyle yitip gitmesi bir oldu. Burada Çiçikov’un yerinde yirmi yaşında bir genç olsaydı, –ister bir süvari subayı, ister üniversite öğrencisi, isterse hayata yeni atılmış herhangi bir delikanlı– aman Tanrım, neler geçmezdi içinden, ne duygular uyanmaz, ne kıpırdanışlar birbirini izlemezdi! Uzun süre gözleri uzaklarda, elden ayaktan kesilmiş gibi, olduğu yerde kalakalır, yolunu, geciktiği için duyacağı azarları, kendini, işini, bütün dünyayı, her şeyi unutur giderdi.</p>

  <p class="normal">Ama kahramanımız orta yaşlı olduğu gibi, karakter olarak da ihtiyatlı, soğukkanlı biriydi. Aslında o da düşüncelere dalmıştı, ama onun düşünceleri öyle hesapsız kitapsız şeyler değildi; hatta oldukça hesaba kitaba dayanan şeylerdi. Tabakasını çıkarıp biraz enfiye çektikten sonra, “Doğrusu esaslı kızdı!” dedi. “Yatılı bir okuldan, enstitüden henüz çıkmış galiba; yani hiç kadınca bir yanı, kadınlara özgü o tatsız, sinir halleri yoktu, en hoş yanı buydu. Bir çocuk gibi... çözülmez, çetrefil hiçbir yanı yok; aklına geleni söyler, canı isteyince güler... Her şey çıkabilir ondan: Bir mucize de, bir pislik de. Evet, bir pislik: Anneler, teyzeler almaya görsünler ellerine, bir yıla kalmadan öyle bir kadına dönüştürürler ki öz babası gelse tanıyamaz! Bir kurum, bir çalım gelip yerleşir üstüne, her adımını kulağına fısıldanan öğütlere göre atar; kiminle nasıl ve ne kadar konuşacağını, kime nasıl bakacağını hep hesaplayan; her an ağzından gereksiz bir söz kaçırmaktan korkan ve sonunda kendini tümüyle kaybedip, sürekli yalanlar söyleyen, kim bilir neyin nesi bir yaratık çıkar ortaya!” Buraya gelince biraz durdu, sonra şöyle sürdürdü: “Merak ettim: Babası kim acaba? Varlıklı, saygıdeğer bir toprak sahibi mi, yoksa devletten yüklüce bir kazancı olan, hatırı sayılır bir memur mu? Şimdi bu kızcağızın iki yüz bin rublecik dolaylarında bir drahoması da varsa, doğrusu hiç yabana atılmayacak bir kısmet sayılır. Aklı başında birini mutlu etmeye yeter bu kadarı.” İki yüz bin rublecik bir anda öyle çekici göründü ki gözüne, o itiş kakış sırasında arabacılara efendilerinin kim olduklarını sormadığı için bayağı bayağı içerledi kendine. Ancak az sonra Sobakeviç’in köyünün görünmesiyle kafasındaki bütün bu düşünceler uzaklaştı, kendi konusuna döndü.</p>

  <p class="normal">Köy oldukça büyük gibiydi, sağda ve solda iki kanat halinde –biri daha açık, öbürü koyu; biri kayın, öbürü çam– iki koruluk vardı, orta yerde de Alman göçmenlerinkine ya da askeri birlikler için yapılanlara benzer, asma katlı, çatısı kırmızı, duvarları kararmış, külrengi, büyükçe bir ahşap ev vardı. Evin yapımı sırasında mimarla ev sahibinin sürekli çatıştıkları anlaşılıyordu. Mimarın sanatının kurallarını uygulamakta aşırı titiz biri olduğu ve yapıda bakışım istediği, ev sahibininse kullanım kolaylığından, rahatlıktan yana olduğu görülüyordu. Bu nedenle olacak, evin bir yanındaki bütün pencereleri tahta çivileterek kapatmış, bunların yerine kendine daha çok gerektiğini düşündüğü karanlık bir kiler için ufacık bir pencere bırakmıştı. Alınlık da mimarın onca uğraşlarına karşın, ev sahibinin yandaki bir sütunu attırmasıyla, öngörüldüğü gibi dört değil üç sütun üzerine yerleştirildiği için evin tam ortasına gelmemişti. Avlu fazlasıyla kalın tahtadan, sağlam bir çitle çevrilmişti. Ev sahibinin sağlamlığı önemsediği ve bu uğurda epey çaba harcadığı anlaşılıyordu. Ahır, samanlık ve mutfak yüz yıl dayanabilecek ağır kütüklerden yapılmıştı. Köylülerin kulübeleri de kütüklerden yapılmıştı ve harika görünüyordu. Gerçi yontulup düzlenmiş, perdahlanmış bir tahtaya ya da ahşap süsleme ve benzeri hünerli işlere rastlanmıyordu, ama son derece sağlam ve tam gerektiği gibi yapıldıkları ortadaydı. Kuyunun bileziği bile ancak gemilerde ya da değirmenlerde kullanılan sağlam meşe kütüklerinden yapılmıştı. Kısacası ne yana baksa Çiçikov’un gördüğü tek şey sağlamlık, dayanıklılık ve biraz hantalca bir düzendi.</p>

  <p class="normal">Eve yaklaşırken pencerede aynı anda iki yüz birden gördü: Bunlardan biri, başında çene altından kurdeleyle bağlı bir başlık bulunan, salatalık gibi dar, uzun bir kadın yüzü, öbürü Moldavya kabağı gibi yuvarlak, iri bir erkek yüzüydü. Ruslar, gorlyanka adını verdikleri bu kabaktan yirmili yaşlardaki bıçkın delikanlıların süsü ve gönül eğlencesi olan, iki telli, küçük, hafif balalaykalar yapar, delikanlı da balalaykasını usulca tıngırdatırken, bir yandan da onu dinlemek için çevresinde toplanan ak göğüslü, ak gerdanlı kızlara göz kırpıp ıslık çalar. Pencerede görünmeleriyle gözden yitmeleri bir oldu her iki yüzün de. Kapı önüne çıkan mavi dik yakalı, külrengi ceketli uşak, Çiçikov’a sofaya dek eşlik etti; konuğunu burada karşılayan ev sahibi kısa, kesik bir “Böyle buyurun!”la onu evin içlerine götürdü.</p>

  <p class="normal">Çiçikov göz ucuyla Sobakeviç’e bakınca bu kez ev sahibi ona orta boy bir ayı gibi geldi. Benzerliği eksiksiz kılan başka ayrıntılar da vardı: Üzerindeki frak ayı postu rengindeydi, ceket kolları ve pantolon paçaları uzundu; ama asıl, Sobakeviç de tabanlarını yere vura vura ve iki yana yalpalayarak yürür, bu yüzden de hep başkalarının ayağına basardı. Yüzü kararmış bir bakır beşlik rengindeydi. Doğanın üzerlerinde fazla uğraşmadığı, ince işleri için eğe, burgu gibi aletler kullanmadığı insanlar vardır; baltanın bir vuruşuyla burun, bir başka vuruşuyla dudaklar çıkmıştır ortaya; gözler için kocaman bir matkap kullanılmış ve bütün bu organlar tesviye edilmeden, ince işleri yapılmadan, “Yaşıyor!” denilip salıverilmiştir. Sobakeviç’in de böyle sağlam, ama kaba bir yüzü vardı. Başını dik değil, eğik tuttuğu için yüzü hep yere dönüktü. Boynunu hemen hiç oynatmadığı için kendisine bir şey söyleyene pek seyrek bakardı; bu sırada bakışlarını ya sobanın bir köşesine ya da kapıya dikerdi. Yemek odasına girerlerken Çiçikov bir kez daha göz ucuyla baktı ona: Ayı! Tam bir ayı! Adının Mihail Semyonoviç<sup class="calibre2"><a href="../Text/olu_split_023.html#footnote-600-13" id="footnote-600-13-backlink">[13]</a></sup> olması da, olursa bu kadar olur dedirtecek, son şaşırtıcı benzerlikti! Onun yanındakilerin ayağına bastığını bilen Çiçikov çok dikkatli yürüyor, hep ev sahibinin arkasında kalmaya özen gösteriyordu. Ev sahibi de anlaşılan bu kusurunu biliyordu, çünkü bir ara Çiçikov’a: “Size bir rahatsızlık vermedim ya?” diye sordu. Çiçikov da henüz böyle bir şey olmadığını söyleyerek ev sahibine teşekkür etti.</p>

  <p class="normal">Salona girince Sobakeviç bir koltuğu göstererek konuğuna yeniden, “Şöyle buyurun!” dedi. Koltuğuna otururken Çiçikov duvardaki resimlere baktı. Hepsi Yunan kumandanlara ait tam boy gravürlerdi: Mavrokordato, kırmızı üniforması ve burnuna indirdiği gözlükleriyle resmedilmişti, sonra Miaoulis ve Kanaris<sup class="calibre2"><a href="../Text/olu_split_023.html#footnote-600-14" id="footnote-600-14-backlink">[14]</a></sup> görülüyordu. Bu kahramanların hepsinin o kadar iri kalçaları ve öyle acayip bıyıkları vardı ki baktığında insan şöyle bir ürperiyordu. Bu güçlü kuvvetli Yunanlıların arasında ne arıyorsa, nereden, nasıl gelmişse, zayıf, dal gibi General Bagration<sup class="calibre2"><a href="../Text/olu_split_023.html#footnote-600-15" id="footnote-600-15-backlink">[15]</a></sup> da, ayaklarının dibinde minnacık bayraklar ve toplarla, küçücük bir çerçeve içinde yer alıyordu. Sonra yine bir Yunanlı kahraman, kadın isyancılardan Bobelina geliyordu. Kadının bir bacağı, günümüzün sosyete salonlarını dolduran çalımlı beylerin gövdelerinden daha kalındı. Güçlü kuvvetli bir insan olan ev sahibinin, salonunu kendi gibi güçlü kuvvetli insanların resimleriyle süslemek istediği anlaşılıyordu. Bobelina’nın resmiyle pencerenin arasında bir kafes asılıydı. Kafeste Sobakeviç’e çok benzeyen, ak benekli bir karatavuk vardı. Konukla ev sahibi arasındaki suskunluk daha iki dakikayı bile bulmamıştı ki salonun kapısı açıldı ve içeri evin hanımı girdi: Uzun boylu, ağırbaşlı bir kadındı; yürürken başını palmiye gibi dimdik tutuyordu, başındaki başlığın çene altından bağlanan kurdelesi evde yeniden boyanmıştı.</p>

  <p class="normal">— Bu da benim Feoduliya İvanovna’m! –dedi Sobakeviç.</p>

  <p class="normal">Çiçikov, Feoduliya İvanovna’nın eline uzandığı anda kadın elini hemen onun dudaklarına yapıştırmıştı bile; böylelikle de Çiçikov kadının elinin hıyar salamurasıyla yıkanmış olduğunu fark etti.</p>

  <p class="normal">— Pavel İvanoviç Çiçikov’u takdim edeyim canım! –dedi Sobakeviç.– Valinin ve posta müdürünün evlerindeki toplantılarda tanışma şerefine ermiştim kendisiyle.</p>

  <p class="normal">Feoduliya İvanovna, kraliçe rolündeki aktrislere özgü bir baş hareketiyle:</p>

  <p class="normal">— Buyurun, oturun lütfen! –dedi.</p>

  <p class="normal">Kendisi de geçip divana oturdu, yün atkısını omuzlarına çekti, bir daha da ne kaşını ne gözünü oynattı.</p>

  <p class="normal">Çiçikov gözlerini duvara kaldırıp, iri kalçaları, bitmez tükenmez bıyıklarıyla Kanaris’e, sonra Bobelina’ya ve kafesteki karatavuğa bir kez daha baktı.</p>

  <p class="normal">Üç koca dakika boyunca kimse ağzını açmadı, sadece kafesin dibinde buğday arayan karatavuğun gagasıyla ahşap kafesin dibine vurmasından çıkan tıkırtı duyuluyordu. Çiçikov yeniden bakışlarını odada dolaştırdı: Burada her şey son derece sağlam, son derece hantal ve ev sahibiyle tuhaf bir benzerlik içindeydi. Bir köşede kısacık bacakları gövdesine hiç uymayan kocaman bir ceviz çalışma masası duruyordu... tam bir ayı! Masa, koltuk, sandalye... bütün eşyalar öylesine iri ve ağırdı, öylesine tedirgin edici bir kabalıktaydılar ki her biri sanki “Ben de Sobakeviç’im!” ya da “Bakın, ben de Sobakeviç’e ne kadar benziyorum!” der gibiydi.</p>

  <p class="normal">Kimsenin konuşmak gibi bir niyetinin olmadığını gören Çiçikov sonunda dayanamadı:</p>

  <p class="normal">— Geçen perşembe yargıç İvan Grigoryeviç’lerdeydim... pek eğlendik... sizin de kulağınızı çınlattık, –dedi.</p>

  <p class="normal">— Evet, o gün yargıçtaki toplantıya gidememiştim, –dedi Sobakeviç.</p>

  <p class="normal">— Hoş adam.</p>

  <p class="normal">— Kim? –dedi Sobakeviç, sobanın köşesine bakarak.</p>

  <p class="normal">— Yargıç.</p>

  <p class="normal">— Anlaşılan size öyle gelmiş: Çiçeği burnunda mason ve eşi benzeri görülmemiş bir salaktır.</p>

  <p class="normal">Çiçikov, bu damdan düşercesine sözler karşısında bozulduysa da, hemen sonra toparlanarak:</p>

  <p class="normal">— Ne yaparsınız, herkesin bir kusuru var, –dedi.– Ama bakın, vali gerçekten harika bir insan!</p>

  <p class="normal">— Vali mi harika?</p>

  <p class="normal">— Evet, öyle değil mi?</p>

  <p class="normal">— Eşkıyanın önde gidenidir!</p>

  <p class="normal">Valinin eşkıya olabileceğini aklı almayan Çiçikov:</p>

  <p class="normal">— Kim? Vali mi? –dedi, sonra:– Doğrusu, –dedi,– kırk yıl düşünsem aklıma gelmezdi bu. Ancak davranışlarının pek de dediğiniz gibi olmadığını söylememe izin verin. Hatta tersine, pek yumuşak birine benziyor. –Görüşünü kanıtlamak için valinin kendi eliyle işlediği para kesesinden, yüzündeki pek tatlı, sevecen ifadeden övgüyle söz etti.</p>

  <p class="normal">— Yüzünden akıyor adamın haydutluk! –dedi Sobakeviç.– Eline bir bıçak verip yola salın, bir kopek için adam doğrar! Yardımcısının da ondan kalır yanı yoktur... tencere yuvarlanmış kapağını bulmuş!</p>

  <p class="normal">“Anlaşılan bunlarla arası iyi değil,” diye düşündü Çiçikov, “en iyisi emniyet müdüründen söz etmek... galiba iyi dosttu onunla?”</p>

  <p class="normal">— Canım, neyse... Aslında benim en hoşuma giden emniyet müdürü oldu. İçi dışı bir adam olduğu besbelli, kalbinin temizliği yüzüne vurmuş!</p>

  <p class="normal">Sobakeviç alabildiğine soğukkanlı:</p>

  <p class="normal">— Sıfır numara üçkâğıtçıdır, –dedi.– Sizi bir güzel dolandırır, üstüne de oturur, sizinle yemek yer! O takımın hepsini çok iyi bilirim: Al birini vur ötekine! Bütün kent onlarla doludur! İlaç için bir tane namuslu adam bulamazsın! Hepsi birbirinden alçak, aşağılık ve haindir! Tek namuslu adam savcıdır içlerinde; ama doğrusunu söylemek gerekirse, o da domuzun tekidir!</p>

  <p class="normal">Andıkları birkaç kişi için böylesine bir övgü sağanağıyla karşılaşan Çiçikov, başka kimseden söz etmemeyi uygun buldu: Sobakeviç’in kimse için güzel bir şey söylemeyeceği ortadaydı.</p>

  <p class="normal">O arada Sobakeviç’in karısı:</p>

  <p class="normal">— Ne dersin canım, yemeğe geçelim mi artık? –dedi.</p>

  <p class="normal">— Buyursunlar! –dedi Sobakeviç.</p>

  <p class="normal">Bunun ardından ev sahibiyle konuğu, çeşitli mezelerle dolu masaya geçip gerektiği gibi birer kadeh votka yuvarladılar, üstüne de uçsuz bucaksız Rus ülkesinin bütün köylerinde, bütün kentlerinde hep yapıldığı gibi iştah açıcı salamura nimetlerden atıştırdılar... sonra en önde kaz gibi süzülürcesine yürüyüşüyle ev sahibesi, hep birlikte yemek odasına geçtiler. Küçük sayılabilecek masaya dört tabak konmuştu. Çok geçmeden bu dördüncü yerin sahibi ortaya çıktı: Neyin nesi olduğunu söyleyebilmek pek kolay değildi; bir kadın mı, kız mı, akraba mı, kâhya kadın mı, yoksa öylesine bu evde yaşamakta olan “biri” mi? Otuz yaşlarında görünüyordu, üzerinde alacalı bir giysi vardı, başı açıktı. Bu dünyada başlı başına bir varlık gibi değil de, herhangi bir varlık üzerindeki bir benek, bir ben gibi yaşayan insanlar vardır. Hep aynı yerde otururlar, başlarını hep aynı biçimde tutarlar, bir mobilya gibi görmeye hazırsınızdır onları, doğduklarından beri ağızlarından tek söz çıkmadığını düşünürsünüz, ama bir de evin hizmetçi kızlar bölümünde ya da kilerde görmelisiniz onları, oh-ho-o!</p>

  <p class="normal">Lahana çorbasından bir kaşık aldıktan sonra, tabağına nianiadan<sup class="calibre2"><a href="../Text/olu_split_023.html#footnote-600-16" id="footnote-600-16-backlink">[16]</a></sup> koca bir parça çeken Sobakeviç:</p>

  <p class="normal">— Bugün çorba bir harika hayatım! –dedi, sonra Çiçikov’a dönerek:– Kentte böyle bir niania kırk yılda bir nasip olur insana! –dedi.– Kim bilir neler koyuyorlardır orada içine!</p>

  <p class="normal">— Valinin evinde yemekler hiç fena değildi, –dedi Çiçikov.</p>

  <p class="normal">— O yemeklerin nasıl malzemeleri olduğunu, nasıl pişirildiklerini bilseniz, ağzınıza koymazdınız!</p>

  <p class="normal">— Nasıl pişirdiklerini bilemem tabii, ama domuz köfteleriyle balık buğulamaları harikaydı!</p>

  <p class="normal">— Size öyle gelmiş. Bir kez malzemeleri pazardan alırlar. Çakal bir aşçıları var, o yapar alışverişi, Fransız aşçının yetiştirmesi... kediyi yüzer, tavşan diye masaya getirir.</p>

  <p class="normal">— Böğğ! Ne iğrenç şeyler söylüyorsun! –dedi karısı Sobakeviç’e.</p>

  <p class="normal">— Ne yapayım karıcığım, onlar yemeklerini böyle pişiriyorlarsa suç benim mi? Bizim Akulka’nın, affınıza sığınarak söylüyorum, çöp yalağına döktüğü pislikle onlar çorba pişirirler! Evet, evet... bütün o pisliği çorbaya katarlar!</p>

  <p class="normal">Karısı yine itiraz etti Sobakeviç’e:</p>

  <p class="normal">— Senin de ne zaman masaya otursak böyle iğrenç şeyler anlatacağın tutar!</p>

  <p class="normal">— Ne yapabilirim canım? Ben değilim ki pişirip kotaran! Ağzıma sürmem ben öyle iğrenç şeyleri! Bir kurbağayı şekere bulasalar da elimi sürmem. İstiridyeyi de öyle, ağzıma koymam. Neye benzediğini iyi bilirim ben o istiridyenin! –Sonra Çiçikov’a döndü:– Koyun eti alsanıza! Pirinçli koyun kaburga! Bey evlerinde dört günlük kokmuş koyun etinden yapılan sulu köftelere benzemez! Aslında bütün bunlar Alman ve Fransız doktorların uydurmaları! Hepsini ipe çekmeli bunların! Bir perhiz tutturmuşlar, resmen açlıkla tedavi! Rusların nasıl kanlı canlı insanlar olduğunu unutup Almanlar gibi zayıf, her şeyi kaldırmaz midelerimiz olduğunu düşünüyorlar! Olur mu öyle şey efendim! Uydurma bunların hepsi! –Sobakeviç, öfkesinden başını şiddetle salladı.– Bir eğitimli olmak, çağdaş olmak tutturmuşlar!.. Hay ben sizin eğitiminizin de, çağdaşlığınızın da içine e mi!.. Neyse, dilimin ucuna gelen burada söylenecek laf değil! Hayır efendim, benim evimde öyle şey olmaz! Domuz mu var o gün, bütün domuz masaya getirilir; kuzuysa bütün kuzu, kazsa bütün kaz, olduğu gibi masadadır! Tamam, iki çeşit yerim, ama her birinden canım ne kadar istiyorsa o kadar yerim! –Sobakeviç, bu sözünü uygulamayla da göstermek ister gibi, tabağına koyun kaburganın yarısını aldı, son parçasına kadar hepsini yedi, tek tek bütün kemikleri sıyırdı.</p>

  <p class="normal">“Adam ağzının tadını biliyor,” diye düşündü Çiçikov.</p>

  <p class="normal">— Bende öyle şeyler olmaz, –dedi Sobakeviç, elini peçeteye silerken.– Plyuşkin’in evinde falan tanık olduğunuz şeyleri benim evimde göremezsiniz! Adamın sekiz yüz canı var, ama benim çobanım ondan daha güzel şeyler yer içer, yaşamı da onun yaşamından daha güzeldir.</p>

  <p class="normal">— Kim bu Plyuşkin? –diye sordu Çiçikov.</p>

  <p class="normal">— Fırıldakçının teki! –dedi Sobakeviç.– Eşi benzeri görülmemiş bir cimridir. Zindandaki mahkûmlar bile ondan iyi yaşıyordur. Adamlarının hepsi birbiri ardınca geberip gidiyor!</p>

  <p class="normal">— Sahi mi? –diye atıldı Çiçikov.– Sahiden adamları birbiri ardınca ölüyorlar mı?</p>

  <p class="normal">— Sinek gibi!</p>

  <p class="normal">— Sahiden sinek gibi mi? Sorabilir miyim: Size uzak mı evi?</p>

  <p class="normal">— Beş versta kadar çeker.</p>

  <p class="normal">— Beş versta ha! –diye hafif bir çığlık attı Çiçikov; kalbi hızla çarpmaya başlamıştı.– Şimdi, sizin avlu kapısından çıkınca sağa mı, sola mı dönüyoruz?</p>

  <p class="normal">— Bana sorarsanız, bu köpoğlunun evinin yolunu bile öğrenmeyin derim size... Uygunsuz eve gitmek bile onun evine gitmekten yeğdir</p>

  <p class="normal">— Yok canım, ben yalnızca öğrenmek için... yani her yeri tanımak, öğrenmek istediğimden, yoksa şeyden değil.</p>

  <p class="normal">Koyun kaburgayı, her dilimi servis tabaklarından daha büyük lorlu börek, onu da buzağı büyüklüğünde bir hindi dolması izledi. Hemen tüm dünya nimetleri tıkılmıştı bu hindinin içine: Yumurta, pirinç, ciğer ve her biri mideye oturacak daha neler neler. Yemek de böylece bitti; ama masadan kalktıklarında Çiçikov kendini bir pud kadar ağırlaşmış hissetti. Salona geçtiler, baktılar, küçük bir tabağa reçel konmuş: Armut, erik gibi meyvelere benzemeyen bir meyvenin reçeli, ama ev sahibi de, konuk da dokunmadılar bile reçele. Ev sahibesi, reçeli bölüştürmek için fincan tabakları getirmeye gitti; Sobakeviç ise, böylesine doyurucu yemekten sonra bir koltuğa yayılmış ahlaya oflaya haç çıkarıyor, ikide bir eliyle ağzını kapatıyordu. Ev sahibesinin salondan çıkmasını fırsat bilen Çiçikov:</p>

  <p class="normal">— Sizinle konuşmak istediğim küçük bir mesele var, –dedi Sobakeviç’e.</p>

  <p class="normal">O sırada elinde bir reçel tabağıyla ev sahibesi girdi içeri:</p>

  <p class="normal">— İşte size bir reçel daha! Balda kaynamış turp reçeli!</p>

  <p class="normal">— Sonra bakalım onun da tadına, –dedi Sobakeviç.– Sen odana çekil, biz de Pavel İvanoviç’le fraklarımızı çıkarıp şöyle biraz dinlenelim.</p>

  <p class="normal">Ev sahibesi kuştüyü minderler, yastıklar getirtecek oldu, ama Sobakeviç: “Gerek yok, koltuklarda dinleniriz,” dedi.</p>

  <p class="normal">Yalnız kaldıklarında Sobakeviç başını hafif yana eğip Çiçikov’un sözünü ettiği küçük işi dinlemeye hazırlandı.</p>

  <p class="normal">Çiçikov çok uzaklardan, dolaylı yollardan başladı. Rusya’nın büyük bir devlet olduğundan övgülü bir dille söz etti, Roma İmparatorluğu’nun bile bu kadar büyük olmadığını, yabancıların da haklı olarak bu işe şaştıklarını anlattı. Sobakeviç, başı hep öyle yana eğik, dinliyordu. Ve işte şanı şerefi pek büyük olan bu ülkenin mevcut yasalarına göre, bir önceki sayımdan sonra yaşamdan el çekmiş canların bir sonraki sayıma kadar yaşıyor görünmesi, ilgili kurumlar açısından son derece gereksiz, yararsız ayrıntılarla dolu birtakım işlere yol açıyor, böylece de zaten çok karmaşık olan devlet aygıtını daha da içinden çıkılmaz bir hale getiriyordu. Sobakeviç, başı hep öyle yana eğik, dinliyordu. Burada her şey elbette yasalar çerçevesinde olup bitiyordu, yasa dışı bir durum yoktu, ama yaşamdan el çekmiş canlar için yaşayan canlar kadar vergi ödemenin pek çok toprak sahibine ağır geldiği de bir gerçekti. İşte kendisi de Sobakeviç’e duyduğu kişisel saygıdan dolayı, bu yükün, bu gerçekten ağır yükün hiç değilse bir kısmını üstlenmek istiyordu. Konunun can alıcı noktasında Çiçikov çok dikkatliydi: Canlar için ölü dememeye büyük özen göstermiş, bunun yerine artık var olmayan demişti.</p>

  <p class="normal">Sobakeviç, hep öyle başı yana eğik, dinliyordu. Ne düşündüğü belli değildi; hiçbir duygu okunmuyordu yüzünde. Sanki can yoktu bu bedende ya da vardı da, olması gereken yerde değil, Rus masal kahramanı “Ölümsüz Koşçey”inki gibi yedi dağın dibine çekilmişti, üstelik de öyle kalın örtülerin altındaydı ki orada isterse yer yerinden oynasın, yüzeyden bir şey anlayabilmek mümkün değildi.</p>

  <p class="normal">— Evet, ne diyorsunuz? –dedi Çiçikov, heyecandan içi içine sığmayarak.</p>

  <p class="normal">— Ölü can mı lazım size? –diye sordu Sobakeviç, ekmekten söz eder gibi, öyle sakin, öyle sade, öyle soğukkanlı.</p>

  <p class="normal">— Evet, –dedi Çiçikov ve sözü yine yumuşattı:– artık var olmayanlar.</p>

  <p class="normal">— Var bende de tabii, olmaz mı... –dedi Sobakeviç.</p>

  <p class="normal">— Varsa... o zaman onlardan kurtulmayı da istersiniz?..</p>

  <p class="normal">Alıcının bu işte bir çıkarı olduğunu sezen Sobakeviç, başını hafifçe doğrultarak:</p>

  <p class="normal">— Hayhay, satabilirim size onları, –dedi.</p>

  <p class="normal">“Lanet olsun!” dedi içinden Çiçikov. “Ben daha sözünü etmeden adam satış demeye başladı!”</p>

  <p class="normal">— Peki... nasıl bir fiyat düşünürdünüz? Gerçi öyle bir şeyden söz ediyoruz ki bir fiyatının olması bile tuhaf geliyor insana...</p>

  <p class="normal">— Sizin için tanesi yüz ruble!</p>

  <p class="normal">— Yüz mü! –diye bağırdı Çiçikov, ağzı bir karış açık kalmıştı; gözlerini Sobakeviç’in gözlerine dikmiş, kulaklarına inanamıyormuş gibi bakıyordu ona: Acaba ben mi yanlış duydum, yoksa hep olduğu gibi adamın ağır dili ağzında dönmedi de diyeceğinden bambaşka bir şey mi söyledi?</p>

  <p class="normal">— Fiyatı pahalı bulmuş gibisiniz? –dedi Sobakeviç.– Sizin fiyatınız nedir?</p>

  <p class="normal">— Benim fiyatım? Sanırım biz aynı şeyden söz etmiyoruz ya da birbirimizi anlamıyoruz, ya da söz ettiğimiz şeyin ne olduğunu unuttuk? Elimi vicdanıma koyuyor ve ben de bir fiyat veriyorum şimdi: Beher can için seksen kopek! Tamı tamına sekiz onluk! Bundan iyisi can sağlığı!</p>

  <p class="normal">— İnsaf artık!.. Bir can seksen kopek ha!</p>

  <p class="normal">— Nereden bakarsanız bakın, bundan fazla etmez!</p>

  <p class="normal">— Çarık değil sattığımız.</p>

  <p class="normal">— Kabul. Ama insan da değil.</p>

  <p class="normal">— Sayımdan geçmiş canlarını beheri yirmi kopekten satacak enayi arıyorsunuz kendinize galiba?</p>

  <p class="normal">— Fakat müsaade buyurun: Ne diye sayımdan geçmiş diye adlandırıyorsunuz ki onları? Sonuç olarak hepsi çoktan ölüp gitmiş. Elle tutulmaz, görülmez, birer sesten başka bir şey değiller onlar artık! Salt meselenin uzayıp gitmemesi için: Her birine bir buçuk ruble veriyorum. Ve bu çıkabileceğim son rakamdır!</p>

  <p class="normal">— Böyle bir rakamı ağzınıza alırken utanmalısınız! Pazarlık ediyoruz şurada, doğru dürüst bir fiyat söyleyin!</p>

  <p class="normal">— Verebileceğim son fiyat bu Mihail Semyonoviç. İnanın üzerine çıkamam. Bir şey olanaksızsa, elden ne gelir!</p>

  <p class="normal">Çiçikov böyle dedi, ama yine de fiyatı elli kopek yükseltti.</p>

  <p class="normal">— Niye böyle cimrilik ediyorsunuz, anlamıyorum –dedi Sobakeviç.– İnanın, istediğim fiyat çok değil. Yarın bir üçkâğıtçıya çatarsınız, aldatır sizi: Can yerine birtakım döküntüleri kakalar. Oysa benim vereceklerimde tek çürük bulamazsınız, hepsi seçme: Ya sanatkâr ya da sağlıklı köylü. Örneğin, arabacı Miheyev: Hep yaylı araba yapmıştır... hem de ne yaylılar! Öyle Moskova işi arabalar gibi bir saatte bozulan cinsten değil! Çok sağlamdır arabaları Miheyev’in! Döşeme işlerini de kendi yapar, üstelik ışıl ışıl da cilalar bütün arabayı!</p>

  <p class="normal">Çiçikov, Miheyev’in ne zamandır dünyada olmadığını söylemek için ağzını açtı, ama bir şey söyleyebilmesi ne mümkün! Gizli bir konuşma yeteneği varmış da o ortaya çıkmış gibi Sobakeviç coşkuyla anlatıyordu:</p>

  <p class="normal">— Ya Mantar Stepan? Öyle dülgeri bugün ara ki bulasın? Stepan gibi bir köylü bulun, kellemi keserim! Tam bir pehlivandı! Muhafız Alayı’na girmiş olaydı kim bilir nerelere yükselirdi. Boyu 3 arşından daha uzundu!<sup class="calibre2"><a href="../Text/olu_split_023.html#footnote-600-17" id="footnote-600-17-backlink">[17]</a></sup></p>

  <p class="normal">Çiçikov, yine Mantar’ın da artık dünyada olmadığını söylemek istedi; ama hızını almış giden Sobakeviç’i durdurmak mümkün değildi! Öyle bir coşkuyla konuşuyordu ki dinlemekten başka yapılabilecek hiçbir şey yoktu.</p>

  <p class="normal">— Tuğlacı Miluşkin’i alalım: İstediğin evin, istediğin duvarına ocağı örerdi! Çizmeci Maksim Telyatnikov!.. İğneyi eline aldı mı çizmen hazır demektir: Sağ olasın çizmeci başı! Ve de ağzına içki koymazdı! Yeremey Sorokoplhin’e hiç girmeyelim! Tek başına bunların hepsine bedeldi! Moskova’da yürütürdü sanatını, buna karşılık bana da yıllık beş yüz ruble öderdi. Öyle her toprak sahibinde bulunacak adamlar değildi bunlar, hele Plyuşkin gibileri size böylelerini asla satamaz!</p>

  <p class="normal">Bu bitmez tükenmez söylevden şaşkına dönen Çiçikov sonunda:</p>

  <p class="normal">— Onların özelliklerini neden sayıp döküyorsunuz bana, anlamıyorum! –dedi.– Bunun hiç yararı yok ki... çünkü bu adamların biri bile yaşamıyor bugün! Ne demiş atalarımız: “Çite payanda yapayım desen, o bile olmaz ölü bedenden.”</p>

  <p class="normal">Sözünü ettikleri insanların ölü olduğunu şimdi hatırlamış gibi:</p>

  <p class="normal">— Canım, elbette yaşamıyor hiçbiri, –dedi Sobakeviç.– Ama günümüzde yaşıyor görünenler ne ki? İnsandan saymak bile mümkün değil bunları... insan değil, sinek hepsi!</p>

  <p class="normal">— Ama onlar yine de varlar, yaşıyorlar! Bunlar ise yalnızca birer hayal!</p>

  <p class="normal">— Hayır, hiç de hayal değil!.. Size şu kadarını söyleyeyim ki Miheyev gibi birini bugün mümkün değil bulamazsınız: Öyle yapılıydı ki bu odaya sığmazdı! Hayır, onlar birer hayal değildi! Omuzları öyle güçlüydü ki atlar yanında hiç kalırdı. Sorarım size, başka nerede bulabilirsiniz böyle bir hayali?</p>

  <p class="normal">Bu son sözlerini Bagration’la Kolokotroni’nin duvarda asılı resimlerine bakarak söylemişti. Sık karşılaşılan bir durumdur bu: Konuşmakta olan iki kişiden biri, kim bilir neden, birdenbire konuşmakta olduğu adama değil, bir rastlantıyla oraya gelen, hiç tanımadığı üçüncü bir kişiye dönerek sözlerini sürdürür; üstelik bunu o yabancıdan bir karşılık, onay ya da herhangi bir görüş alamayacağını bile bile, onu sanki aracı olmaya çağırıyormuş gibi, gözlerini gözlerine dikerek yapar; öncesini sonrasını bilmediği bir konuda yanıt vermesi mi, yoksa incelik kurallarını gözeterek bir süre öylece durduktan sonra çekip gitmesi mi gerektiğine karar veremeyen yabancı da ne yapacağını şaşırır.</p>

  <p class="normal">Çiçikov yeniden pazarlığa dönerek:</p>

  <p class="normal">— İki rubleden fazla veremem, –dedi.</p>

  <p class="normal">— Pekâlâ, dostluğa sığmayacak bir para istiyor diye düşünmemeniz için, sırf bunun için, can başına yetmiş beş kâğıt ruble! Dostluğumuz adına!</p>

  <p class="normal">“Ne bu böyle, bu adam beni su katılmamış bir ahmak sanıyor herhalde?” diye geçirdi içinden Çiçikov.</p>

  <p class="normal">— Doğrusu çok tuhaf, –dedi sonra, yüksek sesle,– tiyatro oynuyoruz sanki! Aramızda şu geçenler de bir komedi. Başka bir açıklama getiremiyorum... Eğitimli, zeki bir insansınız. Neyin alışverişini yapıyoruz biz? Olmayan bir şeyin, bir hayalin! Böyle bir şeyin ne değeri olabilir? Ve kimin ne işine yarar, kime gerekebilir böyle bir şey?</p>

  <p class="normal">— İşte siz satın alıyorsunuz... demek ki birilerinin işine yarıyor?</p>

  <p class="normal">Çiçikov burada söyleyecek bir şey bulamadı, dudağını ısırdı. Ailesel denilebilecek özel birtakım nedenlerle bu işe giriştiğini söyleyecek olduysa da, Sobakeviç kestirip attı:</p>

  <p class="normal">— Sizin özel ilişkileriniz beni ilgilendirmez! –dedi.– Aile işlerine karıştırmayın beni. Size can gerekmiş, ben de size can satıyorum; almazsanız pişman olursunuz!</p>

  <p class="normal">— Madem öyle, iki ruble! –dedi Çiçikov.</p>

  <p class="normal">— Tutturmuşsunuz iki ruble diye, papağan gibi yineleyip duruyorsunuz! Şunun olacağını söyleyin!</p>

  <p class="normal">“Lanet herif!” diye geçirdi içinden Çiçikov. “Elli kopek daha vereyim bari şuna!”</p>

  <p class="normal">— Pekâlâ! –dedi.– Bir elli kopek daha veriyorum size!</p>

  <p class="normal">— Öyleyse ben de size son sözümü söylüyorum: Elli ruble! Zararına veriyorum! Ve böyle malı hiçbir yerde daha ucuza bulamazsınız!</p>

  <p class="normal">“Amma çetin cevizmiş!” dedi Çiçikov içinden. Sonra biraz canı sıkkınca:</p>

  <p class="normal">— Bilen bilmeyen de ciddi bir şeyden söz ettiğimizi sanır, –dedi.– Başkalarından bedava alabileceğim şeyler bunlar. Tez elden onlardan kurtulmak isteğiyle seve seve vermeye hazır olanlar var. Onları üzerinde tutmak ve yok yere vergi ödemek için insanın aptal olması gerekir.</p>

  <p class="normal">— Aramızda kalsın ve ben size bir dost olarak söylemiş olayım, ama böyle alışverişler yasal değildir. Ben ya da başka herhangi biri bundan şurada burada söz edecek olursak, bu işi yapan kişinin hiçbir güvenilirliği kalmaz, kimse onunla kazançlı olabilecek bir alışveriş ilişkisine girmez.</p>

  <p class="normal">“Vay alçak, lafı nerelere götürüyor!” diye düşündü Çiçikov. Sonra alabildiğine soğuk bir tavırla:</p>

  <p class="normal">— Siz bilirsiniz, –dedi.– Sandığınız gibi, ihtiyacım olduğundan satın alıyor değilim onları. Aklıma birden böyle bir düşünce esti, o kadar. İki buçuk rubleye razı değilseniz, bana müsaade!</p>

  <p class="normal">“Vay alçak! Hiç kolay lokma değil!” diye düşündü Sobakeviç. Sonra:</p>

  <p class="normal">— Pekâlâ, hadi otuz olsun! –dedi.– Otuz rubleden alın götürün!</p>

  <p class="normal">— Sizin satmak gibi bir niyetiniz yok. Onun için bana müsaade!</p>

  <p class="normal">Sobakeviç onun elini bırakmadan:</p>

  <p class="normal">— Durun hele canım, –dedi; o arada kendini sakınmayı unutan kahramanımızın ayağına da bastığı için, Çiçikov ahlaya oflaya tek ayağı üzerine zıplamaya başlamıştı.– Ah, özür dilerim, canınızı yaktım galiba? Lütfen şöyle oturun!</p>

  <p class="normal">Çiçikov’u son derece hünerli bir biçimde koltuğa oturttu. Hareketleri, “Göster bakalım Mişa, hamamda kocakarılar nasıl bayılır?” ya da “Küçük çocuklar nasıl ceviz çalar?” soruları karşısında eğitimli ayıların yaptıkları hareketlere benziyordu.</p>

  <p class="normal">— Acelem var ve boşuna zaman kaybediyorum, –dedi Çiçikov.</p>

  <p class="normal">— Bir dakikacık oturun şuraya, bakın çok hoşunuza gidecek bir şey söyleyeceğim size! –Sobakeviç, yanına oturan konuğuna iyice yaklaştı ve kulağına eğilip, giz verir gibi usulca:– Size bir çeyreğe olur, –dedi.</p>

  <p class="normal">— Bir çeyrek mi? Yirmi beş ruble yani? Asla! O çeyreğin çeyreğini bile vermem! Ben vereceğimi verdim!</p>

  <p class="normal">Sobakeviç sustu. Çiçikov da sustu. Böylece iki dakika geçti. Kartal burunlu Bagration duvardan bu alışverişi büyük bir dikkatle izliyordu.</p>

  <p class="normal">Sonunda Sobakeviç:</p>

  <p class="normal">— Son fiyatınız nedir? –diye sordu.</p>

  <p class="normal">— İki buçuk ruble.</p>

  <p class="normal">— Haşlanmış bir turp kadar yani, bir canın değeri gözünüzde! Bari üç ruble verin!</p>

  <p class="normal">— Veremem!</p>

  <p class="normal">— Kusura bakmayın, ama zor adamsınız! Dediğiniz gibi olsun. Zarar ediyorum gerçi, ama köpeksi bir huyum vardır: Sevdiğim insanlar ille de sevinsinler, mutlu olsunlar isterim. İşlerin kitabına uygun olması için bir de sözleşme yapmamız gerek herhalde?</p>

  <p class="normal">— Herhalde.</p>

  <p class="normal">— Evet. Bunun için de kente gitmek gerekecek.</p>

  <p class="normal">İşi böylece bitirdiler. Satış sözleşmesi için de ertesi gün kentte buluşmaya karar verdiler. Çiçikov satın aldığı köylülerin bir listesini istedi. Sobakeviç hemen masasına geçip Çiçikov’un isteğini kuru kuruya bir liste şeklinde değil, her adın karşısına o köylünün övücü yanlarıyla, sahip olduğu üstün nitelikleri ve başka özelliklerini de yazarak yerine getirdi.</p>

  <p class="normal">O arada Çiçikov da can sıkıntısından Sobakeviç’i izlemeye koyuldu. Bodur Vyatka atlarının sağrıları gibi geniş sırtına, kaldırım kıyılarına dikilen demir döküm direklere benzeyen sağlam, kunt bacaklarına bakınca, ister istemez şöyle düşündü: “Tanrının sevdiği kuluymuşsun! Kötü biçilmişsin, ama dikişine diyecek yok! Anandan mı böyle ayı doğdun, yoksa ıssız taşra yaşamı, ekip biçme, köylülerle uğraşıp durmak mı seni böyle yavaş yavaş ayılaştırdı? Ama yok! Bence çağcıl bir eğitim alıp taşrada değil, başkent sosyetesi içinde yaşasan da sen gene böyle olurdun. Burada bir tepsi börekle iştahını açıp yanında lapayla birlikte koca bir koyun kaburgasını gövdeye indiriyorsun; başkentte olsaydın trüflü fileminyon yiyor olacaktın. Burada bir sürü köylün var ve onlarla iyi geçiniyorsun, eziyet etmiyorsun kendilerine, çünkü onları üzersen sen de zarar görürsün bundan. Öbür türlü olsaydı, sana bağlı memurlar olacaktı ve bunlar senin malın, senin kölen olmadıkları için analarını ağlatacaktın ya da devletin malı deniz deyip bir güzel girişecektin. Yok! Bir el yumruk olmaya görsün, açılıp bir daha avuç olmaz! Yumruktan bir iki parmağın açılması ise büsbütün kötüdür. Böyleleri herhangi bir bilimden az buçuk bir şeyler öğrenip, önemli bir koltuğa da oturdular mı, artık o işin gerçek ustalarına kan kustururlar. “Şöyle bir kendimi göstereyim” demeleriyle aldıkları birtakım bilgece kararlar, nice insana nasıl da pahalıya patlar! Ah siz kulaklar...<sup class="calibre2"><a href="../Text/olu_split_023.html#footnote-600-18" id="footnote-600-18-backlink">[18]</a></sup> siz yok musunuz!”</p>

  <p class="normal">Sobakeviç, Çiçikov’a dönüp:</p>

  <p class="normal">— Liste hazır! –dedi.</p>

  <p class="normal">— Hazır mı? Alayım lütfen. –Listeye şöyle bir göz gezdirince, çok şaşırdı: Öyle düzenli, öyle titiz hazırlanmıştı ki!.. Köylülerin yalnızca adları, yaşları, ellerinden ne iş geldiği, medeni durumları değil, ayrı bir bölümde “hâl ve gidiş”leriyle, içkiye düşkün olup olmadıkları bile belirtilmişti. Göz okşayıcı bir listeydi.</p>

  <p class="normal">— Biraz kaparo rica etsem? –dedi Sobakeviç.</p>

  <p class="normal">— Kaparo da nereden çıktı? Kentte işlemleri bitirdik mi paranın tümünü alırsınız!</p>

  <p class="normal">— Ama usul böyle.</p>

  <p class="normal">— Nasıl yapalım, bilmiyorum. Yanıma fazla para almamıştım. Şu on rubleyi buyurun.</p>

  <p class="normal">— On ruble mi! Hiç değilse bir elli ruble verin!</p>

  <p class="normal">Çiçikov yanında başka para olmadığında direttiyse de, Sobakeviç böyle olmadığından emin olduğunu öyle kesin bir dille söyledi ki on beş ruble daha vermek zorunda kaldı.</p>

  <p class="normal">— Buyurun, on beş ruble daha... toplam yirmi beş oldu! Yalnız siz de bana bir makbuz imzalayıp verin!</p>

  <p class="normal">— Makbuzu ne yapacaksınız?</p>

  <p class="normal">— Neme lazım, işimizi sağlam tutalım!</p>

  <p class="normal">— Pekâlâ, parayı alayım!</p>

  <p class="normal">— Canım para işte, elimde duruyor! Siz makbuzu imzalar imzalamaz takdim edeceğim!</p>

  <p class="normal">— Parayı almadan makbuz imzalanır mı? Verin parayı, alın makbuzu!</p>

  <p class="normal">Çiçikov elindeki banknotları Sobakeviç’e uzattı, Sobakeviç çalışma masasına yaklaştı, parayı sol eliyle kapatıp bir kâğıda, “sattığım şu kadar cana karşılık yirmi beş kâğıt ruble avans aldım” diye yazdı. Makbuzu imzaladıktan sonra banknotlara bir kez daha baktı, içlerinden birini kaldırıp ışığa tuttu:</p>

  <p class="normal">— Bu biraz eskimiş, üstelik yırtığı da var... –dedi,– ama dostlar arasında böyle şeylere bakılmaz!</p>

  <p class="normal">“Cimri herif!” diye geçirdi içinden, Çiçikov. “Hem cimri, hem de cin gibi!”</p>

  <p class="normal">— Kadın da ister miydiniz?</p>

  <p class="normal">— Yok, teşekkür ederim.</p>

  <p class="normal">— Ama çok ucuz. Tanesi bir ruble.</p>

  <p class="normal">— Hayır, kadına ihtiyacım yok.</p>

  <p class="normal">— İhtiyacınız yoksa o ayrı... Zorla güzellik olmaz: Kimine papazın kendisi hoş gelir, kimine de karısı!</p>

  <p class="normal">Çiçikov veda ederken:</p>

  <p class="normal">— Son olarak sizden bu alışverişin aramızda kalmasını rica edeceğim, –dedi.</p>

  <p class="normal">— Elbette canım. Üçüncü bir kişiyi ne diye karıştırmalı bu işe! Yakın dostlar arasında olup bitenler onların arasında kalmalıdır. Hoşça kalın. Geldiğiniz için teşekkür ederim. Boş zaman bulduğunuzda beklerim, yine gelin: Yemek yeriz birlikte; kim bilir, başka birtakım fırsatlarla birbirimize yine yararlı oluruz.</p>

  <p class="normal">Çiçikov arabasına otururken:</p>

  <p class="normal">“Hadi oradan, pis cimri!” dedi içinden. “Olur şey değil: Adam her ölü can için benden iki buçuk ruble almayı başardı!</p>

  <p class="normal">Çiçikov, Sobakeviç’ten hiç hoşnut kalmamıştı. Tanış sayılmalarına karşın (valinin, emniyet müdürünün evinde görüşmüşlerdi), yabancı gibi davranmış, metelik etmez bir şey için para almıştı. Arabası avludan çıkarken dönüp ardına bakınca, Sobakeviç’in hâlâ kapıda durduğunu gördü; galiba ne yana gideceğini görmek istiyordu.</p>

  <p class="normal">— Aşağılık herif, nasıl da durmuş bakıyor! –diye söylendi dişlerinin arasından ve Selifan’a beyin kendilerini görmemesi için, köylülerin kulübelerinin ardından dolaşmasını emretti. Çünkü Sobakeviç’in “Adamları sinek gibi ölüyor,” dediği Plyuşkin’in çiftliğine gitmek niyetindeydi ve bunu Sobakeviç’in bilmesini istemiyordu. Köyün dışına geldiklerinde, rastladıkları ilk köylüyü yanına çağırdı. Adam kocaman bir kütüğü omzuna atmış, azimli bir karınca gibi evine taşıyordu.</p>

  <p class="normal">— Hey, sakallı! Beyin evi önünden geçmeden Plyuşkin’in çiftliğine nasıl gidebiliriz?</p>

  <p class="normal">Soru köylüye zor gelmiş gibiydi.</p>

  <p class="normal">— Yoksa bilmiyor musun?</p>

  <p class="normal">— Bilmiyorum efendim.</p>

  <p class="normal">— Saçı sakalı ağartmışsın, ama daha pinti Plyuşkin’i bile tanımıyorsun! Adamlarını aç bırakan toprak sahibi!</p>

  <p class="normal">— Ha, Yamalı!.. Sorduğun, yamalı!.. –diye bağırdı köylü.</p>

  <p class="normal">Yamalı’dan sonra bir de ad söyledi, ona son derece uygun düşen bir ad, ama pek kibar sayılmayacak bir söz olduğu için, onu buraya yazamıyoruz. Ama bu o kadar cuk oturan bir addı ki arabanın bir hayli yol almasına, köylünün de gözden yitip gitmesine karşın, Çiçikov oturduğu yerde hâlâ gülüyordu. Şu Rus halkının ne müthiş buluşları vardır! Birine bir ad takmaya görsün, artık o ad onun torununa torbasına da geçer, memuriyet hayatında da, emekliliğinde de, Petersburg’da da, dünyanın öbür ucunda da onu izler. Ne yapsa kurtulamaz ondan. Eli kalem tutan insanlara paralar verip bu adın eski prens soylarından birinden geldiği üzerine yazılar da yazdırsa, yararı olmaz. Karga sesiyle cümle âleme açıkça duyurur durur bu ad kendini, kuşun nerelerden uçup geldiğini söyler. Tam yerini bulmuş bir söz, tıpkı yazı gibidir; balta bile vız gelir ona! İşte Rusya’nın derinliklerinde, Alman, Fin ya da başka hiçbir yabancı halkın, kavmin bulunmadığı, yalnızca, diyeceğini öyle tavuğun kuluçkaya yatması gibi uzun uzadıya düşünüp taşınarak değil, bir çırpıda söyleyiveren canlı, ateşli, hazır cevap Rus zekâsının ışıldadığı yerlerde adama öyle lakaplar takarlar ki daha sonra o kişinin dudağının şöyle, burnunun böyle olduğunu belirtmek gerekmez, lakabı onu olduğu gibi resmetmeye yeter.</p>

  <p class="normal">Şu mukaddes, dindar Rusya’mızın dört yanına çan kuleleri, kubbeleri, haçlarıyla ne kadar kilise ve manastır serpilmişse, dünyanın dört bir yanına da o kadar kavim, kuşak, halk, topluluk, alaca bulaca benekler halinde serpilmiştir. Yaratıcı ışıltıları, özellikleri olan her halkın kendine özgü sözü vardır; öyle ki bununla herhangi bir nesneyi tanımladığında, bir ölçüde kendi karakterini de tanımlamış olur. Britanyalının sözü insan yüreğini ve yaşamı bilgece kavramışlığı dile getirirken, Fransız’ın cakalı bir ışıltı taşıyan sözü, bir an gözleri kamaştırır, sonra yok olur gider; Alman herkesçe hemen anlaşılamayan ince, akıllı sözünü söylemeden önce uzun uzun düşünür taşınır; ama Rus insanının yürekten kopan ve tam yerini bulan sözü kadar kapsayıcı, hayat dolu, ele avuca sığmaz bir başka söz daha yoktur.</p>
</body>
</html>
