<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
  <p class="kisim_adi">20</p>
<p>Toru arada bir Kinue’ya yazıyor, ondan uzun yanıtlar alıyordu.</p>
<p>Mektupları açarken büyük bir özen göstermesi gerekiyordu çünkü her mektubun içinden mevsimine uygun, kurutulmuş bir çiçek çıkıyordu. Kız zaman zaman serada yetiştirilmiş bir çiçek gönderdiği için özür diliyordu; kır çiçeği bulamamıştı.</p>
<p>Kâğıda sarılmış olan çiçek, ölü bir kelebeğe benziyordu. Kanat tozu yerine polen vardı; insana çiçek canlıyken uçabiliyormuş gibi geliyordu. Ölü kanatlarla ölü taçyapraklar aynıdır. Gökyüzünde uçup giden rengin anısıyla kıpırtısız, uysalca duran bir rengin anısı.</p>
<p>Toru kokuyu ancak mektubu okuyup bitirdikten sonra alabiliyordu: bir Hintlinin teni kadar kuru ve esmer, güçlü kımızı lifleri yoluk yoluk, üzerine bastırıldığı için ezilmiş, tıpkı serada yetişen kırmızı bir lalenin taçyaprakları gibi.</p>
<p>Mektuplar kızın sinyal istasyonunda da sıraladığı, sonu gelmez itiraflarla doluydu. Her seferinde, uzun uzun, Toru’suz ne kadar yalnızlık çektiğini, Tokyo’ya gelmek istediğini yazıyordu. Toru da her seferinde, aradan kaç yıl geçerse geçsin sabırlı olmasını öğütlüyordu. Onu yanına aldırmanın bir yolunu mutlaka bulacaktı.</p>
<p>Bazen Toru, kızdan bunca zaman uzak kaldıktan sonra, onun gerçekten de güzel olduğuna inanır gibi oluyor ama hemen ardından kahkahalarla gülüyordu. Yavaş yavaş bu deli kızın kendisi için ne anlam taşıdığını kavramaya başlamıştı.</p>
<p>Kendi duruluğunu bulanıklaştırmak için deliliğe gereksinimi vardı. Öylesine apaçık, dupduru gördüğü şeyleri büsbütün farklı gören biri bulunmalıydı yanında; bulutları, gemileri, Honda evinin kasvetli, eski koridorlarını ya da sınav gününe kadar alacağı dersleri gösteren, duvara asılı çizelgeyi.</p>
<p>Toru bazen özgürlüğün özlemini çekiyordu. Gideceği yön belliydi. Bu, belirsizliğin yönü, sınırları açık seçik belli olan bu dünyanın ötesinde uzanan, görüngüsü bir çağlayanın üzerinde yüzen bir ülke olmalıydı.</p>
<p>Kinue bilinçsizce, kafese özgürlük getiren kibar konuk rolü oynuyordu.</p>
<p>Hepsi bu kadar da değildi.</p>
<p>Kız, oğlanın içindeki belli kaşıntılara merhem sürüyordu. Toru zarar verme dürtüsüyle içten içe kıvranan biriydi. Yüreği, birini kesmek için çuvaldan çıkmış, keskin bir matkaptı. Furusawa’yı ikiye biçmişti, şimdiyse doğrayacağı bir başkasını aranıyordu. Matkabın en küçük bir pas lekesinden yoksun, tertemiz ucu er ya da geç zalimce dönmeye başlayacaktı. Toru gözlemlemek dışında başka şeyler de yapabileceğine inanıyordu. Bunun farkında olması gerginlik yaratıyor, Kinue’nun mektupları ise gereksindiği huzuru sağlıyordu. Deliliği, Toru’nun ona zarar vermesini engelliyordu. Toru’nun asla yaralanmayacağından emin oluşu, aralarındaki en güçlü bağdı.</p>
<p>Furusawa’nın yerine başka bir eğitmen bulundu; sağduyunun en sıradanına sahip bir öğrenci. Toru birkaç ay içinde öteki iki eğitmeninden de kurtulmayı umuyordu çünkü sınavlardan geçmesini onlara borçlu olmak istemiyordu.</p>
<p>Ama çok tedbirli davranmak zorundaydı. Honda onun gücünü böyle önemsiz kişiler için harcadığını görürse kuşkulanabilirdi. Toru’nun yakınmalarını hafifsemeye, şikayet konusu olan hataları kabullense bile, asıl hatayı bu yakınmalarda aramaya başlayabilirdi. Böylece Toru’nun aldığı gizli zevk ortadan kalkardı. Toru, sabırlı olması gerektiğini anlamıştı. Karşısına, yaralanmaya çok daha değer birisi çıkıncaya kadar beklemeliydi. Kim olursa olsun, doğrudan olmasa bile bu kişi aracılığıyla Honda’yı yaralamanın bir yolunu bulabilirdi. Üstelik darılmaya, gücenmeye yer bırakmayacak bir biçimde. Bu, Toru’nun akıl edeceği temiz, lekesiz bir yöntemle yapılacak, öyle ki sonunda Honda kendinden başka kimseyi suçlamayacaktı.</p>
<p>Peki ama Toru’nun yaşamına ufukta beliren bir gemi gibi kim girecekti? Gemilerin önce Toru’nun zihninde biçimlenmesi gibi bu kurban da bir gün, ne gemiye ne de seraba benzeyen, kuşku duymayan, kolayca incinen bir gölge misali belirecek, Toru da yüreğindeki matkabın emirlerine uyacaktı. Toru umutluydu.</p>
      
    </body>
</html>
