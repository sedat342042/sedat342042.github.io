<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
 <p class="kisim_adi">5</p>
<p>Saat çalınca Toru uyandı, alışkanlıkla doğru lavaboya gidip elini yüzünü yıkadı. Sonra da teleskobun başına geçti.</p>
<p>Göz deliğinin çevresindeki kauçuk ılık, nemliydi. Toru gözünü kauçuktan biraz uzakta tuttu. Hiçbir şey göremiyordu.</p>
<p>Çalar saati ne olur ne olmaz, üçte gelmesi beklenen Zuiun-maru belki daha erken gelir diyerek bir buçuğa kurmuştu. Bir kez daha baktı, yine bir şey göremedi. Saat üçe doğru deniz canlandı. Soldan balıkçı gemileri göründü; motorları homurdanıyor, ışıklar öne geçmek için savaşıyordu. Aşağıdaki deniz bir süre için bir panayır yerine döndü. Gemiler Okitsu’nun sardalya yataklarından hızla Yaizu’daki sabah pazarına dönüyorlardı.</p>
<p>Toru bir çikolata aldı, bir tas makarna haşlamak için mutfağa gitti. Yokohama Sinyal İstasyonu’ndan aradılar. Zuiun-maru gecikecekti, dörtten önce burada olamazdı. Toru birkaç kez üst üste esnedi. Esnemeleri, ciğerlerinin en ücra köşelerinden zorla yükselir gibiydi.</p>
<p>Üç otuz; gemiden hâlâ iz yok. Gittikçe bastıran uykuyu def etmek için aşağıya indi, dışarıya çıkıp serin havayı derin derin içine çekti. Ay yükseliyordu herhalde; ama gökyüzü bulutlu olduğu için ne ay görünüyordu ne de yıldızlar. Toru yalnızca apartmanların yangın merdivenlerindeki sıra sıra kırmızı ışıkları, bir de daha ötedeki Şimizu Limanı’nın çevresindeki parlak ışıkları görebiliyordu. Bir kurbağa hafifçe vırakladı, bir horoz buz gibi havada gündoğumuna ilişkin ilk işaretleri yakaladı. Kuzeyde kalan kat kat bulutların rengi soluk beyazdı.</p>
<p>Toru yeniden içeri girdi. Dörde beş vardı. Zuiun-maru’yu görür görmez uykusu dağılıverdi. Tanyeri usul usul ağarıyor, çiçek seraları çevreye karlı bir manzara görüntüsü veriyordu. Toru gemiyi saptamakta hiç zorlanmamıştı. Işıklı haberleşme lambasını geminin lombarına doğru çevirdi; aynı anda geminin adı bildirildi. Zuiun-maru alacakaranlığı yararak 3-G’ye doğru yavaşça, kayarak ilerliyordu.</p>
<p>Saat dört buçukta doğudaki bulutların üzerine son derece hafif bir aydınlık vurdu. Denizle karayı ayıran çizgi belirgindi; su, balıkçı gemilerinin sudaki yansıları biçimlendi, yerli yerine oturdu.</p>
<p>Toru masanın başına geçmiş, yetersiz ışığın altında amaçsızca, üst üste yazıyordu: Zuiun-maru, Zuiun-maru, Zuiun-maru. Hava biraz daha ışımıştı şimdi. Başını kaldırıp bakınca dalgaları gördü.</p>
<p>Güneş dört elli dörtte doğdu. Toru doğuya bakan pencereye gidip gündoğumundan hemen önceki o birkaç dakikanın güzelliğinin odaya dolabilmesi için camı açtı.</p>
<p>Tam güneşin doğacağı noktada sanki denizin üstünde sıradağlar uzanıyormuş gibi, kat kat eteklere benzeyen, üst üste binmiş, zarif bulutlar vardı. Daha yukarıdan gül renkli, kat kat bulutlar geçiyordu; orasında burasında soluk, yeşil gedikler açılmıştı. Dağların oluşturduğu sırtların aşağısında kalan açık gri renkteki bulutlar tıpkı deniz gibi kabarmıştı. Dağ sırası, pembe ışıltıyı en alttaki eteklerine varıncaya kadar yansıtıyordu. Toru çok uzaklardaki yamaçlara dizilmiş evleri bile görebiliyordu neredeyse. Evlerin üstünde, açmak üzere olan bir gülün görüntüsü vardı.</p>
<p>İşte geldiğim yer orası, dedi içinden. Yalnızca şafak göğündeki gediklerin arasından, arada bir görünen bir serap ülkesi.</p>
<p>Sabah yeli serindi, pencerenin altındaki ağaçların yeşili iyice canlanmıştı. Telgraf direklerindeki porselen fincanlar gündoğumunda, olduklarından daha beyaz görünüyorlardı. Telgraf direkleri hep doğuya, güneşin doğacağı o uzak noktaya doğru uzanıyordu. Ama güneş doğmadı. Tam doğacağı anda, çevreyi kaplayan gül rengi soldu ve mavi bulutlar tarafından emiliverdi. Yok olan pembeliğin yerini, ipek çileleri gibi dağılan bulutlar aldı ama güneş görünmedi.</p>
<p>Güneş yüzünü sonunda gösterdiğinde saat beşi beş geçiyordu. Ufuktaki koyu, gri bulutların arasındaki bir açıldıktan, tam ikinci telgraf direğinin üstünde, sanki doğuyor gibi değil de, batıyormuş gibi kızıl, hüzünlü bir güneş belirdi. Yuvarlağın tepesiyle tabanı buluttan bir perde tarafından kesilmişti; pırıl pırıl bir çift dudak gibi. Kıpkızıl boyanmış ince dudaklardaki gülümseme bulutların ortasında kısaca dalgalandı. Giderek inceldiler, soldular, geride hem orada olan hem de olmayan, alaycı bir gülümseme bıraktılar. Göğün daha yukarılarda kalan geniş kısımlarının daha ılık, daha uçuk bir aydınlığı vardı.</p>
<p>Saat altıda, çelik levha taşıyan bir yük gemisi limana girdiğinde, güneş umulmayacak kadar yükselmişti; çıplak gözle bakılabilecek kadar soluk bir ışık topuydu şimdi. Cılız ışığında, denizin doğusu sırmadan dokunmuş bir kumaş gibiydi.</p>
<p>Toru römorkörü ve kılavuz kaptanın evini aradı.</p>
<p>“Günaydın. Niço-maru ile Zuiun-maru geldiler. Evet, lütfen.”</p>
<p>“Kuzey Fuji mi? Niço-maru ile Zuiun-maru limanda. Evet. Zuiun-maru dört yirmide; 3-G’de.”</p>
       
    </body>
</html>
