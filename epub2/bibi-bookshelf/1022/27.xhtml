<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
 
  <p class="kisim_adi">27</p>
<p>Kasımın sonlarına doğru Toru’ya çok güzel bir yazıyla yazılmış, en iyi cins kâğıda bastırılmış, İngilizce bir davetiye geldi; Keiko’dandı. Davetiyeyle birlikte bir de mektup vardı.</p>
<br/>
<div class="gunluk">
<p>Sevgili Toru;</p>
<p>Sizi çoktandır arayıp soramadım, bu işleri hiç beceremem. Herkes Noel gecesi için planlarını çoktan yapmış; ben de Noel’i biraz erken kutlamak için ayın yirmisinde bir parti vermeyi kararlaştırdım. Bu yıla kadar hep babanı çağırırdım ama ilerleyen yaşını göz önüne alarak bu partinin onun için külfetli olacağını düşündüm ve onun yerine seni çağırmayı daha uygun buldum. Bence bunu ondan gizlemeliyiz. Davetiyeyi doğrudan sana göndermemin nedeni de bu.</p>
<p>Bunu itiraf etmek bana çok güç geliyor; ama eylüldeki olaydan sonra öteki konuklarımı düşünerek babanı evime çağırmaktan çekiniyorum. Çok kötü bir dost olduğumu düşüneceksin, biliyorum; fakat gizli kalması gereken şeyin açığa çıkmasını dünyamız hazmedemiyor. Dolayısıyla daha da titiz davranmak zorunda hissediyorum kendimi.</p>
<p>Seni davet etmenin gerçek nedeni, Honda ailesiyle olan bağımı senin aracılığınla sürdürmek istememdir. Çağrımı kabul edersen beni çok sevindirirsin.</p>
<p>Lütfen yalnız gelerek beni onurlandır: Konuklarımın arasında pek çok büyükelçiyle eşleri ve kızları, dışişleri bakanıyla eşi, Ekonomik Düzenleme Birliği’nin başkanıyla eşi ve daha pek çok güzel hanım olacak. Davetiyeden de anladığın gibi, resmî bir giysi gerekiyor. Davete katılıp katılmayacağını en kısa zamanda bildirirsen, sevinirim.</p>
<p style="text-align: right;">Sevgilerimie,</p>
<p style="text-align: right;">Keiko Hisamatsu</p>
</div>
<br/>
<p>Mektup bazılarına kaba, kibirli gelebilirdi ama eylül olayının Keiko’nun kafasını karıştırmış olduğunu gören Toru gülümsedi. Satır aralarını okuyabiliyordu. Ahlaksızlığıyla gururlanıp duran Keiko rezaletle yüz yüze geliverince titreyerek kilitli kapıların ardına siniyordu.</p>
<p>Ancak mektuptaki bir şey Toru’nun o duyarlı savunma düzeneğini harekete geçirmişti. Babasının yılmaz bir müttefiki olan Keiko nasıl olur da Toru’yu tek başına evine çağırırdı? Yoksa niyeti onunla alay mı etmekti? Toru’yu saygın konuklarına Şigekuni Honda’nın oğlu olarak tanıtarak onları heyecanlandırmaya, Honda’yı değil de Toru’yu mu utandırmaya çalışıyordu? Evet mutlaka öyleydi. Toru’nun bundan hiç kuşkusu yoktu.</p>
<p>Toru’nun saldırgan içgüdüleri canlanmıştı. Evet, dillere düşmüş Honda’nın oğlu olarak partiye katılacaktı. Kimse konuya değinmeyecekti elbette. Ama o, sefih bir babanın kesinlikle af dilemeyen, boynunu bükmeyen oğlu olarak pırıl pırıl parlayacaktı.</p>
<p>Duyarlı ruhu, dudaklarında belli belirsiz, güzel, biraz da hüzünlü bir gülümsemeyle sessizce konukların arasında gezinecek, aile rezaletinin kemikleriyse (şu çirkin, küçük olaylar) herhangi bir harekette bulunmaksızın ruhun yanına dizileceklerdi. Durumun o solgun şiirselliği Toru’nun gözlerinin önünde canlandı. Yaşlıların duyduğu küçümseme, sataşmalar genç kızları karşı konulamaz bir biçimde Toru’ya doğru itecekti. Keiko’nun evdeki hesapları çarşıya uymayacaktı.</p>
<p>Toru’nun smokini yoktu, hemen bir tane ısmarladı. Ayın on dokuzunda smokini gelince giydi, Kinue’ye göstermeye gitti.</p>
<p>“Çok yakışmış. Üzerinde çok iyi duruyor. Bu giysiyle beni dansa götürmeye can attığını biliyorum. Sürekli hasta olmam ne kadar kötü. Gerçekten yazık! Demek kıyafetini göstermek için bana geldin? Çok kibarsın. İşte seni bunun için seviyorum.”</p>
<p>Kinue’yi eve çivileyen şey, hastalığı değil şişmanlığıydı. Sağlığı yerindeydi, hiç hareket etmediği için şu son altı ayda tanınmayacak kadar şişmanlamıştı. Ağırlığını, hareketsizliğini, hastalıklarına özür olarak kullanıyordu. Sürekli karaciğer hapları alıyor, oturduğu şezlongdan ağaçların arasındaki, yakında büsbütün yitireceği mavi gökyüzüne bakıyordu. Dilinden hiç düşürmediği nakarat, bu dünyada fazla uzun kalmayacağıydı. Kız,Toru’nun asla gülmemelerini tembihlediği hizmetçiler için gerçekten çetin bir sınavdı.</p>
<p>Kendisine sunulan bütün koşulları ustaca yok sayıp ona yarar sağlayacak, güzelliğini güçlendirecek, belki de güzelliğine acıklı bir hava katacak olan gerekçeleri buluvermesi ve kurnazca savunmaya geçmesi müthişti; Toru onun bu yeteneğine hayranlık duyuyordu. Aslında onu gezmeye götürmek için gelmediğini derhal sezmiş, hemen hastalığını öne sürerek durumu kurtarmıştı. Toru böylesine inatla korunan bu gururdan öğreneceği pek çok şey olduğunu düşündü. Şimdi kız onun eğitmeniydi.</p>
<p>“Şöyle bir dönsene. Ah, ne güzel bir kesimi var. Omuz çizgisi pek güzel. Sana giydiğin her şey yakışıyor. Tıpkı benim gibi. Her neyse, bu akşam beni tamamen unutmalı ve eğlenmelisin. Ama en çok eğlendiğin sırada bir an durup evde bıraktığın hasta kızı düşün. Ama yalnızca bir an. Yakana bir çiçek taksana. Yeterli gücüm olsaydı sana o çiçeği kendi ellerimle koparırdım. <i>Maid</i>, bakar mısın! Lütfen şu kış gülünü, kırmızı olanı getirir misin?”</p>
<p>Hizmetçiye küçük, kızıl koncayı koparttırdı, eliyle Toru’nun yakasındaki düğme deliğine soktu.</p>
<p>“İşte oldu.” Bitkin, uçucu parmaklarla çiçeğin sapını aşağıya doğru çekti. Yakanın parlak ipeğini okşadı. “Bahçeye çık da sana bir kez daha bakayım.”</p>
<p>Şişman gövdesi son soluğunu alıyormuş gibiydi.</p>
<br/>
<p>Kararlaştırılan günde, akşam saat yedide Toru, Mustang marka arabasını, haritayı izleyerek geldiği Azabu’daki geniş, beyaz çakıltaşı döşeli araba yolunda durdurdu. Görünürde başka araba yoktu.</p>
<p>Keiko’nun eski tip evini görünce şaşırmıştı. Ağaçların altındaki lambalar, Regent tarzındaki yuvarlak ön cepheyi aydınlatıyordu. Daha çok perili bir köşke benziyordu; gece yüzünden kapkara görünen kırmızı sarmaşık da bu etkiyi artırıyordu.</p>
<p>Beyaz eldivenli bir uşak Toru’yu yüksek, daire biçiminde tavanı olan holden geçirerek, Momoyama tarzında döşenmiş gösterişli bir salona aldı, Louis tarzında bir koltuğa oturttu. Toru, ilk gelen konuğun kendisi olduğunu anlayınca biraz utanmıştı. Ev ışıl ışıl aydınlatılmıştı ama sessizdi. Bir köşede kocaman bir Noel ağacı duruyordu. Yerine tam oturmamış bir hali vardı. Uşak ne içeceğini sorduktan sonra çekildi. Toru yalnız kalınca, eski tipte bir camı olan pencereye doğru eğildi ve ağaçların arasından kentin ışıklarına, neon lambalar yüzünden mor bir renk almış olan gökyüzüne baktı.</p>
<p>Kapı açıldı, Keiko içeri girdi.</p>
<p>Yetmiş yaşlarındaki kadının sırtındaki parıltılı, resmî giysiyi görünce Toru’nun dili tutuldu. Yenleri, eteğin ucuna kadar uzanan gece elbisesi baştan ayağa boncuklarla işlenmişti. Boyundan başlayarak etek uçlarına kadar inen rengârenk boncuklar, kumaşın desenleri, insanın gözlerini kamaştırıyordu. Göğsünde, altın bir zeminin üzerinde kanatlarını açmış bir tavus kuşu, kollarında morun çeşitli tonları, hiç eksilmeyen bir şarap rengi bele kadar iniyor, etekte mor dalgalar ve altın bulut desenleri altın sırmayla işlenmiş sınırlarla birbirinden ayrılıyordu. Beyaz müslinden zemin, gümüş ağla işlenmiş üç katlı, Batılı bir desenle iyice vurgulanıyordu. Eteğin altından mor, saten ayakkabıların ucu görünüyordu, sürekli dimdik tuttuğu, gururlu boynuna jorjet kumaştan zümrüt rengi bir şal dolamıştı; şalın uçları omuzlarında kat yaptıktan sonra yere kadar iniyordu. Her zamankinden daha kısa kesilmiş, kulaklarına yapışık olan saçlarının altından altın küpeler sallanıyordu. Yüzünde, birkaç kez estetik ameliyat geçirmiş olanlara özgü donuk, gergin bir anlam vardı ama hâlâ denetleyebildiği yüz çizgileri son derece kibirliydi. Ürkütücü gözler, muhteşem bir burun. Kırmızı siyah elma dilimleri gibi çürümeye başlamış olan dudaklarına parlak kırmızı bir ruj sürmüştü.</p>
<p>“Beklettiğim için çok özür dilerim,” dedi neşeli bir sesle. Yüzüne derinden oyulmuş gibi görünen gülümsemesiyle Toru’ya baktı.</p>
<p>“Tanrı’m, muhteşem görünüyorsun!”</p>
<p>“Teşekkür ederim.” Batılılara özgü kısa, kayıtsız bir yanıttı; biçimli burun delikleri göründü.</p>
<p>Aperetifleri geldi.</p>
<p>“Işıkları azaltsak daha iyi olacak galiba.”</p>
<p>Uşak avizeyi söndürdü. Noel ağacından yayılan titrek ışıkta Keiko’nun gözleri bir yanıp bir sönüyordu; tıpkı elbisesindeki boncuklar gibi. Toru kendini huzursuz hissetmeye başladı.”</p>
<p>“Ötekiler gecikti. Yoksa ben mi çok erken geldim?”</p>
<p>“Ötekiler mi? Bu akşam tek konuğum sensin.”</p>
<p>“Demek ötekilerden söz ederken yalan söylüyordunuz?”</p>
<p>“Ah, özür dilerim. Planlarımı değiştirdim. Noel’i seninle baş başa kutlamaya karar verdim.”</p>
<p>“Bu durumda izninizi rica edeyim.”</p>
<p>“Neden?” Sakin sakin oturmayı sürdüren Keiko onu durdurmak için hiçbir hareket yapmadı.</p>
<p>“Bir tür komplo bu. Ya da bir tuzak. Her neyse, bunu babayla birlikte kararlaştırdığınız kesin. Benimle alay edilmesinden bıktım artık.” Bu yaşlı kadından daha ilk görüşte hoşlanmamıştı.</p>
<p>Keiko kıpırtısızdı. “Bay Honda’yla aramızda konuşulmuş bir şey olsaydı, kendimi bu kadar zorlamazdım. Seni çağırmamın nedeni, seninle baş başa uzun bir konuşma yapmaktı. Sana yalan söylediğim doğru; tek konuğum olduğunu bilseydin gelmezdin çünkü. İki kişilik bile olsa bir Noel yemeği yine de bir Noel yemeğidir. Parti için giyinip kuşanmış bir halde, işte buradayız.”</p>
<p>“Galiba bana uzun bir söylev çekmek niyetindesiniz?” Toru kadına açıklama fırsatı tanıdığı için kendine kızmıştı.</p>
<p>“Hiç de değil. Seninle iki olgun insan gibi bazı şeyleri konuşmak istedim; Bay Honda bu yaptığımı öğrenecek olsa beni boğar. Söyleyeceklerim, yalnızca onunla benim bildiğim bazı sırlar. Dinlemek istemiyorsan sen bilirsin.”</p>
<p>“Sırlar mı?”</p>
<p>“Lütfen şuraya otur ve sakinleş, tamam mı?” Zarif ama alaycı bir gülümsemeyle, az önce Toru’nun boşalttığı koltuğun kumaşındaki, Watteau’nun biraz eprimiş bahçe partisini işaret etti.</p>
<p>Uşak yemeğin hazır olduğunu bildirdi. Kapıları açıp Toru’yu kırmızı mumlarla süslenmiş olan yemek masasının bulunduğu yan odaya aldı. Keiko’nun giysisi çıngır çıngır öttü.</p>
<p>Kimsenin konuşmaya niyeti yoktu. Toru sessizce yemeğini yedi. Bıçağı ve çatalı kullanma becerisini Honda’nın titiz eğitmenliğine borçlu olduğu aklına gelince içini yeniden öfke kapladı. Bu eğitim, Honda ile Keiko’yu tanıyıncaya kadar habersiz olduğu korkaklığını denetlemesini öğretmişti ona.</p>
<p>Keiko’nun çatalla bıçağa sıkıca sarılmış olan parmakları ağır, barok tarzı şamdanların gerisinde dalgın, suskun ve hamarattı; tıpkı iş işleyen yaşlı bir kadının parmakları gibi. Bir genç kızın yaşlı bir kadına takılmış parmakları.</p>
<p>Soğutulmuş hindi yaşlı bir adamın kuru derisi kadar tatsızdı. İçine doldurulmuş kestanelerle kızılcık jölesi Toru’nun ağzında yapay, acımsı bir tat bıraktı.</p>
<p>“Honda’nın seni varisi olarak seçmek için neden bu kadar acele ettiğini biliyor musun?”</p>
<p>“Nereden bileyim?”</p>
<p>“Ne kadar da gamsızsın! Hiç merak etmedin mi peki?”</p>
<p>Toru yanıtlamadı. Bıçağıyla çatalını bırakan Keiko parmağıyla mumlardan çıkan dumanın arasından Toru’nun göğsünü gösterdi.</p>
<p>“Nedeni çok basit. Sol böğründe üç küçük leke var da, ondan.”</p>
<p>Toru şaşkınlığını gizlemeyi beceremedi. Keiko, gururunun kaynağı olan beneklerden, yaşamı boyunca kendisinden başka hiç kimsenin ilgisini çekmemiş olan lekelerden haberdardı. Bir saniye sonra kendini topladı. Şaşkınlığının nedeni, gururunun simgesi olan şeyin bir başkası için de bir şeyin simgesi olduğunu öğrenmekti. Gerçi lekeler bir şeyi harekete geçirmiş olabilirdi ama bu, Toru’nun bir başkası tarafından çözümlendiği anlamına gelmeyebilirdi. Yine de Toru, yaşlıların sezgilerini hafife almıştı.</p>
<p>Yüzünde apaçık okunan şaşkınlık Keiko’yu daha da yüreklendirmiş gibiydi. Sözcükler dudaklarından peş peşe dökülmeye başladı.</p>
<p>“Gördün mü? İnanamıyorsun. Bu evlat edinme işi baştan beri öyle aptalca, öyle mantıksız bir şeydi ki. Kendi kendine, her şeyi soğukkanlı ve gerçekçi bir biçimde hallettiğini söyleyip duruyordun, gözlerini olayın mantıksızlığına kapamıştın. Kim bir kez gördüğü birini, tam anlamıyla bir yabancıya salt kanı kaynadı diye evlat edinmeye kalkışacak kadar aptal olabilir? Sana öneriyi ilk getirdiğimizde ne düşündün? Sana da, üstlerine de bir sürü gerekçe sıraladık elbette. Ama gerçekten ne düşündün? Koltukların kabardı değil mi? İnsanlar, güçlü noktaları olduğunu düşünmekten hoşlanırlar. Çocuksu hayallerinle bizim teklifimizin nefis bir biçimde uyuştuğunu sandın, değil mi? Şu garip, çocuksu güveninin doğrulandığını? Aklından geçenler bunlar mıydı?”</p>
<p>Toru ilk kez Keiko’dan korktu. Sınıf farkı yüzünden en küçük bir sıkıntı hissetmezdi; ama karşısındaki insanın değerini bir bakışta ölçebilen insanlardan korkardı. Bunlar, meleklerin katiliydiler.</p>
<p>Tatlılar gelince konuşma kesildi. Toru yanıt verme fırsatını özellikle kullanmamıştı. Hasmını hafifsemiş olduğunu anlıyordu.</p>
<p>“Senin beklentilerinle bir başkasının beklentilerinin örtüştüğünü, umutlarının senin adına bir başkası tarafından kolayca gerçekleştirilebileceğini mi sandın? İnsanlar salt kendileri için yaşarlar ve salt kendilerini düşünürler. Herkesten daha çok kendini düşünen sense, çok ileri gittin ve gözlerini gerçeklere yumdun.</p>
<p>Tarihin kendine özgü beklentileri olduğunu düşünüyordun. Oysa yoktur. İnsanlığın kendi beklentileri olduğunu sandın. Yoktur.</p>
<p>Ne mutluluk için ne de mutsuzluk için kimseye özel bir hak tanınmıştır. Ne felaket vardır ne de deha. Duyduğun güven de, hayallerin de asılsız; hiçbir temele dayanmıyor. Yeryüzünde sıradışı bir şey varsa, özel güzellik ya da özel kötülük gibi, doğa onu bulup ortaya çıkarır, kökünden kopartır. Hepimiz artık o zorlu dersi, ’seçkin’ diye bir şeyin olmadığını çoktan bellemiş olmalıydık.</p>
<p>Bir eşi daha bulunmayan bir dâhi olduğunu sanıyordun, değil mi? İnsanlığın üstünde yüzen güzel, küçük bir kötülük bulutu olduğuna inanıyordun?</p>
<p>Bay Honda bütün bunları böğründeki o üç lekeyi görür görmez kavramıştı. Seni tehlikeden korumak için mutlaka yanına alması gerektiğini anlamıştı. Seni olduğun gibi bırakırsa, yani seni ‘alın yazına’ terk ederse doğa tarafından yirmi yaşına bastığında öldürüleceğini biliyordu.</p>
<p>Seni evlat edinerek, ‘tanrılara yaraşır’ gururunu paramparça ederek, sana dünyanın kültüre ve mutluluğa ilişkin kurallarını zorla öğreterek, seni kusursuzcasına sıradan bir delikanlıya dönüştürerek seni kurtarmaya çalıştı. Senin de hepimizle aynı başlangıç noktasına sahip olduğunu fark edemedin. Bu gerçeği yadsımanın simgesiyse, işte o üç küçük leke. Seni neye karşı korumak istediğini açıklamaksızın evlat edinmesinin nedeni, sana duyduğu sevgidir. Dünyayla ilgili çok şey bilen birinin sevgisi elbette.”</p>
<p>Toru giderek daha da huzursuzlanıyordu. “Neden yirmi yaşında öleceğimi söyledin?”</p>
<p>“Bana kalırsa tehlike geçti. Hadi bunları salonda konuşalım.”</p>
<p>Şöminedeki ateş canlandırılmıştı. Japon tipi, altın bulutlarla süslü raftan sarkan <i>kotatsu</i> askısının altında şömineye açılan iki küçük, yaldızlı kapı vardı. Toru’yla Keiko şöminenin karşısına oturdular; aralarında küçük bir sehpa vardı. Keiko, Honda’dan dinlediği o uzun ölüm ve yeniden doğum öyküsünü aktardı.</p>
<p>Toru gözlerini ateşe dikmiş, dinliyordu. Düşen bir kütüğün çıkardığı hafif sesi duyunca irkildi.</p>
<p>Dumanıyla kütüğü saran alev döne döne yükseliyor, sonra karanlığın içinde, iki kütüğün arasında yeniden görünüyordu; alevin çıktığı yer dolgun, parlak ve dingindi. Baş döndürücü kırmızılar, kızıllar içindeki bir eve benzeyen küçük tabanın, kaba kesimli kütüklerin sınırladığı zeminin derinlikleri sessizdi.</p>
<p>Kara kütükleri yararak fışkıran duman bazen geceleyin engin düzlüklerde çıkan bir ot yangını gibiydi. Ateşte kocaman biçimler beliriyordu; şöminenin derinliklerinde devinen gölgelerse gökkubbede gölge izleri bırakan, siyasal bir ayaklanmanın alevlerini betimleyen bir minyatür gibiydi.</p>
<p>Kütüklerden birindeki alevler ölürken, her yana eşit olarak yayılmış suskun kızıllık, küllerden oluşan zarif, üç renkli bir yatağın altında ansızın beliriyor, beyaz tüylü bir öbek gibi titriyordu. Sıkıca bağlanmış kütükler tam temellerinden sarsılıyor, çöküyorlardı. Sonra, güvenilmez bir denge kurarak havada asılı kalmış kocaman bir kaya gibi yanmaya başlıyordu.</p>
<p>Her şey akıyor, deviniyordu. Son derece sabit görünen dumanın sessiz zinciri durmaksızın kırılmaktaydı. İşini bitiren bir kütüğün çöküşü, bir tür dinginlik sağlıyordu.</p>
<p>“Çok ilginç,” dedi Toru ekşi bir sesle, öyküyü dinledikten sonra. “Peki ama kanıt var mı?”</p>
<p>“Kanıt mı?” Keiko duraksadı. “Gerçek için kanıta gerek var mıdır?”</p>
<p>“Sen ‘gerçek’ deyince, nedense kulağa asılsız geliyor.”</p>
<p>“Kanıt istiyorsan Bay Honda’ya başvur. Kiyoaki Matsugae’nin düş güncesini yıllardır saklıyor. Günceyi ondan isteyebilirsin. Kiyoaki güncesine gördüğü rüyaları yazmış; Bay Honda bütün rüyaların çıktığını söyledi. Bilmiyorum, belki de önemi yoktur. Belki de söylediklerimin seninle ilgisi yoktur. Sen Mart’ın 20’sinde doğmuşsun, Ying Çan ise baharda öldü; o üç leke sende de var, dolayısıyla onun yeniden doğmuş hali olabilirsin. Fakat tam olarak ne zaman öldüğünü bir türlü öğrenemedik. İkiz kardeşi baharda öldüğünü söyledi ama gününü tam olarak anımsayamadı. Bay Honda öğrenmek için epeyce uğraştıysa da başaramadı. Eğer bir yılan tarafından sokularak Mart’ın 21’inden sonra öldüyse sen paçayı kurtarıyorsun. Ruh en azından bir hafta özgürce dolaşır. Doğum günün onun ölümünden bir hafta sonrasına denk düşüyorsa, ruh göçü gerçekleşmiş demektir.”</p>
<p>“Aslında doğum günümü bilmiyorum. Babam denizdeymiş, ayrıntılarla ilgilenecek kimse yokmuş. Nüfus idaresi de bir doğum tarihi yazıvermiş. Ama Mart’ın 20’sinden önce doğduğum kesin.”</p>
<p>“Ne kadar erkense, olasılık da o kadar azalıyor demektir,” dedi Keiko soğukça. “Ama belki de hiç fark etmiyordur.’’</p>
<p>“Fark etmiyor mu?” Toru sinirlenmeye başlamıştı.</p>
<p>Dinlediği öykünün akıl almazlığı bir yana, bunun hiç fark etmediğinin söylenmesi varoluş nedeninin apaçık inkârıydı. Keiko’da insana kendisini bir böcekmiş gibi hissettirme yeteneği vardı. Bu yeteneği, o hiç değişmeyen gösterişli tutumuyla sergiliyordu.</p>
<p>Ateşten yansıyan ışıkta sırtındaki rengârenk giysi çevreye koyu, zengin renkler saçmaktaydı. Bu renk bolluğu kadının çevresinde geceye özgü bir gökkuşağı gibi bir yay çiziyordu.</p>
<p>“Evet, belki de hiç önemi yoktur. Belki de sen baştan beri sahtekârın tekiydin. Bana kalırsa, gerçekten de öylesin.”</p>
<p>Toru kadının profiline baktı. Ateşe doğru, bir dilekçe sunarmışçasına konuşmuştu. Ateş yüzünden kızarmış olan profilinin görkemini tanımlamak olanaksızdı. Gözlerindeki alevler, yüksek kemerli burnunun kibirli çizgisini iyice vurguluyordu. Bu burun herkesi çocuksu bir terslenmeye itiyordu. Herkese amansızca hükmediyordu.</p>
<p>Toru’nun aklından çeşit çeşit cinayet biçimleri geçti. Bu kadını nasıl üzebilir, onu nasıl yalvartabilirdi acaba? Boğazına sarılsa, kafasını alevlerin içine soksa, kadının çevresinde dönüp duran alevlerin oluşturduğu olağanüstü bir yeleyle çevrelenmiş başını çevirip mağrur bir ifadeyle ona bakacağından emindi. Toru’nun özsaygısı incinmişti; kadının bir sonraki sözlerinden ödü kopuyordu, bu sözlerin kan çıkaracağından emindi. En çok korktuğu şeyse, özsaygısında açılan yaradan kan fışkırmasıydı. Kanı asla pıhtılaşmayan bir hemofili hastası gibi kanı dinmek bilmeyecekti. İşte bu korkuyla şu âna kadar bütün gücünü kullanarak duygularıyla özsaygısının arasına bir çizgi çekmiş, âşık olma tehlikesini bir kıyıya iterek, kendini sayısız dikenle silahlandırmıştı.</p>
<p>Keiko’nun sakin sakin, törensel bir havayla söylenmesi gereken her şeyi söylemeye kararlı olduğu belliydi.</p>
<p>“Önümüzdeki altı ay içinde ölmezsen, sahtekâr olduğunu kesinkes anlayacağız. Senin, Bay Honda’nın peşinde olduğu o güzel tohumun yeniden yeşermiş hali olmadığın, bir hayvanbilimcinin deyimiyle bir ‘taklit’ olduğun ortaya çıkacak. Ama bu yargıya varmadan önce bir yıl daha beklesek iyi olacak. Bana altı ay içinde ölmeye yazgılıymışsın gibi gelmiyor. Sende kaçınılmaz olan, bir insanın yitirmekten ödünün kopacağı hiçbir şey yok. Ölümün, dünyanın üzerine hiçbir gölge düşürmeyecektir.</p>
<p>Sen gaddar, kurnaz bir köylü çocuğusun; hani şu dünyanın dört bir yanına bolca saçılmış olanlardan. Babanın parasına sahip olmak istiyorsun, bu nedenle de onun için bir yetersizlik raporu almayı becerdin. Şaşırdın, değil mi? Evet, her şeyi biliyorum. Peki parayı ve gücü eline geçirdikten sonra neyin peşine düşeceksin? Başarının mı? Öyle vasat birisin ki, yalnızca bir adım ötesini düşünebiliyorsun. Bay Honda’nın eğitiminin başarısız olduğu tek nokta, senin gerçek özünü su yüzüne çıkarmaktan başka bir şey yapmamış olmasıdır.</p>
<p>Sende özel olan hiçbir şey yok. Uzun bir yaşam süreceğinden eminim. Tanrılar tarafından seçilmedin; tek bir üstün niteliğin yok; tanrıların hızına eş, taptaze bir yıldırım gibi çakıp kendini yok eden o yeşil ışıktan yoksunsun. Sende zamanından önce ortaya çıkmış, belli bir bunama var. Yaşamın kupon kesmek için son derece uygun bir yaşam; daha fazlası değil.</p>
<p>Ne Bay Honda’yı ne de beni öldürebilirsin. Sendeki yasal bir iblis türü. Yalnız bu iblis soyut kavramlardan doğan aldatmacalarla bol bol pohpohlanmış; gerekli bütün niteliklerden yoksun olmana karşın alın yazına egemenmişsin gibi caka satabiliyorsun. Yeryüzünün sonunu gördüğünü sanıyorsun. Oysa ufkun ötesinden bir kez olsun bir davet almadın. Ne ışıktan ne de aydınlanmadan nasibini almışsın; ne etinde ne de yüreğinde gerçek bir ruh var senin! Ying Çan’ın ruhu hiç olmazsa etinin o ışıl ışıl güzelliğindeydi. Doğa sana bir kez olsun dönüp bakmamış, sana bir nebze olsun düşmanlık beslememiş. Oysa Bay Honda’nın aradığı kişi, yaradılışı gereği doğanın kıskançlığını uyandıran biriydi.</p>
<p>Sen kurnaz bir çocuksun, hepsi o kadar. Biri giderleri karşıladığı sürece üniversiteyi bitirir, sonra da seni bekleyen iyi bir işe kavuşursun; eğitim fonu için örnek bir öğrenci. Malzeme gereksinimi karşılandığı zaman içteki gizli cevherlerin ortaya çıkacağını savunan, iyi niyetli ama başarısız toplumsal reformcular için iyi bir propaganda aracı olurdun. Bay Honda sana hak ettiğinden çok daha iyi davrandı; sana güvendi. Yaptığı hata, ilacın dozunu fazla kaçırmaktı. Doğru doz verildiğinde hemen hizaya geleceğinden eminim. Seni kaba saba bir politikacının sekreteri yapsaydı aklın başına gelirdi! Seni, istediğin an böyle uygun biriyle tanıştırabilirim.</p>
<p>Söylediklerimi unutma. Her şeyi görüp öğrendiğini sanıyordun, oysa yaşamda otuzluk bir dürbünün o küçük yuvarlağından çok daha fazlası var. Gördüğün şeyin bütün dünya olduğunu sanmayı sürdürseydin -buna izin verseydik- galiba çok daha mutlu olurdun.”</p>
<p>“Beni oradan çekip çıkartan sizlersiniz!”</p>
<p>“Seni böylesine mutlu eden şey de, sıradışı biri olduğuna inanmandı. Kiyoaki Matsugae önceden bilinemeyen bir aşkın, İsao İinuma yazgısının, Ying Çan ise etinin tutsağıydı. Ya sen? Temelsiz bir sıradışılık inancının tutsağısın belki de?</p>
<p>Alın yazısı insanı ele geçiren ve onu peşisıra sürükleyen bir şeyse, o zaman öteki üçünün alın yazısı vardı. Peki seni ne ele geçirdi? Yalnızca biz; Bay Honda ile ben.” Güldü; göğsündeki yeşilli sarılı tavus kuşu alevleri yansıttı. “Biz canı sıkılan, soğuk, alaycı iki yaşlıyız. Gururun, bizim senin alın yazın olmamıza ne diyor? İki çirkin, yaşlı insanın? Yaşlı bir röntgenciyle eski bir sevicinin?</p>
<p>Dünyaya sahip olduğunu, onu avucuna aldığını düşünebilirsin. Senin gibi bir çocuğu ele geçirmek isteyenler de, dünyayı avucuna almış olanlardır. Bilincin kibirli satıcılarını ortaya çıkaranlar, aynı ticareti yıllardır yaptıktan sonra emekliye ayrılanlardır. Bunun dışında kimsenin gelip kapını çalmayacağından emin olabilirsin. Yaşamını, kapına vurulmaksızın sürdürebilirsin; sonuç değişmeyecektir. Çünkü senin alın yazın yok. Sen güzel bir ölüme yazgılı değilsin! Öteki üçü gibi olmayacaksın. Tatsız tuzsuz, iç karartıcı bir mirasyedi; işte sana düşen rol bu. Seni bu gece buraya, bütün bunları öğrenmen için çağırdım.”</p>
<p>Toru’nun elleri titriyordu; gözünü şöminenin yanındaki maşaya dikmişti. Ateşi karıştıracakmış gibi uzanıp maşayı alıvermek çok kolay olurdu. Keiko ondan kuşkulanmazdı; geriye bir tek maşayı savurmak kalıyordu. Maşanın ağırlığını elinde hissedebiliyor, altın zincire, yaldızlı kapılara sıçrayan kanı görebiliyordu.</p>
<p>Ama yerinden kıpırdamadı. Susuzluktan dili damağına yapışmıştı ama su istemedi. Yanaklarını kızartan öfke, şu âna kadar tattığı ilk coşkuydu sanki. Coşkuyu içine kilitledi, salıvermedi.</p>       
    </body>
</html>
