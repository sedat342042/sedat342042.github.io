<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="kisim_adi">9</p>
<p>Keiko’yla birlikte Mio’daki çam korusuna giden Honda’yı kaygılandıran bir şey vardı. Japonya’nın bu en güzel, görülmeye en değer noktalarından birinin, sonsuz bir kıyıcılıkla ne hale getirildiğini göstererek kadının neşesini kaçırmaktan korkuyordu.</p>
<p>Yağmurlu bir işgünüydü ama büyük otopark arabalarla tıka basa dolmuştu; hediyelik eşya satan dükkânlardaki kirli selofanlar kül renkli gökyüzünü yansıtıyordu. Keiko hiç rahatsız olmamışa benziyordu.</p>
<p>“Çok güzel. Gerçekten harika! Temiz havayı, tuz kokusunu içine çek. Deniz o kadar yakında ki.”</p>
<p>Aslında hava egzoz dumanıyla doluydu, çamlarsa oksijensizlikten ölmek üzereydiler. Honda kendini daha iyi hissetti. Burayı birkaç gün önce gördüğü için Keiko’yu neyin beklediğini biliyordu.</p>
<p>Benares kutsal bir pislikle doluydu. Pisliğin kendisi kutsaldı. Ama orası Hindistan’dı.</p>
<p>Oysa Japonya’da güzellik, gelenek, şiir - hiçbirine kutsallığın kirli eli dokunmamıştı. Onlara dokunanlar ve sonunda onları boğanlar, kutsallıktan tam anlamıyla yoksundular. Hepsinin elleri aynıydı; sabunla iyice ovulmuştu bu eller.</p>
<p>Mio’nun çam korusunda bile melekler, şiirin içi boşalmış kafatasında insanların dile getirilemeyen dileklerine karşılık veriyor ve binlerce, on binlerce dönüşe, kıvrılışa zorlanıyordu; sirklerde gösteri yapanlar gibi. Bulutlu gökler gümüşten, yüksek gerilim telleriyle meleklerin danslarını birbirine bağlamışçasına, yol yol çizgilerle bezenmişti. Düşlerde insanlar yalnızca meleklerin çürümesine ilişkin izlere rastlarlar.</p>
<p>Saat üçü geçmişti. “Mio Çam Korusu. Nihondaira Eyalet Parkı.” Ağacın sert, pütürlü kabuğu yeşil yosunla kaplıydı. Dik olmayan, taş basamakların tepesindeki çamlar gökyüzüne acımasız ışık okları fırlatıyordu. Tomurcuklar, çamların birbirine dolanmış dallarından yayılan yeşil duman tülleri, cansız denizin önünü kapatmıştı.</p>
<p>“Deniz!” diye haykırdı Keiko neşeyle.</p>
<p>Honda bu neşeye güvenmiyordu. Kadının partilerde sergilediği tavırdan bir şeyler vardı bu neşede; davet edildiği villa için sıraladığı övgüleri çağrıştıran bir şey. Öte yandan, abartı aslında bir hiç olan şeye zevk katabilir. Honda ile Keiko en azından yalnız değillerdi.</p>
<p>Dışanya çıkık rafları kırmızı Coca-Cola kutuları ve hediyelik eşyalarla tıklım tıkış dolu bir dükkânın önünde, fotoğrafçıların kullandığı türden bir çift karton manken duruyordu: Biri, soluk çamlarla kaplı bir korulukta duran, Şimizu Limanı’nın patronu Jiroço’ya, ötekiyse kadın arkadaşı Oço’ya aitti. Jiroço’nun adı, koluna astığı şemsiyenin üçgeninde yazılıydı. Yolculuk kıyafetini giymişti, elinde bir baston vardı: açık mavi eldiven ve tozluk, ince mavi, beyaz çizgili, ata binerken giyilen bir kimono. Oço’nun saçları kabarık bir topuz halinde toplanmıştı, siyah satenden bir kimono giymiş, beline Hoçijo desenli, sarı ekose bir <i>obi</i><a href="dipnot.xhtml#Footnote0005" id="Feedback0005"><sup class="dipnot_sayi">[5]</sup></a> bağlamıştı.</p>
<p>Honda, Keiko’yu koruluğa doğru sürüklemeye çalıştı ama mankenler kadının ilgisini çekmişti. Kendi kendine Jiroço’nun adını üst üste yineliyordu. Adamla ilgili adı dışında hiçbir şey bilmiyordu, ünlü bir kumarbaz olduğunu bile; Honda’nın bu konuda verdiği bilgiler kadını daha da büyüledi.</p>
<p>Geçmişe özgü renkler, renklerin canlı, yabanıl kaba sabalığı Keiko’yu gerçekten kendinden geçirmişti. Yaşamına ait, uzaklarda kalmış tensel tatları ne kadar kurcalarsa kurcalasın kulağına, yontulmamışlığı içinde böylesine yabani ve hüzünlü olan bir tek ses çalınmıyordu. Onun en büyük erdemi, önyargılı olmamasıydı. Hiç görmediği, hiç tatmadığı bir şey varsa, o da “Japon” olmaktı.</p>
<p>Honda neredeyse öfkeli bir biçimde, kadının mankenle arasındaki aşk ilişkisini koparmayı denedi.</p>
<p>“Aman, kes artık! Kendini aptal durumuna düşürüyorsun.”</p>
<p>“Sence ikimizin aptal durumuna düşmek gibi bir lüksü hâlâ var mı?”</p>
<p>Yılan gibi kıvrılmış bacaklarını iki yana açmış, ellerini kalçalarına dayamıştı; çocuğunu paylayan Doğulu bir anneye benziyordu. Gözleri öfke doluydu. Şiirselliği kirletmişti.</p>
<p>Honda pes etti. Çevredekilerin ilgisini çekmeye başlamışlardı. Fotoğrafçı, üç ayaklı bir sehpa ve kırmızı kadife bir kumaşla koşturarak geldi. Meraklı gözlerden kaçınmak için mankenin arkasına saklanınca Honda’nın yüzü fotoğraf makinesinin merceğinde belirdi. Kalabalık güldü, ufak tefek fotoğrafçı güldü, Jiroço’nun gülmesi pek de uygun düşmediği halde, Honda da güldü. Keiko onu itekleyerek yerine geçti. Jiroço cinsiyet değiştirmişti; Oço da öyle. Kalabalık daha da neşelendi. Honda sarhoş gibiydi. Gözetleme deliklerini bilirdi ama şamatacı yığınların karşısında bir giyotin kurmanın ne demek olduğundan habersizdi.</p>
<p>Fotoğrafçı merceklerle gereğinden uzun ilgileniyordu, dikkatleri üzerine çekmekten hoşnuttu besbelli.</p>
<p>“Susun lütfen.” Kalabalık sessizleşti.</p>
<p>Honda’nın sert yüzü, sarı ekosenin üstündeki alçak delikte belirdi. Eğilmiş, kalçalarını geriye vermiş, Ninooka’daki gözetleme deliğinin önündeki duruşunu almıştı. İnsanı küçük düşüren bu soytarılığın karşısında kalabalığın kahkahalarına kayıtsız kalan Honda bütün dünyasının gözetleme eylemine bağlı olduğunu doğrularken birden önemli bir değişim gerçekleşmişti. Şimdi Honda gözleyen kişi, izleyicilerse gözlenenlerdi.</p>
<p>Bir deniz, gövdesi iple çevrilmiş, ulu bir çam ağacı vardı: tanrısal giysilere bürünmüş bir çam. Çama doğru çıkan yumuşak eğimli, kumlu bayırlar izleyicilerle dolmuştu. Bulutlu göğün altında giysilerin, çeşitli renklerin hepsi de iç karartıcıydı; saçlarını uçuran rüzgâr onlara tersyüz olmuş, çürüyen bir çamın görüntüsünü vermişti. Gruplar halinde duran insanlar, onlardan uzaklaşmış çiftler vardı; gökyüzünün büyük, beyaz gözüyse yukarıdan üzerlerine düşüp onları eziyordu. En önde duvar gibi sıralanmış olanlar için gülmek yasaktı. Honda’ya taş gibi, bomboş gözlerle bakıyorlardı.</p>
<p>Kimonolar giymiş, alışveriş çantaları taşıyan kadınlar, kötü dikilmiş takım elbiseli, orta yaşlı erkekler, yeşil kareli gömlekler giymiş delikanlılar, mavi mini etekli, tombul bacaklı kızlar, yaşlı adamlar; Honda onların kendi ölümlerine baktıklarına inanıyordu. Bir şey bekliyorlardı; görkemini içinde taşıyan, eğlendirici bir olay. Dudaklar, iyi niyetli gülümsemelerle gevşemişti. Gözler çırılçıplak bir vahşilikle ışıl ışıldı.</p>
<p>“Susun!” Fotoğrafçı elini kaldırdı.</p>
<p>Keiko hemen başını delikten çekti. Kalabalığın karşısına bir silahşör gibi heybetle dikildi. Kafasını sallayan Jiroço, kıvrım kıvrım yılanlarla dolu pantolonlu ve siyah şapkalı birine dönüşmüştü. İzleyenler alkışladı. Keiko sakin sakin adresini yazıp fotoğrafçıya uzattı. Onun eski bir film yıldızı olduğuna inanan pek çok genç, imzalı fotoğrafını istemek için yaklaştılar.</p>
<br/>
<p>Çam ağacına ulaştıklarında, Honda yorgunluktan bitap düşmüştü.</p>
<p>Tam ölüm noktasında yükselen, dev gibi bir çam ağacıydı; kollarını bir ahtapot gibi dört bir yana uzatmıştı. Gövdesindeki yarıklar çimentoyla doldurulmuştu. İnsanlar, yeterince iğnesi bile olmayan ağacın çevresinde dolanıp duruyorlardı.</p>
<p>“Sence melek mayo mu giymişti?”</p>
<p>“Bu, erkek bir çam mı? Kadınların bu ağacı seçmesinin nedeni bu mu?”</p>
<p>“Melek ağacın tepesine ulaşamadı.”</p>
<p>“Yakından bakınca çama hiç benzemiyor.”</p>
<p>“Ama onu yaşatmaları çok hoş bir şey, öyle değil mi? Denizden esen yeli hissediyor musun?”</p>
<p>Çam gerçekten de denize, deniz kıyısında yetişmiş bir çama oranla çok daha saldırganca eğilmişti; denizin gövdesinde açtığı yaralarsa, tıpkı kumsala birikmiş gemi artıkları gibi, sayılamayacak kadar çoktu. Ağacı çeviren mermer çitin önündeki kırmızı, iki ayaklı sehpanın üzerinde duran dürbün, tropikal bir kuş misali denize doğru uzanıyordu. İzu Yarımadası ötelerde beyaz bir imge gibiydi. Büyük bir yük gemisi geçti. Sanki deniz varını yoğunu satışa çıkarmıştı; tahta parçaları, boş şişeler ve yosunlardan oluşan bir halka gelgitle birlikte sürükleniyordu.</p>
<p>“İşte, meleğin tüylerden yapılma kaftanını geri almak için tanrısal dansını yaptığı yer tam karşında. Orada herkes durup poz poz fotoğraf çektirir. Bu işin yöntemi budur. Sakın çama bakma, yalnızca fotoğrafını çektir. Dikkate değer bir şeyin gerçekleştiği bir noktada bulunmak ve deklanşöre basılıncaya kadar orada kalmak, onlar için bir anlam taşıyor mu dersin?”</p>
<p>“Bu işi fazla ciddiye alıyorsun.” Keiko taş bir banka oturup bir sigara yaktı. “Çok güzel. Kesinlikle hayal kırıklığına uğramadım. Çevre pis olabilir, çam da ölmek üzere; ama yine de büyüleyici. Her şey oyundaki gibi tertemiz olsaydı yalan olurdu. Bu doğallık tam Japonya’ya uygun bir şey. Geldiğimize memnunum.” İşte Keiko yine yönetimi ele geçirmişti.</p>
<p>Her şeyin tadını doyasıya çıkarıyordu. Bu onun, kraliçelere yaraşır ayrıcalığıydı.</p>
<p>Yaz yağmurlarına eşlik eden bunaltıcı, kumlu rüzgar kadar yoğun ve yaygın olan kalabalığın ortasında mutlu mutlu, neşeyle çevresini süzüyor, Honda’yı da aynı şeyi yapmaya zorluyordu. Dönüşte Mio Türbesi’ne bir göz attılar. Türbenin saçaklarının birinde, kabaca yontulmuş bir çerçevede, denize yeni indirilmiş bir yolcu gemisinin, adak niyetine yapılmış yarım kabartma bir resmi vardı. Dümen suyunu masmavi denize salarken bir liman türbesine gerçekten de çok uyuyordu. Türbenin arkasındaki duvara yaslanmış, yelpaze biçimindeki, geniş bir levhaya, bir <i>No</i> gösterisinde rol alan oyuncuların adları kazınmıştı. Gösteri altı yıl önce Dans Köşkü’nde sergilenmişti.</p>
<p>“Kadınların günüymüş,” dedi Keiko. “<i>Kamiuta, Takasago, Yaşima,</i> üstüne üstlük “Tüylü Kaftan.” Etkilenmişti.</p>
<p>Coşkusunun bir dışavurumu olarak, patikanın kıyısına dizilmiş ağaçlardan birinin altına düşmüş olan bir kirazı alıp ağzına attı.</p>
<p>“Ne yaptığımı gördün mü? Ölümü davet ediyorum.”</p>
<p>Sarsak adımlarla ilerleyen Honda, bastonunu yanına almasını engelleyen gururuna lanet okuyordu. Soluk soluğa, güçbela yol almaya çalışırken geride kalmıştı; Keiko uyarı levhasını yüksek sesle okudu.</p>
<p>Ağaçtan ağaca bağlanmış iplere asılı, birbirine benzeyen levhalar rüzgârda sallanıyordu.</p>
<p>“Dikkat! Zehirli böcek ilacı. Toplamayın. Sakın yemeyin.”</p>
<p>Uçuk pembeden koyu kırmızıya kadar her renkteki meyveyle ağırlaşmış dallar, duaların ve adakların yazıldığı küçük kâğıt tomarlarıyla doluydu. Kirazların kimisi kuşlarca çekirdeklerine kadar yenmişti. Honda uyarı levhalarının boş tehditler içerdiğinden kuşkulandı. Ayrıca bu kadarcık zehirin Keiko’yu öldürmeye yetmeyeceğini biliyordu.</p>        
    </body>
</html>
