<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
 
<p class="kisim_adi">6</p>
<p>Saat dokuzda nöbet değiştirildi. Toru çikolataları yeni gelen sinyalciye bıraktı. Hava tahmincileri yanılmıştı. Son derece güzel, bulutsuz bir gündü. Otobüsünü beklerken güneş, uykusunu alamamış gözlerini kamaştırdı.</p>
<p>Şimizu Demiryolu’ndaki Sakurabaşi İstasyonu’na ulaşan yol bir zamanlar çeltik tarlalarının arasından geçerdi; ama şimdi tarlalar doldurulmuş, parsellenmişti. Geniş düzlükler, Amerika’daki herhangi bir taşra kentindeki anacadde gibi, yeni dükkânların sıralandığı, zevksiz bir yer olup çıkmıştı. Toru otobüsten inince sola döndü, karşısına küçük bir dere çıktı. Derenin az ilerisinde, oturduğu iki katlı aparman yükseliyordu.</p>
<p>Üstüne mavi bir tente gerilmiş olan merdiveni tırmandı, ikinci katın en sonundaki kapıyı açtı.</p>
<p>Evi tıpkı bıraktığı gibi temiz, düzenliydi; iki odayla mutfaktan oluşan, altı hasıra dört buçuk hasır genişliğinde, inik panjurlar yüzünden loş olan bir daireydi. Panjurları açmadan önce banyodaki şofbeni yaktı. Küçüktü, gazla ısınıyordu ama yine de salt ona ait olan bir banyoydu işte.</p>
<p>Bakmaktan başka işi olmayan, bakmaktan yorgun düşen Toru, kuzeybatıya açılan pencerenin pervazına yaslanıp portakal bahçesinin gerisine serpiştirilmiş olan evlerdeki pazar sabahı telaşını izledi. Sonunda kendi evlerine sahip olabilmiş erkekler güneye açılan verandalarda, hasır koltuklarına gömülmüş gazete okuyorlardı. Toru’nun gözüne evlerin içindeki önlüklü kadınlar ilişti. Yeni kaplanmış çatıların rengi mavimsi eflatundu. Çocuk sesleri cam kırıklarını andırıyordu.</p>
<p>Toru insanları, hayvanat bahçesindeki hayvanlarmışçasına izlemekten hoşlanırdı. Banyo hazırdı. işten gelince mutlaka uzun uzun yıkanır, her yanını ovuştururdu. Haftada bir kez tıraş olması yetiyordu.</p>
<p>Soyundu, önceden yıkamaya gerek görmeden yıkanma yerine çöküverdi; nasılsa banyoyu ondan başka kullanan yoktu. Termostatı ayarlamıştı, birkaç derecenin dışında asla şaşmazdı. Gövdesi ısınmıştı, aceleye getirmeden yıkandı. Yorulmuştu, uykusuzdu; yüzünü, koltuk altlarını soğuk bir ter kapladı. Sabunu iyice köpürtüp koltuk altlarını sertçe ovaladı.</p>
<p>Camdan giren ışık, yukarıya kaldırdığı kollarının üzerinde mavi beyaz çizgiler oluşturuyordu; ışık, köpüklerin gizlediği koltuk altının hemen yanındaki sol göğsünü aydınlattı. Toru gülümsedi. Tenine Ülker yıldız kümesi gibi gömülmüş olan bu üç küçük lekeyle doğmuştu. Ne zamandır böyle düşündüğünü bilmiyordu ama etindeki bu lekeleri kendisine bağışlanmış olan lütufların bir kanıtı gibi görüyordu.</p>
       
    </body>
</html>
