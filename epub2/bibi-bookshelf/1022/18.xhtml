<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="kisim_adi">18</p>
<p>Her üç eğitmen de Tokyo Üniversitesi’nde okuyan, son derece yetenekli öğrencilerdi. Biri toplumbilim ve edebiyat, biri matematik ve fen, ötekiyse İngilizce öğretiyordu. Hazırlık okulunun 1971 yılındaki giriş sınavında kısa yanıtlı sorulardan çok, deneme türünde soruların sorulacağı biliniyordu, İngilizce yazım kuralları ve Japonca kompozisyon önemliydi. Toru birdenbire İngilizce haberleri dinlemeye başladı. Haberleri teybe alıyor, defalarca dinliyordu.</p>
<p>Coğrafyadan, gök cisimlerinin devinimiyle ilgili, şöyle bir soru vardı:</p>
<br/>
<div class="kucuk">
<p class="girintili">Venüs’ün, sabah yapılan gözlemlerde en uzun süreyle koruduğu konum hangisidir? Şemada gösterin. Bu konumdayken Venüs’ün biçimi nasıldır? Doğru yanıtı işaretleyin:</p>
<p class="girintili">1. Doğu yarısı aydınlık.</p>
<p class="girintili">2. Batı yarısı aydınlık.</p>
<p class="girintili">3. İnce bir yarımay biçiminde, parlak.</p>
<p class="girintili">4. Yuvarlak.</p>
<p class="girintili">Güney göğünde, gece yarısı Mars hangi konumda görünür? Lütfen şemada gösterin.</p>
</div>
<br/>
<p>Toru hemen şemadaki “B” şıkkını işaretledi, böylece ilk soruyu başarıyla yanıtlamış oldu. İkinci sorunun üçüncü şıkkını, üçüncü soru için de “L” şıkkını seçti; güneşin, yeryüzünün ve Mars’ın aynı çizgide olduğunu belirten “G” şıkkını işaretlemişti.</p>
<p>“Bu soruyla daha önce karşılaşmış mıydın?”</p>
<p>“Hayır.”</p>
<p>“O zaman nasıl bu kadar hızlı yanıtlayabildin?”</p>
<p>“Venüs ile Mars’ı her gün görüyorum.”</p>
<p>Toru, evde beslediği hayvanın alışkanlıklarından söz eden bir çocuğun rahatlığıyla yanıtlamıştı soruyu. Aslına bakılırsa, Venüs ile Mars sinyal istasyonunda yaşayan iki fare gibiydiler. Beslenme alışkanlıklarını Toru çok iyi bilirdi. Öte yandan, doğayı özlediği ya da teleskobundan ayrı kaldığı için acı çektiği söylenemezdi. Yaptığı o ender, yalın işin salt ona ait olduğunu hissederdi, ufkun ötesindeki dünyaysa onun için bir mutluluk kaynağıydı; ama onları yitirdiği için azıcık da olsa hayıflanmıyordu. Şimdi onu bekleyen, yirmi yaşına kadar sürecek olan göreviyse, yaşlı bir adamla birlikte bir mağarayı keşfetmekti.</p>
<p>Honda, Toru’nun örnek alabileceği, parlak, sıcakkanlı, yetenekli eğitmenler bulmak için çok çabalamıştı. Bir tek Furusawa’da, yani edebiyat öğretmeninde küçük de olsa bir hata yaptığı anlaşıldı. Toru’nun davranışlarından, zekâsından çok hoşnut olan Furusawa bazen, derslerden yoruldukları zaman öğrencisini yakınlardaki bir pastaneye götürür, arada bir de uzun yürüyüşlere çıkarlardı. Honda bu yardımları için Furusawa’ya gönül borcu duyuyor, bu neşeli delikanlıdan hoşlanıyordu.</p>
<p>Furusawa, Honda için tatsız şeyler söylemekten çekinmezdi. Sözleri Toru’nun hoşuna gidiyor ama oğlan kendini tutmaya, hemen ona katılmamaya özen gösteriyordu.</p>
<p>Bir gün Masago Yokuşu’ndan inip karakolun önünden geçtiler ve sola, Suidobaşi’ye doğru döndüler. Yol yeni metro inşaatı için kazılmıştı, Korakuen Parkı inşaat kulelerinin gerisinde görünmez olmuştu. Kasım sonlarına özgü alacakaranlık, bir dönme dolabın çelik iskeletinin gerisinden, dibi olmayan bir sepetin ardından bakılıyormuş gibi seçiliyordu.</p>
<p>Hediyelik eşyalar, spor malzemeleri satan dükkânların, hızlı servis yapan lokantaların önünden geçerek Korakuen’in kapısına vardılar. Kırmızı kapının üzerindeki iki sıra kırmızı lamba, soldan sağa ışık saçıyordu: ‘‘23 Kasım gecesinden sonra kapalıyız.” Işıklı geceler yakında sona eriyordu demek.</p>
<p>“Ne dersin?” diye sordu Furusawa. “Bir çay fincanına binip iyice bir sallanalım mı?”</p>
<p>“Bilmem.” Toru kendini pembe renkli, pis bir fincanın içinde düşledi; lunapark oldukça tenhaydı, yanıp sönen ışıkların arasında fazla müşteri yoktu. Toru fincanın içinde hızla sallanıp dönerken gözüne ilişen şeylerin nasıl ışıktan çizgilere dönüşeceğini gözünün önüne getirmeye çalıştı.</p>
<p>“Evet, istiyor musun, istemiyor musun? Sınavlara yalnızca doksan iki gün kaldı ama bence kaygılanmana hiç gerek yok.”</p>
<p>“Fincana binmektense, bir fincan kahve içmeyi yeğlerim.”</p>
<p>“Ne ziyankârlık!”</p>
<p>Furusawa, Renoir adındaki pastaneye inen basamaklara doğru yöneldi. Pastane, yolun karşı tarafındaki, içi karanlıkla dolup taşan, kocaman bir şampiyonluk kupasına benzeyen beyzbol stadyumunun üçüncü kapısının tam karşısına düşüyordu.</p>
<p>Renoir’ın içi, Toru’nun umduğundan çok daha büyüktü. Masalar, bir fıskiyenin çevresine, aralarında bolca yer kalacak biçimde dizilmişti. Işıklar yumuşak, halıysa bej rengindeydi. Birkaç müşteri daha vardı.</p>
<p>“Eve bu kadar yakın böyle bir yer bulunduğundan habersizdim.”</p>
<p>“Senin gibi bir ev kızının elbette haberi olmaz.”</p>
<p>Furusawa iki fincan kahve ısmarladı. Toru’ya bir sigara uzattı; Toru sigaranın üzerine atladı.</p>
<p>“Gizli gizli içmek hiç de kolay olmuyor.”</p>
<p>“Bay Honda çok katı. Sen sıradan bir ortaokul öğrencisi değilsin ki. Görmüş geçirmiş, dünyayı tarayan birisin. Seni yeniden çocuklaştırmak istiyor. Neyse, yirmi yaşına kadar bekle. Üniversiteye adım atar atmaz kanatlarını ardına kadar açabilirsin .”</p>
<p>“Ben de aynen böyle düşünüyorum. Ama düşüncelerimi kendime saklasam daha iyi olacak.”</p>
<p>Furusawa suratını astı, acıma dolu bir kahkaha attı. Toru’ya, oğlan yirmi bir yaşından daha büyük görünmek için çaba harcıyormuş gibi geldi.</p>
<p>Furusawa gözlük takıyordu; iyi niyetli yüzü gülümsediği zamanlar çok sevimli bir hal alıyor, burnunun çevresinde kırışıklar olmuyordu. Gözlüğün uçları kıvrık, tel çerçevesi vardı; parmağıyla gözlüğünü sık sık geriye iter, bu hareketi kendi kendini azarlıyormuş gibi bir tavırla yapardı. Etten ayakları iri, boyuysa Toru’dan bir hayli uzundu. Bu yetenekli genç, bir demiryolu işçisinin oğluydu. İçinde kıpır kıpır, kırmızı bir ıstakoza benzeyen bir ruh taşıyordu.</p>
<p>Toru, Furusawa’yı çok iyi anladığına inanıyor, yaratmaya çalıştığı görüntüyü bozmak için herhangi bir dürtü hissetmiyordu; kendisi de yoksul birinin oğlu olarak başına konan talih kuşuna dört elle yapışmamış mıydı? İnsanlar, herkes, Toru’yu gönlünce değerlendiriyordu. Bu onların özgürlüğüydü. Toru’ya özgü olduğu kesin olan bir şey varsa, o da küçümsemeydi.</p>
<p>“Bay Honda’nın gerçek niyetini bilmiyorum ama seni bir kobay gibi kullandığını söyleyebilirim. Neyse, bunun bir zararı yok. Malı mülkü öyle çok ki, sen çöp yığınının tepesine tırmanmak için ötekiler gibi ellerini kirletmek zorunda kalmayacaksın. Ama özsaygını asla yitirmemelisin - bu seni ölüme götürse bile.”</p>
<p>“Haklısın,” dedi Toru, kısaca. İçinde zaten bol miktarda özsaygı bulunduğunu eklemekten kaçındı.</p>
<p>Yanıtlarının tadına bakmak gibi bir alışkanlığı vardı. Ağzında duygusal bir tat bırakan yanıtı, hemen geri yutardı.</p>
<p>Honda birkaç meslektaşıyla akşam yemeğine çıkmıştı. Toru eve dönmeden önce Furusawa’yla bir şeyler atıştırabilirdi. Bunun dışında, ne olursa olsun her akşam saat yedide mutlaka Honda’yla yemek yemek zorundaydı. Bazen başka konuklar da oluyordu. Keiko’yla geçirilen akşamlarsa en zorlu duruşmalardı.</p>
<p>Kahvesini bitirdi; gözleri duru, soğuktu. Görülecek hiçbir şey yoktu. Kahve telvesinin oluşturduğu yarım daireye baktı. Fincanın, bir teleskobun merceği gibi yuvarlak olan tabanı, görüş alanını kapatıyordu. Bu dünyanın tabanı, porselenin o temiz, beyaz yüzündeydi.</p>
<p>Furusawa yarı yarıya dönerek, sözcükler birer izmaritmiş de, onları kül tablasına fırlatıyormuş gibi, ansızın konuştu: “İntihar etmeyi hiç düşündün mü?”</p>
<p>“Hayır.” Toru şaşırmıştı.</p>
<p>“Bana öyle bakma. Ben de ciddi ciddi düşündüm, diyemem. İntihar eden zayıf, hastalıklı insanlardan hoşlanmam. Ancak kabul ettiğim bir intihar türü var. O da kendini kanıtlamak için intihar eden insanlarınki.”</p>
<p>“Ne tür bir intihar bu?”</p>
<p>“İlgilendin mi?”</p>
<p>“Belki; biraz.”</p>
<p>“O zaman anlatacağım:</p>
<p>Kendini kedi sanan bir fare düşün. Nasıl bilmiyorum ama kendini kedi olduğuna inandırmış. Kendini iyice sınamış ve kedi olduğuna kesinkes inanmış. Öteki farelere bakışı değişmiş. Onlar onun gıdasıymış ama kedi olduğu gerçeğini gizlemek için onları yemekten kaçınıyormuş.”</p>
<p>“Oldukça iri bir fare, herhalde?”</p>
<p>“Bunun önemi yok. Gövdeyle değil, inançla ilgili bir şey bu. ‘Kedi’ kavramı ‘fare’ kisvesinin yerini almış; işte hepsi bu. O ete değil, kavrama inanıyormuş. Düşünce yeterlidir, gövdenin önemi yoktur. Kurallara karşı gelmenin keyfiyse çok büyüktür.</p>
<p>Ama bir gün...” Furusawa gözlüğünü geriye itti; parmağıyla tam burnunun hizasında, havaya, karşısındakini ikna etmek istercesine bir çizgi çekti. “Ama bir gün fare gerçek bir kediyle karşılaşır.</p>
<p>‘Seni yiyeceğim,’ der kedi.</p>
<p>‘Yiyemezsin,’ diye karşılık verir fare.</p>
<p>‘Nedenmiş?’</p>
<p>‘Çünkü ben de bir kediyim. Kediler kedileri yemez. Hem içgüdülere hem de ilkelere aykırı bir şey bu. Görünüşüm nasıl olursa olsun, ben de bir kediyim.’</p>
<p>Kedi gülmekten yerlere yuvarlanmış. Öyle çok gülüyormuş ki, pençeleri havayı dövüyor, beyaz, tüylü karnı inip inip kalkıyormuş. Sonra doğrulmuş ve fareyi yemeye hazırlanmış. Fare karşı çıkmış.</p>
<p>‘Neden yiyorsun beni?’</p>
<p>‘Çünkü sen bir faresin.’</p>
<p>‘Hayır, ben bir kediyim. Kediler kedileri yemez.’</p>
<p>‘Sen faresin.’</p>
<p>‘Hayır, kediyim.’</p>
<p>‘Kanıtla öyleyse!’</p>
<p>Bunun üzerine fare çamaşır leğenine atlamış, köpüklü suyun içinde boğulmuş. Kedi pençesini suya daldırmış, sonra da yalamış. Sabunlu suyun tadı berbatmış. Farenin suda yüzen leşini öylece bırakmış. Kedinin fareyi neden yemediğini biliyoruz. O, bir kedinin yiyebileceği bir şey olmaktan çıkmıştı artık.</p>
<p>İşte, söylemek istediğim buydu. Fare kendini kanıtlamak için intihar etti. Bu elbette kedinin onu bir kedi olarak kabul etmesini sağlamadı ama fare kendini öldürürken bunu sağlayamayacağını biliyordu zaten. Ama yürekliydi, inandırıcıydı ve özsaygıyla doluydu. Fareliğin iki bölümden oluştuğunu biliyordu. Birincisi gövdesel açıdan bir fare olmak, ikincisiyse bir kedi için yenmeye değer bir şey olmaktı. Fare ilki için savaşmaktan vazgeçmişti ama ikincisinde hâlâ umut vardı. Kedinin onu yemesine kalmadan ölmüş ve kendini, kedilerin yemediği bir şeye dönüştürmüştü. İki açıdan da fare olmadığını kanıtlamıştı. Hepsi bu kadar. Artık bir kedi olduğunu kanıtlamanın önemi kalmamıştı. Bir fare biçiminde olan şey fare değilse, herhangi bir şey olabilir. Dolayısıyla bu intihar, bir başarı olup çıkıyor. Fare kendini kanıtladı. Evet, ne diyorsun?”</p>
<p>Toru dinlediklerini tartıyordu. Furusawa’nın öyküyü kendi kendine defalarca anlatarak iyice cilaladığı belliydi. Furusawa’nın güler yüzüyle içinde olup bitenlerin arasındaki kopukluğun nicedir farkındaydı zaten.</p>
<p>Eğer Furusawa anlattığı meseli salt kendine yoruyorsa, kaygılanacak bir şey yok demekti; ama eğer Toru’da alaya alınacak bir şey bulduysa, Toru’nun gözlerini dört açması gerekiyordu. Toru içsel elini yoklarcasına uzattı. Eli tehlikeli herhangi bir şeye değmedi. Furusawa konuşurken gitgide içine kapanmıştı; öyle derinlere inmişti ki yüzeyden ötesini göremiyordu.</p>
<p>“Peki, farenin ölümü dünyayı sarstı mı?” Dinleyicisini umursadığı yoktu artık. Toru kendi kendine konuşan birini dinlemekten başka seçeneği kalmadığını gördü. Daha önce Furusawa’dan hiç duymadığı kısık, yosunla kaplı bir acının sesiydi bu. “Dünyanın fareyle ilgili görüşleri herhangi bir şeyi değiştirdi mi? Yeryüzünde fareye benzeyen ama fare olmayan bir şeyin yaşadığı duyuldu mu? Kedilerin özgüveninde bir çatırdama oldu mu? Kediler, haberin yayılmasını engelleyecek kadar ilgilenmişler miydi?</p>
<p>Hiç şaşırına. Kedi kılını bile kıpırdatmadı. Olay unutulup gitti. Kedi elini yüzünü yaladı, uyumak için yere kıvrıldı. Baştan ayağa kediydi; bu olgunun ayrımında bile değildi. Derin derin uyurken o, farenin umutsuzca olmak istediği şeydi; buna en küçük bir çaba harcamaksızın erişmişti. Hareketsizliği, kendinden hoşnutluğu ve bilinçsizliği sayesinde herhangi bir şey olabilirdi o. Uyuyan kedinin üstünde masmavi gökyüzü uzanıyor, güzel bulutlar ağır ağır süzülüyordu. Rüzgâr dünyaya kedinin kokusunu taşıyordu; kedinin güçlü homurtuları bir müzikti.”</p>
<p>“Şu anda yetkeden söz ediyorsun.” Toru kendini oğlanın sözlerini onaylamak zorunda hissediyordu.</p>
<p>Furusawa’nın yüzü iyimser bir gülümsemeyle aydınlandı. “Evet. Çok çabuk kavrıyorsun.”</p>
<p>Toru hayal kırıklığına uğramıştı. Öykü gençlerin pek hoşlandığı, acıklı, siyasal bir iletiyle son bulmuştu.</p>
<p>“Bir gün sen de anlayacaksın.” Gerçi duyulma tehlikesi yoktu ama Furusawa sesini alçaltmış, yüzünü Toru’ya iyice yaklaştırmıştı. Toru bir süredir unuttuğu ağız kokusunu anımsadı.</p>
<p>Neden unutmuştu bunu? Ders çalışırken Furusawa’nın soluğunu yeterince sık koklamıştı. Bu koku onu aman aman iğrendirmezdi, oysa şimdi iğrendirmişti.</p>
<p>Oğlanın anlattığı öyküde kötülüğü çağrıştıran bir şey yoktu, yine de Toru’yu sinirlendirmişti nedense. Ancak Furusawa’yı terslemekten kaçındı; kendini alçaltmaktan korkuyordu. Furusawa’yı dışlamak, hatta ona kızmak için başka, daha uygun bir gerekçe bulmalıydı. Oğlanın ağız kokusu giderek katlanılmaz bir hal aldı.</p>
<p>Neler olup bittiğinden habersiz olan Furusawa sözlerini sürdürüyordu: “Yakında sen de anlayacaksın. Hileyle işe başlayan yetke ancak hileyi sürdürerek ayakta kalabilir. O tıpkı yapay olarak üretilmiş mikroba benzer. Ne kadar direnirsek, onun dayanma ve üreme gücü de o kadar artar. Daha neler olup bittiğini anlamamıza kalmadan mikroplar içimize yerleşiverir.”</p>
<p>Renoir’dan çıktılar, yakınlardaki bir lokantada birer tas erişte çorbası içtiler. Toru bunu, babasıyla yediği çeşit çeşit yiyecekten çok daha lezzetli bulmuştu.</p>
<p>Çorbanın buharından gözlerini kısmış yerken, eğitmeniyle arasındaki ilişkinin tehlikeli olup olmadığını tartıyordu. Aralarında belli bir anlayış bulunduğunu yadsıyamazdı. Ama nasıl olmuşsa olmuş, uyum bozulmuştu. Furusawa’nın salt Toru’yu sınamak için Honda tarafından tutulmuş olması bile mümkündü. Toru, bu gezilerin birinin sonunda Furusawa’nın nerelere gittiklerini ve ne kadar para harcadıklarını belirten bir rapor hazırlayıp Honda’ya sunacağını biliyordu. Böyle davranmasını mutlaka Honda istemiş olmalıydı.</p>
<p>Dönüşte yine Korakuen’in önünden geçtiler. Furusawa çay fincanlarına binme önerisini yineledi. Furusawa’nın bunu gerçekten istediğini bilen Toru yokuşu tırmandı. Çay fincanları hemen kapının iç yanındaydı. Ortalarda başka müşteri görünmüyordu, görevli ikisi için makineyi çalıştırdı.</p>
<p>Toru yeşil bir fincanın içine girip oturdu, Furusawa oldukça uzaktaki pembe bir fincanı seçmişti. Basit çiçek desenleriyle kaplı olan fincanlar, varoşlarda, vitrini fazla aydınlatılmış bir züccaciye dükkânında özel indirime girmiş fincanlara benziyordu.</p>
<p>Fincan harekete geçti. Furusawa ansızın yaklaşıyor, sonra, gülümseyen yüzündeki gözlüğünü geriye iterek yeniden uzaklaşıyordu. Toru üşümüştü, pantolonunun fincana değdiği yerde buz gibi bir rüzgâr esiyordu sanki. Hızı artırdı. Fincanın, hiçbir şey duyumsayamayacağı, göremeyeceği kadar hızlı dönmesini istiyordu. Dünya, gazdan oluşmuş bir Satürn olup çıktı.</p>
<p>Fincan ataletin etkisiyle suyun üzerinde yüzen bir şamandıra gibi hafifçe yalpalanarak durdu; Toru doğruldu. Başı dönünce yeniden yerine çöktü.</p>
<p>“Ne oldu?” diye sordu Furusawa, hâlâ sallanıyormuş gibi görünen sahanlığın üzerinde gülümseyerek ona doğru yaklaşırken.</p>
<p>Toru da gülümsedi, yerinden kalkmadı. Şu âna kadar bulanık olan dünyanın, bütün çirkin ayrıntılarını, yırtık posterlerini, Coca-Cola tabelalarının kocaman, kırmızı, elektrikli ısıtıcılara benzeyen sırtlarını yılışıkça yan yana dizmesinden hiç hoşlanmamıştı.</p>
        
    </body>
</html>
