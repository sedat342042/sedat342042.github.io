<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
 
<p class="kisim_adi">10</p>
<p>“Görülecek başka bir şey yok mu,” diye sordu Keiko. Gerçi yorulmuştu ama Honda şoföre Kuno Dağı yolundan Şizuoka’ya geri dönmesini söyledi. Honda’nın birkaç gün önce gördüğü sinyal istasyonunun önünde durdular.</p>
<p>“Oldukça ilginç bir yapı, değil mi?” Honda taş zeminde, bolca yetişmiş semizotlarının arasından yukarıya baktı.</p>
<p>“Gözüme bir teleskop ilişti. Ne için kullanılıyor?”</p>
<p>“Gemilerin hareketini gözlemek için. içeriye bir göz atalım mı?”</p>
<p>İkisi de meraklanmıştı ama kapıyı çalacak cesaretten yoksundular.</p>
<p>Tabanı çeviren taş basamakları çıktılar, demir merdivenin dibine gelmişlerdi ki, genç bir kız demirleri gürültüyle çınlatarak, sürtünürcesine yanlarından geçti; o kadar yakından geçmişti ki ikisinden biri onu uyarmak için seslendi. Eteklerini sarı bir kasırga gibi savurarak yanlarından hızla geçen kızın yüzünü göremediler; ama kız yine de üzerlerinde uçucu, süzülmüş bir çirkinlikle yüz yüze gelivermiş gibi bir izlenim bıraktı.</p>
<p>Bu izlenimi yaratan şey, morarmış bir göz ya da belirgin bir yara izi değildi. Daha çok, çirkinlikten oluşmuş bir şeytantırnağı manzarayı bir an için kapatmış, güzellik olarak bilinen bütün özenli, incelikli düzenlemeye karşı gelmişti sanki. Karanlığın en karanlığı, yüreği törpüleyen gövdesel anılar gibiydi. Ama daha sıradan bir göz için o, bir buluşmadan dönen, utangaç bir hizmetçiden başka bir şey değildi.</p>
<p>Basamakları çıktılar, soluklanmak için kapının önünde durakladılar. Kapı aralıktı. Honda itip içeri girdi. Oda boştu. Dar merdivenden yukarıya doğru seslendi. Her seslenişinde, şiddetli bir öksürük nöbetine yakalanıyordu.</p>
<p>Basamakların tepesinde bir gıcırtı duyuldu. “Evet?” Üzerinde fanila olan bir delikanlı eğilmiş, aşağıya bakıyordu.</p>
<p>Honda, oğlanın saçından alnına sarkan mavi çiçeği ayrımsayınca şaşırdı. Ortancaya benziyordu. Oğlan aşağıya bakarken çiçek düştü, Honda’nın ayaklarının dibine yuvarlandı. Oğlan şaşırmıştı. Çiçeği çoktan unuttuğu belliydi. Çiçek kahverengimsi kurt yenikleriyle doluydu, fena halde solmuştu.</p>
<p>Başındaki şapkayı hâlâ çıkarmamış olan Keiko, Honda’nın omzunun üzerinden çevreyi inceliyordu.</p>
<p>Sahanlık loştu ama delikanlının narin, güzel bir yüzü olduğu seçilebiliyordu. Arkadan gelen ışığın yüzüne dökülmesine karşın, neredeyse insanı huzursuz edecek kadar narin bir yüzdü. Honda çiçeği bir an önce geri verme telaşıyla hızlı ama dikkatli adımlarla basamakları tırmandı; bir elini duvara yaslamıştı. Delikanlı çiçeği almak için basamakların yarısına kadar indi.</p>
<p>Gözleri karşılaştı. Honda, her ikisinin de içinde aynı makine dişlilerinin aynı hızda, aynı zarif devinimlerle dönüp durduğunu anlamıştı. Honda’nın en küçük ayrıntılara, hatta mutlak amaç gereksinimine varıncaya kadar tıpatıp eşi olan bir kopyası, bulutsuz bir boşluk kadar çırılçıplak karşısında duruyordu. Aralarında yaş farkı olduğu doğruydu; ama sertlik ve saydamlık açısından Honda’nınkiyle tıpatıp benzeşen ve kimse bozmasın diye oğlanın içinde en derin oyuklara korkuyla gizlenmiş, incelikli bir düzenek vardı. O anda Honda apaçık bir kusursuzlukla cilalanmış, işçisiz bir fabrika, kendi olgunlaşmış ben-bilincini henüz olgunlaşmamış, taptaze biçimiyle gördü. Fabrika, tüketicisi olmadığı halde sonsuzcasına üreterek, durmaksızın fırlatıp atarak korkunç derecede temiz, havası ısı ve nem açısından kusursuzcasına ayarlanmış bir halde, akıcı bir saten gibi durmamacasına hışırdayarak çalışıyordu. Öte yandan, Honda’nın tıpatıp eşi olmasına karşın, oğlanın makineyi yanlış anlama olasılığı da yok değildi. Nedeni, gençliği olabilirdi. Honda’nın makinesi, mutlak insancıllıktan yoksun olduğu için insana aitti. Oğlan makinesini insanın emrine vermek istemediği sürece sorun yoktu. Oğlanın tamamını görmesine karşın, oğlanın onu tam anlamıyla göremediğini düşünmek Honda’yı rahatlatmıştı. Gençliğindeki duygusal, coşkulu ruh durumunda, makineyi çirkinliğin ulaştığı en yüksek nokta olarak düşünmeye eğilimliydi ama bunun nedeni salt gençliğe özgü bir hesap hatasıydı: Gövdesel çirkinliği, içindeki makinenin çirkinliğiyle karıştırmıştı.</p>
<p>Makinelerin en çirkiniydi: aşırı derecede gençlik dolu, abartılı, duygusal, kendi kendini öven. Ama bunun önemi kalmamıştı. Honda bugün onu buz gibi bir gülümsemeyle tanımlayabiliyordu. Tıpkı bir baş ağrısını ya da diyaframındaki bir ağrıyı dile getirir gibi. Makinelerin en çirkininin bu kadar güzel bir yüzü olması gerçekten hoştu.</p>
<p>Delikanlı o anda neler olup bittiğinden habersizdi elbette.</p>
<p>Basamakların yarısına kadar indi, çiçeği aldı. Onu utandıran nesneyi parmaklarının arasında ezdi.</p>
<p>“Hay Allah kahretsin.” Kendi kendine konuşuyordu. “Büsbütün aklımdan çıkmış.”</p>
<p>Başka bir delikanlı olsaydı, kızarırdı. Bu beyaz yüzde en küçük bir değişikliğin olmaması Honda’nın ilgisini çekmişti.</p>
<p>Oğlan konuyu değiştirdi. “Sizin için ne yapabilirim?”</p>
<p>“Bizler gezginiz. Çevreyi daha iyi tanımak için buradan şöyle bir bakabilir miyiz acaba?”</p>
<p>“Buyurun, içeri girin.”</p>
<p>Delikanlı çabucak eğildi, önlerine terlik koydu.</p>
<p>Hava bulutluydu; ama çıplak manzara onları karanlık bir tavan arasından birdenbire ferah bir düzlüğe savurmuştu. Kırk metre kadar güneyde Komagoe kumsalı ile kirli deniz uzanıyordu. Honda da Keiko da, yaşlılıkla zenginliğin insanların dilini çözdüğünü iyi bilirlerdi. Az sonra altlarına itilen iskemlelere, kendi evlerinin verandasındaymışçasına rahatça yerleştiler. Yine de, oğlanı çalışma masasının başına gönderen sözleri oldukça törenseldi.</p>
<p>“Lütfen siz işinize devam edin. Bizler burada yokmuşuz gibi davranın. Teleskoptan bakmamızın sakıncası var mı acaba?”</p>
<p>“Elbette yok. Şu anda bana lazım değil.” Oğlan çiçeği çöp sepetine attı. Ellerini sesli sesli yıkadıktan sonra masanın üzerindeki not defterine, hiçbir şey olmamış gibi eğildi; ama Honda duyduğu merakın oğlanın yanaklarını erik gibi kabarttığını görebiliyordu.</p>
<p>Gelip teleskoptan bakması için Keiko’yu yanına çağırdı, sonra da kendisi baktı. Görünürde gemi yoktu, yalnızca bir mikroskobun altında kıpırdaşan yeşil siyah bakterilere benzeyen, bir sürü dalga görünüyordu.</p>
<p>Onlar, oyuncağından çabucak bıkan iki çocuktular. Denize özel bir ilgi duydukları yoktu. Aslında tek istedikleri, bir an için bir yabancının yaşamına ve işine burunlarını sokmaktı. Çevrelerine bakındılar; limandaki kaynaşmayı uzaktan uzağa, hüzünlü ama sadık bir biçimde yansılayan çeşitli aletlere, “Şimizu Rıhtımları” yazısına, büyük, siyah harflerle alt alta sıralanmış rıhtım adlarına, limandaki gemilerin yazıldığı geniş karatahtaya, raflardaki kitaplara -“Gemicilik Hesap Defteri”, “Japon Gemicilik Rehberi”, “Uluslararası Şifreler”, “Lloyds Gemi Sahipleri Rehberi”, “1968-69”-, duvardaki telefon numaralarına, acentenin, kılavuzun, gümrüklerin, karantina istasyonlarının, erzak sağlayanların, daha başkalarının numaralarına baktılar.</p>
<p>Bütün bu ayrıntılara denizin kokusu, birkaç kilometre uzaktaki limanın ışığı yadsınamayacak bir biçimde sinmişti. Bir liman ne kadar uzak olursa olsun, kendine özgü, acıklı, metalsi sesleriyle kendi gevşek patırtısını duyurur. Denizin kıyısına yayılıp oturmuş, denizin üstünden, denizi aşarak dalgalı imgesini gönderen, yedi rıhtımın dev tellerinde bir süre için yok oluşu seslendiren, yankılayan, kocaman, çılgın bir gitar. Honda oğlanın yüreğine girerek denizi oradan düşledi.</p>
<p>Ağır ağır çekilen, ağır ağır biten, ağır ağır boşalan deniz - denizle toprağın bu esrik çiftleşmesi sonsuz bir uzlaşmaydı. İki yanlı bir sahtecilikte birleşmişlerdi; gemi baştan çıkartıcı kuyruğunu sallıyor, tehdit dolu bir ıslık, bir meleme ve cilveyle geri çekiliyor, kaçıyor, sonra yeniden geliyor. Ne yalın, ne kaypak bir düzenek!</p>
<p>Honda doğuya bakan pencereden dumanlı bir pusun altında donup kalmış gibi duran limanın düzensizliğini görebiliyordu; ama parıldamayan bir liman liman sayılmazdı çünkü bir liman, pırıl pırıl bir denizin karşısında gerilmiş bir çift dudağın arasından görünen, bir sıra beyaz diştir. Deniz, rıhtımların dişlerini aşındırmıştı. Liman, bir dişçinin muayenehanesi gibi parlamalı, metal, su ve antiseptik kokmalıydı; hantal vinçler insanın başına doğru eğilmeli, antiseptikler ise gemileri derin bir uykuya gömmeliydi; zaman zaman da bir kan lekesi belirmeliydi.</p>
<p>Liman ve bu küçük sinyal odası. Honda limanın görüntüsünü yakalayıp bir ağıla kapatmışçasına, neredeyse yüksek kayalara oturmuş bir gemi gibi görmeye başlamıştı. Bir dişçi muayenehanesi ile bir liman arasında pek çok benzerlik vardı: yalınlığı, aletlerin yerli yerinde oluşu, beyazın ve ana renklerin canlılığı, her an baş gösterebilecek bir bunalıma karşı hazırlıklı olmak, deniz rüzgârlarının aşındırdığı, çarpık pencere pervazları. Bir de gözetleme eylemi; beyaz plastikle kaplı tarlanın ortasında bir başına, denizle neredeyse cinsel denilebilecek bir ilişki içinde, gece gündüz, durmaksızın, limanın ve gemilerin ürküttüğü, sonu mutlak deliliğe varan gözetleme eylemi. Beyazlık, insanın benliğini terk etmesi, güvensizlik, yalnızlık; bunlar da birer gemiydi. Honda insanın buna içki içmeden dayanamayacağını hissetti.</p>
<p>Delikanlı kendini işine vermiş gibi görünüyordu. Ama Honda görünürde gemi olmadığı zamanlar onun da yapılacak bir işinin olmadığını biliyordu.</p>
<p>“Bir sonraki gemi ne zaman bekleniyor?”</p>
<p>“Akşam dokuz sularında. Bugün oldukça sakin bir gün.”</p>
<p>Kayıtsızca, güvenle yanıtlıyordu; can sıkıntısı ve merak, seraların plastik örtülerinden görülen çilekler gibi gövdesini delip geçmekteydi. Böylesine rahat, kayıtsız davranabildiği için gururlanıyordu besbelli - en azından fanilasının üzerine bir şey geçirmeye yeltenmemişti. Camların açık olmasına karşın yine de sıcak olan odada giyim tarzı hiç de yakışıksız kaçmıyordu. Hiçbir fazlalığın bulunmadığı, bir bitki kadar ince olan düzgün gövdesinde tertemiz fanilası omuzlarından aşağıya, öne eğilmiş göğsüne doğru dökülüyordu. Kendine özgü, sarsılmaz bir sakinliği olan, hiçbir yumuşaklık çağrıştırmayan bir bedendi bu. Yüzünün yandan görünüşü, soylu kaşları, burnu ve dudakları biçimliydi; tıpkı biraz aşınmış gümüş bir sikkenin üzerindeki kabartma gibi. Uzun kirpiklerinin çevrelediği gözleri çok güzeldi.</p>
<p>Honda, oğlanın aklından geçenleri görebiliyordu.</p>
<p>Oğlan hâlâ, başında çiçekle yakalandığı için utanıyordu. Konuklarını karşılarken utancını gizlemeyi başarmıştı ama bu utanç onu kırmızı ipliklerden oluşmuş bir koza gibi sarmıştı. Üstelik kızın çirkinliğini bir an için bile olsa görmüşlerdi, bastırılmaya çalışılan, acıma dolu gülümsemelere katlanmak zorundaydı. Bütün bunların nedeniyse, yüce gönüllü biri olmasıydı. Gururunda onmaz bir yara açılmıştı.</p>
<p>Elbette. O çirkin kızın bu delikanlının sevgilisi olduğuna inanmak olanaksızdı. Öyle uyumsuzdular ki. Bu delikanlının asla âşık olmayan biri olduğunu anlamak için, son derece incelikle işlenmiş bir cam işine benzeyen kulak memelerinin kırılganlığına ve ensesinin yoğun aklığına bir kez bakmak yeterdi. Aşk ona yabancıydı. Çiçeği ezdikten sonra ellerini bir gayret yıkamıştı; masanın üzerinde beyaz bir havlu duruyor, oğlan bununla sık sık ensesini, koltuk altlarını kuruluyordu. Gemi rehberinin üzerindeki yeni yıkanmış elleri, mikroplardan arındırılmış sebzelere benziyordu. Bir gölün yüzeyine uzanan taze sürgünler. İnceliklerinin farkında, göksel olanla içli dışlı olan parmakları kibirle bükülmüştü. Bu parmaklar hiçbir önemli şeyi kavramıyorlardı; onların işi hiçlikleydi. Sanki görünmeyeni okşar gibiydiler ama alçakgönüllükten kesinlikle yoksundular, alttan alır gibi bir tavırları yoktu. Salt sonsuz olana ve evrene uzanmak için kullanılan eller varsa, bunlar kendi kendini tatmin eden birinin elleridir. Onun ciğerini okuyorum, diye düşündü Honda.</p>
<p>Aya, yıldızlara ve denize dokunan eller gündelik işler için yaratılmamıştır. Honda bu elleri işe almak için çabalayan insanların yüzlerini görmek isterdi. Bir adamı işe alırken ailesi, dostları, düşünceleri, okuldaki dersleri ya da sağlık durumu gibi sıkıcı ayrıntılarla uğraşmıyor, bunlardan bir şeyler öğrenmeye çalışmıyorlardı. Oğlanı işe alıyor ama onunla ilgili hiçbir şey bilmiyorlardı; oysa o su katılmamış iblisti.</p>
<p>İyice bir bakın ona. Su katılmamış iblis! Honda bunu bir bakışta anlamıştı. Çünkü oğlanın içiyle Honda’nın içi tıpatıp aynı, hatta tam anlamıyla birdi.</p>
<br/>
<p>Bir dirseğini pencerenin pervazına dayamış, gözünü kırpmaksızın denize bakıyormuş gibi yapan Honda, yaşlılara özgü karamsarlığın o doğal örtüsüne bürünmüş bir halde, arada bir oğlanın profiline bir göz atıyordu. Kendi yaşamına bakıyormuş gibi bir duyguya kapılmıştı.</p>
<p>Bu yaşama yayılan kötülük, ben-bilinciydi. Aşkla ilgili hiçbir şey bilmeyen, gözünü bile kırpmaksızın kan döken, soylu başsağlığı mersiyeleri düzerken ölümün tadını doyasıya çıkaran, bir dakika olsun daha çok yaşamak için çabalarken dünyayı yıkıma çağıran bir ben-bilinci. Ama boş cama vuran bir ışın vardı: Hindistan. Honda’nın kötülüğün bilincine varıp da ondan bir anlığına bile olsa kaçıp kurtulmak isterken tanıştığı Hindistan. Öylesine inatla yadsıdığı dünyanın, Honda’nın hiçbir biçimde dokunamadığı bir ışığı ve alamadığı bir kokuyu barındıran bir dünyanın, ahlaksal gereksinimleri karşılamak için mutlaka orada bulunması gerektiğini Honda’ya öğreten Hindistan.</p>
<p>Ne var ki, uzun ömrü boyunca Honda’nın eğilimleri hep dünyayı bir boşluğa dönüştürmek, insanları hiçliğe yöneltmek doğrultusunda olmuştu - tam bir yıkım ve son. Başaramamıştı; şimdiyse yolun sonunda, kendi, farklı sonuna doğru yaklaşırken tıpkı kendisi gibi kötülük ışınları yayan bir oğlanla karşılaşmıştı.</p>
<p>Belki de hepsi bir göz aldanmasıydı. Ancak bütün yanlış adımlardan, yanılgılardan sonra Honda kendi kendini artık insanların gerçek yüzünü gördüğü için kutlayabilirdi. Gözleri arzudan kamaşmadığı sürece, onu asla yanıltmazdı; özellikle de en derindeki eğilimlerine uymayan şeyleri saptamakta.</p>
<p>Kötülük bazen sessiz, bitkisel bir biçim alıyordu. Billurlaşmış kötülük, tertemiz, beyaz bir pudra kadar güzeldi. Bu oğlan güzeldi. Belki de ben-bilinci, ne kendini ne de başkasını tanımaya yeltenen bu bilinç Honda’nın gözlerini açmış, onu büyülemişti .</p>
<br/>
<p>Keiko biraz sıkılmıştı, rujunu tazeledi. “Ne dersin, artık gidelim mi?”</p>
<p>Yaşlı dostunun anlamlı bakışlarını ayrımsayınca, rengârenk giysisinin içinde, uyuşuk, tropikal bir yılan gibi oradan oraya gezinmeye başladı. Tavana en yakın olan rafın yaklaşık kırk bölmeye ayrıldığını, her bölmedeyse tozlu, küçük bir bayrağın durduğunu gördü.</p>
<p>Gevşekçe sarılmış bayrakların parlak kırmızı, sarı ve yeşil renklerine kapılan Keiko, kollarını kavuşturup bir süre öylece onları seyretti. Sonra, ansızın elini oğlanın omzuna, keskin, ışıltılı fildişine benzeyen tenine dayadı.</p>
<p>“Bu bayraklar ne için?”</p>
<p>Oğlan irkildi, geri çekildi. “Artık kullanılmıyorlar. Onlar işaret flamaları. Şimdi salt işaret lambasını kullanıyoruz. Geceleri.”</p>
<p>Odanın bir köşesindeki işaret lambasını gösterdi. Bakışlarını aceleyle yeniden masaya çevirdi. Keiko omzunun üzerinden eğilip oğlanın çizdiği gemi bacalarına baktı. Oğlansa hiç aldırmadı.</p>
<p>“Birini görebilir miyim?”</p>
<p>“Elbette.”</p>
<p>Masaya elinden geldiğince eğilmişti. Doğruldu, rafa doğru ilerledi; Keiko’yu sıcak, balta girmemiş bir ormandaki bitkiler gibi görmezden geliyordu. Honda’nın önünden geçti. Parmak uçlarında yükselerek raftaki bayraklardan birini aldı.</p>
<p>Honda düşüncelerine gömülmüştü. Kollarını yukarıya uzatmış olan oğlana baktı. Burun deliklerine hafif, tatlı bir ter kokusu doldu. Oğlanın göğsünün sol yanında, şu âna kadar fanilasının gizlediği teninin daha açık olduğu yerde üç küçük benek vardı.</p>
<p>“Solaksın sen,” dedi Keiko, kendini tutamayarak.</p>
<p>Oğlan bayrağı indirirken kadından yana küçümseyen bir bakış fırlattı.</p>
<p>Honda’nın gerçekten emin olması gerekiyordu. Oğlana yaklaştı. Kollarını, beyaz bir çift kanat gibi yeniden indirmişti; her kıpırdanışında beneklerden ikisi fanilanın altına, karanlığa gizlenirken, üçüncüsü hep gözler önündeydi. Honda’nın kalp atışları hızlandı.</p>
<p>“Ne güzel bir desen! Nedir bu?” Keiko sarı siyah çizgili bir bayrağı açmıştı. “Kendime bundan bir elbise yaptırmak isterdim. Sence kumaşı nedir bunun? Keten mi?”</p>
<p>“Kumaşı bilemem,” dedi oğlan kabaca. “Ama bu bir “S” harfi.’’</p>
<p>“Sevginin ‘S’si gibi mi?”</p>
<p>Oğlan masasına döndü, kadını küçümsediği artık yüzünden açıkça okunuyordu. “Rahatınıza bakın,” dedi, daha çok kendi kendine söylercesine. “Aceleye gerek yok.”</p>
<p>“Demek bu bir ‘S’? Benim S harfinden beklediğim bu değildi. Bana kalırsa ‘S’nin iç karartıcı, yeşil bir rengi olmalı. Siyah ve sarı çizgiler kesinlikle yanlış bir seçim. Daha ağır, daha güçlü olmalıydı, tıpkı at sırtında mızrak dövüşü yapan şövalyeler gibi. Bu, daha çok ‘G’ harfine yakışıyor sanki.”</p>
<p>“‘G’nin dikine sarı, mavi çizgileri vardır,” dedi oğlan, biraz sabrı taşmış gibi.</p>
<p>“Sarı, mavi dik çizgiler mi? Kesinlikle yanlış. ‘G’ harfinin dik çizgilerle hiçbir yakınlığı olamaz.”</p>
<p>“Galiba seni işinden alıkoyuyoruz,” dedi Honda. “Gerçekten çok teşekkür ederiz. Sana Tokyo’dan şekerleme filan gönderebilir miyim? Kartın var mı?”</p>
<p>Bu abartılı kibarlığa şaşıran Keiko bayrağı masanın üzerine bıraktı, doğuya bakan pencerenin önündeki teleskoba astığı şapkasını almaya gitti.</p>
<p>Honda kendi kartını kibarca oğlanın önüne bıraktı. Oğlan da üzerinde sinyal istasyonunun adresi yazılı olan kartını çıkardı. Önünde duran, “Honda Hukuk Büroları” yazılı kart kuşkularını dağıtmışa benziyordu.</p>
<p>“Oldukça ağır sorumluluklar yüklenmişsin,” dedi Honda, kayıtsız bir tavırla. “Altından bir başına kalkabiliyor musun? Kaç yaşındasın?”</p>
<p>“On altı.” Keiko’yu açıkça dışlayan, kısa, özlü bir yanıttı.</p>
<p>“Çok yararlı bir iş yapıyorsun. Sakın vazgeçme.” Her sözcük takma dişlerinin arasından resmi, kusursuz bir tınıyla dökülüyordu; Keiko’yu neşeyle kapıya doğru yönlendirdi, ayakkabılarını giydi. Oğlan onları aşağıya kadar geçirdi.</p>
<p>Yeniden arabaya bindiklerinde Honda başını yukarı kaldırıp bakamayacak kadar yorgun düşmüştü. Şoföre, Nihondaira’daki bir otelin adını verdi; gece için orada oda ayırtmışlardı.</p>
<p>“Kısa bir banyodan sonra masaj yaptıracağım.” Ardından kayıtsızca, Keiko’nun ağzını hayretten açık bırakan bir şey ekledi: “O delikanlıyı evlat edineceğim.”</p>       
    </body>
</html>
