<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4"><span class="calibre16"><br /></span></p>

  <p class="calibre4"><span class="calibre16">Ix’li Bronso ile Ölüm Hücresi’nde Yapılan Görüşmeden Pasajlar:</span></p>

  <p class="calibre14">S: Muad’Dib’in tarihçesine farklı bir şekilde yaklaşmana yol açan nedir?</p>

  <p class="calibre14">Y: Niye senin sorularına yanıt vereyim?</p>

  <p class="calibre14">S: Çünkü söylediklerini olduğu gibi koruyacağım.</p>

  <p class="calibre14">Y: Vayy! Bir tarihçi için ne büyük lütuf!</p>

  <p class="calibre14">S: Peki işbirliği yapacak mısın?</p>

  <p class="calibre14">Y: Neden olmasın? Ama Tarih Analizi’min ilham kaynağını asla anlayamayacaksın. Asla. Siz Rahiplerin kaybedeceği çok şey...</p>

  <p class="calibre14">S: Beni bir dene.</p>

  <p class="calibre14">Y: Seni denemek mi? Pekala... neden olmasın? Bu gezegenin popüler ismi Dune’dan kaynaklanan yaygın görüşün sığlığı ilgimi çekti. Dikkat et, Arrakis değil, Dune. Tarih, Dune’u çöl olarak, Fremenlerin doğum yeri olarak görmeyi takıntı haline getirdi. Bu tarih; Fremenlerin, vücut neminin çoğunu toplayan damıtıcı giysilerinin içinde yarı göçebe bir yaşam sürdürdükleri gerçeği ve su kıtlığı nedeniyle ortaya çıkan gelenekler üzerine yoğunlaşmaktadır.</p>

  <p class="calibre14">S: Yani bunlar doğru değil mi?</p>

  <p class="calibre14">Y: Bunlar yüzeysel doğrular. Bu yüzeyin altında yatanları göz ardı etmek... doğduğum gezegen olan Ix’i, güneşimizin dokuzuncu gezegeni olduğu için bu adı aldığını ortaya çıkarmadan anlamaya çalışmak gibidir. Hayır... hayır. Dune’u şiddetli fırtınaların hüküm sürdüğü bir yer olarak görmek yetmez. Dev kum solucanlarının yarattığı tehditten bahsetmek de yetmez.</p>

  <p class="calibre14">S: Ama bunlar Arrakis’in can alıcı özellikleri!</p>

  <p class="calibre14">Y: Can alıcı mı? Tabii ki öyle. Ama bunlar gezegene tek bir açıdan bakılmasına neden olurlar; tıpkı Dune’un, baharın yani melanjın yegane ve eşsiz kaynağı olduğu için tek ürünlü bir gezegen olması gibi.</p>

  <p class="calibre14">S: Evet. Kutsal bahar konusunu biraz aç bakalım.</p>

  <p class="calibre14">Y: Kutsal mı? Bütün kutsal şeyler gibi o da bir eliyle verdiğini diğeriyle alır. Ömrü uzatır ve erbabının kendi geleceğini görmesini sağlar ama onu zalim bir bağımlılığın pençesine düşürür ve gözlerini sizinkiler gibi damgalar: hiç akı olmayan tamamen mavi gözler. Gözleriniz, <span class="calibre15">görme</span> organlarınız arasında renk farkı yok, hepsi aynı.</p>

  <p class="calibre14">S: Seni bu hücreye getiren işte bu sapkınlık!</p>

  <p class="calibre14">Y: Beni bu hücreye getiren senin Rahiplerin. Bütün rahipler gibi sen de, doğruya sapkınlık demeyi hemen öğrenmişsin.</p>

  <p class="calibre14">S: Buradasın çünkü, Paul Atreides’in, insan olması için gereken temel bir şeyi, Muad’Dib olmadan önce kaybettiğini söylemeye cüret ettin.</p>

  <p class="calibre14">Y: Ne Harkonnen savaşında kaybettiği babasından ne de annesiyle o kaçabilsin diye kendini feda eden Duncan Idaho’dan bahsetmediğim için değil yani.</p>

  <p class="calibre14">S: Alaycılığın boşuna ün salmamış.</p>

  <p class="calibre14">Y: Alaycılık mı? Bu hiç şüphesiz sapkınlıktan daha büyük bir suç. Ama aslında ben bir alaycı değilim. Yalnızca bir gözlemci ve yorumcuyum. Hamile annesiyle birlikte çöle kaçan Paul’de, gerçek asaleti gördüm. Ama tabii annesi, bir yük olduğu kadar büyük bir servetti de.</p>

  <p class="calibre14">S: Siz tarihçilerin hatası şu ki; asla, yeterince iyi deyip geçmezseniz. Kutsal Muad’Dib’deki gerçek asaleti görüyorsun ama alaycı bir dipnot düşmeden edemiyorsun. Bene Gesserit’in de seni suçlamasına şaşmamalı.</p>

  <p class="calibre14">Y: Siz Rahipler, Bene Gesserit Rahibeleri’yle işbirliği yaparak akıllıca davranıyorsunuz. Onlar da yaptıklarını gizleyerek varlıklarını sürdürüyorlar. Ama Leydi Jessica’nın, Bene Gesserit eğitimi almış bir usta olduğunu gizleyemezler. Onun, oğlunu, Rahibeler Birliği’nin yöntemleriyle eğittiğini biliyorsunuz. Benim <span class="calibre15">suçum,</span> bunu bir olgu olarak tartışmak, zihinsel sanatları ve genetik programlan üzerine yorum yapmaktı. Muad’Dib’in, Rahibeler Birliği’nin tutsak mesih umudu olduğu gerçeğine, sizin kahininiz olmadan önce onların <span class="calibre15">kuisatz haderahı</span> olduğuna dikkat çekilmesini istemiyorsunuz.</p>

  <p class="calibre14">S: Eğer sana verilen idam cezasına dair herhangi bir şüphem olsaydı, bu sözlerinle onu da gidermiş olurdun.</p>

  <p class="calibre14">Y: Yalnızca bir kez ölebilirim.</p>

  <p class="calibre14">S: Ölüm var, ölüm var.</p>

  <p class="calibre14">Y: Dikkat edin de <span class="calibre15">benden</span> bir şehit yaratmayın. Sanmıyorum ki Muad’Dib... Söyle, Muad’Dib bu zindanlarda yaptıklarınızı biliyor mu?</p>

  <p class="calibre14">S: Kutsal Aile’yi böyle ıvır zıvır şeylerle rahatsız etmeyiz.</p>

  <p class="calibre14">Y: (Gülerek) Paul Atreides de, Fremenler arasında bir mevki edinmeye bunun için uğraşmıştı zaten! Kum solucanına hakim olmayı ve ona binmeyi bunun için öğrenmişti! Senin sorularını yanıtlamak bir hataydı.</p>

  <p class="calibre14">S: Ama sözümü tutup söylediklerini olduğu gibi koruyacağım.</p>

  <p class="calibre14">Y: Cidden tutacak mısın? O halde beni iyi dinle, seni dejenere Fremen, kendinden başka tanrısı olmayan Rahip. Hesap vermen gereken çok şey var. Paul’e ilk yoğun melanj dozunu veren ve bu sayede onu geleceklerinin görüntülerine açan, bir Fremen ayiniydi. Aynı melanjla Leydi Jessica’nın rahmindeki doğmamış Alia’yı uyandıran da bir Fremen ayiniydi. Bu evrene her şeyin idrakinde olarak, annesinin tüm anılarına ve bilgisine sahip olarak doğmanın, Alia için ne anlama geldiğini hiç düşündünüz mü? Hiçbir tecavüz bundan daha dehşet verici olamaz.</p>

  <p class="calibre14">S: Kutsal melanj olmasaydı, Muad’Dib, tüm Fremenlerin lideri olamazdı. Kutsal tecrübesi olmasaydı, Alia, Alia olamazdı.</p>

  <p class="calibre14">Y: Kör Fremen zalimliğin olmasaydı, sen de bir rahip olamazdın. Aah ah, siz Fremenleri bilirim. Chani’yi eş olarak aldığı ve Fremen adetlerini benimsediği için Muad’Dib’in sizin olduğunu düşünüyorsunuz. Ama o öncelikle bir Atreides’ti ve bir Bene Gesserit ustası tarafından eğitilmişti. Hiç bilmediğiniz disiplinlere sahipti. Size yeni bir örgütlenme ve yeni bir misyon getirdiğini düşündünüz. Çöl gezegeninizi, bol sulu bir cennet haline dönüştürme sözü verdi. Ve bu hayallerle başınızı döndürürken, bekaretinizi bozdu!</p>

  <p class="calibre14">S: Bu sapkınlık, Dune’un Ekolojik Dönüşümü’nün hızla ilerlediği gerçeğini değiştirmez.</p>

  <p class="calibre14">Y: Ve ben, bu dönüşümün köklerinin izini sürmek ve sonuçlarını araştırmak sapkınlığında bulundum. Arrakeen Düzlükleri’ndeki savaş, evrene Fremenlerin İmparatorluk Sardokarlarını yenebildiğini öğretti; ama başka ne öğretti? Corrino Ailesi’nin yıldızlar imparatorluğu, Muad’Dib’in yönettiği bir Fremen imparatorluğu haline geldi; başka ne haline geldi? Cihat’ınız yalnızca on iki yıl sürdü ama ne büyük bir ders verdi. İmparatorluk, Muad’Dib’in Prenses Irulan’la evlenme hilesini ancak anlıyor!</p>

  <p class="calibre14">S: Sen ne cüretle Muad’Dib’i hile yapmakla suçluyorsun!</p>

  <p class="calibre14">Y: Bu yüzden beni öldürsen de, bu sapkınlık değil. Prenses onun karısı oldu, eşi değil. Küçük Fremen sevgilisi Chani, onun eşi o. Bunu herkes biliyor. Irulan, tahtın kapısını açan anahtardan başka bir şey değildi.</p>

  <p class="calibre14">S: Muad’Dib’e karşı komplo kuranların, bir araya gelme sebebi olarak neden senin Tarih Analizi’ni kullandıklarını anlamak zor değil!</p>

  <p class="calibre14">Y: Seni ikna edemem, bunu biliyorum. Ama komployu doğuran sebepler benim Analiz’imden önce oluşmuştu. Muad’Dib’in Cihatı’nın sürdüğü on iki yıl bu sebebleri yarattı. Antik güç gruplarını birleştiren ve Muad’Dib’e karşı kurulan komployu ateşleyen buydu.</p>
</body>
</html>
