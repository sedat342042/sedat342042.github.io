<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre14"><span class="calibre15"><br /></span></p>

  <p class="calibre14"><span class="calibre15">“İşte yine perde açılıyor. ”</span></p>

  <p class="calibre17"><span class="calibre15">-</span> İmparator Paul Muad’Dib (Aslan Taht’a çıkarken)</p>

  <p class="calibre14"><br class="calibre1" /></p>

  <p class="calibre14">Büyük kabul salonunu gören gözetleme penceresinden aşağıya bakan Alia, Lonca maiyetinin gelişini izliyordu.</p>

  <p class="calibre14">Aydınlatma pencerelerinden giren parlak gümüş rengi öğlen ışığı, yeşil, mavi ve fildişi renginde karolardan yapılmış; içinde su bitkileri bulunan durgun bir akarsu havası verilmiş ve kuş ya da hayvan etkisi yaratmak için oraya buraya egzotik renkler serpiştirilmiş zemine yayılıyordu.</p>

  <p class="calibre14">Lonca üyeleri karoların oluşturduğu desenin üzerinde; balta girmemiş, yabancı bir ormanda avını izleyen avcılar gibi ilerliyorlardı. Gri, siyah ve turuncu cüppeleriyle hareketli bir desen oluşturuyorlardı: hepsi, Dümenci-Elçi’nin turuncu gaz içinde yüzdüğü şeffaf tankın çevresinde aldatıcı bir şekilde rastgele dizilmişti. Tank, taşıyıcı alanının üstünde kayıyor, gri cüppeli iki görevli tarafından, rıhtımına yanaştırılan dikdörtgen bir gemi gibi çekiliyordu.</p>

  <p class="calibre14">Alia’nın tam altında, Paul, yükseltilmiş platformun üzerindeki Aslan Taht’ta oturuyordu. Üzerinde balık ve yumruk amblemleri olan, yeni resmi tacı takmıştı. Vücudunu, mücevherlerle süslü, altın rengi hükümdar kaftanı sarıyordu. Bir kişisel kalkanın titreşimi onu çevreliyordu. Muhafızların oluşturduğu iki kanat, platformun yanında ve basamaklarda yelpaze gibi açılıyordu. Paul’ün sağ elinin iki adım altında, kuşağı sarı urgandan beyaz bir cüppe giymiş Stilgar duruyordu.</p>

  <p class="calibre14">Kardeşlere özgü duygudaşlık, Alia’ya, onun duyduğu sıkıntının Paul’ün de içini sardığını söylüyordu; ancak başka birisinin bunu saptayabileceğini sanmıyordu. Paul’ün dikkati, kör gibi sabitlenmiş metal gözleri ne sağa ne de sola bakmayan, turuncu cüppeli bir görevliye takılı kalmıştı. Bu görevli, askeri bir koruma gibi, Elçi’nin kumpanyasının sağ ön köşesinde yürüyordu. Kıvırcık siyah saçlarının altındaki oldukça basık yüzü, turuncu cüppesinin altından görülebilen vücudu gibi, her hareketi de, ben tanıdığınız birisiyim diye bağırıyordu.</p>

  <p class="calibre14">Bu Duncan Idaho’ydu.</p>

  <p class="calibre14">Duncan Idaho olamazdı ama oydu.</p>

  <p class="calibre14">Annesinin baharı dönüştürdüğü anda onun rahminde emdiği tutsak hafızalar, rihani şifre çözüm tekniğiyle tüm kamuflajı yırtarak bu adamı Alia’ya tanıttı. Paul’ün, onu, sayısız kişisel tecrübeler, minnettarlıklar ve gençlik anıları arasından gördüğünü biliyordu.</p>

  <p class="calibre14">Bu Duncan’dı.</p>

  <p class="calibre14">Alia ürperdi. Tek bir yanıt olabilirdi: bu bir Tleilax gûlasıydı, orjinalinin ölü bedeninden yeniden şekillendirilmiş bir varlık. Orijinali, Paul’ü kurtarırken ölmüştü. Bu ancak aksolotl tanklarının bir ürünü olabilirdi.</p>

  <p class="calibre14">G<span style="font-size: 1em;">û</span><span style="font-size: 1em;">la, kılıç ustalarına özgü tetiktelikle yaylanarak yürüyordu. Elçinin tankı platformun basamaklarının on adım uzağındaki engele doğru kayarken gûla durdu.</span></p>

  <p class="calibre14">Alia bir türlü kurtulamadığı Bene Gesserit yöntemiyle ağabeyinin huzursuzluğunu okudu. Paul, geçmişinden çıkıp gelen o surete artık bakmıyordu. Bakmıyordu ama tüm varlığı ona takılıp kalmıştı. Lonca Elçisi’ni başıyla selamlarken, deşisel kalkanın titreşimi onu çevreliyordu. Muhafızların oluşturduğu iki kanat, platformun yanında ve basamaklarda yelpaze gibi açılıyordu. Paul’ün sağ elinin iki adım altında, kuşağı sarı urgandan beyaz bir cüppe giymiş Stilgar duruyordu.</p>

  <p class="calibre14">Dümenci turuncu gazının içinde sefa düşkünü bir tavırla geriye doğru kaykıldı, Paul’ün bakışlarına karşılık vermeden önce ağzına bir melanj hapı attı. Lonca üyesine ait tankın bir köşesinin etrafında dönen küçücük dönüştürücü, önce bir öksürük sesi, sonra da çatlak, kayıtsız bir ses türetti: “İmparator’umun önünde eğilir ve kendisine itimatnamemle birlikte küçük bir hediye sunmama izin vermesini dilerim.”</p>

  <p class="calibre14">Bir yaver yukarıya, Stilgar’a bir tomar uzattı; Stilgarbunu kaşlarını çatarak inceledi ve Paul’e bakarak başıyla onayladı. Hem Stilgar hem de Paul, platformun altında sabırla duran gûlaya doğru döndüler.</p>

  <p class="calibre14">“Aslında İmparator’um hediyenin ne olduğunu anladı,” dedi Edric.</p>

  <p class="calibre14">“İtimatnameni kabul etmekten mutluluk duyarız,” dedi Paul. “Hediyeyi açıkla.”</p>

  <p class="calibre14">Edric tankın içinde dönüp dikkatini gûlaya yöneltti. “Bu adamın adı Nefr,” dedi, ismi harf harf söyleyerek. “Araştırmacılarımıza göre çok ilginç bir geçmişi var. Arrakis’te öldürülmüş... başından aldığı ağır yara, aylarca süren bir yeniden geliştirme gerektirmiş. Vücudu, bir kılıç ustasına, Ginaz Okulu’nun bir ustasına ait olduğu söylenerek Bene Tleilax’a satılmış. Bunun, hanenizin güvenilir hizmetkarı Duncan Idaho olması gerektiği dikkatimizi çekti. Onu, bir İmparator’a yaraşır bir hediye olarak satın aldık.” Edric Paul’e baktı. “Bu Idaho değil mi, Efendimiz?”</p>

  <p class="calibre14">Paul’ün sesi ölçülü ve ihtiyatlıydı. “Idaho’nun çehresine sahip.”</p>

  <p class="calibre14"><span class="calibre15">Acaba Paul benim görmediğim bir şeyi mi görüyor?</span> diye düşündü Alia. <span class="calibre15">Hayır! Bu Duncan!</span></p>

  <p class="calibre14">Neft denen adam, kayıtsız bir hava içinde, metal gözleri dümdüz karşıya sabitlenmiş, vücudu gevşek bir halde duruyordu. Tartışma konusunun kendisi olduğunu bildiğini hiçbir şekilde açık etmiyordu.</p>

  <p class="calibre14">“Bildiğimiz kadarıyla, bu Idaho,” dedi Edric.</p>

  <p class="calibre14">“Artık adı Nefr,” dedi Paul, “ilginç bir isim.”</p>

  <p class="calibre14">“Tleilaxlıların, isimleri nasıl ve niçin verdiğini kimse bilemez, Efendimiz” dedi Edric. “Ama isimler değiştirilebilir. Tleilax isminin pek önemi yoktur.”</p>

  <p class="calibre14"><span class="calibre15">Bu bir Tleilcoc mahluku,</span> diye düşündü Paul. <span class="calibre15">İşte problem bu.</span> Bene Tleilax doğanın yarattıklarına pek bağlı kalmaz. İyi ve kötü, onların felsefesinde garip anlamlar taşır. Idaho’nun bedenine, tasarımdan ya da kapristen kaynaklanan neler katmışlardır kim bilir?</p>

  <p class="calibre14">Stilgar’a şöyle bir bakan Paul, Fremen’in batıl inançlarından kaynaklanan korkusunu fark etti. Bu, bütün Fremen muhafızlar arasında yankılanan bir duyguydu. Stilgar’ın zihni, Lonca üyelerinin, Tleilaxlıların ve gûlaların iğrenç huylarını değerlendiriyor olmalıydı.</p>

  <p class="calibre14">Paul gûlaya dönerek şöyle dedi: “Nefr, tek adın bu mu?”&nbsp;</p>

  <p class="calibre14">GûIanın esmer yüz hatlarına dingin bir gülümseme yayıldı. Metal gözler yukarı doğru kalkıp Paul’e odaklandılar ama mekanik bakışlarını sürdürdüler. “Bana böyle denir, Efendim: Nefr.”</p>

  <p class="calibre14">Karanlık gözetleme deliğinin içindeki Alia titredi. Bu, Idaho’nun sesiydi; sesin kalitesi öyle kusursuzdu ki bunun kaydını hücrelerinde algıladı.</p>

  <p class="calibre14">“Haşmetli Efendim,” diye ekledi gûla, “Efendimin sesini duymanın bana haz verdiğini söylemeliyim. Bu, Bene Tleilaxlıların söylediğine göre... bu sesi daha önce duymuş olduğuma dair bir işaret.”</p>

  <p class="calibre14">“Ama bunu kesin olarak bilmiyorsun,” dedi Paul. “Geçmişim hakkındaki hiçbir şeyi kesin olarak bilmiyorum, Efendim. Önceki yaşamıma ait hiçbir anıya sahip olamayacağım açıklandı bana. Geçmişten kalan tek şey, genlerin oluşturduğu şablon. Ancak, bir zamanlar tanıdık olan şeylerin oturabileceği boşluklar var. Sesler, yerler, yiyecekler, yüzler, tınılar, hareketler... elimde bir kılıç, bir topterin kumandaları...”</p>

  <p class="calibre14">Lonca üyesinin konuşmayı nasıl dikkatle dinlediğinin farkında olan Paul sordu: “Bir hediye olduğunu anladın mı?”</p>

  <p class="calibre14">“Bu bana açıklandı, Efendim.”</p>

  <p class="calibre14">Paul arkasına yaslandı, elleri tahtın kolları üzerinde duruyordu.</p>

  <p class="calibre14"><span class="calibre15">Acaba Duncan'ın bedenine olan borcum ne?</span> diye düşündü. <span class="calibre15">Bu adam benim hayatımı kurtarırken öldü. Ama bu Idaho değil, bu bir gûla.</span> Yine de, Paul’e bir topteri, sanki kanatları kendi omuzlarından çıkıyormuşçasına uçurmayı öğreten vücut ve zihin buradaydı. Paul, kılıcı eline alıp kaldırışının bile Idaho’nun ona vermiş olduğu sıkı eğitime dayandığını biliyordu. Bir gûla. Bu, sahte izlenimlerle doldurulmuş bir bedendi, değerlendirirken kolaylıkla hata yapılabilirdi. Eski çağrışımlar sürüyordu. <span class="calibre15">Duncan Idaho.</span> Gûlanın üstündeki, bir maskeden çok, Tleilaxlıların oraya gizlediği her neyse ondan bir şekilde farklı hareket eden, bol, altındakini gizleyen bir kişilik giysisiydi.</p>

  <p class="calibre14">“Bize nasıl hizmet edebilirsin?” diye sordu Paul.</p>

  <p class="calibre14">“Efendimin istekleriyle benim yeteneklerimin uyuştuğu her şekilde.”</p>

  <p class="calibre14">Salona hakim bir noktadan aşağıyı izleyen Alia, gûlanın çekingen havasından etkilenmişti. Hiçbir şeyi numaradan yapmadığını saptamıştı. Bu yeni Duncan Idaho’nun son derece masum olduğu açık seçik belliydi. Orijinali, dünyeviydi, delişmendi. Ama bu beden tüm bunlardan arındırılmıştı. Bu tertemiz bir yüzeydi, üzeri Tleilaxlılar tarafından yazılmış... ama ne yazılmış?</p>

  <p class="calibre14">Hemen sonra bu hediyenin içinde gizli olan tehlikeleri algıladı. Bu bir Tleilax mahlukuydu. Tleilaxlıların yarattıkları şeylerde insanı rahatsız edecek kadar az engelleme olurdu. Hareketlerini, dizginlenmemiş bir merak yönlendirirdi. Uygun insan hammaddesinden, şeytan ya da aziz, <span class="calibre15">herhangi bir şey</span> yapabileceklerini söyleyerek böbürlenirlerdi. Katil mentatlar satarlardı. İnsan yaşamını almaya karşı yerleştirilmiş olan Suk engellerini yıkarak katil bir doktor üretmişlerdi. Malları arasında gönüllü köleler, her kaprise boyun eğen uysal seks oyuncakları, askerler, generaller, filozoflar, hatta özel olarak hazırlanmış bir ahlak bilimci bile vardı.</p>

  <p class="calibre14">Paul kıpırdandı, Edric’e baktı. “Bu <span class="calibre15">hediye</span> nasıl eğitildi?” diye sordu.</p>

  <p class="calibre14">“Haşmetli Efendim,” dedi Edric, “bu gûlayı bir mentat ve bir Zensünni filozofu olarak eğitmek Tleilaxlıları eğlendirmiş. Bu şekilde, kılıçla ilgili yeteneklerini geliştirmeye çalışmışlar.”</p>

  <p class="calibre14">“Başarmışlar mı?”</p>

  <p class="calibre14">“Bilmiyorum, Efendim.”</p>

  <p class="calibre14">Paul bu yanıtı kafasında tarttı. Doğru algısı, bu gûlanın Idaho olduğuna Edric’in samimiyetle inandığını söylüyordu. Ama dahası vardı. Bu kahin Dümencinin yol aldığı Zaman suları, açık açık ortaya koymasa da tehlikeler çağrıştırıyordu. <span class="calibre15">Nefr.</span> Bu Tleilax ismi tehlikeden bahsediyordu. Paul, hediyeyi reddetmek istediğini hissetti. Bunu hissederken bile, bu yolu seçemeyeceğini biliyordu. Atreides Evi bu bedene borçluydu: düşmanın gayet iyi bildiği bir gerçek.</p>

  <p class="calibre14">“Zensünni filozofu,” diyerek derin derin düşündü gûlaya bir kez daha bakan Paul. “Kendi rolünü ve güdülerini inceledin mi?”</p>

  <p class="calibre14">“Ben hizmetime alçakgönüllü bir tavırla yaklaşırım, Efendimiz. İnsan geçmişimden gelen yükümlülüklerden tamamen arındırılmış bir zihinim.”</p>

  <p class="calibre14">“Sana Nefr mi yoksa Duncan Idaho mu dememizi tercih edersin?”</p>

  <p class="calibre14">“Efendim bana ne isterse onu diyebilir çünkü ben bir isim değilim.”</p>

  <p class="calibre14">“Peki Duncan Idaho isminden <span class="calibre15">hoşlanıyor musun?</span></p>

  <p class="calibre14">“Sanırım benim ismim buydu, Efendimiz. Bana uyuyor. Yine de... tuhaf tepkiler uyandırıyor. Bence birinin ismi, hoş olan ve olmayan birçok şey taşımalıdır.”</p>

  <p class="calibre14">“En çok zevk aldığın şey nedir?” diye sordu Paul.</p>

  <p class="calibre14">Hiç beklenmeyen bir şekilde gûla güldü ve şöyle dedi: “Başkalarında, benim daha önceki benliğimi açığa çıkaran işaretleri aramak.”</p>

  <p class="calibre14">“Burada bu tür işaretler görüyor musun?”</p>

  <p class="calibre14">“Ah evet, Efendim. Adamınız Stilgar şüpheyle hayranlık arasında kararsız kaldı. Daha önceki benliğimin dostuydu ama bu gûla beden ona itici geliyor. Siz, Efendim, eskiden olduğum adamı takdir eder...ve ona güvenirdiniz.</p>

  <p class="calibre14">“Arındırılmış zihin,” dedi Paul. “Arındırılmış bir zihin kendini bize nasıl bağlı kılabilir?”</p>

  <p class="calibre14">“Bağlılık mı, Efendim? Arındırılmış zihin, kararlarını, bilinmeyenlerin varlığında ve sebep sonuç ilişkisi olmadan verir. Bu bağlılık mıdır?”</p>

  <p class="calibre14">Paul kaşlarını çattı. Bu bir Zensünni vecizesiydi, üstü kapalı, yerli yerinde... bütün zihinsel etkinliklerde, nesnel işlevleri inkar eden bir inanca saplanıp kalmış. <span class="calibre15">Sebep sonuç ilişkisi olmadan!</span> Bu tür düşünceler zihni şoke ederdi. <span class="calibre15">Bilinmeyenler?</span> Bilinmeyenler her kararda vardır, kehanet görüntüsünde bile.</p>

  <p class="calibre14">“Sana Duncan Idaho dememizi mi tercih edersin?” diye sordu Paul.</p>

  <p class="calibre14">“Biz değişikliklere uyum sağlarız, Efendim. Benim için bir isim seçin.”</p>

  <p class="calibre14">“Tleilax ismin kalsın,” dedi Paul. “Nefr... bu, ihtiyat çağrıştıran bir isim.”</p>

  <p class="calibre14">Nefr eğildi, bir adım geri çekildi.</p>

  <p class="calibre14">Ve Alia şöyle düşündü: <span class="calibre15">Konuşmanın bittiğini nereden anladı? Ben anladım çünkü ağabeyimi tanıyorum. Ama bir yabancının fark edebileceği hiçbir işaret yoktu. Acaba bunu anlayan, onun içindeki Duncan Idaho mu?</span></p>

  <p class="calibre14">Paul, Elçi’ye dönerek konuştu: “Elçiliğiniz için meskenler ayrıldı. İlk fırsatta seninle özel bir görüşme yapmak arzusundayız. Sana haber veririz. Sen hatalı bir kaynaktan duymadan önce şunu söyleyeyim ki, Rahibeler Birliği’nden bir Başrahibe, Gaius Helen Mohiam seni getiren heighliner’dan alındı. Bu, emrimiz üzerine yapıldı. Onun, senin geminde olması; konuşacağımız konulardan biri olacak.”</p>

  <p class="calibre14">Paul sol elini sallayarak elçinin çıkmasına izin verdi. “Nefr,” dedi Paul, “burada kal.”</p>

  <p class="calibre14">Elçinin görevlileri tankı çekerek geri geri gittiler. Edric turuncu gazın içinde turuncu bir hareket haline geldi... gözler, bir ağız, hafifçe dalgalanan kollar ve bacaklar.</p>

  <p class="calibre14">Paul, son Lonca üyesi de çıkıp büyük kapılar arkalarından kapanıncaya kadar onları izledi.</p>

  <p class="calibre14"><span class="calibre15">Artık olan oldu,</span> diye düşündü Paul. <span class="calibre15">Gûlayı kabul ettim.</span> Tleilax yaratımı hiç şüphesiz bir yemdi. Büyük olasılıkla Başrahibe kocakarısı da aynı rolü oynuyordu. Ama bu, içine doğan ilk görüntülerden birinde yer alan o tarot zamanıydı. Lanet olası tarot! Zaman’ın sularını öyle bir bulandırırdı ki, önsezi gücü olan kişi, belirli bir anı saptamak için olanca gücünü harcar ama yine de bir saatlik bir hata yapabilirdi. Birçok balığın yemi kapıp kaçtığını hatırlattı kendi kendine. Ve tarot, ona karşı iş gördüğü kadar, onun işine de yaramıştı. Onun göremediklerini başkaları da saptayamazdı.</p>

  <p class="calibre14">Gûla başını yana eğmiş, ayakta bekliyordu.</p>

  <p class="calibre14">Stilgar basamakları bir taraftan öbür tarafa geçip Paul’ün gûlayı görmesini engelledi. Siyeç günlerinin avlanma dili olan Çakobsa lisanıyla konuştu: “Tankın içindeki o yaratık, tüylerimi diken diken ediyor, Efendimiz, ama bu <span class="calibre15">hediye!</span> Onu gönderin!”</p>

  <p class="calibre14">Paul aynı dilde cevap verdi: “Yapamam.”</p>

  <p class="calibre14">“Idaho öldü,” dedi Stilgar onu ikna etmek istercesine. “Bu, Idaho değil. Bırakın onun suyunu kabile için alayım.”</p>

  <p class="calibre14">“Gûla benim sorunum, Stil. Senin sorunun tutuklumuz. Başrahibe’nin çok dikkatli bir şekilde gözaltında tutulmasını istiyorum, bu işi Ses’in hilelerine karşı koymak için eğittiğim adamlar yapsın.”</p>

  <p class="calibre14">“Bu iş hiç hoşuma gitmiyor, Efendimiz.”</p>

  <p class="calibre14">“İhtiyatlı olacağım, Stil. Sen de öyle ol.”</p>

  <p class="calibre14">“Peki, Efendimiz.” Stilgar salonun zeminine indi, Nefr’in yakınından geçerek onu kokladı ve uzun adımlarla yürüyerek dışarı çıktı.</p>

  <p class="calibre14"><span class="calibre15">Kötü olan kokusundan sezilir,</span> diye düşündü Paul. Stilgar bir düzine dünyaya yeşil beyaz Atreides sancağını dikmişti; ama hiçbir kültüre boyun eğmeden, batıl inançlı bir Fremen olarak kalmıştı.</p>

  <p class="calibre14">Paul hediyeyi inceledi.</p>

  <p class="calibre14">“Duncan, Duncan,” diye fısıldadı. “Ne yaptılar sana?”</p>

  <p class="calibre14">“Bana hayat verdiler, Efendim,” dedi Nefr.</p>

  <p class="calibre14">“Ama neden eğitilip bize verildin?” diye sordu Paul.</p>

  <p class="calibre14">Nefr dudaklarını büzdü, ardından yanıtladı: “Sizi yok etmemi planladılar.”</p>

  <p class="calibre14">Bu ifadedeki açık sözlülük Paul’ü sarstı. Ama bir Zensünni-mentat başka nasıl cevap verebilirdi ki? Bir mentat, bir gûlanın içinde bile olsa yalnızca doğruları söyleyebilirdi; özellikle de Zensünni iç huzuru nedeniyle. Bu bir insan bilgisayardı; zihni ve sinir sistemi, eski zamanlardaki o nefret edilen mekanik aygıtlara havale edilen görevler için uygundu. Onu aynı zamanda bir Zensünni olarak da şartlandırmak, çifte dürüstlük anlamına geliyordu... eğer Tleilaxlılar bu bedenin içinde daha garip bir şey oluşturmadılarsa.</p>

  <p class="calibre14">Mesela neden mekanik gözler? Tleiaxlılar, yaptıkları metal gözlerin orijinallerden daha iyi olmasıyla böbürlenirlerdi. O halde neden çoğu Tleilaxlı bunlardan takmıyordu?</p>

  <p class="calibre14">Paul, yukarıya, Alia’nın gözetleme deliğine bir göz attı, onun varlığına ve tavsiyelerine, sorumluluk ve borçluluk hisleriyle gölgelenmemiş öğütlerine ihtiyacı vardı.</p>

  <p class="calibre14">Bir kez daha gûlaya baktı. Bu saçma sapan bir hediye değildi. Tehlikeli sorulara dürüst yanıtlar veriyordu.</p>

  <p class="calibre14"><span class="calibre15">Bunun bana karşı kullanılacak bir silah olduğunu bilmem hiçbir şeyi değiştirmez,</span> diye düşündü Paul.</p>

  <p class="calibre14">“Kendimi senden korumak için ne yapmam gerekiyor?” diye sordu Paul. Bu, soylu “biz” lafları olmadan söylenmiş dolaysız bir sözdü, sanki eski Duncan Idaho’ya sormuş olabileceği bir soruydu.</p>

  <p class="calibre14">“Gönderin beni, Efendim.”</p>

  <p class="calibre14">Paul başını iki yana salladı. “Beni nasıl yok edeceksin?”</p>

  <p class="calibre14">Nefr, Stilgar ayrıldıktan sonra Paul’e daha da yaklaşan muhafızlara baktı. Döndü, bakışlarını salonda dolaştırdıktan sonra metal gözlerini tekrar Paul’e dikti ve başını onaylarcasına salladı.</p>

  <p class="calibre14">“Burası, bir adamın halktan uzaklaşacağı bir yer,” dedi Nefr. “Burası, öyle bir gücü temsil ediyor ki, bu güç yalnızca her şeyin sonlu olduğu hatırlanarak huzur içinde düşünülebilir. Efendimin kehanet güçleri kendisinin rotasını buraya mı çevirdi?”</p>

  <p class="calibre14">Paul parmaklarını tahtın kollarına ritmik bir şekilde vuruyordu. Mentat, verileri elde etmeye çalışıyordu; ama bu soru Paul’ü rahatsız etmişti. “Bu konuma sağlam kararlar vererek ulaştım... yalnızca diğer... yeteneklerimi kullanarak değil.”</p>

  <p class="calibre14">“Sağlam kararlar,” dedi Nefr, “bir insanın yaşamına tav verir. Saf metaller, ısıtılıp su verilmeden soğutularak tava getirilebilir.”</p>

  <p class="calibre14">“Zensünni lakırdılarıyla dikkatimi dağıtmaya mı çalışıyorsun?” diye sordu Paul.</p>

  <p class="calibre14">“Zensünnilerin dikkat dağıtmak ve gösteri yapmaktan başka yöntemleri vardır, Efendimiz.”</p>

  <p class="calibre14">Paul diliyle dudaklarını ıslattı, derin bir nefes aldı, kendi düşüncelerini mentatlara özgü o karşıt ağırlıklı dengeye göre ayarladı. Her yandan olumsuz yanıtlar yükseliyordu. Diğer görevlerini bir kenara bırakıp gûlanın peşine takılmasını beklemiyorlardı. Hayır, bekledikleri bu değildi. Peki neden bir <span class="calibre15">Zensünni</span>-mentat? Felsefe... sözler... derin düşünceler... ruhsal araştırma... Elindeki verilerin zayıflığını hissetti.</p>

  <p class="calibre14">“Daha fazla veriye ihtiyacımız var,” diye mırıldandı.</p>

  <p class="calibre14">“Bir mentatın ihtiyaç duyduğu gerçekler, çiçek tarlasından geçerken cüppenizin üstüne toplanan polenler gibi insanın üstüne yapışmaz,” dedi Neft. “İnsan kendi polenini dikkatle seçer ve son derece ayrıntılı bir şekilde inceler.”</p>

  <p class="calibre14">“Bana Zensünnilerin güzel konuşarak etkileme yöntemini öğretmelisin,” dedi Paul.</p>

  <p class="calibre14">Metalik gözler bir an ona bakarak pırıldadı, ardından şöyle dedi: “Efendim, belki de tasarlanan buydu.”</p>

  <p class="calibre14"><span class="calibre15">Tasarladıkları, irademi sözler ve fikirlerle köreltmek mi acaba?</span> diye düşündü Paul.</p>

  <p class="calibre14">“Fikirler, eyleme dönüştüğünde, en çok korkulacak şey haline gelirler.”</p>

  <p class="calibre14">“Gönderin beni, Efendimiz,” dedi Nefr; bu, Duncan Idaho’nun ‘genç efendi’ için kaygılanan sesiydi.</p>

  <p class="calibre14">Paul bu sesin tuzağına düştüğünü hissetti. Bu sesi, bir gûladan geliyor olsa bile gönderemezdi. “Kalacaksın,” dedi, “ve her ikimiz de ihtiyatlı olacağız.”</p>

  <p class="calibre14">Nefr teslimiyet içinde eğildi.</p>

  <p class="calibre14">Paul, yukarıya, gözetleme deliğine bir göz attı; gözleri, Alia’ya bu <span class="calibre15">hediyeyi</span> ondan alıp sırlarını çözmesi için yalvarıyordu. Gûlalar çocukları korkutacak hortlaklardı. Bunlardan birini tanıyacağını hiç düşünmemişti. Bu gûlayı tanırken, tüm acıma duygularını aşmalıydı... ve bunu yapabileceğinden emin değildi. <span class="calibre15">Duncan... Duncan...</span> Idaho, tepeden tırnağa şekillendirilmiş bu bedenin neresindeydi? Bu, beden değildi... beden şekli verilmiş bir kefendi. Idaho bir Arrakis mağarasının zemininde sonsuza dek ölü olarak yatacaktı. Hortlağı ise metal gözlerin arkasından bakıyordu. Bu hayalet bedenin içinde, iki varlık yan yana duruyordu. Bunlardan biri, eşsiz maskelerinin ardına saklanmış olan gücü ve yapısıyla bir tehdit oluşturuyordu.</p>

  <p class="calibre14">Paul gözlerini kapayıp bilincinde eski görüntülerin akmasını sağladı. Orada, hiçbir kayanın kaosun üstüne çıkamadığı çalkantılı bir denizde püsküren, sevgi ve nefret kaynaklarını algıladı. Orası karmaşayı araştırabileceği bir yer değildi.</p>

  <p class="calibre14"><span class="calibre15">Neden hiçbir görüntü bu yeni Duncan Idaho’yu bana göstermedi?</span> diye sordu kendi kendine. <span class="calibre15">Bir kahinden Zaman’ı gizleyen neydi? Başka kahinler elbette.</span></p>

  <p class="calibre14">Paul gözlerini açıp sordu: “Nefr, senin geleceği görme gücün var mı?”</p>

  <p class="calibre14">“Hayır, Efendim.”</p>

  <p class="calibre14">Bu seste samimiyet vardı. Gûlanın, böyle bir yeteneğe sahip olduğunu bilmiyor olması da mümkündü tabii ki. Ama bu bir mentat olarak çalışmasını sekteye uğratırdı. Bu gizli plan neydi?</p>

  <p class="calibre14">Eski görüntüler Paul’ün çevresinde dalgalanıyordu. Korkunç yolu seçmek zorunda mı kalacaktı? Bozulmuş Zaman o ürkütücü gelecek içinde bu gûlayla ilgili ipuçları veriyordu. O ne yaparsa yapsın, bu yol onu kuşatacak mıydı?</p>

  <p class="calibre14"><span class="calibre15">Bırak git... bırak git... bırak git...</span></p>

  <p class="calibre14">Bu düşünce kafasının içinde çınlıyordu.</p>

  <p class="calibre14">Paul’ün yukarısındaki yerinde duran Alia, çenesini sol avucuna dayamış oturuyordu ve gözlerini gûlaya dikmişti. Bu Nefr’den kaynaklanan manyetik bir çekim ona ulaşıyordu. Tleilax restorasyonu, ona, gençlik ve Alia’yı çağıran masum bir yoğunluk vermişti. Paul’ün dile gelmemiş isteğini anlıyordu. Kehanetler başarısızlığa uğradığında, insan gerçek casuslara ve fiziksel güçlere yönelirdi. Ancak bu zor görevi kabul etmeye bu kadar hevesli olmasına hayret ediyordu. Bu <span class="calibre15">yeni</span> adamın yanında olmak hatta belki de ona dokunmak için gerçek bir arzu duyuyordu.</p>

  <p class="calibre14"><span class="calibre15">O her ikimiz için de bir tehlike,</span> diye düşündü.</p>
</body>
</html>
