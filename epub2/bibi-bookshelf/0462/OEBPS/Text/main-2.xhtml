<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre14"><span class="calibre15"><br /></span></p>

  <p class="calibre14"><span class="calibre15">Yaşıyor olmanın ne kadar mutluluk verici bir şey olduğunu düşünüyorum ve bir gün bu bedenin köklerine dalıp bir zamanlar ben olan benliğimi tanıyıp tanıyamayacağımı merak ediyorum. Kökler orada. Benim herhangi bir eylemimin onu bulup bulamayacağı gelecekte düğümlü. Ama bir erkeğin yapabileceği her şeyi ben de yapabilirim. Benim herhangi bir eylemim bunu yapabilir.</span></p>

  <p class="calibre17"><span class="calibre15">-</span> Gûla Konuşuyor - Alia’nın Tefsiri</p>

  <p class="calibre14"><br class="calibre1" /></p>

  <p class="calibre14">Baharın keskin kokusuna gömülü halde yatmış, kehanet transı yoluyla içine bakan Paul, ayın uzayan bir küre halini aldığını gördü. Yuvarlanıyor ye dönüyordu, tıslıyordu... sonsuz bir denizin içinde su verilen bir yıldızın korkunç tıslaması; aşağı... aşağı... aşağı... bir çocuğun attığı bir top gibi. Gitmişti.</p>

  <p class="calibre14">Bu ay batmamıştı. Bunun farkına varmak Paul’ü boğdu. Gitmişti: ay yoktu. Dünya, derisini silkeleyen bir hayvan gibi sallanıyordu. Dehşet onu ezip geçmişti.</p>

  <p class="calibre14">Şiltesinde yatan Paul fırlayıp doğruldu, gözleri fal taşı gibi açılmış bakıyordu. Bir parçası dışarı, bir parçası içine bakıyordu. Dışarı bakarken özel odasını havalandıran plaskarışım parmaklıkları görüyordu ve Kale’sinin oluşturduğu taştan abisin yanında yatmakta olduğunu biliyordu. İçinde, ayın düştüğünü görmeye devam ediyordu.</p>

  <p class="calibre14"><span class="calibre15">Dışarı! Dışarı!</span></p>

  <p class="calibre14">Plaskarışım parmaklıklar Arrakeen’a yayılan parlak öğlen ışığına bakıyordu. İçinde... gecelerin en karanlığı yatıyordu. Çatıdaki bir bahçeden gelen tatlı kokular seli, duyularını kemiriyordu; ama hiçbir çiçek kokusu, o düşen ayı tekrar yukarı çekemezdi.</p>

  <p class="calibre14">Ayaklarını zeminin soğuk yüzeyine sarkıttı ve parmaklıklardan dışarıya baktı. Tam karşıda, kristalleri dengelenmiş altın ve platinden bir köprünün hafif eğimli kemerini görebiliyordu. Köprüyü, uzaklardan, Cedon’dan getirilmiş ateş mücevherleri süslüyordu. Köprü, su çiçekleriyle dolu bir havuzu ve fıskiyeyi geçip şehrin fakir mahallesinin dehlizlerine açılıyordu. Paul ayağa kalksaydı, orada fırıl fırıl dönen ve taze kan kadar temiz ve kırmızı olan taç yapraklara bakabileceğini biliyordu... zümrüt gibi bir dereye atılmış dönen renk plakları.</p>

  <p class="calibre14">Gözleri, onu bahar esaretinden çıkarmadan, manzarayı yutuyordu.</p>

  <p class="calibre14"><span class="calibre15">Kaybolan bir ayın o korkunç görüntüsü.</span></p>

  <p class="calibre14">Görüntü, bireysel güvenliğin feci bir şekilde kayboluşunu çağrıştırıyordu. Belki de uygarlığının düştüğünü, gösteriş yüzünden devrildiğini görmüştü.</p>

  <p class="calibre14"><span class="calibre15">Bir ay... bir ay... düşen bir ay.</span></p>

  <p class="calibre14">Tarotun sıçrattığı çamurun arkasını görmek için yüksek dozda bahar özü almıştı. Baharın ona tüm gösterdiği, düşen bir ay ve başından beri bildiği o iğrenç yoldu. Cihata bir son satın almak, katliam volkanını susturmak için kendini gözden düşürmek zorundaydı.</p>

  <p class="calibre14"><span class="calibre15">Bırak git... bırak git... bırak git...</span></p>

  <p class="calibre14">Çatı bahçesinden gelen çiçek kokusu, ona Chani’yi hatırlattı. Şimdi onun kollarını; ona sarılan, unutturan, aşk dolu kollarını özlüyordu. Ama Chani bile onu bu görüntüden kurtaramazdı. Gidip ona, aklında belirli bir ölüm olduğunu söyleseydi, Chani ne derdi acaba? Bunun kaçınılmaz olduğunu bildiğine göre; soylu bir ölümü, gizli bir fantaziyle yaşamını sona erdirmeyi, yaşayabileceği yılları harcamayı neden seçmesindi? İrade gücünün sonuna gelmeden önce ölmek, soylu bir seçim olmaz mıydı?</p>

  <p class="calibre14">Ayağa kalktı, parmaklıklardaki kanatlı kapıya doğru ilerledi, bahçeden sarkan çiçeklere ve sarmaşıklara bakan balkona çıktı. Ağzı çölde yürümüş gibi kupkuruydu.</p>

  <p class="calibre14"><span class="calibre15">Ay... ay; nerede bu ay?</span></p>

  <p class="calibre14">Alia’nın tanımlamasını, kumullarda bulunan genç kadın cesedini düşündü. Semuta bağımlısı bir Fremen! Her şey o iğrenç seyre uyuyordu.</p>

  <p class="calibre14"><span class="calibre15">Sen bu evrenden bir şey alamazsın,</span> diye düşündü. <span class="calibre15">O ne isterse onu bahşeder.</span></p>

  <p class="calibre14">Balkon demirlerinin yanındaki bir sehpanın üzerinde, Dünya Ana’nın denizlerine ait sarmal bir sedef kabuğun kalıntıları duruyordu. Kabuğun parlak pürüzsüzlüğünü ellerine aldı ve Zaman’ın içinde geriye doğru hissetmeye çalıştı. Bu sedefli yüzey, ışığın parıltılı aylarım yansıtıyordu. Bakışlarını ondan ayırdı, kafasını kaldırıp bahçenin üstünde alev alev yanan gökyüzüne baktı... gümüş rengi güneşte parlayan tozdan bir gökkuşağı.</p>

  <p class="calibre14"><span class="calibre15">Fremenlerim kendilerine ‘Ay’ın Çocukları’ derler,</span> diye düşündü.</p>

  <p class="calibre14">Kabuğu yerine bıraktı, balkonu bir uçtan bir uca adımladı. Bu dehşet saçan ay, bir kaçış umudu sunuyor muydu? Bu paylaşılan gizemli bölgede bir anlam bulmaya çalıştı. Kendini zayıf, allak bullak olmuş hissetti; hala baharın pençesindeydi.</p>

  <p class="calibre14">Plaskarışım uçurumun kuzey ucuna gelince hükümet bölgesinin alçak binaları görüş alanına girdi. Çatılardaki yürüyüş yollarında yaya trafiği artmıştı. İnsanların, kapılar, duvarlar ve karo desenlerinin önünde bir duvar süslemesi gibi hareket ettiğini hissetti. İnsanlar karoydu! Gözlerini kırptığında, onları zihninde dondurabiliyordu. Bir duvar süslemesi.</p>

  <p class="calibre14"><span class="calibre15">Bir ay düşer ve gider.</span></p>

  <p class="calibre14">Dışarıdaki şehrin, onun evrenine garip bir sembol olarak tercüme edildiği hissine kapıldı. Görebildiği binalar, Fremenlerinin, Sardokar lejyonlarını yok ettiği düzlükte yükselmişti. Bir zamanlar savaşlarla ezilen toprak, artık iş hayatının telaşlı yaygarasıyla çınlıyordu.</p>

  <p class="calibre14">Paul balkonun dış kenarını izleyerek köşeyi döndü. Artık gördüğü manzara, şehir yapısının, yerini kayalara ve çölün uçuşan kumlarına bıraktığı bir varoştu. Manzaraya, ön planda Alia’nın tapınağı hakimdi; iki bin metrelik yan duvarlarına asılı yeşil ve siyah perdelerde, Muad’Dib’in ay sembolü görünüyordu.</p>

  <p class="calibre14"><span class="calibre15">Düşen bir ay.</span></p>

  <p class="calibre14">Paul eliyle alnını ve gözlerini sıvazladı. Bu sembol-metropol onu eziyordu. Kendi düşüncelerini hor görüyordu. Böyle bir bocalama başka birinde olsaydı sinirlenirdi.</p>

  <p class="calibre14">Kendi şehrinden tiksiniyordu!</p>

  <p class="calibre14">Sıkıntıdan kaynaklanan öfkesi kıvılcımlandı ve içinde, derinlerde bir yerde köpürdü, kaçınılmaz kararlarla beslendi. Ayaklarının hangi yolu izlemesi gerektiğini biliyordu. Bunu birçok kez görmüştü, öyle değil mi? <span class="calibre15">Görmüştü!</span> Bir keresinde... uzun zaman önce, kendini bir hükümetin mucidi olarak düşünmüştü. Ama bu icat eski şablonlara oturmuştu. Bu, sanki elastik hafızalı iğrenç bir aygıttı. İstediğin gibi şekil verebiliyordun ama bir an bırakırsan antik formlarına dönüveriyordu. Ulaşabileceğinin ötesinde, insanların göğüs kafeslerinin içinde işbaşında olan güçler, ondan bir şeyler gizliyor ve ona meydan okuyorlardı.</p>

  <p class="calibre14">Paul çatıların tepelerine doğru baktı. Bu çatıların altında hangi özgür yaşam hâzineleri yatıyordu? Altın ve kiremit rengi çatıların ortasındaki yaprak yeşili yerler, yeşil açık alanlar gözüne çarptı. Yeşil, Muad’Dib’in ve onun suyunun lütfü. Görüş alanında bahçeler ve korular yayılıyordu... Lübnan’ın efsanevi yeşillikleriyle yarışabilecek yeşil alanlar.</p>

  <p class="calibre14">“Muad’Dib suyu çılgın gibi harcıyor,” diyordu Fremenler.</p>

  <p class="calibre14">Paul ellerini gözlerinin üstüne koydu.</p>

  <p class="calibre14"><span class="calibre15">Ay düştü.</span></p>

  <p class="calibre14">Ellerini indirdi, metropolüne arınmış bir gözle baktı. Binalar, İmparatorluk’un devasa barbarlık aurasına bürünmüştü. Kuzey güneşinin altında, parlak ve kocaman görünüyordu. Dev gibi! Çılgın bir tarihin üretebileceği her tür mimari aşırılık görüş alanının içindeydi: dağ gibi setler, bazı şehirler kadar büyük meydanlar, parklar, konutlar, kültürlü bir vahşiliğin parçaları.</p>

  <p class="calibre14">Anlaşılmaz ve kasvetli zevksizlik harikalarına dayanan muhteşem bir sanatçılık. Ayrıntılar kendilerini onun zihnine yerleştiriyorlardı: en antik Bağdat’tan çıkma bir arka kapı... efsanevi Şam’da olduğu düşlenen bir kubbe... Atar’ın düşük yerçekiminden bir kemer... ahenkli yükseltiler ve tuhaf derinlikler. Tümü, eşsiz bir ihtişam etkisi yaratıyordu.</p>

  <p class="calibre14"><span class="calibre15">Bir ay! Bir ay! Bir ay!</span></p>

  <p class="calibre14">Hüsran onu altüst etti. Bilinçsiz kitlenin baskısını, insan soyunun onun evreni boyunca hızla ilerleyişini hissetti. Dev bir gelgit dalgası gibi şiddetle üzerine saldırmışlardı. İnsan ilişkilerini uçsuz bucaksız göçlerin yönlendirdiğini hissetti: anaforlar, akıntılar, gen akımları. Ne perhiz engelleri onu durdurabilirdi, ne iktidarsızlık nöbetleri, ne de beddualar.</p>

  <p class="calibre14">Muad’Dib’in Cihatı, bu büyük hareketin içinde göz açıp kapayıncaya dek geçiyordu. Bu gelgitte yüzen Bene Gesseritler de, yani gen ticareti yapan o bölünmez varlık da, onun gibi sele kapılmıştı. Ebedi gibi görünen yıldızların bile titreşerek söndüğü ve öldüğü bir evrende, düşen bir aya ait görüntüler, başka efsanelere, başka görüntülere dayanarak değerlendirilmeliydi.</p>

  <p class="calibre14">Böyle bir evrende tek bir ayın ne önemi vardı?</p>

  <p class="calibre14">Kale duvarlarının iyice içinde, sesin bazen şehrin gürültüleri içinde kaybolduğu derinliklerde, on telli bir rebapta bir Cihat şarkısı tıngırdatılıyordu, geride, Arrakis’te kalan bir kadın için yazılmış bir ağıt:</p>

  <p class="calibre14"><span class="calibre15">Yelle kıvrılan kumullardır kalçaları,</span></p>

  <p class="calibre14"><span class="calibre15">Yaz sıcağı gibi parlar gözleri.</span></p>

  <p class="calibre14"><span class="calibre15">Sallanır sırtına iki saç örgüsü;</span></p>

  <p class="calibre14"><span class="calibre15">Su halkalarıyla doludur saçı!</span></p>

  <p class="calibre14"><span class="calibre15">Ellerim hatırlar onun tenini,</span></p>

  <p class="calibre14"><span class="calibre15">Amber gibi rayihalı, çiçek kokulu.</span></p>

  <p class="calibre14"><span class="calibre15">Titrer hatıralarla göz kapakları...</span></p>

  <p class="calibre14"><span class="calibre15">Yaralandım beyaz aleviyle aşkın!</span></p>

  <p class="calibre14">Şarkı Paul’ü tiksindirdi. Aşırı duygusallığın içinde kaybolmuş salak yaratıklar için bir ezgi! Alia’nın gördüğü kumula gömülmüş cesede söylenecek bir şey.</p>

  <p class="calibre14">Balkonun parmaklıklarının gölgeleri arasında birisi hareket etti. Paul hızla döndü.</p>

  <p class="calibre14">Güneşin göz kamaştıran parlaklığında gûla belirdi. Metal gözleri pırıldıyordu.</p>

  <p class="calibre14">“Duncan Idaho musun yoksa Nefr denen adam mı?” diye sordu Paul.</p>

  <p class="calibre14">Gûla ona iki adım kala durdu. “Efendim hangisini tercih ederdi?”</p>

  <p class="calibre14">Bu ses yumuşak bir ihtiyat tınısı taşıyordu.</p>

  <p class="calibre14">“Zensünni’yi oyna,” dedi Paul iğneleyici bir şekilde. <span class="calibre15">Anlamların içindeki anlamlar!</span> Bir Zensünni filozofu, o anda önlerine serilen bir parça gerçekliği değiştirmek için ne söyleyebilir ya da yapabilirdi?</p>

  <p class="calibre14">“Efendimin canı sıkılıyor.”</p>

  <p class="calibre14">Kafasını çevirip Kalkan Duvarı’nın uzaktaki yamacına bakan Paul, rüzgarın oyduğu kemerleri ve payandaları, şehrinin korkunç taklitçiliğini gördü. Doğa ona bir oyun oynuyordu! <span class="calibre15">Şu inşa edebildiğim şeye bak!</span> Uzaktaki kütlenin içindeki bir çatlağı, kum dökülen bir yarığı tanıdı ve şöyle düşündü: <span class="calibre15">İşte! Tam orada Sardokarlarla çarpışmıştık!</span></p>

  <p class="calibre14">“Efendimin canını ne sıkıyor?” diye sordu gûla.</p>

  <p class="calibre14">“Bir görüntü,” diye fısıldadı Paul.</p>

  <p class="calibre14">“Haa, Tleilaxlıiar beni ilk uyandırdıklarında, ben de görüntüler gördüm. Huzursuzdum, yalnızdım... gerçekten yalnız olduğumu bilmeden. O zamanlar bilmiyordum. Gördüğüm görüntülerden de hiçbir şey çıkmadı. Tleilaxlılar bunun, insanların da gûlaların da çektiği bedensel bir rahatsızlık, bir hastalıktan başka bir şey olmadığını söylediler bana.”</p>

  <p class="calibre14">Paul döndü, gûlanın gözlerini, o çukur, ifadesiz çelik topları inceledi. Bu gözler ne görüntüler görmüştü acaba?</p>

  <p class="calibre14">“Duncan... Duncan...” diye fısıldadı Paul.</p>

  <p class="calibre14">“Benim adım Nefr.”</p>

  <p class="calibre14">“Bir ayın düştüğünü gördüm,” dedi Paul. “Gitti, yok oldu. Büyük bir tıslama duydum. Yer sarsıldı.”</p>

  <p class="calibre14">“Çok fazla zaman içmişsiniz,” dedi gûla.</p>

  <p class="calibre14">“Zensünni istiyorum, karşıma mentat çıkıyor,” dedi Paul. “Pekala! Görüntümü mantığından geçir, mentat. Onu analiz et ve yalnızca cenaze töreni için hazırlanan sözcükler haline getir.”</p>

  <p class="calibre14">“Gerçekten de cenaze töreni,” dedi gûla. “Siz ölümden kaçıyorsunuz. Bir sonraki an olanca gücünüzü harcıyor, burada ve şu anda yaşamayı reddediyorsunuz. Kehanet! Bir İmparator için ne koltuk değneği ama!”</p>

  <p class="calibre14">Paul, gûlanın çenesinde bulunan ve çok iyi hatırladığı bir benin, kendisini büyülediğini fark etti.</p>

  <p class="calibre14">“Bu gelecekte yaşamaya çalışmak,” dedi gûla, “böyle bir geleceğe anlam katabilir misiniz? Onu gerçek kılar mısınız?”</p>

  <p class="calibre14">“Görüntü-geleceğimin yolundan gidersem, <span class="calibre15">o zaman</span> canlı olurum,” diye mırıldandı Paul. “Orada yaşamak istediğimi düşünmene sebep olan nedir?”</p>

  <p class="calibre14">Gûla omuz silkti. “Benden anlamlı bir yanıt istediniz.”</p>

  <p class="calibre14">“Olaylardan ibaret bir evrende anlam nerededir?” diye sordu Paul. “Kesin bir yanıt var mıdır? Her çözüm yeni sorular üretmez mi?”</p>

  <p class="calibre14">“Öyle çok zamanı özümsediniz ki ölümsüzlük kuruntusuna kapılmışsınız,” dedi gûla. <span class="calibre15">“Sizin</span> İmparatorluk’unuz bile, Efendim, kendi ömrünü sürüp ölmeli.”</p>

  <p class="calibre14">“Önüme dumandan kararmış sunaklar koyma,” diye homurdandı Paul. “Tanrılar ve mesihler hakkında yeterince üzücü öykü dinledim. Tüm diğerleri gibi kendi enkazımı öngörmek için neden özel güçlere ihtiyacım olsun ki? Mutfağımdaki en basit hizmetkar bile bunu yapabilir.” Başını iki yana salladı. “Ay düştü!”</p>

  <p class="calibre14">“Bu şey başladığında zihninizi durdurmadınız,” dedi gûla.</p>

  <p class="calibre14">“Beni böyle mi yok edeceksin?” diye sordu Paul. “Düşüncelerimi toplamaktan alıkoyarak mı?”</p>

  <p class="calibre14">“Kaosu toplayabilir misiniz?” diye sordu gûla. “Biz Zensünniler şöyle deriz: ‘Toplamamak, işte en büyük toparlama budur.’ Kendinizi toparlamadan neyi toparlayabilirsiniz ki?”</p>

  <p class="calibre14">“Bir görüntü başıma bela olmuş, sen karşıma geçmiş saçma sapan konuşuyorsun!” dedi Paul öfkeyle. “Geleceği görmek hakkında ne biliyorsun?”</p>

  <p class="calibre14">“Kahinleri işbaşında görmüştüm,” dedi gûla. “Kendi alınyazıları için işaretler ve alametler bulmaya çalışanları görmüştüm. Aradıkları şeyden korkarlar.”</p>

  <p class="calibre14">“Benim düşen ayım gerçekti,” diye fısıldadı Paul. Kesik kesik bir nefes aldı. “Gidiyor. Gidiyor.”</p>

  <p class="calibre14">“İnsanlar her zaman kendi kendine giden şeylerden korkarlar,” dedi gûla. “Siz kendi güçlerinizden korkuyorsunuz. Şeyler, aklınıza, olmayan bir yerden düşüyorlar. Oradan çıktıklarında nereye gidiyorlar?”</p>

  <p class="calibre14">“Beni sıkıntılarla avutuyorsun,” diye homurdandı Paul.</p>

  <p class="calibre14">Gûlanın yüzünü ruhsal bir aydınlanma kapladı. Bir an için tam anlamıyla Duncan Idaho haline geldi. “Size verebileceğim her tür avuntuyu veririm,” dedi.</p>

  <p class="calibre14">Paul, bu anlık spazma hayret etti. Gûla, zihninin reddettiği bir keder mi hissediyordu? Nefr kendisine ait bir görüntüyü mü bastırmıştı?</p>

  <p class="calibre14">“Ayımın bir adı var,” diye fısıldadı Paul.</p>

  <p class="calibre14">Ardından görüntünün üzerinden geçmesine izin verdi. Tüm varlığı feryat etse de hiç sesi çıkmıyordu. Konuşmaya korkuyordu, sesinin onu ele verebileceğinden korkuyordu. Bu dehşet saçan geleceğin havası, Chani’nin yokluğuyla doluydu. Sarhoşluk içinde haykıran beden, arzularıyla onu yakan gözler, hiçbir gizli kontrol hilesi yapmadığı için onu cezbeden o ses... hepsi gitmişti, suya ve kuma geri dönmüştü.</p>

  <p class="calibre14">Paul yavaşça kafasını çevirdi, şimdiki zamana, Alia’nın tapınağının önündeki meydana baktı. Ayin alayı bulvarından kafası kazınmış üç hacı geliyordu. Kirli sarı cüppeler giymişlerdi ve öğle sonrası rüzgarına karşı kafalarını öne eğmiş hızlı hızlı yürüyorlardı. İçlerinden biri topallayarak, sol ayağını sürüyerek yürüyordu. Rüzgara karşı yollarına devam ettiler, bir köşeyi dönüp Paul’ün görüş alanından çıktılar.</p>

  <p class="calibre14">Tıpkı onun ayının gidişi gibi onlar da gitmişti. İçine doğan görüntü hala gözünün önündeydi. Bu görüntünün korkunç amacı ona hiçbir seçenek bırakmıyordu.</p>

  <p class="calibre14"><span class="calibre15">Beden kendi kendine boyun eğer,</span> diye düşündü. <span class="calibre15">Sonsuzluk kendine ait olanı geri alır. Vücutlarımız bu suları şöyle bir karıştırır, yaşam ve benlik aşkının önünde mutlak bir sarhoşlukla dans eder, birkaç garip fikirle uğraşır ve sonra Zaman’ın araçlarına teslim olur. Bu konuda ne diyebiliriz ki? Ben var oldum. Ben yokum... yine de ben var oldum.</span></p>
</body>
</html>
