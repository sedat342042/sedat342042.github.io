<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre14"><span class="calibre15"><br /></span></p>

  <p class="calibre14"><span class="calibre15">Fremenler onu Doğa Sembolü olarak; özel görevi, şiddet güçleri sayesinde kabileleri korumak olan bir yarı tanrıça olarak görüyorlar, Başrahibelerinin Başrahibesi. Erkeklik gücünü artırması ya da çorak olanı verimli kılması talepleriyle ona başvuran hacılara göre, o bir anti-mentattır. İnsanoğlunun gizemli olan için duyduğu o güçlü arzuyla beslenir. “Analitik”in sınırları olduğunun canlı kanıtıdır. Nihai gerilimi temsil eder. O, bakire-fahişedir: kurnaz, adi ve zalimdir, kaprisleri bir coriolis fırtınası kadar tahrip edicidir.</span></p>

  <p class="calibre17"><span class="calibre15">-</span> Hançerin Azizesi Alia - Irulan Raporu’ndan alındığı haliyle</p>

  <p class="calibre14"><br class="calibre1" /></p>

  <p class="calibre14">Alia, onun için, kalenin duvarlarından birine bitişik olarak Paul’ün Fremen yoldaşları tarafından inşa edilmiş tapınağın, Kehanet Mabeti’nin güney platformunda kara cüppeli bir nöbetçi silüeti gibi duruyordu.</p>

  <p class="calibre14">Yaşamının bu kısmından nefret ediyordu ama hepsinin başına tahrip edici bir bela getirmeden tapınaktan kaçmanın hiçbir yolunu bilmiyordu. Hacıların (lanet olasıcalar!) sayısı her geçen gün artıyordu. Tapınağın alt verandası onlarla doluydu. Hacıların arasında işportacılar dolaşıyordu ve ortalıkta ikinci sınıf büyücüler, falcılar ve müneccimler vardı, Paul Muad’Dib ve kız kardeşini acınacak bir halde taklit ederek mesleklerini icra ediyorlardı.</p>

  <p class="calibre14">İşportacıların sattığı mallar arasında, Alia’nın dikkatini, içinde yeni Dune Tarotu bulunan kırmızı ve yeşil paketler çekti. Kafasında tarot hakkında bir merak uyandı. Bunu Arrakeen pazarına kim sokuyordu. Tarot, bu özel zaman ve mekanda neden göze çarpacak bir şekilde türemişti? Zaman’ı bulandırmak için mi? Bahar bağımlılığı her zaman kehanetle ilgili bir hassasiyete yol açardı. Fremenler hayalperest olmalarıyla tanınırlardı. Şu anda burada, bu kadar çok Fremen’in işaretler ve alametlerle uğraşması bir tesadüf müydü? İlk fırsatta buna bir yanıt aramaya karar verdi.</p>

  <p class="calibre14">Güneyden esen bir rüzgar vardı, kuzey sınırlarında yükseliveren dik Kalkan Duvarı yamaçlarının körelttiği küçük bir rüzgar kalıntısı. Bu sınır, ikindi güneşinin yetersiz bir şekilde aydınlattığı ince toz bulutunun arasından turuncu turuncu ışıldıyordu. Bu, yanaklarına çarpan, sıcak bir rüzgardı ve onun kuma, açık mekanların güvenliğine özlem duymasına neden oldu.</p>

  <p class="calibre14">Günün son güruhu, alt verandanın yeşil taştan geniş basamaklarından, tek tek ya da gruplar halinde inmeye başlamıştı; birkaçı işportacıların tezgahlarındaki yadigarlara ve kutsal muskalara bakmak için duruyor, bazıları geride kalan ikinci sınıf bir büyücüye bir şeyler danışıyordu. Hacılar, niyazkarlar, kasabalılar, Fremenler ve o gün için mallarını toparlayan işportacılar; şehrin merkezine giden, iki yanı palmiyelerle kaplı bulvarda gözden kaybolan düzensiz bir çizgi oluşturuyorlardı.</p>

  <p class="calibre14">Alia’nın gözleri, Fremenleri, batıl inançlardan dolayı suratlarında donup kalmış o huşu ve kendilerini diğerlerinden yarı yabani bir şekilde uzak tutmaları sayesinde seçti. Onlar, onun gücü ve onun tehlikesiydiler. Hala ulaşım için, spor olsun diye ve kurban etmek için dev solucanlar yakalıyorlardı. Gezegen dışından gelen hacılara kızıyor, grabenlerde ve <span class="calibre15">tavalarda</span> yaşayan kasabalılara güçlükle tahammül ediyor ve işportacılarda gördükleri alaycılıktan nefret ediyorlardı. Alia’nın Mabedi’ni dolduranlar gibi bir güruhta bile, hiç kimse vahşi bir Fremen’i iteklemezdi. Kutsal Bölgeler’de hiçbir bıçaklama olayı olmazdı ama cesetler bulunurdu... sonradan.</p>

  <p class="calibre14">Uzaklaşan yığın ortalığı tozutuyordu. Yakıcı koku Alia’nın burun deliklerine ulaştı, açık <span class="calibre15">blede</span> karşı bir özlem sızısını ateşledi. Geçmişe karşı algısının gûlanın gelişiyle keskinleştiğini fark etti. Ağabeyi tahta çıkmadan önceki o özgür günler daha zevkliydi; şakalaşmak için zaman vardı, küçük şeyler için zaman vardı, serin bir sabahın ya da bir günbatımının tadını çıkarmak için zaman vardı, zaman... zaman... zaman... O günlerde tehlikeler bile güzeldi: bilinen kaynaklardan gelen açık tehlikeler. Önsezinin sınırlarını zorlamaya, güçlükle görülebilen gelecek kırıntıları için karanlık perdelerin arasından bakmaya gerek yoktu.</p>

  <p class="calibre14">Vahşi Fremenler ne güzel söylemişti: “Dört şey vardır ki saklanamaz: aşk, duman, bir ateş sütunu ve açık bledi yürüyerek geçen bir adam.”</p>

  <p class="calibre14">Alia, ani bir tiksintiyle, platformdan Mabed’in gölgelerinin arasına çekildi, Kehanetler Salonu’nun ışıltılı yanardönerliğine bakan balkon boyunca yürüdü. Karoların üstündeki kum ayağının altında gıcırdıyordu. <span class="calibre15">Niyazkarlar, Kutsal Odalar'a hep kum taşırlardı.</span> Yardımcıları, muhafızları, rahip adaylarını, Kizaraların her zaman orada olan rahip-yaltakçılarını görmezden gelerek kendini özel odasına çıkan spiral geçide attı. Burada, divanların, kalın kilimlerin, çadır perdelerinin ve çölden kalan yadigarların ortasında, Stilgar’ın ona kişisel muhafız olarak atadığı Fremen amazonlardan dışarı çıkmalarını istedi. <span class="calibre15">Bekçi köpeği gibiler!</span> Amazonlar, mırıldanıp itiraz ederek ama Stilgar’dan korktuklarından çok ondan korkarak dışarı çıktıktan sonra, Alia cüppesini çıkardı, yalnızca boynuna sarılı kayıştaki kında duran hançer-i figanıyla kaldı, banyoya doğru ilerlerken kıyafetlerini yerde bıraktı.</p>

  <p class="calibre14">Yakındaydı, biliyordu... kendi geleceğinde algıladığı bir erkeğin o gölge silueti; ama onu göremiyordu. Hiçbir önsezi gücünün bu siluetin üstüne bir beden yerleştirememesi onu kızdırıyordu. Diğerlerinin yaşamlarını tararken, yalnızca en beklenmedik anlarda onu algılayabiliyordu. Ya da masumiyet arzuyla birleştiğinde, yalnız karanlığın içinde dumansı bir siluetle karşılaşıyordu. Adam kararsız bir ufkun hemen ötesinde duruyordu; ve Alia, yeteneklerini beklenmeyen bir yoğunluğa kadar zorlarsa, onu görebileceğini hissediyordu. Adam <span class="calibre15">oradaydı</span>... bilincine yapılan sürekli bir saldırı: zalimce, tehlikeli ve müstehcen.</p>

  <p class="calibre14">Küvette etrafını nemli bir hava sardı. Bu, ışıltılı bir gerdanlığın üzerindeki inciler gibi bilincinde sıralanmış sayısız Başrahibe’nin hafıza-varlıklarından öğrendiği bir alışkanlıktı. Su, yer seviyesinden aşağıda duran küvetteki ılık su, içine girerken tenini kabul etti. Deniz motifi oluşturan, kırmızı balıklı yeşil karolar suyu çevreliyordu. Bu mekanda öyle bir su bolluğu vardı ki, eskilerden bir Fremen, bunun sadece insan bedenini yıkamak için kullanıldığını görse, sinirden kudururdu.</p>

  <p class="calibre14"><span class="calibre15">Adam</span> yakındaydı.</p>

  <p class="calibre14">Bunun iffetle dengelenmiş şehvet olduğunu düşündü. Bedeni, bir eş arzuluyordu. Siyeç orjilerini yönetmiş bir Başrahibe için seksin doğal bir gizemi yoktu. Alia’nın <span class="calibre15">diğer benliklerinin tau</span> bilinci, ona merak ettiği her ayrıntıyı sağlayabilirdi. Bu yakınlık hissi, bedene uzanan bedenden başka hiçbir şey olamazdı.</p>

  <p class="calibre14">Ilık suyun içinde, hareket etme ihtiyacı, uyuşuklukla mücadele ediyordu.</p>

  <p class="calibre14">Alia, aniden üstünden sular süzülerek banyodan çıktı, ıslak ve çıplak bir halde yatak odasının bitişiğindeki eğitim odasına doğru yürüdü. Dikdörtgen şeklinde olan ve çatı penceresiyle aydınlanan odada, bir Bene Gesserit ustasının en yüksek fiziksel ve zihinsel bilince/hazır oluşa ulaşmasını sağlayacak büyük ve şeytani aletler vardı. Anımsatıcı amplifikatörler; el ve ayak parmaklarını güçlendirmeye ve hassaslaştırmaya yarayan, Jx’ten gelmiş parmak mengeneleri, koku birleştiriciler, dokunma duyusunu hassaslaştıran cihazlar, sıcaklık değişim alanları, saptanabilir alışkanlıklara kapılmasını önlemek için tarz çözümleyiciler, alfa dalgası yanıtı eğiticileri, ışık/karanlık/spektrum analizindeki yetenekleri artıracak göz kırpma eşleyicileri...</p>

  <p class="calibre14">Bir duvara, Bene Gesserit inancı’nın anahtar anımsatıcısını, kendi el yazısıyla, anımsatıcı boya kullanarak on santimlik harflerle yazmıştı:</p>

  <p class="calibre14">“Bizden önce, bütün öğrenme yöntemleri içgüdüyle lekelenmişti. Biz nasıl öğrenileceğini öğrendik. Bizden önce; içgüdüyle hareket eden araştırmacılar, çoğu zaman bir ömürden uzun olmayan sınırlı bir dikkat süresine sahipti. Elli ya da daha fazla yaşam süresine yayılan projeler hiç akıllarına gelmemişti. Top yekûn kas/sinir eğitimi kavramının farkında değillerdi.”</p>

  <p class="calibre14">Alia eğitim odasına girerken; bir hedef kuklasının kalbinde sallanan, kristal prizmalardan oluşan eskrim aynasında, binlerce kez çoğalan kendi yansıması gözüne çarptı. Hedefin karşısında, desteklerinin üzerinde duran uzun kılıcı gördü ve şöyle düşündü: <span class="calibre15">Evet! Bitkin düşene kadar çalışacağım... bedeni güçsüz düşür ve zihni temizle.</span></p>

  <p class="calibre14">Kılıç tam eline göreydi. Hançer-i figanı boynundaki kınından çıkarıp sol elinde tuttu; ve kılıcın ucuyla, kuklayı harekete geçirecek düğmeye dokundu. Hedefin kalkan alanı inerken direnç oluştu ve silahını yavaş yavaş, sert bir şekilde itti.</p>

  <p class="calibre14">Prizmalar ışıldadı. Hedef Alia’nın soluna doğru kaydı.</p>

  <p class="calibre14">Uzun bıçağın ucuyla onu izleyen Alia, sık sık yaptığı gibi bu şeyin neredeyse canlı olduğunu düşündü. Ama bu yalnızca, dikkati başka yöne çekmek, yanıltmak ve öğretmek için tasarlanmış karmaşık yansıtma devreleri ve servo motorlar bütünüydü. O tepki verdikçe tepki vermek üzere donatılmış bir alet, o hareket ettikçe hareket eden, ışığı prizmalarının üzerinde dengeleyen, hedefini kaydıran ve kendi bıçağıyla karşı hamle yapan bir karşı benlikti.</p>

  <p class="calibre14">Prizmalarda birçok bıçak ona doğru hamle yapıyormuş gibi görünüyordu ama yalnızca bir tanesi gerçekti. Alia gerçek bıçağı karşıladı ve hedefe dokunmak için kılıcını kalkan direncini geçecek şekilde kaydırdı. Bir işaret lambası yandı: prizmalar arasında ışıldayan kırmızı bir ışık... daha çok şaşırtmaca.</p>

  <p class="calibre14">Artık birinci hızda, yani başlangıçta olduğundan birazcık daha hızlı hareket eden nesne tekrar saldırdı.</p>

  <p class="calibre14">Alia hamleyi çeldi ve tedbiri elden bırakıp tehlike bölgesine girdi, hançer-i figanla sayı yaptı.</p>

  <p class="calibre14">Prizmalarda iki ışık parıldadı.</p>

  <p class="calibre14">Nesne hızını tekrar artırdı; tekerleklerinin üzerinde, Alia’nın vücudunun hareketleri ve kılıcının ucu tarafından mıknatısla çekiliyormuş gibi hareket ediyordu.</p>

  <p class="calibre14">Saldırı-hamleyi çelme-karşı hamle.</p>

  <p class="calibre14">Saldırı-hamleyi çelme-karşı hamle...</p>

  <p class="calibre14">Artık dört ışık yanıyordu ve nesne yanan her ışıkla daha tehlikeli hale geliyor, daha hızlı hareket ediyor ve yanıltıcı alanları artırıyordu.</p>

  <p class="calibre14">Beş ışık.</p>

  <p class="calibre14">Ter çıplak teninde parlıyordu. Şu anda, boyutları, tehditkar bıçak, hedef, antrenman alanının zeminindeki çıplak ayaklar, duyular/sinirler/kaslarla belirlenen bir evrenin içindeydi... -harekete karşı hareket.</p>

  <p class="calibre14">Saldırı-hamleyi çelme-karşı hamle...</p>

  <p class="calibre14">Altı ışık... yedi...</p>

  <p class="calibre14">Sekiz!</p>

  <p class="calibre14">Daha önce hiç sekizi göze almamıştı.</p>

  <p class="calibre14">Aklının bir köşesinde bir aciliyet hissi, böylesi bir vahşete karşı bir çığlık oluştu. Prizmalar ve hedeften oluşan bu alet, düşünemez, ihtiyat ya da vicdan azabı hissedemezdi. Ve gerçek bir bıçak taşırdı. Daha az karşı koymak, böyle bir eğitimin amacına ters düşerdi. Saldıran bıçak sakat bırakabilir ya da öldürebilirdi. Ama İmparatorluktaki en iyi kılıç ustası bile asla yedi ışıktan ileri gitmemişti.</p>

  <p class="calibre14">Dokuz!</p>

  <p class="calibre14">Alia büyük bir coşku hissediyordu. Saldıran bıçak ve hedef, titreşimler içinde titreşimler haline gelmişti. Elindeki kılıcın canlandığını hissetti. Alia bir karşı hedefti. O, kılıcı hareket ettirmiyordu, kılıç onu hareket ettiriyordu.</p>

  <p class="calibre14">On!</p>

  <p class="calibre14">On bir!</p>

  <p class="calibre14">Omzunun üstünden yıldırım hızıyla geçen bir şey, hedefin çevresindeki kalkan alanında yavaşladı, içeri kaydı ve durdurma düğmesini çalıştırdı. Işıklar karardı. Prizmalar ve hedef, kıvrılıp bükülerek hareketsiz kaldı.</p>

  <p class="calibre14">Alia çalışmasının bölünmesine kızmış bir haldi: hızla döndü, ama tepkisi bıçağı fırlatan üstün yeteneğin farkına varmasıyla birlikte gerilime dönüştü. Atışın zamanlaması, enfes bir hassasiyete sahipti... tam kalkan bölgesini geçmeye yetecek hızdaydı, kalkana çarpıp sapacak kadar hızlı değildi.</p>

  <p class="calibre14">Ve on bir ışıklı bir hedefin içindeki bir milimetrelik bir noktaya değmişti.</p>

  <p class="calibre14">Alia hissettiği duygu ve gerilimlerin hedef kukladan farksız bir şekilde söndüğünü fark etti. Bıçağı kimin attığını görünce hiç şaşırmamıştı.</p>

  <p class="calibre14">Paul, eğitim odasının eşiğinin hemen içinde duruyordu, üç adım arkasında da Stilgar vardı. Ağabeyinin gözleri öfkeyle kısılmıştı.</p>

  <p class="calibre14">Çıplak olduğunun farkına varan Alia, üstüne bir şeyler almayı düşündü ve bu fikri komik buldu. Gözlerin görmüş olduğu şey silinemezdi. Hançer-i figanı boynundaki kınına yavaşça yerleştirdi.</p>

  <p class="calibre14">“Bilmeliydim,” dedi.</p>

  <p class="calibre14">“Sanırım bunun ne kadar tehlikeli olduğunu biliyorsun,” dedi Paul. Alia’nın yüzündeki ve vücudundaki tepkileri uzun uzun inceledi: gösterdiği çabadan dolayı teninin kızarması, dudaklarının ıslak dolgunluğu. Kız kardeşinde daha önce hiç dikkat etmediği huzursuz edici bir dişilik vardı. Kendisine bu kadar yakın birine bakıp da; onu artık, değişmez ve bildik görünen o kişilik çerçevesinde değerlendiremiyor olması Paul’e garip geldi.</p>

  <p class="calibre14">“Bu çılgınlıktı,” dedi Paul’ün yanma gelen Stilgar, çatlak bir sesle.</p>

  <p class="calibre14">Bu sözler kızgınlıkla söylenmişti; ama Alia’nın, adamın sesinde duyduğu ve gözlerinde gördüğü korkuydu.</p>

  <p class="calibre14">“On bir ışık,” dedi Paul başını iki yana sallayarak.</p>

  <p class="calibre14">“Siz karışmasaydınız on iki yapardım,” dedi Alia. Paul’ün sabit bakışları yüzünden rengi atmaya başladı ve şunu ekledi: “Mademki denemememiz gerekiyor neden bu lanet şeylerin bu kadar çok ışığı var?”</p>

  <p class="calibre14">“Bir Bene Gesserit sınırlanmamış bir sistemin ardındaki mantığı sorgular mı?” diye sordu Paul.</p>

  <p class="calibre14">“Herhalde sen yediden fazlasını hiç denemedin!” dedi Alia, yeniden sinirlenerek. Paul’ün pürdikkat duruşu onu kızdırmaya başlamıştı.</p>

  <p class="calibre14">“Yalnızca bir kez,” dedi Paul. “Gurney Halleck, onuncudayken beni yakaladı. Cezam öylesine utanç vericiydi ki ne yaptığını sana söylemeyeceğim. Utanç dedim de...”</p>

  <p class="calibre14">“Belki bir dahaki sefere geleceğinizi bildirirsiniz,” dedi Alia. Paul’e hiç bakmadan yanından geçip yatak odasına geçti; bulduğu gri, bol bir cüppeyi üstüne geçirdi ve duvardaki aynanın önünde saçlarını fırçalamaya başladı. Kendisini ter içinde ve hüzünlü hissetti; bir kez daha banyo yapıp... uyumak istemesine neden olan, cinsel ilişki sonrası duyulan türden bir hüzün. “Niye buradasınız?” diye sordu.</p>

  <p class="calibre14">“Efendim,” dedi Stilgar. Sesindeki garip tonlama Alia’nın ona bakmak için oraya gelmesine neden oldu.</p>

  <p class="calibre14">“Garip gelecek ama,” dedi Paul, “Irulan’ın önerisi üzerine geldik. Ona göre, Stil’in elindeki bilgiler de bunu onaylar görünüyor, düşmanlarımız büyük bir...”</p>

  <p class="calibre14">“Efendim!” dedi Stilgar, daha sert bir sesle.</p>

  <p class="calibre14">Ağabeyi, soran gözlerle Yaşlı Fremen Naip’e dönerken, Alia adama bakmayı sürdürdü. Adamın tavrındaki bir şeyler yüzünden, Alia onun ilkel biri olduğunun farkına vardı. Stilgar ona çok yakın olan doğaüstü bir dünyaya inanıyordu. Bu dünya, onunla tüm şüpheleri dağıtan basit bir putperest dilinde konuşuyordu. İçinde durduğu doğal evren ise, vahşiydi, durdurulamazdı ve İmparatorluk’un ortak ahlakından yoksundu.</p>

  <p class="calibre14">“Evet, Stil,” dedi Paul. “Neden geldiğimizi ona sen anlatmak ister misin?”</p>

  <p class="calibre14">“Şimdi neden geldiğimizi konuşmanın sırası değil,” dedi Stilgar.</p>

  <p class="calibre14">“Sorun nedir, Stil?”</p>

  <p class="calibre14">Stilgar, gözlerini Alia’dan ayırmadı. “Efendimiz, kör müsünüz?”</p>

  <p class="calibre14">Paul tekrar kız kardeşine döndü, içini bir huzursuzluk kaplamaya başlamıştı. Bütün yaverleri arasında bir tek Stilgar onunla bu şekilde konuşmaya cüret edebilirdi; ama Stilgar bile durumu gereklerine göre değerlendiriyordu.</p>

  <p class="calibre14">“Buna bir eş lazım!” dedi Stilgar pat diye. “Evlenmezse bir bela çıkacak ve bu da o kadar uzak değil.”</p>

  <p class="calibre14">Alia hızla döndü, aniden yüzünü ateş basmıştı. <span class="calibre15">Acaba beni nasıl etkiledi?</span> diye düşündü. Bene Gesserit otokontrolü, tepkisini önlemekte yetersiz kalmıştı. Stilgar bunu nasıl yapmıştı? Ses’in gücüne sahip değildi. Kaygılandığını ve kızdığını hissetti.</p>

  <p class="calibre14">“Ulu Stilgar’a da bakın!” dedi Alia, arkası onlara dönük durmayı sürdürerek. Sesindeki şirretliğin farkındaydı ve bunu gizleyememişti. “Fremen Stilgar’dan bakirelere öğütler!”</p>

  <p class="calibre14">“İkinizi de sevdiğim için konuşmak zorundayım,” dedi Stilgar, sesinde derin bir ağırbaşlılık vardı. “Ben Fremenlerin arasında kabile reisi olduysam, bunu erkeklerle kadınların birlikte hareket etmesini sağlayan şeyin ne olduğunu görmezden gelerek başarmadım. Bunun için kimsenin gizemli güçlere ihtiyacı yoktur.”</p>

  <p class="calibre14">Paul, Stilgar’ın kastettiği şeyi değerlendirdi, burada görmüş olduklarını ve kendi kız kardeşine karşı duyduğu inkar edilemez erkeksi tepkiyi gözden geçirdi. Evet; Alia’nın azgın, alabildiğine şehvetli bir tavrı vardı. Onun çırılçıplak antrenman alanına girmesine sebep olan şey neydi? Ve onun bu kadar gözüpek bir şekilde yaşamını riske etmesine sebep olan şey! Eskrim prizmalarında on bir ışık! Bu beyinsiz robot, tüm yönleriyle antik bir korku yaratığı gibi zihninde beliriverdi. Buna sahip olmak bu çağın adetiydi ama eski ahlaksızlığın lekesini de taşıyordu. Bir zamanlar, onları, yapay zekalar, bilgisayar beyinler yönlendirirdi. Butleryan Cihat bunu sona erdirmişti, ama bu tür şeyler içeren bu aristokrat ahlaksızlık aurasını sona erdirmemişti.</p>

  <p class="calibre14">Stilgar haklıydı elbette. Alia’ya bir eş bulmaları gerekiyordu.</p>

  <p class="calibre14">“Bununla ilgileneceğim,” dedi Paul. “Alia’yla ben bunu sonra tartışacağız... baş başa.”</p>

  <p class="calibre14">Alia dönüp bakışlarını Paul’e odakladı. Ağabeyinin zihninin nasıl işlediğini bilen Alia, bir mentat kararının, o insan bilgisayar analizinde bir araya gelen sayısız parçanın öznesi olduğunu fark etti. Bu fark edişin değiştirilemez bir niteliği vardı... gezegenlerin hareketine benzer bir hareket. İçinde evrenin düzeni gibi bir şeyler taşıyordu; engellenemez ve dehşet verici.</p>

  <p class="calibre14">“Efendimiz,” dedi Stilgar, “belki de yapmamız gereken...”</p>

  <p class="calibre14">“Şimdi değil!” dedi Paul sertçe. “Şu anda başka sorunlarımız var.”</p>

  <p class="calibre14">Ağabeyiyle mantık konusunda aşık atamayacağını bilen Alia, Bene Gesserit tarzıyla, son birkaç anı bir kenara bırakıp şöyle dedi: “Sizi Irulan gönderdi, ha?” Bu düşüncede bir tehdit gördüğünü fark etti.</p>

  <p class="calibre14">“Dolaylı olarak,” dedi Paul. “Bize verdiği bilgiler, Lonca’nın bir kum solucanı elde etmeye çalıştığı konusundaki şüphemizi destekliyor.”</p>

  <p class="calibre14">“Küçük bir solucan yakalayıp başka bir dünyada bahar çevrimi başlatmaya kalkışacaklar,” dedi Stilgar. “Bu da demektir ki, bu iş için uygun olduğunu düşündükleri bir dünya buldular.”</p>

  <p class="calibre14">“Bu da demektir ki, Fremenlerin arasında yardakçıları var!” diye iddia etti Alia. “Gezegen dışından hiç kimse solucan yakalayamaz!”</p>

  <p class="calibre14">“Bunu söylemeye bile gerek yok,” dedi Stilgar.</p>

  <p class="calibre14">“Hayır, var,” dedi Alia. Böylesi bir ahmaklık onu öfkelendirmişti. “Paul, sen kesinlikle...”</p>

  <p class="calibre14">“Çürüme başlıyor,” dedi Paul. “Bunu epey bir zamandır biliyorduk. Ancak bu diğer dünyayı hiç <span class="calibre15">görmedim</span> ve bu canımı sıkıyor. Eğer...”</p>

  <p class="calibre14"><span class="calibre15">“Bu</span> mu canını sıkıyor?” diye sordu Alia. “Bu yalnızca şu anlama gelebilir: sığınaklarını gizledikleri gibi oranın yerini de Dümencilerle gölgeliyorlar.”</p>

  <p class="calibre14">Stilgar ağzını açtı, hiçbir şey söylemeden kapattı. İdollerinin zındıkça düşkünlükler içine girdikleri hissine kapılmıştı.</p>

  <p class="calibre14">Stilgar’m huzursuzluğunu hisseden Paul şunları söyledi: “Acilen çözüm bekleyen bir sorunumuz var. Senin görüşünü almak istiyorum, Alia. Stilgar, açık bleddeki devriyelerimizi artırmamızı ve siyeçleri daha sıkı gözetlememizi öneriyor. Gezegene inen bir grubu saptayabilmemiz çok mümkün ve böylece...”</p>

  <p class="calibre14">“Başlarında bir Dümenci ile mi inecekler?” diye sordu Alia. “Başka çareleri mi var?” diye onayladı Paul. “İşte <span class="calibre15">bu yüzden</span> buradayım.”</p>

  <p class="calibre14">“Onların <span class="calibre15">gördüklerini</span> biz göremiyoruz, öyle mi?” diye sordu Alia.</p>

  <p class="calibre14">“Kesinlikle.”</p>

  <p class="calibre14">Alia yeni Dune Tarotu’yla ilgili düşüncelerini hatırlayarak başıyla onayladı. Hemen korkularını onlara anlattı.</p>

  <p class="calibre14">“Üstümüze bir battaniye atıyorlar,” dedi Paul.</p>

  <p class="calibre14">“Yeterince devriyeyle,” diye araya girdi Stilgar, “önlememiz mümkün...”</p>

  <p class="calibre14">“Hiçbir şeyi sonsuza dek önleyemeyiz,” dedi Alia. Stilgar’ın kafasının şu anki işleyiş biçiminin <span class="calibre15">hissettirdiklerinden</span> hiç hoşlanmamıştı. Adam görüş açısını daraltmış, önemli olduğu aşikar olan unsurları saf dışı bırakmıştı. Bu onun hatırladığı Stilgar değildi.</p>

  <p class="calibre14">“Bir solucanı ele geçirmeleri olasılığını hesaba katmak zorundayız,” dedi Paul. “Başka bir gezegende melanj çevrimini başlatıp başlatamayacakları ise ayrı bir soru. Bir solucandan başka şeylere de ihtiyaçları olacak.”</p>

  <p class="calibre14">Stilgar bir ağabeye bir kız kardeşine baktı. Siyeç yaşamıyla içine işleyen ekolojik düşünce sistemi sayesinde neden bahsettiklerini anlamıştı. Tutsak bir solucan, Arrakis’ten bir parçanın içinde olmadıkça yaşayamazdı... kum planktonu, Küçük Yaratanlar ve diğerleri olmadıkça. Lonca’nın işi çok zordu ama imkansız değildi. Onun kafasında gelişen belirsizlik ise başka bir konuyla ilgiliydi.</p>

  <p class="calibre14">“Demek görüntüleriniz Lonca’yı işbaşındayken saptayamıyor, öyle mi?” diye sordu.</p>

  <p class="calibre14">“Lanet olsun!” diye patladı Paul.</p>

  <p class="calibre14">Stilgar’ı inceleyen Alia, adamın kafasındaki fikirlerin ilkel karnavalını algıladı. Stilgar bir büyü askısına asılıydı. Sihir! Sihir! Geleceği görmek, kutsal bir alevin dehşet saçan ateşini çalmaktı. Bu, çok büyük bir tehlikenin, maceraya atılıp kaybolan ruhların cazibesini barındırıyordu. Birisi, şekilsiz, tehlikeli mesafelerden, şekli ve gücü olan bir şeyi geriye getiriyordu. Ama Stilgar başka güçler algılamaya başlamıştı; belki de o bilinmeyen ufkun ötesinde bulunan, daha büyük güçler. Cadı Kraliçe’si ve Büyücü Dost’u tehlikeli zayıflıklar gösteriyorlardı.</p>

  <p class="calibre14">“Stilgar,” dedi Alia, onu kontrol altına almaya çalışarak, “sen kumullar arasındaki bir vadide duruyorsun, ben zirvede. Ben senin görmediğin yerleri görüyorum. Ve başka şeylerin yanı sıra, uzakları gizleyen dağlar görüyorum.”</p>

  <p class="calibre14">“Sizden gizlenen şeyler var,” dedi Stilgar. “Bunu hep söylersiniz.”</p>

  <p class="calibre14">“Bütün güçler sınırlıdır,” dedi Alia.</p>

  <p class="calibre14">“Ve tehlike dağların ardından gelebilir,” dedi Stilgar. “Bunun gibi <span class="calibre15">bir şeyler,"</span> dedi Alia.</p>

  <p class="calibre14">Stilgar başıyla onayladı, bakışları Paul’ün yüzüne dikiliydi. “Ama dağların ardından gelen her neyse, kumulları geçmek zorunda.”</p>
</body>
</html>
