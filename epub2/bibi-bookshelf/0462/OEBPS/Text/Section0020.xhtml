<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre14"><span class="calibre15"><br /></span></p>

  <p class="calibre14"><span class="calibre15">Benim İmparatorluk’umda, üretim artışıyla gelir artışı uyumsuz olmamalıdır. Bu yönetimimin, esasıdır. Farklı nüfuz alanları arasında hiçbir ödemeler dengesi zorluğu olmayacaktır. Ve bunun nedeni çok basittir: bunu benim emretmiş olmam. Bu alandaki otoritemi vurgulamak istiyorum. Bu bölgenin en büyük enerji tüketicisi benim, ve böyle kalacağım, canlı ya da ölü. Benim Hükümetim ekonomidir.</span></p>

  <p class="calibre17"><span class="calibre15">-</span> Kurul’da verilen Talimat - İmparator Paul Muad’Dib</p>

  <p class="calibre14"><br class="calibre1" /></p>

  <p class="calibre14">“Senden burada ayrılacağım,” dedi yaşlı adam, elini Paul’ün yeninden çekerek. “Sağ tarafta, sondan ikinci kapı. Şeyh-hulud seninle olsun, Muad’Dib... Usul olduğun zamanları unutma.”</p>

  <p class="calibre14">Paul’ün rehberi karanlığın içine doğru süzüldü.</p>

  <p class="calibre14">Paul, orada bir yerlerde, rehberi yakalayıp sorgulamak üzere bir yere götürmek için bekleyen Güvenlik görevlileri olacağını biliyordu. Ama için için yaşlı Fremen’in kaçmasını umuyordu.</p>

  <p class="calibre14">Tepede yıldızlar ve Kalkan Duvarı’nın ötesinde bir yerlerde İlk Ay’ın belli belirsiz ışığı vardı. Ama burası, yön bulmak için bir yıldıza bakılabilecek açık çöl değildi. Yaşlı adam onu yeni varoşlardan birine getirmişti. Paul bu kadarını fark etmişti.</p>

  <p class="calibre14">Sokak, rüzgarın, tacizkar kumullardan getirdiği kalın bir kum tabakasıyla kaplıydı. Sokağın ucundaki tek bir süspansörlü küreden sönük bir ışık yayılıyordu. Bunun bir çıkmaz sokak olduğunu göstermeye yetecek kadar ışık vardı.</p>

  <p class="calibre14">Çevresindeki hava, bir döngü damıtıcısının kokusuyla ağırlaşmıştı. Bu nesneye, kötü kokular dışarıya yayılmasın diye öylesine bir kapak takılmıştı; havaya kaçırdığı nem, tehlikeli boyutlarda bir israftı. Paul, halkının ne kadar dikkatsizleştiğini düşündü. Su milyoneriydiler... Arrakis’te bir adamın vücudundaki suyun sadece sekizde biri için öldürülebildiği günleri unutmuşlardı.</p>

  <p class="calibre14"><span class="calibre15">Acaba neden duraksıyorum?</span> diye düşündü Paul. <span class="calibre15">Sondan ikinci kapı. Bunu, söylenmeden önce de biliyordum. Ama bu şey, titiz bir şekilde sürdürülmeli. Bu yüzden... duraksıyorum.</span></p>

  <p class="calibre14">Paul’ün solundan, köşedeki evden münakaşa sesleri yükseldi. Bir kadın birine çıkışıyordu: evlerinin yeni kanadında toz kaçağı olmasından şikayetçiydi. Adam suyun gökten yağdığını mı sanıyordu? Toz girerse, nem çıkardı.</p>

  <p class="calibre14"><span class="calibre15">Bazıları hatırlıyor,</span> diye düşündü Paul.</p>

  <p class="calibre14">Sokağın aşağısına doğru ilerledi ve tartışma sesleri geride kalıp yavaş yavaş söndü.</p>

  <p class="calibre14"><span class="calibre15">Gökten yağan su!</span> diye düşündü.</p>

  <p class="calibre14">Bazı Fremenler başka dünyalarda bu mucizeye tanık olmuşlardı. Kendi de görmüştü, ve Arrakis’te de bunun olmasını emretmişti; ama bu, sanki başka birinin başından geçmiş bir anıymış gibi geliyordu ona. Buna yağmur deniyordu. Birden, doğduğu gezegendeki bir yağmur fırtınasını hatırladı... -Caladan semaları gri bulutlarla kaplanmıştı, gök gürültülü ve şimşekli bir fırtınanın geleceği hissediliyordu, hava nemliydi, iri, ıslak damlalar çatı pencerelerini dövüyordu. Su, saçaklardan aşağıya derecikler halinde akıyordu. Kanallar, suyu, Aile bahçelerini geçen çamurlu ve kabarık bir nehre taşıyordu... oradaki ağaçların çıplak dalları ıslak ıslak parlıyordu.</p>

  <p class="calibre14">Sokağı geçerken, Paul’ün ayağı sığ bir kum birikintisine girdi. Bir an için, çocukluğunda ayakkabılarına yapışan çamuru hissetti. Ardından kumun içine, tozun pıhtılaştığı, rüzgarın boğulduğu karanlığa; ve tepesinde asılı durup onunla dalga geçen Gelecek’e geri döndü. Çevresindeki yaşamın yavanlığını bir suçlama gibi hissediyordu. <span class="calibre15">Bunu sen yaptın!</span> Onlar gözleri kurumuş röntgenciler ve dedikoduculardan oluşan bir uygarlık, bütün sorunlarını güçle... ve daha çok güçle... ve daha da çok güçle çözen ve onun her erginden nefret eden bir halk haline gelmişlerdi.</p>

  <p class="calibre14">Ayağının altında kaba taşlar olduğunu hissetti. İçine doğan görüntü onları hatırlıyordu. Sağ tarafında bir kapının karanlık dikdörtgeni göründü... siyah içinde siyah: Otheym’in evi, Kader’in evi; çevresindeki evlerden, yalnızca Zaman’ın onun için seçtiği rol nedeniyle ayrılan bir yer. Tarihe geçmek için garip bir yerdi.</p>

  <p class="calibre14">Kapı, çalar çalmaz açıldı. Aralıktan bir avlunun donuk yeşil ışığı göründü. Bir cüce dışarı baktı, bir çocuğun bedeninin üzerinde antik bir yüz, önsezinin ona hiç göstermemiş olduğu bir görünüm.</p>

  <p class="calibre14">“Demek geldiniz,” dedi görünüm. Cüce yana çekildi, tavrında saygıdan eser yoktu, sadece şeytanca bir gülümseme. “Girin! Girin!”</p>

  <p class="calibre14">Paul bir an duraksadı. İçine doğan görüntüde hiç cüce yoktu ama geri kalan her şey birebir aynıydı. Görüntüler bu tür farklar içerirlerdi ama yine de sonsuzluğa ilk dalışlarında gerçeği yakalarlardı. Ama bu farklılık, ona, umut edemezsin diye meydan okuyordu. Arkasına dönüp sokağa, girintili çıkıntılı gölgelerin üstünde yüzen Ay'ının, inci gibi bembeyaz parlayışına baktı. Ay, gözünün önünden gitmiyordu. Nasıl düşmüştü?</p>

  <p class="calibre14">“Girin,” dedi cüce, ısrarlı bir şekilde.</p>

  <p class="calibre14">Paul içeri girdi, arkasından kapının güm diye ses çıkararak nem contalarının içine yerleştiğini duydu. Cüce önüne düştü, kocaman ayaklarını zemine vura vura yolu gösterdi, iç hayatın zarif kafes kapısını açtı ve içeriyi gösterdi. “Sizi bekliyorlar, Efendimiz.”</p>

  <p class="calibre14"><span class="calibre15">Efendimiz,</span> diye düşündü Paul. <span class="calibre15">Demek beni tanıyor.</span></p>

  <p class="calibre14">Paul bu keşfini araştırmaya fırsat bulamadan, cüce, bir yan geçide süzülüverdi. Umut, Paul'ün içinde dans eden, semazen gibi dönen bir rüzgardı. Hayata doğru yöneldi. Burası karanlık ve kasvetli bir yerdi, hastalık ve bozgun kokuyordu. Bu atmosfer, gözünü korkutuyordu. Daha az kötü olanı seçmenin yenilgi mi olduğunu düşündü. Bu yolun neresine kadar gelmişti?</p>

  <p class="calibre14">Karşı duvarda dar bir kapı aralığından ışık sızıyordu. Kendisini gözetleyenler olduğu hissini ve kötücül kokuları bir yana bıraktı, kapıdan geçip küçük bir odaya girdi. Burası, yalnızca iki duvarında hayereg perdeleri olan, Fremen standartlarına göre çıplak bir mekandı. Kapının karşısında, en iyi perdenin altındaki kıpkırmızı minderlerde bir adam oturuyordu. Sol tarafta, çıplak duvardaki diğer bir kapı aralığının arkasında, gölgelerin içinde, bir kadın dolaşıyordu.</p>

  <p class="calibre14">Paul görüntünün tuzağına düştüğünü hissetti. Her şey olması gerektiği gibiydi. Cüce neredeydi? Fark neredeydi?</p>

  <p class="calibre14">Duyuları, odayı, bir bütün olarak tek bir bakışta özümsedi. Bu mekan, içinde az sayıda mobilya olmasına rağmen büyük bir dikkat gerektirmişti. Çıplak duvarlardaki kancalar ve çubuklar perdelerin kaldırılmış olduğu yerleri gösteriyordu. Paul, hacıların, otantik Fremen el işlerine muazzam paralar ödediklerini hatırlattı kendi kendine. Zengin hacılar, çöl goblenlerine hazine muamelesi yapıyorlardı, onlar haccın gerçek kanıtlarıydı.</p>

  <p class="calibre14">Duvarların kireçle yeni boyanmış olması onu suçlar gibiydi. Kalan iki perdenin yıpranmış hali bu suçluluk hissini güçlendiriyordu.</p>

  <p class="calibre14">Sağındaki duvarda dar bir raf vardı. Rafın üstünde bir sıra resim duruyordu... çoğu sakallı Fremenlerdi; bazılarının üstünde su boruları sarkan damıtıcı giysiler vardı, bazıları da gezegen dışı egzotik fonların önünde İmparatorluk üniformalarıyla poz vermişti. En çok görülen dekor deniz manzarasıydı.</p>

  <p class="calibre14">Minderlerin üstündeki Fremen, hafifçe öksürerek Paul’ü kendisine bakmaya zorladı. Aynı içine doğan görüntünün ona göstermiş olduğu gibi bu Otheym’di: cılız boynu, koskoca kafasını taşıyamayacak kadar zayıf görünen bir kuş boynu gibiydi. Yüzü yamulmuş bir enkazdı... aşağı doğru sarkmış olan, nemli sol gözünün altında, yanağında birbiriyle kesişen yara izlerinin oluşturduğu bir ağ vardı; ama diğer tarafta pürüzsüz bir ten ve mavi içinde mavi, dolaysız Fremen bakışları. Uzun kanca gibi bir burun, bu yüzü ortadan ikiye bölüyordu.</p>

  <p class="calibre14">Otheym’in minderi, vişne çürüğü ve altın rengi desenleri olan, kahverengi, yıpranmış bir kilimin ortasında duruyordu. Minderin kumaşı yer yer aşınmış ve yamanmıştı; ama oturan adamın çevresindeki her bir metal parçası pırıl pırıl cilalıydı: resim çerçeveleri, rafın kenarı ve destekleri, sağ taraftaki bir sehpanın ayağı.</p>

  <p class="calibre14">Paul, Otheym’in yüzünün düzgün yarısına başıyla selam vererek konuştu: “Senin ve yaşadığın yerin üstünden şans eksik olmasın.” Bu eski bir dostun ve bir siyeç arkadaşının selamıydı.</p>

  <p class="calibre14">“Sonunda seni bir kez daha gördüm, Usul.”</p>

  <p class="calibre14">Kabile ismini söyleyen bu ses, yaşlı bir adamın ağlamaklı titrek sesiydi. Yüzün enkaza dönmüş tarafındaki aşağı sarkık donuk göz, parşömen gibi derinin ve yara izlerinin üstünde kıpırdadı. Bu tarafta gri kıllar çıkmıştı ve orada sarkan çene çizgisi pul pul soyulmuştu. Otheym’in, konuşurken eğrilip bükülen ağzı, gümüş rengi metal dişleri sergileyen bir delikti.</p>

  <p class="calibre14">“Muad’Dib, bir Fedaykin’in çağrısını her zaman yanıtlar,” dedi Paul.</p>

  <p class="calibre14">Kapı aralığında gölgelerin içinde duran kadın kıpırdandı ve şöyle dedi: “Stilgar da şişine şişine öyle dedi.”</p>

  <p class="calibre14">Işığa doğru ilerledi; kadın, Sima Dansçısı’nın kopya ettiği Lichna’nın yaşlı versiyonuydu. Paul, kadını görünce, Otheym’in, baldızıyla evlendiğini hatırladı. Kadının saçları ağarmış, burnu cadı burnu gibi sipsivri olmuştu. Başparmaklarında ve işaret parmaklarında, dokumacılara has nasırlar çıkmıştı. Siyeç günlerinde, bir Fremen kadını bu izleri gururla taşırdı; ama kadın, Paul’ün baktığını görünce, ellerini soluk mavi cüppesinin bir kıvrımıyla gizledi.</p>

  <p class="calibre14">Ardından Paul kadının adını hatırladı: Dhuri. Şaşırtıcı olan şuydu ki, Paul onu bir çocuk olarak hatırlıyordu, bu anlara dair içine doğan görüntüdeki haliyle değil. Paul, kadının sesinde bir sızlanma olduğunu söyledi kendi kendine. Çocukken bile sızlanırdı.</p>

  <p class="calibre14">“Görüyorsun geldim,” dedi Paul. “Stilgar doğru söylemiyor olsaydı burada olur muydum?” Otheym’e döndü. “Senin su yükünü taşıyorum, Otheym. Emrin nedir?”</p>

  <p class="calibre14">Bu, siyeç kardeşlerine özgü dolaysız Fremen konuşmasıydı.</p>

  <p class="calibre14">Otheym titrek bir baş sallayışla onayladı; bu, o ince boyun için fazlaydı bile. Karaciğer yetmezliğinin neden olduğu lekelerle dolu sol elini kaldırdı ve yüzündeki enkazı gösterdi. “Bu şiddetli hastalığı Tarahell’de kaptım, Usul,” diye hırıldadı. “Şu zaferden hemen sonra, hani bütün bir...” Bir öksürük nöbeti susmasına neden oldu.</p>

  <p class="calibre14">“Kabile yakında onun suyunu toplar,” dedi Dhuri. Otheym’in yanına gitti, arkasına birkaç yastık yerleştirdi; ve omzunu tutarak, öksürük geçinceye kadar titremesini önledi. Paul, kadının aslında çok yaşlı olmadığını ama ağzını umutsuz bir ifadenin kuşattığını ve gözlerine acının yerleştiğini gördü.</p>

  <p class="calibre14">“Doktorları çağıracağım,” dedi Paul.</p>

  <p class="calibre14">Dhuri eli belinde döndü. “Senin çağırabileceğin kadar iyi hekimler getirdik.” Sol tarafındaki çıplak duvara gönülsüz bir bakış attı.</p>

  <p class="calibre14"><span class="calibre15">Ve hekimler pahalıya mal oldu,</span> diye düşündü Paul.</p>

  <p class="calibre14">Sinirlendiğini ve görüntü tarafından sınırlandırıldığını ama küçük farklılıkların ortaya çıktığını hissetti. Bu farklılıklardan nasıl yararlanabilirdi? Zaman yumağı belli belirsiz değişikliklerle açılıyordu ama fondaki dokuma can sıkıcı bir şekilde aynıydı. Eğer burada dört bir yanı saran kalıbı kırıp çıkmaya çalışırsa, onun korkunç şiddet saçacak bir şey haline geleceğini, insanı dehşete düşüren bir kesinlikle biliyordu. Zaman’ın yumuşak gibi görünen bu akışındaki güç Paul’ü eziyordu.</p>

  <p class="calibre14">“Benden ne istediğini söyle,” diye homurdandı.</p>

  <p class="calibre14">“Otheym böyle bir anında, yanında olacak bir dosta ihtiyaç duymuş olamaz mı?” diye sordu Dhuri. “Bir Fedaykin, bedenini yabancılara etmek zorunda mı?”</p>

  <p class="calibre14"><span class="calibre15">Biz Tabr Siyeçi'ni paylaştık,</span> diye hatırlattı Paul kendi kendine. <span class="calibre15">Görünürdeki katı yürekliliğim nedeniyle bana çıkışma hakkına sahip.</span></p>

  <p class="calibre14">“Elimden geleni yapacağım,” dedi Paul..</p>

  <p class="calibre14">Otheym bir öksürük nöbetiyle daha sarsıldı. Nöbet geçince nefes nefese konuştu: “Bir ihanet var, Usul. Fremenler sana karşı entrika düzenliyor.” Ardından ağzı kıpırdadı ama hiç ses çıkmadı. Dudaklarının arasından salyası aktı. Dhuri, cüppesinin ucuyla adamın ağzını sildi; Paul, kadının yüzünün, böylesi bir nem israfından dolayı duyduğu kızgınlığı nasıl ele verdiği gördü.</p>

  <p class="calibre14">Ardından hedefini bulmamış bir öfke, Paul’ü etkisi altına almakla tehdit etti. <span class="calibre15">O Otheym ’in bu şekilde harcanması! Bir Fedaykin daha iyisini hak ederdi.</span> Ama hiçbir seçenek kalmamıştı... ne bir Ölüm Komandosu için, ne de İmparator’u için. Bu odada Occam’ın usturası* işliyordu. Atılacak en küçük yanlış adım korkuları çoğaltırdı... yalnızca kendileri için değil, tüm insanlık için, hatta onları yok etmeyi planlayanlar için bile.</p>

  <p class="calibre14"><span class="calibre15"><sup class="calibre6">* Varlıkların gereksizce çoğaltılmaması gerekliğini ifade eden bilim ve felsefe kuralı. Ortaçağ'da yaşamış Ingiliz Filozof Occam'lı William'ın adından. - ç.n.</sup></span></p>

  <p class="calibre14">Paul zihnine sükuneti sıkıştırıp Dhuri’ye baktı. Otheym’e bakışındaki korkunç özlem Paul’e güç verdi. <span class="calibre15">Chani bana asla bu şekilde bakmamak,</span> dedi kendi kendine.</p>

  <p class="calibre14">“Lichna bir mesajdan bahsetti,” dedi Paul.</p>

  <p class="calibre14">“Şu benim cüce,” diye hırıldadı Otheym. “Onu... şeyde... -şeyde... bir gezegende satın aldım... hangisi olduğunu unuttum. O bir insan distrans, Tleilaxlıların bir kenara attığı bir oyuncak. Bütün isimler... tüm hainler ona kaydedildi.”</p>

  <p class="calibre14">Otheym sustu, titriyordu.</p>

  <p class="calibre14">“Lichna’dan bahsettin,” dedi Dhuri. “Sen gelince onun sana sağ salim ulaştığını anladık. Eğer Otheym sana yüklediği bu yeni yükü düşünüyorsan, bu yükün karşılığı Lichna’dır. Adil bir takas, Usul: cüceyi al ve git.”</p>

  <p class="calibre14">Paul bir ürpertiyi bastırdı, gözlerini kapattı. <span class="calibre15">Lichna!</span> Gerçek kızları çölde ölmüştü, kuma ve rüzgara terkedilmiş semuta yıkıntısı bir ceset.</p>

  <p class="calibre14">Paul gözlerini açıp konuştu: “Bana her zaman gelebilirdiniz, ne olursa...”</p>

  <p class="calibre14">“Otheym’in uzak durmasının nedeni, senden nefret edenler arasında sayılar olması ihtimaliydi, Usul,” dedi Dhuri.</p>

  <p class="calibre14">“Güneyde, sokağın sonundaki ev, senin düşmanlarının toplantı mekanı. Bu mezbeleyi almamızın sebebi bu.”</p>

  <p class="calibre14">“O halde cüceyi çağırın da gidelim,” dedi Paul.</p>

  <p class="calibre14">“Beni iyi dinlememişsin,” dedi Dhuri.</p>

  <p class="calibre14">“Cüceyi güvenli bir yere götürmelisin,” dedi Otheym sesinde garip bir güçle. “Hainlerin yegane kaydı onda. Hiç kimse onda böyle bir yetenek olacağından şüphelenmez. Onu eğlenmek için yanımda tuttuğumu sanıyorlar.”</p>

  <p class="calibre14">“Biz gidemeyiz,” dedi Dhuri. “Yalnızca sen ve cüce. Bizim... ne kadar fakir olduğumuz biliniyor. Cüceyi satacağımızı söyledik. Senin alıcı olduğunu sanacaklar. Tek şansın bu.”</p>

  <p class="calibre14">Paul içine doğan görüntünün anısına danıştı: onda, buradan hainlerin isimleriyle ayrılıyordu ama bu isimlerin nasıl taşındığını hiç görmemişti. Cücenin başka bir kahinin koruması altında hareket ettiği aşikardı. O anda Paul, bütün yaratıkların, değişik güçlerin amaçlarıyla ve eğitimle yaradılışın sabitlenmesiyle yok edilen bir tür kaderi olması gerektiğini anladı. Cihat’ın onu seçtiği andan itibaren, bir kitlenin güçleriyle çevrelenmiş olduğunu hissetmişti. Onların sabit amaçları onun rotasını belirliyor ve kontrol ediyordu. Şu anda kapılacağı herhangi bir Özgür İrade kuruntusu, bir mahkumun parmaklıklarını zorlamasından başka bir şey olmazdı. Onun laneti, parmaklıkları <span class="calibre15">görmesi</span> gerçeğinde yatıyordu. Onu <span class="calibre15">görüyordu!</span></p>

  <p class="calibre14">Şimdi bu evin boşluğunu dinliyordu: içeride yalnızca dördü vardı; Dhuri, Otheym, cüce ve kendisi. Yoldaşlarının korkusunu ve gerilimini içine çekti, gözetleyenleri algıladı... tepede topterlerin içinde dönüp duran kendi birliği... ve şu diğerleri... bitişiktekiler.</p>

  <p class="calibre14"><span class="calibre15">Umut etmem hataydı,</span> diye düşündü Paul. Ama umudu düşünmek ona çarpık bir umut <span class="calibre15">hissi</span> getirdi, hala kendi anını zaptedebileceğini hissediyordu.</p>

  <p class="calibre14">“Cüceyi çağırın,” dedi.</p>

  <p class="calibre14">“Bijaz!” diye seslendi Dhuri.</p>

  <p class="calibre14">“Beni mi çağırdınız?” Cüce hayattan odaya girdi, yüzünde endişe dolu bir uyanıklık ifadesi vardı.</p>

  <p class="calibre14">“Artık yeni bir sahibin var, Bijaz,” dedi Dhuri. Gözlerini Paul’e dikti. “Ona... Usul diyebilirsin.”</p>

  <p class="calibre14">“Usul, sütunun kaidesi,” dedi Bijaz, tercüme ederek. “Ben yaşayan en temel şeyken Usul nasıl kaide olabiliyor?”</p>

  <p class="calibre14">“Hep bu şekilde konuşur,” dedi Otheym, özür dilercesine. “Ben konuşmam,” dedi Bijaz. “Ben dil denen bir makineyi kullanırım. Gıcırdar ve inler; ama bana aittir.”</p>

  <p class="calibre14"><span class="calibre15">Bir Tleilax oyuncağı, eğitilmiş ve uyanık,</span> diye düşündü Paul. <span class="calibre15">Bern Tleilax asla böyle değerli bir şeyi kaldırıp atmaz.</span> Dönüp cüceyi inceledi. Yuvarlak, melanj gözler bakışına karşılık verdi.</p>

  <p class="calibre14">“Başka ne yeteneklerin var, Bijaz?” diye sordu Paul.</p>

  <p class="calibre14">“Ne zaman gitmeliyiz bilirim,” dedi Bijaz. “bu nadir bir yetenektir. Sonların bir zamanı vardır... ve bu iyi bir başlangıçtır. Hadi gel, gitmeye başlayalım, Usul.”</p>

  <p class="calibre14">Paul görüntü anısını inceledi: cüce yoktu ama küçük adamın sözleri duruma uyuyordu.</p>

  <p class="calibre14">“Kapıda bana Efendimiz dedin,” dedi Paul. “O halde beni tanıyorsun, öyle mi?”</p>

  <p class="calibre14">“Siz efendilik ettiniz, Efendimiz,” dedi Bijaz, sırıtarak. “Siz kaide Usul’dan daha ötesiniz. Siz Atreides İmparator Paul Muad’Dib’siniz. Ve siz benim parmağımsınız.” Sağ elinin işaret parmağını kaldırdı.</p>

  <p class="calibre14">“Bijaz!” dedi Dhuri sertçe. “Kaderine meydan okuyorsun.”</p>

  <p class="calibre14">“Ben parmağıma meydan okuyorum,” diye karşı çıktı Bijaz, cırtlak bir sesle. Parmağıyla Usul’u gösterdi. “Usul’u gösteriyorum. Parmağım Usul’un ta kendisi değil mi? Yoksa o, daha temel bir şeyin yansıması mı?” Parmağını gözlerine yaklaştırdı, alaycı bir sırıtışla önce bir tarafını sonra diğer tarafını inceledi. “Aa, altı üstü bir parmakmış.”</p>

  <p class="calibre14">“Sık sık böyle zırvalıyor,” dedi Dhuri, endişeli bir sesle. “Sanırım Tleilaxlılar onu bu yüzden başlarından atmış.”</p>

  <p class="calibre14">“Bana kimse patronluk taslayamaz,” dedi Bijaz, “yeni bir patronum olsa da. Şu parmağın yaptıkları ne garip.” Dhuri’yle Otheym’e garip bir şekilde parlayan gözlerle baktı. “Bizi birbirimize zayıf bir tutkal bağlıyordu, Otheym. Birkaç damla gözyaşı ve ayrılırız.” Cüce hızla kendi çevresinde tam bir tur atarken, koca ayakları zemine sürtündü, Paul’le yüzyüze gelince durdu. “Aaa, patron! Sizi bulmak için döndüm dolaştım, uzun yollar aştım.”</p>

  <p class="calibre14">Paul başıyla onayladı.</p>

  <p class="calibre14">“Bana karşı nazik olacak mısın, Usul?” diye sordu Bijaz. “Biliyorsun ben bir bireyim. Bireyler birçok şekilde ve boyutta olur. Bu yalnızca onlardan biri. Kaslarım zayıftır ama çenem güçlü; beni beslemek ucuzdur ama doldurmak pahalıdır. Beni istediğin kadar boşalt, hala içimde insanların koyduklarından daha fazlası bulunur.”</p>

  <p class="calibre14">“Senin salakça bilmecelerine ayıracak vaktimiz yok,” diye homurdandı Dhuri. “Gitmelisiniz.”</p>

  <p class="calibre14">“Ben bilmecelerle dolduruldum,” dedi Bijaz, “ama hepsi salakça değildir. Gitmek, Usul, geçmişe gömülmektir. Öyle mi? Hadi, geçmişi unutalım. Dhuri doğru söylüyor ve benim bunu duymak için de yeteneğim var.”</p>

  <p class="calibre14">“Senin doğru algın mı var?” diye sordu Paul, görüntüsünün çalışmasını beklemek için şimdiyi belirledi. Her şey, bu anları parçalayıp yeni sonuçlar üretmekten daha iyiydi. Zaman’ın, daha da korkunç kanallara sapmaması için, Otheym’in bir şeyler daha söylemesi gerekiyordu.</p>

  <p class="calibre14">“Benim <span class="calibre15">şimdi</span>-algım var,” dedi Bijaz.</p>

  <p class="calibre14">Paul, cücenin daha da sinirlendiğini fark etti. Küçük adam, olacak şeylerin farkında mıydı? Bijaz kendi kendisinin kahini olabilir miydi?</p>

  <p class="calibre14">“Lichna’yı sordun mu?” diye sordu Otheym aniden, tek sağlam gözüyle Dhuri’ye bakarak.</p>

  <p class="calibre14">“Lichna güvende,” dedi Dhuri.</p>

  <p class="calibre14">Paul, yüzündeki ifade bu yalanı ele vermesin diye başını önüne eğdi. <span class="calibre15">Güvende!</span> Lichna gizli bir mezarda küldü.</p>

  <p class="calibre14">“İyi o zaman,” dedi Otheym, Paul’ün başını eğişini onaylama zannederek. “Kötülerin arasındaki tek iyi şey, Usul. Yarattığımız bu dünyadan hoşlanmıyorum, anlıyor musun? Çölde yalnızken ve düşman olarak yalnızca Harkonnenler varken daha iyiydi.”</p>

  <p class="calibre14">“Birçok dostla düşman arasında yalnızca ince bir çizgi vardır,” dedi Bijaz. “Bu çizginin bittiği yerde, hiçbir başlangıç ve hiçbir son yoktur. Hadi buna bir son verelim, dostlarım.” Bir o yana bir bu yana sallanarak Paul’ün yanına gitti.</p>

  <p class="calibre14"><span class="calibre15">“Şimdi-</span>algısı nedir?” diye sordu Paul, cüceyi dürtüp bu anları uzatarak.</p>

  <p class="calibre14">“Şimdi!” dedi Bijaz, titreyerek. “Şimdi! Şimdi!” Paul’ün cüppesini çekiştirdi. “Hadi şimdi gidelim!”</p>

  <p class="calibre14">“Zırıltısı kesilmez ama içinde hiç kötülük yoktur,” dedi Otheym, şefkatli bir sesle, sağlam gözüyle Bijaz’a bakarak.</p>

  <p class="calibre14">“Bir zırıltı bile ayrılık vaktini belirtebilir,” dedi Bijaz. “Gözyaşları da öyle. Henüz başlamak için zaman varken gidelim.”</p>

  <p class="calibre14">“Bijaz, neden korkuyorsun?” diye sordu Paul.</p>

  <p class="calibre14">“Şu anda beni arayan ruhtan korkuyorum,” diye mırıldandı Bijaz. Alnında ter damlaları birikmişti. Yanakları seğiriyordu. “Düşünmeyenden ve benim dışımda başka vücudu olmayandan korkuyorum... ve kendi içine dönenden! Gördüğüm şeylerden ve görmediğim şeylerden korkuyorum.”</p>

  <p class="calibre14"><span class="calibre15">Bu cücenin geleceği görme gücü var,</span> diye düşündü Paul. Bijaz dehşet saçan kehaneti paylaşıyordu. Peki, kahinin kaderini de paylaşıyor muydu? Cücenin gücü ne kadar etkiliydi? Dune Tarotu’yla uğraşanların önemsiz önsezisine mi sahipti? Yoksa daha büyük bir şeye mi? Ne kadarını görmüştü?</p>

  <p class="calibre14">“En iyisi gidin,” dedi Dhuri. “Bijaz haklı.”</p>

  <p class="calibre14">“Oyalandığımız her dakika,” dedi Bijaz, “şimdiyi... şimdiyi uzatıyor.”</p>

  <p class="calibre14"><span class="calibre15">Oyalandığım her dakika suçumu geciktiriyor,</span> diye düşündü Paul. Bir solucanın zehirli nefesi, dişlerinden akan toz, yüzüne çarpıyordu. Bu, uzun zaman önce olmuştu; ama şu anda oluyormuş gibi bu anıyı içine çekiyordu... bahar ve acı. Kendi solucanının beklemekte olduğunu algılayabiliyordu... ’çölün krematoryumu’.</p>

  <p class="calibre14">“Bunlar zor günler,” dedi Paul, Otheym’in, yarattıkları dünya hakkındaki değerlendirmesini kastederek.</p>

  <p class="calibre14">“Fremenler zor günlerde ne yapılacağını bilirler,” dedi Dhuri.</p>

  <p class="calibre14">Otheym titrek bir baş sallayışla bunu onayladı.</p>

  <p class="calibre14">Paul, Dhuri’ye şöyle bir baktı. Kadından minnettarlık beklemiyordu, bu ona taşıyabileceğinden daha fazla sorumluluk yükleniyordu ama Otheym’in burukluğu ve Dhuri’nin gözlerinde gördüğü dayanılmaz kırgınlık kararlılığını sarsmıştı. <span class="calibre15">Herhangi bir şey</span> bu bedele değer miydi?</p>

  <p class="calibre14">“Geciktirmek hiçbir işe yaramaz,” dedi Dhuri.</p>

  <p class="calibre14">“Yapman gerekeni yap, Usul,” diye hırıldadı Otheym.</p>

  <p class="calibre14">Paul iç çekti. Görüntüdeki sözler söylenmişti. “Bir hesaplaşma olacaktır,” dedi tamamlamak için. Dönüp uzun adımlarla odadan çıktı. Bijaz’ın, ayaklarını yere vura vura, arkasından geldiğini duydu.</p>

  <p class="calibre14">“Geçmiş, geçmiş,” diye mırıldandı Bijaz giderlerken. “Geçmiş, yerin dibine batsın. Bugün, pis bir gün olacak.”</p>
</body>
</html>
