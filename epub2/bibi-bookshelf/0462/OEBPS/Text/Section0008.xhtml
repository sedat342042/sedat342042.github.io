<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre14"><span class="calibre15"><br /></span></p>

  <p class="calibre14"><span class="calibre15">Bütün uygarlıklar, neredeyse her bilinçli bütünleşme niyetini engelleyebilecek, yok edebilecek ya da bu niyete ihanet edebilecek bilinçsiz bir güçle mücadele etmek zorundadır.</span></p>

  <p class="calibre17"><span class="calibre15">-</span> Tleilax Teoremi (kanıtlanmamış)</p>

  <p class="calibre14"><br class="calibre1" /></p>

  <p class="calibre14">Paul yatağının kenarına oturdu ve çöl botlarının bağcıklarını çözmeye başladı. Botları, topuk gücüyle çalışarak damıtıcı giysisini işleten pompaların hareketini kolaylaştıran yağlayıcı madde yüzünden ekşi ekşi kokuyordu. Saat geç olmuştu. Gece yürüyüşünü uzatmış ve sevenlerini endişelendirmiş Kabul etmek gerekir ki, yürüyüşler tehlikeliydi; ama bu, onun, fark edip hemen karşılık verebileceği türden bir tehlikeydi. Geceleyin halkın arasına karışıp Arrakeen sokaklarında yürümekte, heyecan verici ve çekici bir şeyler vardı.</p>

  <p class="calibre14">Botları, köşeye, odanın tek ışıküresinin altına attı ve damıtıcı giysisinin conta bantlarına saldırdı. Yeraltındaki tanrılar! Ne kadar da yorgundu... Ancak yorgunluk kaslarında kalmış, zihninin kaynaşmasını engellememişti. Günlük yaşamın dünyevi işlerini izlemek, onu derin bir kıskançlıkla doldurmuştu. Bir İmparator, Kalesinin duvarları dışında akıp giden isimsiz yaşamın çoğunu paylaşamazdı... ama... halka açık bir sokakta dikkat çekmeden yürümek: ne büyük bir ayrıcalık! Dilenen hacıların kopardığı yaygaraları umursamadan geçmek, bir esnafa küfreden bir Fremen’i duymak: “Elleri rutubetli herif!”...</p>

  <p class="calibre14">Paul bunu hatırlayınca gülümsedi, damıtıcı giysisini sıyırıp çıkardı.</p>

  <p class="calibre14">Dünyasına garip bir şekilde uyum sağlamış bir halde, çırılçıplak ayakta durdu. Dune artık bir paradokslar dünyasıydı... kuşatma akında ama hala gücün merkezi olan bir dünya. Kuşatma altında olmanın, gücün kaçınılmaz kaderi olduğuna karar verdi. Yerdeki yeşil halıya baktı, kaba dokusunu tabanlarında hissetti.</p>

  <p class="calibre14">Stratus rüzgarıyla Kalkan Duvarı’nı aşıp gelen kum, sokakları ayak bileği hizasına kadar doldurmuştu. Gidip gelen ayaklar kumu karıştırıyor ve damıtıcı giysi filtrelerini tıkayan boğucu bir toz haline getiriyordu. Kalesinin cümle kapısındaki vantilatörlü temizleme tertibatına rağmen şu an bile tozun kokusunu alabiliyordu. Bu, çöl hatıralarıyla dolu bir kokuydu.</p>

  <p class="calibre14"><span class="calibre15">Başka günler... başka tehlikeler.</span></p>

  <p class="calibre14">Yalnız yürüyüşlerindeki tehlikeler, o günlerin yanında solda sıfırdı. Ama, damıtıcı giysiyi giydiğinde üzerine çölü giymiş gibi oluyordu. Vücut nemini yeniden kullanılır hale getirmeye yarayan bir sürü aparatıyla giysi, belli belirsiz düşüncelerine rehberlik ediyor, hareketlerini bir çöl şablonuna oturtuyordu. Vahşi bir Fremen haline geliyordu. Giysi, kılık değiştirmekten çok; onu, kendi şehirli benliğine yabancılaştırıyordu. Damıtıcı giysinin içinde, güvenliği bir kenara bırakıyor ve eski şiddet hünerlerini takmıyordu. Hacılar ve kent halkı, onun yanından geçerken gözlerini yere indiriyorlardı. Tedbirli davranıp vahşi olanlara hiç dokunmuyorlardı. Eğer çölün, şehir halkına gösterecek bir yüzü olsaydı, bu, damıtıcı giysinin ağız-burun filtreleriyle gizlenmiş bir Fremen yüzü olurdu.</p>

  <p class="calibre14">Aslında şimdi yalnızca eski <span class="calibre15">siyeç</span> günlerinden birilerinin, onu, yürüyüşünden, kokusundan ya da gözlerinden tanıması gibi küçük bir tehlike vardı. Bu durumda bile bir düşmanla karşılaşma olasılığı çok azdı.</p>

  <p class="calibre14">Kapı perdelerinin hışırtısı ve bir ışık seli onu derin düşüncelerinden kopardı. İçeriye, platin bir tepside Paul’ün kahve takımını taşıyan Chani girdi. İki eşlikçi ışıküre onu izledi, yerlerini almak üzere fırladılar: biri yataklarının başucunda durdu; diğeri, işini yaparken Chani’ye ışık vermek için onun yanında asılı kaldı.</p>

  <p class="calibre14">Chani, hiç değişmeyen kırılgan bir kudretle hareket ediyordu... öylesine çekingen, öylesine narindi ki. Kahve takımının üzerine eğilişindeki bir şeyler, Paul’e, ilk günlerini hatırlattı. Esrarengiz inceliğini koruyan yüz hatları, sanki geçen yılların izini taşımıyor gibiydi... hiç akı olmayan gözlerinin kenarlarını inceleyip oradaki çizgileri, çölün Fremenlerinin deyişiyle “kum izleri”ni görmedikçe.</p>

  <p class="calibre14">Chani, kapağı, Hagal zümrüdünden yapılmış kulpundan tutarak kaldırdığında demlikten buhar çıktı. Paul, kadının, kapağı yerine yerleştirişine bakarak kahvenin henüz hazır olmadığını anladı. Yivli gümüşten yapılmış, hamile kadın şeklindeki demlik, ona bir <span class="calibre15">ganima</span> olarak kalmıştı; daha önceki sahibini teke tek dövüşte katlettiğinde, onu bir dövüş ganimeti olarak kazanmıştı. Jamis, adamın adı buydu... Jamis. Ölüm, Jamis’e ne garip bir ölümsüzlük kazandırmıştı. Jamis, bu parçayı, ölümün kaçınılmaz olduğunu bilerek elinde tutmuş muydu?</p>

  <p class="calibre14">Chani fincanları çıkardı: koskoca demliğin altında hizmetkarlar gibi dizilmiş mavi çanaklar. Üç fincan vardı: birer tane kahve içecek olanlar için ve bir tane de takımın daha önceki tüm sahipleri için.</p>

  <p class="calibre14">“Birazdan hazır olacak,” dedi Chani.</p>

  <p class="calibre14">Ardından Paure baktı; ve Paul, kadının, kendisini nasıl gördüğünü merak etti. Acaba hala, onu, incecik ve sırım gibi ama Fremenlere kıyasla su dolu, egzotik dış dünyalı olarak mı görüyordu? Çölde kaçaklarken, ‘Fremen <span class="calibre15">tau</span>’sunda onu alan ve kabile adı Usul olan adam olarak mı kalmıştı?</p>

  <p class="calibre14">Paul kendi bedenine baktı: sert kaslar, ince bir yapı... birkaç yara daha; ama İmparator olarak geçirdiği on iki yıla rağmen temelde aynı. Kafasını kaldırınca, rafta duran bir aynada yüzünün aksi gözüne takıldı... masmavi Fremen gözleri, bahar bağımlılığının damgası; kemerli bir Atreides burnu. Halkı için büyük bir gösteri yaratarak arenada ölmüş bir Atreides’e yaraşır bir torun gibi görünüyordu.</p>

  <p class="calibre14">Ardından, yaşlı adamın söylemiş olduğu bir şey Paul’ün aklına geliverdi: <span class="calibre15">“Yöneten, yönettiklerine karşı geri çevrilemez bir sorumluluk üstlenir. Sen bir çiftçisin. Bu, zaman zaman yalnızca yönettiklerin için eğlenceli olabilecek bencil bir sevgi gösterisi gerektirir.”</span></p>

  <p class="calibre14">İnsanlar, bu yaşlı adamı hala sevgiyle anıyorlardı.</p>

  <p class="calibre14"><span class="calibre15">Ya ben Atreides adı için ne yaptım?</span> diye sordu Paul kendi kendine. <span class="calibre15">Kurdu koyunların arasına saldım.</span></p>

  <p class="calibre14">Bir an için, kendi adına sürdürülen bütün o ölümleri ve şiddeti düşündü.</p>

  <p class="calibre14">“Hadi yatağa!” dedi Chani, emreden sert bir tonla; Paul biliyordu ki, İmparatorluk tebaasından biri bu ses tonunu duysa, şaşkınlıktan küçük dilini yutardı.</p>

  <p class="calibre14">Paul emre itaat etti; elleri kafasının arkasında sırtüstü uzandı; ve kendini, Chani’nin hareketlerinin o hoş tanıdıklığıyla gelen rehavete bıraktı.</p>

  <p class="calibre14">İçinde bulundukları oda aniden onu çok eğlendirdi. Bu oda, halkın gözünde İmparator’un yatak odası olarak canlanacak mekan değildi kesinlikle. Yerinde duramayan ışıkürelerin sarı ışığı, gölgeleri, Chani’nin arkasındaki rafa dizilmiş renkli cam kavanozların üstünde hareket ettiriyordu. Paul kavanozlarda ne olduğunu içinden saymaya başladı: çöl ilaçlarının kurutulmuş malzemeleri, merhemler, tütsü, yadigarlar... Tabr Siyeçi’nden bir tutam kum, ilk çocuklarının saçından bir bukle... uzun zaman önce... on iki yıl önce ölen ilk çocuklarının... -Paul’ü İmparator yapan savaşta öldürülen o masum seyircinin saçından.</p>

  <p class="calibre14">Bahar kahvesinin yoğun kokusu odayı kapladı. Paul kokuyu içine çekti, Chani’nin kahveyi hazırladığı tepsinin yanında duran sarı bir kase gözüne takıldı. Kasede yer fıstığı vardı. Masanın altına yerleştirilmiş, olmazsa olmaz zehirkoklar, böceğimsi bacaklarını yemeğin üstünde salladı. Koklar Paul’ün sinirine dokundu. Çöldeyken koklara asla ihtiyaçları olmazdı!</p>

  <p class="calibre14">“Kahve hazır,” dedi Chani. “Aç mısın?”</p>

  <p class="calibre14">Paul’ün, yemek yemeyi reddeden sinirli sesi, Arrakeen’in dışındaki bir alandan uzaya fırlayan bahar yüklü hafif bir geminin çıkardığı ıslık sesinin içinde boğuldu.</p>

  <p class="calibre14">Chani, onun sinirli olduğunu gördü ancak kahvelerini doldurup fincanlardan birini onun elinin yanına koydu. Yatağın ayakucuna oturdu, Paul’ün bacaklarını açtı, damıtıcı giysinin içinde yürümekten düğüm düğüm olmuş kaslarını ovmaya başladı. Paul’ün aldanmadığı kayıtsız bir tavırla, yumuşak bir şekilde şöyle dedi: “Hadi, Irulan’ın çocuk isteğini tartışalım.” Paul’ün gözleri faltaşı gibi açıldı. Dikkatli bir şekilde Chani’yi inceledi. “Irulan Wallach’tan döneli iki gün bile olmadı,” dedi Paul. “Hemen sana mı geldi?”</p>

  <p class="calibre14">“Yaşadığı hüsranları tartışmadık,” dedi Chani.</p>

  <p class="calibre14">Paul kafasını zihinsel uyanıklığa ulaşmaya zorladı; annesinin, yeminini bozarak ona öğretmiş olduğu Bene Gesserit Yöntemi’yle, gözlemsel nüansların acımasız ışığında, Chani’yi inceledi. Bu, Chani’ye yapmaktan hoşlanmadığı bir şeydi. Kadının, onun üzerindeki hakimiyeti, kısmen, Paul’ün gerginlik yaratan güçlerini ona karşı kullanmaya çok nadiren ihtiyaç duymasından kaynaklanıyordu. Chani çoğu zaman yerli yersiz sorular sormaktan kaçınırdı. Fremen terbiyesini korumuştu. Onun sordukları, daha çok, pratik sorulardı. Chani’yi ilgilendiren, erkeğinin konumuyla bağlantılı gerçeklerdi; Kurul’daki gücü, lejyonlarının sadakati, müttefiklerinin hünerleri ve yetenekleriydi. Hafızasında, kataloglarca isim ve referanslı ayrıntı tutuyordu. Bilinen her düşmanın başlıca zayıflıklarını, muhalif güçlerin olası birleşmelerini, bunların askeri liderlerinin savaş planlarını, temel endüstrilerinin işleme ve üretim kapasitelerini ezbere sayabilirdi.</p>

  <p class="calibre14"><span class="calibre15">Acaba neden şimdi Irulan’la ilgili bu soruyu sordu,</span> diye düşündü Paul.</p>

  <p class="calibre14">“Kafanı karıştırdım,” dedi Chani. “Niyetim bu değildi.”</p>

  <p class="calibre14">“Niyetin neydi?”</p>

  <p class="calibre14">Chani utangaç bir gülümsemeyle Paul’ün bakışlarına karşılık verdi. “Eğer kızdıysan, aşkım, lütfen bunu saklama.”</p>

  <p class="calibre14">Paul karyola başlığına yaslandı. “Onu boşayayım mı?” diye sordu. “Artık fazla işe yaramıyor ve onun Rahibeler Birliği’ne yaptığı yolculukla ilgili olarak hissettiğim şeyler hiç hoşuma gitmiyor.”</p>

  <p class="calibre14">“Onu boşamayacaksın,” dedi Chani. Bacaklarına masaj yapmaya devam etti ve sıradan bir tavırla konuştu: “Onun, düşmanlarımızla arandaki bağlantı olduğunu, onun hareketleri aracılığıyla düşmanlarımızın planlarını anlayabildiğini defalarca söyledin.”</p>

  <p class="calibre14">“O halde niye onun çocuk isteğiyle ilgili soru soruyorsun?”</p>

  <p class="calibre14">“Eğer onu hamile bırakırsan, bu, düşmanlarımızı şaşırtacak ve Irulan’ı savunmasız bir konuma sokacaktır.”</p>

  <p class="calibre14">Chani’nin ellerinin, bacaklarının üzerindeki hareketinden, bunu söylemenin onun için ne kadar zor olduğunu anladı. Boğazına bir şeyler düğümlendi. Yumuşak bir ses tonuyla konuştu: “Chani, sevgilim, onu asla yatağıma almamaya ant içtim. Bir çocuk ona çok fazla güç verir. Onun, senin yerine geçmesini ister misin?”</p>

  <p class="calibre14">“Benim bir yerim yok.”</p>

  <p class="calibre14">“Bu doğru değil, Sihaya’m, çöl ilkbaharım. Irulan’a karşı duyduğun bu ani ilginin nedeni nedir?”</p>

  <p class="calibre14">“Bu ilgi sana karşı, ona değil! Eğer karnında bir Atreides çocuğu taşırsa, dostları onun sadakatini sorgulayacaktır. Düşmanlarımız ona ne kadar az güvenirse, onlar için o kadar az yararlı olur.”</p>

  <p class="calibre14">“Onun için bir çocuk senin ölümün demek olabilir,” dedi Paul. “Burada dönen komploları biliyorsun.” Kolunun bir hareketiyle çepeçevre Kale’yi gösterdi.</p>

  <p class="calibre14">“Bir varisin olmalı!” dedi Chani boğuk bir sesle.</p>

  <p class="calibre14">“Haa,” dedi Paul.</p>

  <p class="calibre14">Demek buymuş: Chani ona bir çocuk verememişti. O halde başka biri bunu yapmalıydı. Neden Irulan olmasın? Chani’nin kafası bu şekilde çalışıyordu. Ve bu, sevişerek yapılmalıydı; çünkü bütün İmparatorluk’ta, yapay yöntemlere karşı güçlü tabular vardı. Chani, bir Fremen kararma varmıştı.</p>

  <p class="calibre14">Paul, kadının yüzünü bu yeni bilginin ışığında inceledi. Bu yüzü, bazı açılardan kendi yüzünden daha iyi tanıyordu. Bu yüzü, tutkuyla yumuşamışken; uykunun tatlılığındayken; korku, kızgınlık ve kederle yıkanmış bir haldeyken görmüştü.</p>

  <p class="calibre14">Gözlerini kapattı; ve Chani, hafızasında bir kez daha genç bir kız olarak canlandı... baharda peçe takmışken, şarkı söylerken, yanında uykudan uyanırken... öyle mükemmeldi ki, bu canlı görüntü Paul’ün içini yaktı. Hafızasında, Chani gülümsedi... önce utangaç bir tavırla; sonra, görüntünün tersine doğal olmayan bir tavırla, sanki kaçmak ister gibi.</p>

  <p class="calibre14">Paul’ün ağzı kurudu. Bir an için, burun delikleri, yakılıp yıkılmış bir geleceğin dumanını ve ona bırak git... bırak git... -bırak git, diye emreden başka tür bir görüntünün sesini tattı. Kehanet görüntüleri, çok uzun bir süredir sonsuzluğa kulak misafiri oluyor, yabancı dil kırıntıları yakalıyor, taşları ve ona ait olmayan bedenleri dinliyordu. Korkunç amaçla ilk karşılaştığı günden bu yana, huzur bulma umuduyla geleceği gözlüyordu.</p>

  <p class="calibre14">Tabii ki bir yol vardı. Özünü bilmediği bu şeyi avucunun içi gibi biliyordu... ezbere bildiği, ona kesin talimatlar veren bir gelecek: <span class="calibre15">bırak git, bırak git, bırak git...</span></p>

  <p class="calibre14">Paul gözlerini açıp Chani’nin yüzündeki karara baktı. Bacaklarına masaj yapmayı bırakmış, sessizce oturuyordu... tam bir Fremen. Yüz hatları, odalarının mahremiyetinde sık sık saçına bağladığı mavi <span class="calibre15">nezhoni</span> eşarbının altında hala tanıdıktı. Ama kararın maskesi yüzüne yerleşmişti, antik ve Paul’e yabancı olan bir düşünüş tarzı. Fremen kadınları, binlerce yıldır erkeklerini paylaşmışlardı... her zaman barış içinde değil ama bu gerçeği yıkıcı olmayan bir hale getirerek. Bunun gibi Fremenlere has bir şeyler Chani’nin de başına gelmişti.</p>

  <p class="calibre14">“İstediğim tek varisi bana sen vereceksin,” dedi Paul.</p>

  <p class="calibre14">“Bunu <span class="calibre15">gördün</span> mü?” diye sordu Chani, yaptığı vurguyla önseziyi kastettiğini açık bir şekilde ortaya koyarak. Paul, daha önce birçok kez yapmış olduğu gibi; kehanetin inceliğini; önünde duran dalga dalga bir dokumanın üzerinde görüntünün dalgalandırdığı sayısız Zaman Hattı’nı nasıl açıklayabileceğini düşündü. İç çekti, bir nehirden avucunun içine aldığı suyu hatırladı... titreyen, akan. Hatıra, Paul’ün yüzünü bu suyun içinde ıslattı. Çok fazla sayıda kahinin baskısı yüzünden gittikçe belirsizleşen geleceğin içinde kendisini nasıl ıslatabilirdi?</p>

  <p class="calibre14">“Demek, <span class="calibre15">görmedin</span>,” dedi Chani.</p>

  <p class="calibre14">Artık, ömür tüketen bir çaba harcamadan neredeyse hiç erişemediği bu görüntü-geleceğin onlara kederden başka ne gösterebileceğini sordu Paul kendi kendine. Barınılamaz bir orta bölgede; duygularının, başıboş bir huzursuzluk içinde sürüklendiği, savrulduğu, süpürülüp dışarı atıldığı, harabeye çevrilmiş bir yerde olduğunu hissediyordu.</p>

  <p class="calibre14">Chani, Paul’ün bacaklarına sarılarak konuştu: “Atreides Evi için bir varis; bu, şansa ya da tek bir kadına bırakılacak bir şey değil.”</p>

  <p class="calibre14"><span class="calibre15">Bu, annemin söylemiş olabileceği bir şey,</span> diye düşündü Paul. Leydi Jessica’nın, Chani’yle gizli bir iletişim içinde olup olmadığını merak etti. Annesi, Atreides Evi adına düşünürdü. Bu, Bene Gesserit tarafından geliştirilip şartlandırılmış ve onun içine yerleştirilmiş bir kalıptı; ve güçlerini Rahibeler Birliği’ne karşı çevirmiş olduğu şu anda bile geçerliliğini koruyordu.</p>

  <p class="calibre14">“Bugün Irulan bana geldiğinde bizi dinledin,” diye suçladı Paul.</p>

  <p class="calibre14">“Dinledim.” Chani bakışlarını kaçırarak konuşmuştu.</p>

  <p class="calibre14">Paul hafızasını Irulan’la karşılaşmasına yoğunlaştırdı. Aile salonuna geçmiş; ve Chani’nin dokuma tezgahında bitmemiş bir cüppe olduğunu fark etmişti. Mekanda keskin bir solucan kokusu, neredeyse melanjın acı tarçın kokusunu gizleyen kötücül bir koku vardı. Birisi dönüştürülmemiş bahar özünü dökmüş; ve onu, baharla dokunmuş kilime karışsın diye bırakmıştı. Bu pek yerinde bir karışım olmamıştı. Bahar özü kilimin çözünmesine yol açmıştı. Daha önce halının durduğu plastaş zeminde, pıhtılaşmış yağlı lekeler vardı. Paul, bu pisliği temizlemesi için birini göndermeyi düşünmüştü ama Stilgar’ın karısı ve Chani’nin en yakın kadın dostu olan Harah, Irulan’ın geldiğini haber vermek için içeri süzülmüştü.</p>

  <p class="calibre14">Görüşmeyi, bu kötücül koku varken yapmak zorunda kalmış; kötücül kokuların, felaket habercisi olduğu yolundaki Fremen batıl inancından kurtulamamıştı.</p>

  <p class="calibre14">Irulan içeri girince Harah çekildi.</p>

  <p class="calibre14">“Hoşgeldin,” dedi Paul.</p>

  <p class="calibre14">Irulan’ın üzerinde gri balina kürkünden bir cüppe vardı. Cüppesine sarınıp bir eliyle saçını düzeltti. Paul, kullandığı yumuşak ses tonu karşısında Irulan’ın şaşırmış olduğunu görebiliyordu. Kadının bu toplantı için hazırlamış olduğu kızgınlık dolu sözlerin, düşündükçe zihnini terketmekte olduğu hissediliyordu.</p>

  <p class="calibre14">“Rahibeler Birliği’nin, son ahlak kırıntılarını da kaybettiğini bildirmeye geldin,” dedi Paul.</p>

  <p class="calibre14">“Bu kadar alaycı olmak tehlikeli değil mi?” diye sordu Irulan.</p>

  <p class="calibre14">“Alaycı ve tehlikeli olmak, şüpheli bir ittifak,” dedi Paul. Kaçak Bene Gesserit eğitimi, kadının geri adım atmak için bir dürtüyü bastırmaya çalıştığını saptadı. Bu çaba, gizli bir korku ifadesini ortaya çıkardı; ve Paul, kadının, hoşuna gitmeyen bir görev üstlenmiş olduğunu anladı.</p>

  <p class="calibre14">“İmparatorluk soyundan gelen bir prensesten biraz fazla şey bekliyorlar,” dedi Paul.</p>

  <p class="calibre14">Irulan iyice sakinleşti; ve Paul, onun, kendini mengene gibi bir kontrole kilitlemiş olduğunu fark etti. <span class="calibre15">Gerçekten ağır bir yük,</span> diye düşündü. Ve önsezi görüntülerinin, bu olası geleceğe dair neden hiçbir ipucu vermediğini merak etti.</p>

  <p class="calibre14">Irulan yavaş yavaş gevşedi. Korkuya teslim olmanın da, geri çekilmenin de hiçbir anlamı olmadığına karar verdi.</p>

  <p class="calibre14">“Havanın çok ilkel bir seyir izlemesine izin verdin,” dedi Irulan, cüppesinin üstünden kollarını ovuşturarak. “Bugün hava kuruydu ve bir kum fırtınası vardı. Burada yağmur yağmasına asla izin vermeyecek misin?”</p>

  <p class="calibre14">“Buraya havadan sudan konuşmak için gelmedin,” dedi Paul. İkili anlamların içine gömülmüş olduğunu anladı. Acaba Irulan, eğitimi dolayısıyla açık açık söyleyemediği bir şeyi mi anlatmaya çalışıyordu? Öyle gibi görünüyordu. Aniden akıntıya kapıldığını ve şimdi çırpınıp daha sağlam bir yere dönmesi gerektiğini hissediyordu.</p>

  <p class="calibre14">“Bir çocuğum olmalı,” dedi Irulan.</p>

  <p class="calibre14">Paul başını iki yana salladı.</p>

  <p class="calibre14">“İstediğimi elde etmeliyim!” dedi sertçe. “Eğer gerekirse, çocuğum için başka bir baba bulurum. Seni aldatır ve beni terketmen için sana meydan okurum.”</p>

  <p class="calibre14">“Beni istediğin kadar aldatabilirsin,” dedi Paul, “ama çocuk yok.”</p>

  <p class="calibre14">“Beni nasıl engelleyebilirsin?”</p>

  <p class="calibre14">Paul son derece şefkatli bir şekilde gülümseyerek konuştu: “Eğer iş bu noktaya gelirse seni boğdurturum.”</p>

  <p class="calibre14">Irulan, şaşkınlığın yol açtığı sessizlikle bir an durdu ve Paul, Chani’nin, özel dairelerini salondan ayıran kalın perdelerin arkasında kendilerini dinlediğini hissetti.</p>

  <p class="calibre14">“Ben senin zevcenim,” diye fısıldadı Irulan.</p>

  <p class="calibre14">“Hadi bırakalım bu aptalca oyunları,” dedi Paul. “Sen rolünü oynuyorsun, o kadar. İkimiz de benim zevcemin kim olduğunu biliyoruz.”</p>

  <p class="calibre14">“Ve ben bir araçtan başka bir şey değilim,” dedi Irulan, acı dolu bir sesle.</p>

  <p class="calibre14">“Sana karşı zalimce davranmak istemiyorum.”</p>

  <p class="calibre14">“Beni bu konum için sen seçtin.”</p>

  <p class="calibre14">“Ben seçmedim,” dedi Paul. “Seni kader seçti. Baban seçti. Bene Gesserit seçti. Lonca seçti. Ve seni bir kez daha seçtiler. Seni ne için seçtiler, Irulan?”</p>

  <p class="calibre14">“Neden senin çocuğunu doğuramıyorum?”</p>

  <p class="calibre14">“Çünkü bu rol için sen seçilmedin.”</p>

  <p class="calibre14">“İmparatorluk varisini doğurmak benim hakkım! Benim babam...”</p>

  <p class="calibre14">“Baban bir hayvandı ve hala da öyle. Yönetmesi ve koruması gereken insanlıkla en ufak bir alakası kalmadığını ikimiz de biliyoruz.”</p>

  <p class="calibre14">“Ondan, senden nefret edildiğinden daha mı az nefret ediliyordu?” diye parladı Irulan.</p>

  <p class="calibre14">“Güzel bir sorı,” diye onayladı Paul, dudaklarına alaycı bir gülümseme değip geçti.</p>

  <p class="calibre14">“Bana karşı zalimce davranmak istemediğini söylüyorsun ama...”</p>

  <p class="calibre14">“İşte bu yüzden istediğin kişiyi sevgili olarak seçmeni onaylıyorum. Ama ne dediğimi iyice anla: kendine bir sevgili bul ama sakın benim haneme soyu bozuk bir çocuk getirme. Böyle bir çocuğu reddederim. Bir erkek arkadaşı sana çok görmüyorum yeter ki ağzı sıkı... ve çocuksuz ol. Bu şartlar altında başka türlü hissetmek benim için salaklık olur. Ama cömertçe verdiğim bu izni istismar etme. Taht söz konusu olduğunda, hangi soyun varis olacağını ben kontrol ederim. Bunu ne Bene Gesserit ne de Lonca kontrol eder. Bu, babanın Sardokar lejyonlarını Arrakeen Düzlüğü’nde ezdiğim zaman kazandığım ayrıcalıklardan biri.”</p>

  <p class="calibre14">“O halde senin de başında aynı dert var,” dedi Irulan. Hızla dönüp odadan çıktı.</p>

  <p class="calibre14">Karşılaşmayı hatırlayan Paul, bilincini bunun dışına çıkarıp yatakta yanında oturan Chani’ye yoğunlaştırdı. Irulan hakkındaki çelişkili duygularını anlayabiliyordu, Chani’nin Fremen kararını anlayabiliyordu. Başka şartlar altında Chani ve Irulan dost olabilirdi.</p>

  <p class="calibre14">“Neye karar verdin?” diye sordu Chani.</p>

  <p class="calibre14">“Çocuk yok.”</p>

  <p class="calibre14">Chani sağ elinin başparmağı ve işaret parmağıyla Fremenlere özgü hançer-i figan işaretini yaptı.</p>

  <p class="calibre14">“İş bu noktaya gelebilir,” diye onayladı Paul.</p>

  <p class="calibre14">“Bir çocuğun Irulan’la ilgili herhangi bir şeyi çözeceğini düşünmüyorsun, öyle mi?” diye sordu Chani.</p>

  <p class="calibre14">“Bunu ancak bir aptal düşünür.”</p>

  <p class="calibre14">“Ben aptal değilim, aşkım.”</p>

  <p class="calibre14">Paul’ün içini kızgınlık kapladı. “Sana asla aptal demedim! Ama burada tartıştığımız, lanet olası bir aşk romanı değil. Koridorun öbür ucundaki gerçek bir prenses. İmparatorluk Sarayı’nın bütün o pis entrikalarının ortasında büyüdü. Komplo kurmak, onun için, o saçma tarihçeleri yazmak kadar doğal!”</p>

  <p class="calibre14">“O tarihçeler saçma değil, aşkım.”</p>

  <p class="calibre14">“Belki de değildir.” Paul kızgınlığına hakim olup kadının elini avucunun içine aldı. “Affedersin. Ama bu kadının kafasında birçok komplo var... komploların içinde komplolar. Onun hırslarından birine teslim olursan bir başkası ortaya çıkabilir.”</p>

  <p class="calibre14">Chani yumuşak bir sesle şöyle dedi: “Ben de her zaman böyle demez miyim?”</p>

  <p class="calibre14">“Evet, tabii ki dersin.” Gözlerini kadına dikti. “O halde bana ne söylemeye çalışıyorsun?”</p>

  <p class="calibre14">Chani onun yanına uzandı, kafasını boynuna yasladı. “Seninle nasıl savaşacakları konusunda bir karara vardılar,” dedi. “Irulan gizli kararların pis kokularını yayıyor.”</p>

  <p class="calibre14">Paul onun saçlarını okşadı.</p>

  <p class="calibre14">Chani yarayı deşmişti.</p>

  <p class="calibre14">Korkunç amaç ona hafifçe dokundu. Bu, ruhunda esen bir <span class="calibre15">coriolis</span> rüzgarıydı. Varlığının iskeleti içinde ıslık çalıyordu. Vücudu hiçbir zaman bilinçli olarak öğrenmemiş olduğu şeyleri öğrendi.</p>

  <p class="calibre14">“Chani, sevgilim,” diye fısıldadı, “Cihat’ı sona erdirmek... Kizaraların zorla bana yüklediği o lanet olası tanrılıktan kendimi kurtarmak için ne kadar çaba sarfettiğimi biliyor musun?”</p>

  <p class="calibre14">Chani ürperdi. “Emretmen yeter,” dedi.</p>

  <p class="calibre14">“Yo, hayır. Şu anda ölsem bile, adım onlara liderlik etmeye devam eder. Atreides adının bu dinsel katliamla bağdaştırıldığını düşündükçe...”</p>

  <p class="calibre14">“Ama sen İmparator’sun! Sen...”</p>

  <p class="calibre14">“Ben bir kuklayım. Tanrılık verildiği zaman, bu, sözde tanrının artık kontrol edemediği bir şeydir.” Acı bir kahkahayla sarsıldı. Geleceğin, hayal bile edilmemiş hanedanlıklardan geriye, ona baktığını hissetti. Varlığının kovulduğunu, ağladığını ve kaderin zincirlerinden kurtulduğunu hissetti... yalnızca adı devam ediyordu. “Ben seçildim,” dedi. “Belki de doğduğumda... kesinlikle söz hakkım olmadan önce. Ben seçildim.”</p>

  <p class="calibre14">“O zaman kurtul bu seçimden,” dedi Chani.</p>

  <p class="calibre14">Paul kadının omzuna sarılarak sıktı. “Zamanla, sevgilim. Bana biraz daha zaman ver.”</p>

  <p class="calibre14">Akmayan yaşlar gözlerini yaktı.</p>

  <p class="calibre14">“Tabr Siyeçi’ne dönmeliyiz,” dedi Chani. “Bu taş çadırda mücadele edilecek çok şey var.”</p>

  <p class="calibre14">Paul başıyla onaylarken, çenesi, Chani’nin saçlarını örten eşarbın yumuşak kumaşına sürtündü. Kadının sakinleştirici bahar kokusu Paul’ün burun deliklerine doldu.</p>

  <p class="calibre14">Siyeç. Bu antik Çakobsa sözcük onu zaptetti: tehlike anında geri çekilme ve güvenlik yeri. Chani’nin önerisi, onun, açık kum manzarasına, düşmanın gelişinin çok uzaktan görülebildiği bomboş alanlara özlem duymasına neden olmuştu.</p>

  <p class="calibre14">“Kabileler Muad’Dib’in kendilerine dönmesini bekliyor,” dedi Chani. Paul’e bakmak için kafasını kaldırdı. “Sen bize aitsin.”</p>

  <p class="calibre14">“Ben bir görüntüye aitim,” diye fısıldadı Paul.</p>

  <p class="calibre14">Ardından Cihat’ı, parsekler boyunca karışan genleri ve kendisine bunu nasıl sona erdirebileceğini söyleyen görüntüyü düşündü. Bu bedeli ödemeli miydi? Bütün bu nefret uçup gidecek, ateşlerin söndüğü gibi sönecekti... tek tek bütün közler. Ama... ah! Bunun ürkütücü bedeli!</p>

  <p class="calibre14"><span class="calibre15">Asla bir tanrı olmak istemedim,</span> diye düşündü. <span class="calibre15">Yalnızca, sabaha yakalanmış pırıltılı bir çiy tanesi gibi gözden kaybolmak istedim. Meleklerden ve lanetlilerden kaçmak istedim; tek başına... sanki yanlışlıkla olmuş gibi.</span></p>

  <p class="calibre14">“Siyeç’e dönecek miyiz?” diye üsteledi Chani.</p>

  <p class="calibre14">“Evet,” diye fısıldadı Paul. Ve şöyle düşündü: <span class="calibre15">Bedeli ödemek zorundayım.</span></p>

  <p class="calibre14">Chani derin bir nefes aldı, sırtını ona yasladı.</p>

  <p class="calibre14"><span class="calibre15">Oyalandım durdum,</span> diye düşündü Paul. Aşkın ve Cihat’ın sınırlarının onu nasıl kuşattığını fark etti. Ve onu ne kadar seviyor olursa olsun, Cihat’ın alacağı kesin olan onca canın yanında bir can neydi ki? Tek bir acı, kitlelerin ıstırabıyla karşılaştırılabilir miydi?</p>

  <p class="calibre14">“Aşkım?” dedi Chani sorarcasına.</p>

  <p class="calibre14">Paul, elini kadının dudaklarının üstüne koydu.</p>

  <p class="calibre14"><span class="calibre15">Kendi kendime teslim olacağım,</span> diye düşündü. <span class="calibre15">Henüz gücüm varken acele edeceğim, bir kuşun bulamayacağı kadar uzağa uçacağım.</span> Bu yararsız bir düşünceydi ve Paul böyle olduğunu biliyordu. Cihat onun hayaletini izleyecekti.</p>

  <p class="calibre14">Acaba ne yanıt verebilirdi? İnsanlar yabanıl bir aptallıkla onu zorladığında bunu nasıl açıklayabilirdi? Kim anlardı?</p>

  <p class="calibre14"><span class="calibre15">Yalnızca geriye bakıp şunları söylemek isterdim: "İşte! Orada bana hakim olamayacak bir varoluş var. Bakın! Gözden kayboluyorum! İnsanın tasarladığı hiçbir sınırlama ya da ağ beni bir daha asla tuzağa düşüremez. Dinimden dönüyorum! Bu zafer anı bana ait! Özgürüm!"</span></p>

  <p class="calibre14"><span class="calibre15">Ne boş laflar!</span></p>

  <p class="calibre14">“Dün, Kalkan Duvarı'nın altında büyük bir solucan görmüşler,” dedi Chani. “Yüz metreden uzunmuş, öyle diyorlar. Bu kadar büyük olanları artık bu bölgeye pek gelmiyor. Sanırım su onları püskürtüyor. Bu seferkinin, Muad’Dib’i evine, çölüne çağırmak için geldiğini söylüyorlar.” Paul’ün göğsünü çimdikledi. “Benimle alay etme!”</p>

  <p class="calibre14">“Alay etmiyorum.”</p>

  <p class="calibre14">Paul, süregelen Fremen mitosundaki mucizeye kapıldı, kalbinin sıkıştığını hissetti, bir şey hayat çizgisinin üstüne yıkılmıştı: <span class="calibre15">adab,</span> baskın hafıza. Çaladan’daki çocukluk odasını hatırladı... taş odadaki karanlık gece... bir görüntü! Bu, onun yaşadığı ilk önsezi anlarından biriydi. Zihninin, görüntünün içine daldığını hissetti; bulutların örttüğü bir hatıranın (görüntünün içinde görüntü) içinden, cüppeleri tozla süslenmiş bir sıra Fremen gördü. Yüksek kayaların arasındaki bir boşluğun önünden sıra halinde geçtiler. Kumaşla sarılmış, uzun bir yük taşıyorlardı.</p>

  <p class="calibre14">Ve Paul, görüntüde kendisinin şöyle dediğini duydu: “Her şey çok güzeldi... ama en güzeli şendin...”</p>

  <p class="calibre14">Adab onu bıraktı.</p>

  <p class="calibre14">“Çok sessizsin,” diye fısıldadı Chani. “Ne oldu?”</p>

  <p class="calibre14">Paul titredi, yüzü diğer tarafa dönük bir halde doğrulup oturdu.</p>

  <p class="calibre14">“Çölün kıyısına gittiğim için kızgınsın,” dedi Chani.</p>

  <p class="calibre14">Paul konuşmadan başını iki yana salladı.</p>

  <p class="calibre14">“Gitmemin tek sebebi çocuk istemem.”</p>

  <p class="calibre14">Paul konuşamadı. O eski görüntünün olanca gücüyle kendisini yaktığını hissetti. Korkunç amaç! O anda, tüm yaşamı bir kuşun havalanışıyla sallanan bir ağaç dalı gibiydi... ve bu kuş <span class="calibre15">şanstı.</span> Özgür irade.</p>

  <p class="calibre14"><span class="calibre15">Kehanetin tuzağına düştüm,</span> diye düşündü.</p>

  <p class="calibre14">Ve bu tuzağa düşmenin, kendisini tek yönlü bir yaşama bağlamak anlamına gelebileceğini algıladı. <span class="calibre15">Acaba kahin gelecekten</span> haber vermiyor <span class="calibre15">olabilir mi?</span> diye düşündü. Kahin geleceği <span class="calibre15">yaratıyor</span> olabilir miydi? O uzun zaman önceki uyanışta kendini kapana mı kıstırmış; yaşamını, şu anda bile dehşet saçan çeneleriyle üzerine gelen bir örümcek-geleceğin kurbanı olarak, ipliklerden oluşan bir ağa karşı korumasız mı bırakmıştı?</p>

  <p class="calibre14">Bir Bene Gesserit aksiyomu aklına geliverdi: <span class="calibre15">Olanca gücünü kullanmak, seni daha büyük güçlere karşı tamamen savunmasız bırakır.</span></p>

  <p class="calibre14">“Bunun seni kızdırdığını biliyorum,” dedi Chani, onun koluna dokunarak. “Kabilelerin, eski ayinleri ve kurban kesme adetini dirilttiği doğru ama ben bunlara katılmadım.”</p>

  <p class="calibre14">Paul titreyerek derin bir nefes aldı. Görüntüsünün seli dağılmış; akıntıları, onun ulaşamayacağı uzaklıkta, emici bir güçle hareket eden, derin, sakin bir yer haline gelmişti.</p>

  <p class="calibre14">“Lütfen,” diye yalvardı Chani. “Bir çocuk istiyorum, çocuğumuz olsun istiyorum. Bu korkunç bir şey mi?”</p>

  <p class="calibre14">Paul kadının ona dokunan kolunu okşadı ve çekildi. Yataktan indi, ışıküreleri söndürdü, balkon camına doğru ilerledi ve perdeleri açtı. Derin çöl buraya ulaşmıyordu, yalnızca kokuları geliyordu. Penceresiz bir duvar, karşısında gece semasına doğru tırmanıyordu. Ay ışığı, etrafı çevrili bahçeye, nöbetçi ağaçlarla geniş yapraklara ve ıslak yeşilliğe doğru meyletmişti. Yaprakların arasından yıldızları yansıtan balık havuzunu, gölgelerin içinde beyaz çiçekler gibi parlayan kümeleri görebiliyordu. Bir an için bahçeyi bir Fremenin gözünden gördü: yabancı, tehditkar ve tehlikeli, suyu israf ettiği için.</p>

  <p class="calibre14">Su Satıcıları’nı düşündü, suyu cömertçe dağıttığı için işleri bozulmuştu. Ondan nefret ediyorlardı. O, geçmişi katletmişti. Ve başkaları da vardı; değerli suyu satın alacak solariler için dövüşmüş olanlar bile, eski yöntemleri değiştirdiği için ondan nefret ediyorlardı. Muad’Dib’in emrettiği ekolojik şablon, gezegenin görünüşünü yeniden şekillendirdikçe; insanların buna karşı direnişi artıyordu. <span class="calibre15">Bütün bir gezegeni yeniden şekillendirebileceğimi... her şeyin söylediğim yerde ve söylediğim şekilde büyüyeceğini düşünmek küstahlık değil mi acaba,</span> diye geçirdi aklından. Başarılı olsa bile, dışarıda bekleyen evren ne olacaktı? Benzer bir tavırla karşılaşmaktan korkuyor muydu?</p>

  <p class="calibre14">Aniden, perdeleri ve vantilatörleri kapattı. Karanlıkta Chani’ye doğru döndü, onun orada beklediğini hissetti. Kadının su halkaları, hacıların sadaka çanları gibi çıngırdadı. El yordamıyla sese doğru ilerledi ve onun uzanan kollarıyla karşılaştı.</p>

  <p class="calibre14">“Sevgilim,” diye fısıldadı Chani. “Canını mı sıktım?”</p>

  <p class="calibre14">Kadının kolları onu sararken geleceğini de sarmıştı.</p>

  <p class="calibre14">“Sen değil,” dedi. “Yo... sen değil.”</p>
</body>
</html>
