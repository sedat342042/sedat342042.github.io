<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre14"><span class="calibre15"><br /></span></p>

  <p class="calibre14"><span class="calibre15">Tibana, Sokrat Hristiyanlığı’nın savunucularından biriydi, muhtemelen Corrino hanedanlığından sekiz ila dokuz yüzyıl önce, büyük olasılıkla Dalamak’in ikinci döneminde yaşamış bir Anbus IV yerlisiydi. Yazdıklarından günümüze ulaşan yalnızca bir cüz vardır ve şu cümle bu cüzden alınmıştır: “Bütün insanların yüreği aynı sahrada atar.”</span></p>

  <p class="calibre17">- Irulan’ın Dune Kitabı’ndan</p>

  <p class="calibre14"><br class="calibre1" /></p>

  <p class="calibre14">“Sen Bijaz’sın,” dedi gûla, cücenin gözaltında tutulduğu küçük hücreye girerken. “Benim adım Nefr.”</p>

  <p class="calibre14">Gûlayla birlikte, hane muhafızlarının oluşturduğu güçlü bir grup akşam nöbetini devralmak üzere gelmişti. Dış avluyu geçerlerken, günbatımı rüzgarının taşıdığı kum, yanaklarına iğne gibi batmış, gözlerini kırpıştırarak koşturmalarına neden olmuştu. Dışarıdaki geçitte şakalaştıkları ve nöbet değiştirdikleri duyulabilmekteydi.</p>

  <p class="calibre14">“Sen Nefr değilsin,” dedi cüce. “Sen Duncan Idaho’sun. Senin ölü bedenini tanka koyduklarında ben oradaydım; ve onu, canlı ve eğitime hazır bir halde çıkardıklarında da oradaydım.”</p>

  <p class="calibre14">Aniden boğazı kuruyan gûla yutkundu. Hücrenin parlak ışıküreleri, odanın yeşil perdeleri karşısında sarılıklarını kaybediyorlardı. Işık cücenin alnındaki boncuk boncuk ter damlalarını gözler önüne seriyordu. Bijaz garip bir güvenilirliğe sahip bir yaratık gibi görünüyordu; sanki Tleilaxlılar tarafından içine yerleştirilen amaç, derisinden dışarı yansıyordu. Cücenin ödleklik ve uçarılık maskesinin altında güç vardı.</p>

  <p class="calibre14">“Muad’Dib beni, Tleilaxlıların sana burada ne yaptırmayı amaçladıklarını saptamak için seni sorgulamakla görevlendirdi,” dedi Nefr.</p>

  <p class="calibre14">“Tleilaxlı, Tleilaxlı,” dedi cüce nağmeyle. “Ben Tleilaxlıyım, seni budala! Hatta sen de.”</p>

  <p class="calibre14">Nefr gözlerini cüceye dikti. Bijaz, kendisine bakanlara antik idolleri çağrıştıran karizmatik bir çeviklik yayıyordu.</p>

  <p class="calibre14">“Şu dışarıdaki muhafızları duyuyor musun?” diye sordu Nefr. “Bir emrimle seni gırtlaklarlar.”</p>

  <p class="calibre14">“Hah hay!” diye haykırdı Bijaz. “Ne kadar da acımasız bir hödük olmuşsun. Bir de gerçeği aramaya geldiğini söylüyorsun.”</p>

  <p class="calibre14">Nefr, cücenin ifadesinin altındaki gizli sükunetin hoşuna gitmediğini fark etti. “Belki de yalnızca geleceği arıyorum,” dedi.</p>

  <p class="calibre14">“Güzel konuştun,” dedi Bijaz. “Artık birbirimizi tanıyoruz. İki hırsız karşılaştığında tanışma merasimine gerek yoktur.”</p>

  <p class="calibre14">“Demek biz hırsızız,” dedi Nefr. “Ne çalıyoruz?”</p>

  <p class="calibre14">“Hırsız değil iki zarız,” dedi Bijaz. “Ve sen buraya benim üzerimdeki noktaları saymaya geldin. Karşılığında ben de seninkileri sayacağım. Ah işte! Senin iki yüzün var!”</p>

  <p class="calibre14">“Gerçekten beni Tleilax tanklarına sokarlarken gördün mü?” diye sordu Nefr, bu soruyu sormak için garip bir isteksizlikle mücadele etmişti.</p>

  <p class="calibre14">“Bunu söylememiş miydim?” diye sordu Bijaz. Cüce zıplayıp ayağa kalktı. “Seninle çok uğraştık. Beden geri gelmek istemiyordu.”</p>

  <p class="calibre14">Nefr, birdenbire kendisinin, başka bir zihin tarafından kontrol edilen bir rüyada var olduğunu ve bu zihnin kıvrımlarında kaybolmak üzere bunu bir an için unutmuş olabileceğini hissetti.</p>

  <p class="calibre14">Bijaz kafasını şeytani bir tavırla bir tarafa eğdi, gûlanın çevresinde dolaşmaya başladı ve kafasını kaldırıp gözlerini ona dikti. “Heyecan, içindeki eski kalıpları alevlendiriyor,” dedi. “Sen izlediği şeyi bulmak istemeyen bir iz sürücüsün.”</p>

  <p class="calibre14">“Sen Muad’Dib’e yöneltilmiş bir silahsın,” dedi Nefr, cüceyi izlemek için dönerek. “Yapacağın şey ne?”</p>

  <p class="calibre14">“Hiçbir şey!” dedi Bijaz, durarak. “Genel bir soruya genel bir yanıt verdim.”</p>

  <p class="calibre14">“O halde Alia’ya yöneltildin,” dedi Nefr. “Hedefin o mu?”</p>

  <p class="calibre14">“Ona dış dünyalarda Nifr yani Balık Canavar diyorlar,” dedi Bijaz. “Ondan bahsederken kanının kaynadığını mı duyuyorum acaba?”</p>

  <p class="calibre14">“Demek ona Nifr diyorlar,” dedi gûla, amacıyla ilgili bir ipucu yakalamak için Bijaz’ı inceleyerek. Cüce böyle garip karşılıklar veriyordu.</p>

  <p class="calibre14">“O, bakire fahişe,” dedi Bijaz. “O, adi ve kurnazdır, korkutucu bir derinlikte bilgilidir, en müşfik olduğu anda zalim, düşündüğü anda düşüncesiz ve bir şeyler kurmak istediğinde bir coriolis fırtınası kadar yıkıcıdır.”</p>

  <p class="calibre14">“Demek buraya Alia’nın aleyhinde atıp tutmaya geldin,” dedi Nefr.</p>

  <p class="calibre14">“Onun aleyhinde mi?” Bijaz duvarın önündeki bir mindere çöktü. “Ben buraya onun fiziksel güzelliğinin çekiciliğine kapılmak üzere geldim.” Sırıtınca iri çehresinde bir timsah ifadesi belirdi.</p>

  <p class="calibre14">“Alia’ya saldırmak, ağabeyine saldırmaktır,” dedi Nefr.</p>

  <p class="calibre14">“Bu o kadar kadar açık bir şey ki, onu görmek o kadar zordur,” dedi Bijaz. “Aslına bakarsan, İmparator ve kız kardeşi sırt sırta vermiş tek bir kişi, her biri yarı erkek yarı dişi.”</p>

  <p class="calibre14">“Bu, çölün derinliklerindeki Fremenlerin söyledikleri bir şeymiş,” dedi Nefr. “Ve bunlar Şeyh-hulud’a kurban verilmesi adetini diriltenler. Sen onların saçmalıklarını nasıl tekrarlarsın?”</p>

  <p class="calibre14">“Sen, saçmalık demeye kalkışıyorsun, ha?” diye sordu Bijaz. “Hem insan hem de maske olan sen, ha? Ahh, ama bir zar kendi noktalarını sayamaz ki. Bunu unutmuşum. Ve Atreides çift-varlığma hizmet ettiğin için kafan iki kat fazla karışmış. Duyuların, yanıtlara aklın kadar yakın değil.”</p>

  <p class="calibre14">“Muad’Dib hakkındaki bu sahte vaazını muhafızlarına da verdin mi?” diye sordu Nefr, alçak bir sesle. Zihninin cücenin sözleriyle altüst olduğunu hissediyordu.</p>

  <p class="calibre14">“Onlar bana vaaz veriyorlar!” dedi Bijaz. “Ve dua ediyorlar. Neden etmesinler ki? Hepimiz dua etmeliyiz. Evrenin görüp göreceği en tehlikeli yaratımların gölgesinde yaşamıyor muyuz?”</p>

  <p class="calibre14">“Tehlikeli yaratımlar...”</p>

  <p class="calibre14">“Kendi anneleri bile onlarla aynı gezegende yaşamayı reddediyor!”</p>

  <p class="calibre14">“Neden bana dobra dobra yanıt vermiyorsun?” diye sordu Nefr. “Seni sorgulamak için başka yöntemlerimiz de olduğunu biliyorsun. Biz istediğimiz yanıtları alırız... öyle ya da böyle.”</p>

  <p class="calibre14">“Ama ben sana yanıt verdim! Sana mitin gerçek olduğunu söylememiş miydim? Ben kamında ölüm taşıyan rüzgar mıyım? Hayır! Ben sözlerim! Öyle sözler ki, karanlık bir gökyüzünde kumdan çakan şimşeğe benzerler. Diyorum ki: ‘Lambayı söndür! Gün doğdu!’ Ve sen hala diyorsun ki: ‘Bana bir lamba ver de günü bulabileyim.’ ”</p>

  <p class="calibre14">“Benimle tehlikeli bir oyun oynuyorsun,” dedi Nefr. “Bu Zensünni fikirlerini anlayamayacağımı mı sanıyorsun? Çamurda yürüyen bir kuşun bıraktığı izler kadar net izler bırakıyorsun.”</p>

  <p class="calibre14">Bijaz kıkırdamaya başladı.</p>

  <p class="calibre14">“Neden gülüyorsun?” diye sordu Nefr.</p>

  <p class="calibre14">“Çünkü dişlerim var ama keşke olmasalardı,” diyebildi Bijaz kıkırdamaların arasında. “Dişlerim olmasaydı onları gıcırdatamazdım.”</p>

  <p class="calibre14">“Artık hedefini biliyorum,” dedi Nefr. “Senin hedefin benim.”</p>

  <p class="calibre14">“Ve tam on ikiden vurdum!” dedi Bijaz. “O kadar büyük bir hedef oluşturuyorsun ki nasıl kaçırabilirdim?” Sanki kendi kendini onaylar gibi başını salladı. “Şimdi sana şarkı söyleyeceğim.” Dudakları kapalı mırıldanmaya başladı; ağlayan, sızlayan, tekdüze bir ritmi tekrarladı, tekrarladı.</p>

  <p class="calibre14">Nefr kaskatı kesildi, omurgasında bir aşağı bir yukarı hareket eden garip sancılar duyuyordu. Cücenin yüzüne bakınca yaşlı yüzde genç gözler gördü. Gözler, şakaklarının altındaki çukurlara inen eğri büğrü beyaz çizgilerin oluşturduğu bir ağın merkeziydiler. Ne koca bir kafa! Tüm yüz hatları o dev burnun çıktığı yukarı doğru kalkık ağıza odaklanıyordu. Ses, Nefr’e antik ayinleri, halk hatıralarını, eski sözleri ve gelenekleri, kayıp mırıltılar içindeki yarısı unutulmuş anlamları düşündürüyordu. Burada hayati bir şeyler oluyordu: Zaman üstünde oynanan kanlı bir fikir oyunu. Eski fikirler, cücenin şarkısında arap saçına dönmüş bir halde yatıyordu. Uzakta ışıldayan bir ışık gibiydi; yaklaşıyor, yaklaşıyor, yüzyıllar boyunca yaşamı aydınlatıyordu.</p>

  <p class="calibre14">“Ne yapıyorsun bana?” dedi Nefr, nefes nefese.</p>

  <p class="calibre14">“Sen, bana çalmayı öğrettikleri bir enstrümansın,” dedi dedi Bijaz. “Seni çalıyorum. Sana Naipler arasındaki diğer hainlerin adlarını söyleyeyim: Bikouros ve Cahueit. Korba’nın sekreteri Djedida. Bannerjee’nin yaveri Abumojandis. Hatta şu anda bunlardan biri, senin Muad’Dib’e bir hançer saplıyor olabilir.”</p>

  <p class="calibre14">Nefr başını iki yana salladı. Konuşamıyordu.</p>

  <p class="calibre14">“Biz kardeş gibiyiz,” dedi Bijaz, tekdüze mırıltısına bir kez daha ara vererek. “Biz aynı tankta büyüdük: önce ben, sonra sen.”</p>

  <p class="calibre14">Nefr’in metal gözleri aniden yanıp acımaya başladı. Gördüğü her şeyi titreşen kırmızı bulutlar çevrelemişti. Acı dışında o ana ait bütün algılardan koptuğunu; çevresindekileri, rüzgarın savurduğu bir tülbent gibi ince bir perdenin arkasından gördüğünü hissetti. Her şey tesadüfi, cansız maddenin şans bağlantısı haline gelmişti. Kendi iradesi artık gizli, değişken bir şeyden başka bir şey değildi. Nefesi olmadan yaşıyordu ve yalnızca ruhsal bir aydınlanma kadar anlaşılabilirdi.</p>

  <p class="calibre14">Ümitsizliğin doğurduğu bir netlikle, yegane duyusu olan görme duyusu sayesinde tülbent perdeyi yırttı. Dikkati parlak ışık gibi Bijaz’ın altına yoğunlaştı. Nefr, gözlerinin, cücenin katmanlarını tek tek kaldırdığını hissetti, küçük adamı kiralanmış bir zeka gibi gördü ve bunun da altında, gözlerde sıkışmış bir halde duran açlıklar ve ihtiraslarla tutsak edilen bir yaratık vardı... katmanın altından katman çıkıyordu ve nihayet en altta yalnızca sembollerle idare edilen bir varlık-çehre vardı.</p>

  <p class="calibre14">“Bir savaş alanındayız,” dedi Bijaz. “Bundan bahsedebilirsin.”</p>

  <p class="calibre14">Bu emirle sesi serbest kalan Nefr konuştu: “Beni, Muad’Dib’i öldürmeye zorlayamazsın.”</p>

  <p class="calibre14">“Bene Gesseritlerin şöyle dediklerini duymuştum,” dedi Bijaz, “tüm evrende sabit, dengesiz ya da süreğen hiçbir şey yoktur... hiçbir şey aynı şekilde kalmaz; her gün, kimi zaman her saat bir yenilik getirir.”</p>

  <p class="calibre14">Nefr sessizce başını iki yana salladı.</p>

  <p class="calibre14">“Peşine düştüğümüz ödülün şapşal İmparator olduğuna inandın,” dedi Bijaz. “Efendimiz Tleilaxlıları ne kadar da az anlamışsın. Lonca ve Bene Gesserit, bizim yapay organ ürettiğimize inanıyorlar. Aslında biz araç ve hizmet üretiriz. Her şey araç olabilir: zenginlik, savaş... Savaş yararlıdır çünkü birçok alanda etkilidir. Metabolizmayı harekete geçirir. Hükümeti güçlendirir. Genetik soyları yayar. Evrende hiçbir şeyin sahip olmadığı bir canlılığa sahiptir. Yalnızca, savaşın değerini anlayan ve bunu uygulayanların, kendi kaderini tayin etme hakkı vardır.”</p>

  <p class="calibre14">Nefr, garip bir şekilde uysal bir ses tonuyla konuştu: “Tuhaf düşünceler öne sürüyorsun, neredeyse beni kinci bir Tanrı’ya inandırmaya yetecekler. Seni yaratmak için nasıl bir onarım yapmak gerekti acaba? Bu, büyüleyici bir öykü olurdu; hiç şüphesiz olağanüstü bir son söz de edilirdi.”</p>

  <p class="calibre14">“Muhteşem!” diyerek kıkır kıkır güldü Bijaz. “Saldırıyorsun... demek irade gücün var ve kendi kaderini tayin etmek istiyorsun.”</p>

  <p class="calibre14">“İçimde şiddet uyandırmaya çalışıyorsun,” dedi Nefr nefes nefese.</p>

  <p class="calibre14">Bijaz kafasını sallayarak bunu inkar etti. “Uyandırmak, evet; şiddet, hayır. Söylediğin gibi, sen, eğitilerek bilincin müridi oldun. Bende, senin içindekini uyandıracak bir bilinç var, Duncan Idaho.”</p>

  <p class="calibre14">“Nefr!”</p>

  <p class="calibre14">“Duncan Idaho. Olağanüstü bir katil. Birçok kadının aşığı. Kılıç ustası bir asker. Savaş alanlarındaki Atreides ırgatı. Duncan Idaho.”</p>

  <p class="calibre14">“Geçmiş uyandırılamaz.”</p>

  <p class="calibre14">“Uyandırılamaz mı?”</p>

  <p class="calibre14">“Hiç yapılmadı!”</p>

  <p class="calibre14">“Doğru; ama bizim efendilerimiz bir şeyin yapılamaması fikrine meydan okurlar. Her zaman, uygun aracı bulmaya çalışır, doğru çabayı uygulamak, doğru kişilerin hizmetini...”</p>

  <p class="calibre14">“Esas amacını saklıyorsun! Sözcüklerden oluşan bir perde yaratıyorsun ve bunlar hiçbir anlam ifade etmiyor!”</p>

  <p class="calibre14">“Senin içinde bir Duncan Idaho var,” dedi Bijaz. “Ya duygulara ya da duygusuz bir sorguya boyun eğecek; ama boyun eğecek. Bu bilinç, senin ayak izlerinin peşini bırakmayan karanlık geçmişten çıkan bir baskı ve seçim perdesi yoluyla yükselecektir. Seni geride tuttuğu şu anda bile güdüyor seni. İçinde bir varlık mevcut; bilincin odaklanmak zorunda olduğu ve senin itaat edeceğin bir varlık.”</p>

  <p class="calibre14">“Tleilaxlılar hala onların kölesi olduğumu düşünüyor, ama ben...”</p>

  <p class="calibre14">“Sus, köle!” dedi Bijaz, o ağlamaklı sesiyle.</p>

  <p class="calibre14">Nefr, kendini sessizliğin içinde donakalmış bir halde buldu.</p>

  <p class="calibre14">“Şimdi işin esasına iniyoruz,” dedi Bijaz. “Bunu hissettiğini biliyorum. Ve bunlar seni idare edecek güçlü sözler... Bunların etkisinin yeterli olacağını sanıyorum.”</p>

  <p class="calibre14">Nefr, yanaklarından aşağı akan ter damlalarını, göğsünün ve kollarının titrediğini hissetti ama kımıldayamayacak kadar güçsüzdü.</p>

  <p class="calibre14">“Bir gün,” dedi Bijaz, “İmparator yanına gelecek. ‘O öldü,’ diyecek. Yüzünde kederin maskesi olacak. Buralarda, ağlayanlara dedikleri gibi, ölüye nem verecek. Ve sen ona, benim sesimi kullanarak, ‘Efendim! Ah, Efendim!’ diyeceksin.”</p>

  <p class="calibre14">Kasları kitlendiği için Nefr’in çenesi ve boğazı ağrımıştı. Başını bir yandan öbür yana hafifçe sallayabildi.</p>

  <p class="calibre14">“Sen, ‘Bijaz’dan bir mesaj getirdim,’ diyeceksin.” Cüce yüzünü ekşitti. “Zavallı, beyinsiz Bijaz... zavallı Bijaz, mesajlarla tıka basa doldurulmuş bir davuldur, başkaları kullansın diye yaratılmış bir varlıktır... vurun Bijaz’a, ses çıkarsın...” Yine yüzünü ekşitti. “Benim bir ikiyüzlü olduğumu düşünüyorsun, Duncan Idaho! Değilim! Ben de acı çekebilirim. Ama şimdi lafların yerine silahları kuşanmanın zamanı.”</p>

  <p class="calibre14">Nefr bir hıçkırıkla sarsıldı.</p>

  <p class="calibre14">Bijaz kıkır kıkır güldü ve sonra konuştu: “Ah, teşekkürler Duncan, teşekkürler. Vücudun istekleri hayatımızı kurtarır. İmparator, damarlarında Harkonnenlerin kanını taşıdığı için, biz ne istersek onu yapacak. Bir papağan, efendilerimizin kulaklarını okşayan sesler çıkaran bir lafebesi haline gelecek.”</p>

  <p class="calibre14">Nefr gözlerini kırpıştırdı; cücenin, küçük, çevik bir hayvan ve nadide bir zekaya sahip kindar bir şey gibi göründüğünü düşündü. <span class="calibre15">Atreideslerde Harkonnen kanı ha?</span></p>

  <p class="calibre14">“Hayvan Rabban’ı, rezil Harkonnenleri düşünüyor ve ters ters bakıyorsun,” dedi Bijaz. “Bu konuda Fremenler gibisin. Lafla başaramazsan, silah her zaman elinin altındadır, ha? Harkonnenlerin ailene yaptığı eziyeti düşünüyorsun. Senin değerli Paul’ün de anne tarafından Harkonnen! Şimdi bir Harkonnen’i öldürmek sana zor gelmez, öyle değil mi?”</p>

  <p class="calibre14">Gûlanın içini acı bir hüsran kapladı. Bu öfke miydi? Bu neden öfkelenmesine neden oluyordu?</p>

  <p class="calibre14">“Yaa,” dedi Bijaz, ve “Aha! Tik-tak, tik-tak. Mesajın dahası da var. Tleilaxlılar senin değerli Paul Atreides’ine bir alışveriş öneriyorlar. Efendilerimiz onun sevgilisini yeniden canlandıracak. Sana bir kız kardeş gelecek... başka bir gûla.”</p>

  <p class="calibre14">Nefr, o anda, yalnızca kendi kalp atışlarının doldurduğu bir evrende var olduğunu hissetti.</p>

  <p class="calibre14">“Bir gûla,” dedi Bijaz. “Bu, sevgilisinin bedeni olacak. Hatta eğer isterse orijinali geliştirebiliriz de. Bir erkek, kaybettiğini tekrar kazanmak için bundan daha büyük bir fırsat elde etti mi hiç? Bu pazarlığın üstüne atlayacak.”</p>

  <p class="calibre14">Bijaz başını onaylarcasına salladı, sanki yorulmuş gibi gözkapakları aşağı düşmüştü. Ardından şunları söyledi: “Baştan çıkacak... ve dikkati dağılmışken sen yaklaşacaksın. O anda vuracaksın! Bir değil, iki gûla! Efendilerimizin istediği bu!” Cüce hafifçe öksürdü, başını bir kez daha onaylarcasına salladı. “Konuş.”</p>

  <p class="calibre14">“Bunu yapmayacağım,” dedi Nefr.</p>

  <p class="calibre14">“Ama Duncan Idaho yapacaktır,’’dedi Bijaz. “Bu an, o Harkonnen torununun en savunmasız anı olacaktır. Bunu unutma. Sevgilisi için gelişmeler önereceksin: mesela ölümsüz bir yürek ya da daha soylu duygular. Ona yaklaşırken, bir korunak önereceksin... İmparatorluk’un sınırları dışında, onun seçeceği bir gezegen. Bir düşün! Sevgilisi canlandırılmış. Gözyaşlarına gerek yok. Ve ömrünü sürmek için pastoral bir mekan.”</p>

  <p class="calibre14">“Yüklü bir paket,” dedi Nefr, konuyu deşerek. “Bedelini soracaktır.”</p>

  <p class="calibre14">“Ona, tanrılıktan feragat etmesi ve Kizaraları gözden düşürmesi gerektiğini söyle. Kendini ve kız kardeşini gözden düşürmeli.”</p>

  <p class="calibre14">“Başka?” diye sordu Nefr alay ederek.</p>

  <p class="calibre14">“CHOAM hisselerinden de vazgeçmeli tabii.”</p>

  <p class="calibre14">“Tabii.”</p>

  <p class="calibre14">“Ve hala vuracak kadar yaklaşmamışsan, dinin sağladığı olanakları öğrettiği için Tleilaxlıların ona ne kadar hayran olduğundan bahset. Tleilaxlıların, ihtiyaçlara göre dinler şekillendiren bir din mühendisliği departmanları olduğunu söyle.”</p>

  <p class="calibre14">“Ne kadar da zekice,” dedi Nefr.</p>

  <p class="calibre14">“Kendini, benimle dalga geçmek ve bana itaatsizlik etmek konusunda özgür zannediyorsun,” dedi Bijaz. Kafasını şeytani bir tavırla bir tarafa eğdi. “Şunu asla inkar etme...”</p>

  <p class="calibre14">“Seni iyi üretmişler, küçük hayvan,” dedi Nefr.</p>

  <p class="calibre14">“Seni de öyle,” dedi cüce. “Ona çabuk karar vermesini söyleyeceksin. Beden çürür, kadının bedeninin dondurucu bir tankta korunması lazım.”</p>

  <p class="calibre14">Nefr, tanıyamadığı nesnelerden oluşan bir kalıpta debelendiğini hissetti. Cüce son derece kendinden emin görünüyordu! Tleilax mantığında bir hata olmak zorundaydı. Gûlalarını yaparken, onu Bijaz’ın sesine ayarlamışlardı; ama... Ama ne? Mantık/kalıp/nesne... Açık uslamlamayı doğru uslamlama zannetmek ne kadar kolaydı! Tleilax mantığı çarpıtılmış mıydı?</p>

  <p class="calibre14">Bijaz gülümsedi, sanki gizli bir sesi dinliyor gibiydi. “Şimdi, unutacaksın,” dedi. “O an geldiğinde hatırlayacaksın. İmparator, ‘O öldü’ diyecek. Ve Duncan Idaho uyanacak.”</p>

  <p class="calibre14">Cüce ellerini şaklattı.</p>

  <p class="calibre14">Nefr, bir düşünce... veya belki de bir cümle yarıda kesilmiş gibi bir duygu içinde homurdandı. Neydi? Şeyle mi ilgiliydi... hedeflerle?</p>

  <p class="calibre14">“Kafamı karıştırıp beni yanlış yöne sürüklemeye çalışıyorsun.”</p>

  <p class="calibre14">“Bu nasıl oluyor?”</p>

  <p class="calibre14">“Senin hedefin benim, bunu inkar edemezsin.”</p>

  <p class="calibre14">“İnkar etmeyi aklıma bile getirmedim.”</p>

  <p class="calibre14">“Bana ne yapmaya çalışıyorsun?”</p>

  <p class="calibre14">“Bir iyilik,” dedi Bijaz. “Basit bir iyilik.”</p>
</body>
</html>
