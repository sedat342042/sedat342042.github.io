<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre14"><span class="calibre15"><br /></span></p>

  <p class="calibre14"><span class="calibre15">Alan Oluşturan kalkanın ve patlayıcı etkileşimleriyle hem saldıran hem de saldırılan için öldürücü olan lazer silahlarının ortaya çıkışı, silah teknolojisinde şu anda geçerli olan belirleyici unsurları saptamıştır. Atom silahlarının özel rolünü derinlemesine incelememiz gerekmiyor. Doğru, İmparatorluğumdaki herhangi bir Aile’nin, diğer elli ya da daha fazla Aile’nin gezegen üslerini yok edecek kadar atom silahı yerleştirebileceği gerçeği biraz tedirginliğe neden olur. Ama hepimizin, yok edici misillemeler yapmak için ihtiyat kabilinden planları var. Lonca ve Landsraad bu gücü kontrol altında tutan anahtarlara sahip. Hayır, benim kaygım insanları özel silahlar olarak geliştirmek. İşte bu, birkaç gücün gelişmekte olduğu hemen hemen sınırsız bir alan.</span></p>

  <p class="calibre17"><span class="calibre15">-</span> Muad’Dib: Savaş Kurulu’na Konferans - Stilgar’ın Vakayinamesi’nden</p>

  <p class="calibre14"><br class="calibre1" /></p>

  <p class="calibre14">Yaşlı adam evinin girişinde durmuş, mavi içinde mavi gözleriyle dışarıya bakıyordu. Gözleri, tüm çöl halkının yabancılara karşı takındığı o doğal şüpheyle maskelenmişti. Dudaklarının kenarındaki sert çizgiler, beyaz sakalının arasından görünen ağzının biçimini bozmuştu. Damıtıcı giysi giymemişti; ve bu, evinin açık kapısından dışarı nem çıktığını kesinlikle bildiği için bunu umursamadığını açıkça ortaya koyuyordu.</p>

  <p class="calibre14">Scytale eğildi ve komplonun selamlama işaretini verdi.</p>

  <p class="calibre14">Yaşlı adamın arkasından bir yerlerden, <span class="calibre15">semuta</span> müziğinin atonal uyumsuzluğu içinde inleyen bir rebabın sesi geliyordu. Yaşlı adamın tavrında herhangi bir uyuşturucu donukluğu yoktu; bu, semutanın, başka birinin zayıflığı olduğunu gösteriyordu. Yine de bu mekanda, böyle sofistike bir düşkünlükle karşılaşmak Scytale’a garip geldi.</p>

  <p class="calibre14">“Selam getirdim uzaklardan,” dedi Scytale, bu karşılaşma için seçmiş olduğu basık yüzde bir gülümsemeyle. Ardından, bu yaşlı adamın, seçtiği yüzü tanıyabileceği aklına geldi. Dune’daki bazı yaşlı Fremenler Duncan Idaho’yu tanıyordu.</p>

  <p class="calibre14">Scytale, eğlenceli olacağını düşünmüş olduğu bu yüz seçiminin, bir hata olabileceğine karar verdi. Ama burada yüzü değiştirmeye kalkışamazdı. Sokağın aşağısına ve yukarısına tedirgin bakışlar fırlattı. Yaşlı adam onu içeri davet etmek için sonsuza dek bekleyecek miydi?</p>

  <p class="calibre14">“Oğlumu tanıyor musun?” diye sordu yaşlı adam.</p>

  <p class="calibre14">Bu, en azından parolalardan biriydi. Scytale gereken yanıtı verdi; bu arada gözleri, çevresinde ortaya çıkabilecek herhangi bir şüpheli duruma karşı tetikteydi. Buradaki konumundan hoşlanmamıştı. Sokak, bu evde sona eren bir çıkmaz sokaktı. Çevredeki evler Cihat’ın gazileri için inşa edilmişti. Bu evler, Arrakeen’in, Tiemag’ı geçip İmparatorluk Havzası’na kadar uzanan bir varoşunu oluşturuyorlardı. Sokağı çevreleyen duvarların, boz plaskarışımdan boş yüzlerini, contalı girişlerin karanlık gölgeleri ve oraya buraya çiziktirilmiş açık saçık yazılar bölüyordu. Tam da o kapının yanına birisi tebeşirle, Beris diye birinin, Arrakis’e, erkekliğini öldüren iğrenç bir hastalıkla döndüğünü yazmıştı.</p>

  <p class="calibre14">“Birileriyle beraber mi geldin?” diye sordu yaşlı adam.</p>

  <p class="calibre14">“Yalnız,” dedi Scytale.</p>

  <p class="calibre14">Yaşlı adam boğazını temizledi, hala sinir bozucu bir halde duraksıyordu.</p>

  <p class="calibre14">Scytale sabırlı olmak için kendi kendini uyardı. Bu şekilde bağlantı kurmak, kendine özgü tehlikeleri vardı. Belki de ihtiyarın bu şekilde davranmayı sürdürmek için bazı nedenleri vardı. Ama saat uygundu. Solgun güneş neredeyse tam tepedeydi. Bu mahallenin ahalisi, günün sıcak saatleri boyunca, kapılarına contalarını takıp evlerinde uyurlardı.</p>

  <p class="calibre14"><span class="calibre15">Acaba ihtiyarın canını sıkan şu yeni komşu mu?</span> diye düşündü Scytale. Biliyordu ki yandaki ev, bir zamanlar Muad’Dib’in korkunç Fedaykin ölüm komandolarının bir üyesi olan Otheym’e tahsis edilmişti. Ve Otheym’le birlikte katalizör-cüce Bijaz bekliyordu.</p>

  <p class="calibre14">Scytale bakışlarını yaşlı adama çevirdi, adamın sol omzundan boş bir elbise kolu sarktığını ve damıtıcı giysisi olmadığını fark etti. Bu yaşlı adamın hükmedici bir havası vardı. Cihat’ta sıradan bir asker olmadığı belliydi.</p>

  <p class="calibre14">“Misafirin adını öğrenebilir miyim?” diye sordu yaşlı adam. Scytale rahatladığını belli edecek bir iç çekişi bastırdı. Sonunda kabul edilmek üzereydi. “Adım Zaal,” dedi, bu görev için kendisine tahsis edilen adı söyleyerek.</p>

  <p class="calibre14">“Benim adım da Farok,” dedi yaşlı adam, “bir zamanlar Cihat’ta Dokuzuncu Lejyon’un Başar’ıydım. Bu sana bir şey ifade ediyor mu?”</p>

  <p class="calibre14">Scytale bu sözlerdeki tehdidi anlayarak şöyle dedi: “Tabr Siyeçi’nde Stilgar’a bağlı olarak doğdun.”</p>

  <p class="calibre14">Farok rahatlayarak yana çekildi. “Evime hoş geldin.”&nbsp;</p>

  <p class="calibre14">Scytale adamın yanından geçerek loş bir avluya girdi; mavi karo döşenmiş zemin, duvarlarda kristalden yapılmış pırıltılı motifler. Avlunun ilerisinde bir hayat vardı. Yarı saydam filtrelerden giren ışık İlk Ay’ın beyaz gecesi kadar gümüşi olan yanardöner bir renk yayıyordu. Scytale’ın arkasından, sokak kapısı gıcırdayarak nem contalarının içine girdi.</p>

  <p class="calibre14">“Biz asil bir halktık,” dedi Farok, hayata giden yolu gösterirken. “Biz sürülenlerden değildik. Biz hiç <span class="calibre15">graben</span> köyünde yaşamadık... burası gibi! Habbanya Sırtı’nın üstünde Kalkan Duvarı’nda fevkalade bir siyeçimiz vardı. Bir solucan bizi Kedem’e, çölün içine taşıyabiliyordu.”</p>

  <p class="calibre14">“Burası gibi değil,” diye onayladı Scytale; Farok’u bu komploya itenin ne olduğunu şimdi anlıyordu. Fremen eski günlere ve eski adetlere özlem duyuyordu.</p>

  <p class="calibre14">Hayata girdiler.</p>

  <p class="calibre14">Scytale, Farok’un, ona karşı duyduğu yoğun bir nefretle mücadele ettiğini fark etti. Fremenler, Ibad’ın tamamen mavi rengine sahip olmayan gözlere güvenmezlerdi. Dışdünyalıların, diyordu Fremenler, görmemeleri gereken şeyleri gören sabit bakışlı gözleri var.</p>

  <p class="calibre14">Onlar girince semuta müziği kesildi. Şimdi onun yerini bir baliset sesi almıştı; önce dokuz-gamlı bir akor, sonra Naraj dünyalarında popüler olan bir şarkıya ait olduğu hemen anlaşılan notalar.</p>

  <p class="calibre14">Gözleri ışığa alışan Scytale, sağ tarafında bulunan kemerlerin altındaki alçak bir divanda bağdaş kurup oturmuş bir delikanlı gördü. Delikanlının göz çukurları boştu. Körlerin o esrarengiz yeteneğiyle, Scytale dikkatini onun üstüne yoğunlaştırdığı anda şarkı söylemeye başladı. Sesi tiz ve hoştu:</p>

  <p class="calibre14"><br /></p>

  <p class="calibre14">“Bir yel bu diyarı alıp götürdü</p>

  <p class="calibre14">Alıp götürdü gökyüzünü</p>

  <p class="calibre14">Ve tüm adamları!</p>

  <p class="calibre14">Acaba kim bu yel?</p>

  <p class="calibre14">Adamların içtiğinden içen</p>

  <p class="calibre14">O ağaçlar, kaldı eğilmeden.</p>

  <p class="calibre14">Dünya kadar dünya tanıdım,</p>

  <p class="calibre14">Dünya kadar adam,</p>

  <p class="calibre14">Dünya kadar ağaç,</p>

  <p class="calibre14">Dünya kadar da yel.”</p>

  <p class="calibre14"><br /></p>

  <p class="calibre14">Scytale, bunların, şarkının orijinal sözleri olmadığını fark etti. Farok onu delikanlıdan uzaklaştırdı ve karşı taraftaki kemerlerin altına götürerek karo zeminin üzerine atılmış minderleri gösterdi. Karoların üzerine deniz canlılarının motifleri işlenmişti.</p>

  <p class="calibre14">“Şurada, bir zamanlar siyeçte Muad’Dib’in oturduğu bir minder var,” dedi Farok, yuvarlak siyah bir yığını göstererek: “O artık senindir.”</p>

  <p class="calibre14">“Sana borçluyum,” dedi Scytale, siyah yığına çökerken. Gülümsedi. Farok bilgeliğini göstermişti. Bir bilge, gizli mesajları olan sözcükler ve gizli anlamlarla yüklü şarkılar dinlerken bile sadakatten bahsederdi. Tiran İmparator’un dehşet saçan güçlerini kim inkar edebilirdi?</p>

  <p class="calibre14">Sözlerini, ölçüyü kaçırmadan şarkının arasına sokan Farok şöyle dedi: “Oğlumun müziğinden rahatsız oluyor musun?”</p>

  <p class="calibre14">Scytale karşısında duran bir minderi işaret etti ve sırtını serin bir sütuna dayadı. “Müzik hoşuma gidiyor.”</p>

  <p class="calibre14">“Oğlum gözlerini Naraj’ın fethi sırasında kaybetti,” dedi Farok. “Orada ona bakıyorlardı, orada kalmalıydı. Bu haldeyken Halk’ın hiçbir kadını onunla birlikte olmayacak. Ama Naraj’da hiçbir zaman göremeyeceğim torunlarım olduğunu bilmek bana ilginç geliyor. Naraj dünyalarını bilir misin, Zaal?”</p>

  <p class="calibre14">“Gençliğimde Sima Dansçısı arkadaşlarımdan oluşan bir kumpanyayla oraya turneye gitmiştik,” dedi Scytale.</p>

  <p class="calibre14">“Demek sen bir Sima Dansçısı’sın,” dedi Farok. “Yüz hatların beni şaşırtmıştı zaten. Bana, bir zamanlar tanımış olduğum bir adamı hatırlattılar.”</p>

  <p class="calibre14">“Duncan Idaho mu?”</p>

  <p class="calibre14">“Evet, o. İmparator’un hizmetindeki bir kılıç ustası.”</p>

  <p class="calibre14">“Öldürülmüş, öyle diyorlar.”</p>

  <p class="calibre14">“Öyle diyorlar,” diye onayladı Farok. “Peki, sen gerçekten erkek misin? Bazı söylentiler duymuştum, Sima Dansçıları’nın...” Omuz silkti.</p>

  <p class="calibre14">“Biz Jadacha hermafroditiyiz,” dedi Scytale, “istediğimiz cinsiyete bürünürüz. Şu an için, bir erkeğim.”</p>

  <p class="calibre14">Farok düşünceli bir halde dudaklarını büzdü, sonra konuştu: “Soğuk bir şeyler ikram edeyim mi? Su ister misin? Ya da buzlu meyve?”</p>

  <p class="calibre14">“Konuşmak yeterli,” dedi Scytale.</p>

  <p class="calibre14">“Konuğun dileği emirdir,” dedi Farok, Scytale’ın karşısındaki mindere otururken.</p>

  <p class="calibre14">“Zamanın Belirsiz Yollan’nın Babası Abu d’Dhur mübarektir,” dedi Scytale. Ve şöyle düşündü: <span class="calibre15">İşte! Ona bir Lonca Dümencisi tarafından gönderildiğimi ve Dümenci’nin koruması altında olduğumu doğrudan söylemiş oldum.</span></p>

  <p class="calibre14">“Üç kere mübarektir,” dedi Farok, ellerini kucağında ritüel tarzda kavuşturarak. Bunlar, yaşlı ve damarları çıkmış ellerdi.</p>

  <p class="calibre14">“Uzaktan görülen bir nesne yalnızca özünü gösterir,” dedi Scytale, İmparator’un Kale’si hakkında konuşmak istediğini ortaya koyarak.</p>

  <p class="calibre14">“Karanlık ve kötü olan, her uzaklıktan kötü görünür,” dedi Farok, biraz daha beklemesini tavsiye ederek.</p>

  <p class="calibre14"><span class="calibre15">Neden acaba?</span> diye düşündü Scytale. Ama şöyle dedi: “Oğlun gözlerini nasıl kaybetti?”</p>

  <p class="calibre14">“Naraj’ı savunanlar bir taşyakan kullandılar,” dedi Farok. “Oğlum çok yakınındaymış. Kahrolası atom silahları! Taşyakan bile yasadışı ilan edilmeli.”</p>

  <p class="calibre14">“Yasanın menzilini sıyırıp geçiyor,” diye onayladı Scytale. Ve şöyle düşündü: <span class="calibre15">Naraj’da bir taşyakan! Bu bize söylenmemişti. Bu ihtiyar niye şimdi taşyakanlardan bahsediyor?</span></p>

  <p class="calibre14">“Ona, senin efendilerinden Tleilax gözleri almayı teklif ettim,” dedi Farok. “Ama lejyonlarda, Tleilax gözlerinin kullananları köleleştirdiğine dair bir söylenti var. Oğlum bana, bu gözlerin metal, kendisinin ise etten olduğunu, böyle bir birleşmenin günah olacağını söyledi.”</p>

  <p class="calibre14">“Bir nesnenin özü orijinal amacına uymalıdır,” dedi Scytale, konuşmanın akışını araştırdığı bilgiye yöneltmeye çalışarak.</p>

  <p class="calibre14">Farok’un dudakları bir çizgi halini aldı ama başıyla onayladı. “Ne istiyorsan açık açık söyle,” dedi “Senin Dümenci’ye güvenmek zorundayız.”</p>

  <p class="calibre14">“İmparatorluk Kalesi’ne hiç girdin mi?” diye sordu Scytale.</p>

  <p class="calibre14">“Molitor zaferini kutlamak amacıyla düzenlenen ziyafet için oradaydım. En iyi Ix radyatörlerine rağmen bütün o taş yığını buz gibiydi. Bir gece öncesinde Alia’nın Mabeti’nin terasında uyuduk. Orada ağaçları var: birçok dünyadan gelen ağaçlar. Biz Başarlar en iyi yeşil cüppelerimizi giymiştik ve masalarımız diğerlerinden ayrılmıştı. Çok fazla yiyip içtik. Gördüğüm bazı şeylerden iğrendim. Yürüyebilen yaralılar koltuk değnekleriyle sürüklene sürüklene geldiler. Sanmıyorum ki Muad’Dib’imiz, kaç adamı sakat bıraktığını biliyor olsun.”</p>

  <p class="calibre14">“Ziyafete karşı mı çıktın?” diye sordu Scytale, bahar birasıyla ateşlenen Fremen orjileri hakkında bildiklerine dayanarak.</p>

  <p class="calibre14">“Siyeçte ruhlarımızın karışması gibi değildi,” dedi Farok. “Tau yoktu, eğlence için askerlerin cariyeleri vardı ve adamlar çarpışmaları ve yaralarıyla ilgili hikayelerini paylaştılar.”</p>

  <p class="calibre14">“Demek o büyük taş yığınının içindeydin,” dedi Scytale.</p>

  <p class="calibre14">“Muad’Dib dışarı çıkıp; terasa, yanımıza geldi ,” dedi Farok. “ ‘Hepimizin bahtı açık olsun’ dedi. O mekanda çöl selamı!”</p>

  <p class="calibre14">“Özel dairesinin yerini biliyor musun?” diye sordu Scytale.</p>

  <p class="calibre14">“İyice içeride,” dedi Farok. “İyice içeride bir yerde. Chani’yle onun göçebe bir yaşam sürdüklerini ve bu yaşamın Kalelerinin duvarları içinde geçtiğini duydum. Halka hitap etmek için Büyük Salon’a çıkıyor. Kabul salonları ve resmi toplantı mekanları, tören mekanları, haberleşme için bir iç bölmesi; ve kişisel muhafızları için ayrılmış bütün bir kanat var. Kalesinin bodrumunun derinliklerinde bir odada, bodur bir solucan sakladığı ve çevresinde de onu zehirleyecek bir su hendeği olduğunu duydum. İşte orada geleceği okuyor.”</p>

  <p class="calibre14"><span class="calibre15">Efsaneyle gerçekler karman çorman olmuş,</span> diye düşündü Scytale.</p>

  <p class="calibre14">“Hükümet çalışanları ona her yerde eşlik ediyor,” diye söylendi Farok. “Katipler ve yardımcılar ve yardımcıların yardımcıları. Yalnızca, Stilgar gibi eski günlerde kendisine çok yakın olanlara güveniyor.”</p>

  <p class="calibre14">“Sana değil,” dedi Scytale.</p>

  <p class="calibre14">“Sanırım benim varlığımı unuttu,” dedi Farok.</p>

  <p class="calibre14">“O binadan çıktığında nasıl gelip gidiyor?” diye sordu Scytale.</p>

  <p class="calibre14">“Bir iç duvarın çıkıntısı şeklinde küçücük bir topter iniş alanı var,” dedi Farok. “Muad’Dib, oraya iniş yapmak için kontrolleri başka birine bırakmaz diyorlar. Söylediklerine göre, buraya yanaşırken en küçük bir yanlış hesaplama, onu sarp bir duvardan aşağıya, uğursuz bahçelerinden birine fırlatırmış.”</p>

  <p class="calibre14">Scytale başıyla onayladı. Bu büyük bir olasılıkla doğruydu. İmparator’un meskenine bu şekilde hava yoluyla bir giriş olması kesinlikle güvenliydi. Atreideslerin hepsi muhteşem pilotlardı.</p>

  <p class="calibre14"><span class="calibre15">“Distrans</span> mesajlarını taşıtmak için insan kullanıyor,” dedi Farok. “İçlerine dalga aktarıcısı yerleştirilmesi adamları küçük düşürüyor. Bir insanın sesi, kendisine ait olmalıdır. Kendi tınısının içine gizlenmiş, başka bir adama ait mesajlar taşımamalıdır.”</p>

  <p class="calibre14">Scytale omuz silkti. Bu çağda bütün büyük güçler distrans kullanıyordu. Göndericiyle alıcı arasına yerleştirilebilecek engeller asla bilinemiyordu. Distrans, politik kriptolojiyi başarısızlığa uğratıyordu; çünkü anlaşılamayacak bir şekilde karıştırılabilen doğal ses örneklerinin belli belirsiz bozulmalarına dayanıyordu.</p>

  <p class="calibre14">“Onun vergi memurları bile bu yöntemi kullanıyor,” diye yakındı Farok. “Benim zamanımda yalnızca gelişmemiş hayvanlara distrans yerleştirilirdi.”</p>

  <p class="calibre14"><span class="calibre15">Ama kazançla ilgili bilgiler gizli tutulmalı,</span> diye düşündü Scytale. <span class="calibre15">Birçok hükümetin yıkılmasının sebebi, halkın, resmi servetin gerçek boyutunu öğrenmesidir.</span></p>

  <p class="calibre14">“Fremen arkadaşları, Muad’Dib’in Cihat’ıyla ilgili şimdi ne hissediyor?” diye sordu Scytale. “İmparatorlarından bir tanrı yaratmaya karşı çıkıyorlar mı?”</p>

  <p class="calibre14">“Birçoğu bunu düşünmüyor bile,” dedi Farok. “Cihat konusunda birçoğu benim gibi düşünüyor. Cihat, yeni deneyimler, macera ve servet kaynağıdır. Yaşadığım bu graben mezbelesinin maliyeti,” Farok hayatı işaret etti, “altmış lida bahara mal oldu. Doksan kantar! Bir zamanlar böyle bir zenginliği hayal bile edemezdim.” Başını iki yana salladı.</p>

  <p class="calibre14">Hayatın karşı tarafındaki kör delikanlı, balisetiyle, bir aşk baladını kaldığı yerden çalmaya başladı.</p>

  <p class="calibre14"><span class="calibre15">Doksan kantar,</span> diye düşündü Scytale. <span class="calibre15">Ne garip. Kesinlikle büyük zenginlik. Farok 'un mezbelesi diğer birçok dünyada bir saray olabilirdi; ama her şey görecelidir... kantar bile. Mesela, Farok, bahar için kullandığı bu ağırlık ölçüsünün nereden geldiğini biliyor mu? Bir buçuk kantarın bir zamanlar azami deve yükü olduğu hiç aklına gelmiş miydi? Pek sanmıyorum. Farok hayatında ne ’deve diye bir hayvan duymuştur ne de Dünya’nın Altın Çağı ’nı.</span></p>

  <p class="calibre14">Farok konuşurken, sözleri, oğlunun balisetinden gelen melodiyle garip bir şekilde uyum içindeydi: “Hançer-i figanım, on litrelik su halkam, bir de babadan kalma mızrağım vardı, bir kahve takımı ve kırmızı bir şişe, camı siyeçimin tüm anılarından eski. Baharımızda kendi payım vardı; ama param yoktu. Zengindim ama bunu bilmiyordum. İki karım vardı: biri çirkin ve değerliydi, diğeri salak ve dik kafalıydı; ama melek gibi bir yüzü ve vücudu vardı. Ben bir Fremen Naibi’ydim, bir solucan binicisi, bir devin efendisi ve de kumun.”</p>

  <p class="calibre14">Hayatın karşı tarafındaki delikanlı melodinin temposunu artırdı.</p>

  <p class="calibre14">“Çok şey biliyorum, üzerinde düşünmeme hiç gerek olmayan,” dedi Farok. “Biliyorum ki su var, kumumuzun ta dibinde, esir olmuş, Küçük Yaratanlar’a. Biliyorum ki atalarım, Şeyh-hulud’a bakireler kurban ederdi... ta ki Liet-Kynes bize durun diyene dek. Bu yanlıştı, durmamalıydık. Solucanın ağzındaki o mücevherleri gördüm. Ruhumun dört kapısı var, dördünü de biliyorum.”</p>

  <p class="calibre14">Susup düşüncelere daldı.</p>

  <p class="calibre14">“Sonra cadı annesiyle birlikte, Atreides geldi,” dedi Scytale.</p>

  <p class="calibre14">“Atreides geldi,” diye onayladı Farok. “Siyeçimizde, aramızdaki gizli ismiyle <span class="calibre15">Usul</span> diye adlandırdığımız. Muad’Dib’imiz, Mehdi’miz! Ve Cihat istediğinde şunu soranlardan biri de bendim: ‘Neden oraya dövüşmeye gidecekmişim? Orada hiç akrabam yok.’ Ama diğerleri gittiler... genç erkekler, dostlar, çocukluk arkadaşlarım. Döndükleri zaman, bu Atreides <span class="calibre15">kurtarıcının</span> harika yeteneğinden, gücünden bahsettiler. Düşmanımıza, Harkonnenlere karşı savaştı. Bize gezegenimiz üstünde bir cennet vaadeden Liet-Kynes onu kutsadı. Bu Atreides’in, dünyamızı ve evrenimizi değiştirmek için geldiğini; ve gecenin içinde altın çiçeği açtıracak adamın, o olduğunu söylediler.”</p>

  <p class="calibre14">Farok ellerini kaldırıp avuçlarını inceledi. “Adamlar İlk Ay’ı gösterip, ‘Onun ruhu orada,’ dediler. Bu yüzden ona Muad’Dib deniyor. Bütün bunları anlamadım.”</p>

  <p class="calibre14">Ellerini indirdi, hayatın karşısında oturan oğluna baktı. “Kafamda hiçbir düşünce yoktu. Yalnızca kalbimde, karnımda ve belimin altında düşünceler vardı.”</p>

  <p class="calibre14">Fondaki müziğin ritmi yine hızlandı.</p>

  <p class="calibre14">“Neden Cihat’a katıldım biliyor musun?” Yaşlı gözler Scytale’a acımasız bir bakışla dikildi. “Orada deniz denen bir şey olduğunu duydum. Yalnızca burada kumullarımızın arasında yaşamışsan denize inanmak çok zordur. Bizim hiç denizimiz yoktu. Dune’un insanlarının deniz diye bir şeyden hiç haberi olmamıştı. Bizim rüzgar kapanlarımız vardı. Liet-Kynes’ın bize söz verdiği... ve Muad’Dib’in, elinin tek bir hareketiyle getirdiği büyük değişiklik için su toplardık. Bir <span class="calibre15">kanatayı</span> gözümde canlandırabiliyordum; bir kanalın içinde toprağın bir ucundan bir ucuna akan su. Buradan da zihnim bir nehri canlandırabiliyordu. Ama deniz?”</p>

  <p class="calibre14">Farok hayatın yarı saydam kaplamasından dışarıya, sanki ötedeki evreni araştırmak istermiş gibi uzun uzun baktı. “Deniz,” dedi kısık bir sesle. “Bu, zihnimin canlandırabileceğinin ötesinde bir şeydi. Ama tanıdığım adamlar bu mucizeyi gördüklerini söylediler. Yalan söylediklerini düşündüm ama bunu bizzat öğrenmek zorundaydım. İşte bu yüzden orduya katıldım.”</p>

  <p class="calibre14">Delikanlı balisette yüksek sesli son bir akor bastı, ritmi garip bir şekilde dalgalanan yeni bir şarkıya başladı.</p>

  <p class="calibre14">“Denizini buldun mu?” diye sordu Scytale.</p>

  <p class="calibre14">Farok sessiz kaldı ve Scytale adamın duymadığını sandı. Balisetin müziği çevrelerinde yükseldi ve bir gelgit hareketi gibi alçaldı. Farok şarkının ritmine uygun bir şekilde soludu.</p>

  <p class="calibre14">“Güneş batıyordu,” dedi Farok çok geçmeden. “Eski sanatçılardan biri böyle bir günbatımını resmetmiş olabilir. İçinde kırmızı vardı, şişemin camının rengi. Altın rengi vardı... ve mavi. Bu, lejyonumu zafere taşıdığım, Enfeil dedikleri dünyadaydı. Oraya gelirken geçtiğimiz dağ geçidinde hava suyla bozulmuştu. Havayı güçlükle soluyabiliyordum. Ve aşağıda, dostlarımın bahsettiği şey vardı: göz alabildiğine su. Yürüyerek aşağı indik. İçine girdim ve içtim. Su acıydı ve hastalanmama neden oldu. Ama ona karşı duyduğum hayranlık asla yok olmadı.”</p>

  <p class="calibre14">Scytale kendini, yaşlı Fremen’in duyduğu korkuyla karışık saygıyı paylaşırken buldu.</p>

  <p class="calibre14">“O denize daldım,” dedi Farok, zeminin karolarına işlenmiş su yaratıklarına bakarak. “O suya adamlardan biri batıyor... biri çıkıyordu. Hiç gerçekleşmemiş bir geçmişi hatırlayabildiğimi hissettim. Hiç... ama hiçbir şeyi kabul edemeyecek gözlerle çevreme baktım. Suda bir ceset gördüm; toprağını savunurken katletmiş olduğumuz adamlardan biri. Yakında o suyun üstünde yüzen bir kütük vardı, büyük bir ağacın bir parçası. Şu anda bile gözlerimi kapattığımda o kütüğü görebiliyorum. Bir ucu yanıp kararmıştı. Ve o suda bir kumaş parçası vardı; sarı bir paçavradan başka bir şey değildi... yırtık, kirli. Bütün bu şeylere baktım ve onların neden o yere geldiğini anladım. Ben onları göreyim diye.”</p>

  <p class="calibre14">Farok yavaşça döndü ve gözlerini Scytale’ın gözlerinin içine dikti. “Evren henüz tamamlanmadı,” dedi.</p>

  <p class="calibre14"><span class="calibre15">Geveze ama derin biri,</span> diye düşündü Scytale. Ve şöyle dedi: “Bunun sende bir etki bıraktığını görebiliyorum.”</p>

  <p class="calibre14">“Sen bir Tleilaxlısın,” dedi Farok. “Sen birçok deniz görmüşsündür. Ben yalnızca bir tane gördüm ama denizler hakkında senin bilmediğin bir şey biliyorum.”</p>

  <p class="calibre14">Scytale kendini garip bir huzursuzluğun pençesinde buldu.</p>

  <p class="calibre14">“Kaos Tanrıçası bir denizde doğmuştur,” dedi Farok. “Ben o sudan üstümden sular damlayarak çıktığımda bir Kizara Tafvid yakında duruyordu. Denize girmemişti. Kumda duruyordu... kum ıslaktı... yanında onun korkusunu paylaşan birkaç adamım vardı. Ondan esirgenen bazı şeyleri öğrenmiş olduğumu bilen gözlerle izliyordu beni. Bir deniz canlısı haline gelmiştim ve onu korkutuyordum. Deniz beni Cihat’tan kurtarmıştı ve sanırım o bunu gördü.”</p>

  <p class="calibre14">Scytale bu hikayenin bir yerinde müziğin susmuş olduğunu fark etti. Balisetin sessizliğe gömüldüğü anı belirleyememesi onu rahatsız etti.</p>

  <p class="calibre14">Farok, sanki anlattığı şeyle ilgiliymişçesine şunları söyledi: “Bütün kapılar korunuyor. İmparator’un kalesine girmenin hiçbir yolu yok.”</p>

  <p class="calibre14">“Onun zayıflığı da bu,” dedi Scytale.</p>

  <p class="calibre14">Farok boynunu yukarı doğru uzatıp baktı.</p>

  <p class="calibre14">“İçeriye girmenin bir yolu var,” diye açıkladı Scytale. “Birçoklarının ki İmparator’un da buna dahil olduğunu umuyoruz, böyle olmadığına inanması bizim lehimize.” Dudaklarını birbirine bastırdı ve seçmiş olduğu çehrenin garipliğini hissetti. Müzisyenin sessizliği canını sıkmıştı. Bu, Farok’un oğlunun da iletim işlemini bitirdiği anlamına mı geliyordu? Doğal olarak, bu yöntem kullanılmıştı: mesaj müziğin içine sıkıştırılmış ve iletilmişti. Bu, Scytale’ın adrenal korteksine yerleştirilmiş distrans tarafından uygun anda tetiklenmek üzere sinir sistemine kaydedilmişti. Eğer işlem bittiyse, Scytale, bilinmeyen sözcüklerin taşıyıcısı olmuştu. O, verilerle çalkalanan bir tekneydi: Arrakis’teki komplonun her hücresi, her isim, her parola; tüm yaşamsal bilgiler.</p>

  <p class="calibre14">Bu bilgilerle, Arrakis’e karşı koyabilirler, bir kum solucanı ele geçirip Muad’Dib’in iradesinden uzak bir yerlerde melanj kültürünü başlatabilirlerdi. Muad’Dib’i yıkarken tekeli de yıkabilirlerdi. Bu bilgilerle birçok şey yapabilirlerdi.</p>

  <p class="calibre14">“Kadın burada,” dedi Farok. “Onu şimdi görmek ister misin?”</p>

  <p class="calibre14">“Onu görmüştüm,” dedi Scytale. “Onu dikkatle incelemiştim. Nerede o?”</p>

  <p class="calibre14">Farok parmaklarını şaklattı.</p>

  <p class="calibre14">Delikanlı rebabını aldı, yayı tellere sürttü. Aletten semuta müziğinin iniltileri yayıldı. Ses tarafından çekilmişçesine, müzisyenin arkasındaki bir kapı aralığından mavi bir cüppe giymiş genç bir kadın çıktı. Tamamen İbad’ın mavisine bürünmüş gözlerinde uyuşturucunun donukluğu vardı. Bir Fremen’di, bahar bağımlısıydı ve şimdi gezegen dışı bir kötü alışkanlığa bağlanmıştı. Bilinci, semutanın derinliklerinde bir yerlerde kaybolmuştu ve müziğin sarhoşluğuna kapılmıştı.</p>

  <p class="calibre14">“Otheym’in kızı,” dedi Farok. “Oğlum, kör olmasına rağmen Halk’tan bir kadın kazanma umuduyla ona uyuşturucu verdi. Gördüğün gibi zaferinin bir anlamı yok. Semuta, oğlumun kazanmayı umduğu şeyi alıp götürdü.”</p>

  <p class="calibre14">“Babası bilmiyor mu?” diye sordu Scytale.</p>

  <p class="calibre14">“Kız bile bilmiyor,” dedi Farok. “Oğlum, buraya yaptığı ziyaretleri kendine açıklayabilmesi için ona gerçek olmayan anılar veriyor. Oğluma aşık olduğunu sanıyor. Ailesi de buna inanıyor. Şaşkınlar çünkü oğlum tam bir erkek değil; ama tabii ki müdahale etmiyorlar.”</p>

  <p class="calibre14">Müzik yerini sessizliğe bıraktı.</p>

  <p class="calibre14">Genç kadın müzisyenin bir işaretiyle onun yanına oturdu, delikanlının fısıldadıklarını duyabilmek için ona doğru eğildi.</p>

  <p class="calibre14">“Kadını ne yapacaksın?” diye sordu Farok.</p>

  <p class="calibre14">Scytale hayatı bir kez daha inceledi. “Bu evde başka kim var?” diye sordu.</p>

  <p class="calibre14">“Hepimiz buradayız,” dedi Farok. “Kadını ne yapacağını bana söylemedin. Oğlum bunu bilmek istiyor.”</p>

  <p class="calibre14">Scytale, sanki yanıt verecekmiş gibi sağ kolunu uzattı. Cüppesinin yeninden fırlayan parıltılı bir iğne, Farok’un boynuna gömüldü. Adam ne haykırdı ne de duruşunu değiştirdi. Bir dakika içinde ölmüş olacaktı ama okun zehiriyle donmuş bir halde kıpırdamadan oturuyordu.</p>

  <p class="calibre14">Scytale yavaş yavaş ayağa kalktı ve kör müzisyenin yanına gitti. Ok ona doğru fırladığında, delikanlı genç kadının kulağına hala bir şeyler fısıldıyordu.</p>

  <p class="calibre14">Scytale genç kadının kolunu tutup kalkması için hafifçe çekti, kadın ona bakmadan önce görünüşünü değiştirmişti bile. Ayağa kalkan kadın gözlerini ona dikti.</p>

  <p class="calibre14">“Ne oluyor, Farok?”</p>

  <p class="calibre14">“Oğlum yoruldu, dinlenmesi lazım,” dedi Scytale. “Gel. Arka taraftan dışarı çıkalım.”</p>

  <p class="calibre14">“Ne güzel konuşuyorduk,” dedi kadın. “Sanırım onu Tleilax gözleri almaya ikna ettim. Bu onu tekrar bir erkek haline getirecek.”</p>

  <p class="calibre14">“Bunu kaç kere söylemedim mi?” diye sordu Scytale, kadını arka taraftaki bir odaya doğru çekerken.</p>

  <p class="calibre14">Sesinin, yüz hatlarıyla tam bir uyum içinde olduğunu gururla fark etti. Bu, şu anda kesinlikle ölmüş olan yaşlı Fremen’in sesinin tıpatıp aynısıydı.</p>

  <p class="calibre14">Scytale iç çekti. Ölümleri acısız oldu dedi kendi kendine; kurbanlar da atıldıkları tehlikeyi kesinlikle biliyordu. Şimdi de, genç kadına bir şans tanınmalıydı.</p>
</body>
</html>
