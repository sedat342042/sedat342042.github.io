<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kurtarıcı Robots (And Empire)</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block8">&nbsp;</p>

  <h1 class="block4">İkinci Bölüm Solaria</h1>

  <h2 class="block4" id="sigil_toc_id_13">TERKEDİLMİŞ DÜNYA</h2>

  <h3 class="block5" id="sigil_toc_id_14">14.</h3>

  <p class="block6">&nbsp;</p>

  <p class="block7">Gladia hayatında beşinci defa kendisini yine bir uzay gemisinde buldu. Uzun yıllar önce Santinix’e Euterpe’ye gitmişlerdi. Çünkü gezegendeki yağmur ormanlarının eşsiz olduğu söyleniyordu. Özellikle parlak uydusu ‘Pırlanta’nın romantik ışıkları altında. Ve Gladia o kadar yıl sonra şimdi yine uzaya açılmıştı. Üstelik bindiği bir Arz gemisiydi.</p>

  <p class="block7">Gladia’nın düşünmek için bol bol zamanı vardı. Elijah’nın torunu olan D.G. adlı barbar, aklına Uzaycı dünyalarının öldüğü fikrini sokmuştu. Kadın da kafasına üşüşen düşüncelerden kurtulmak için kendisine verilen holo-filmleri seyretmeye çalışıyordu. Ama onlardan hoşlandığı da yoktu.</p>

  <p class="block7">Gladia yine böyle bir filmin ortasındayken D.G. Baley yanına geldi. Tabii kapıda nöbet bekleyen robotları kadına onun yaklaştığını önceden haber verdiler. Göçmen’i içeriye Daneel soktu. D.G., “Nasılsınız?” diye sordu. “Rahat mısınız?”</p>

  <p class="block7">“Pek de değil. Yapayalnızım.”</p>

  <p class="block7">“Çok üzgünüm. Ama beni de Aurora’da yapayalnız bıraktılar. Adamlarımın benimle gelmelerine izin vermediler.”</p>

  <p class="block7">“Benden intikam mı alıyorsunuz?”</p>

  <p class="block7">“Ne münasebet! Bir kere yanınıza istediğiniz iki robotunuzu almanıza izin verdim. Sonra, yalnız kalmanızın nedeni ben değilim, mürettebat. Onlar Uzaycılardan da, robotlardan da hoşlanmıyorlar. Ama neden üzülüyorsunuz? Böyle yalnız kalmak hastalık kapmanız korkusunu azaltmıyor mu?”</p>

  <p class="block7">Gladia Göçmene azametle baktı ama sesi yorgundu. “Belki de artık hastalıktan korkmayacak kadar yaşlandım. Bazan yeterinden fazla yaşadığımı da düşünüyorum. Sonra eldivenlerim, burun filtrelerim ve… hatta maskem var. Ayrıca bana dokunmaya kalkışacağınızı da sanmıyorum.”</p>

  <p class="block7">“Başkası da kalkışmayacak.” D.G.‘nin sesi haşinleşmiş ve adam elini beline atmıştı. Gladia onun bu hareketini izlemişti. “Nedir o?”</p>

  <p class="block7">Kaptan D.G. Baley gülümsedi. Sakalı ışıkta parlıyordu. Kestane rengi tellerin arasında kızılımsı tüyler de vardı. “Bir silah.” Bunu mahfazasından çıkardı. Silahın kabzası tam eline uyacak biçimde yapılmıştı. Bundan on beş santim kadar boyunda ince bir silindir uzanıyordu.</p>

  <p class="block7">“Bu insanı, öldürür mü?” Gladia elini silaha doğru uzattı. D.G. çabucak geriledi. “Başkalarının silahına doğru hiç bir zaman uzanmamalısınız, Madam. Bu terbiyesizlikten de kötü bir şey olur. Çünkü her Göçmen böyle bir harekete şiddetle tepki gösterecek biçimde eğitilmiştir. Yaralanabilirsiniz.”</p>

  <p class="block7">Gladia’nın gözleri irileşmîşti. “Beni tehdit etmeyin. Daneel bu konudaki şakalardan hiç anlamaz. Aurora’da insanlar Silah taşıyacak kadar barbar değillerdir.”</p>

  <p class="block7">Bu ‘barbar’ sözü D.G.‘yi etkilemedi bile. “Bizi koruyacak robotlarımız yok bizim. Ve bu silah da kimseyi öldürmez. Ama bir bakıma daha tehlikelidir diyebilirim. Çıkardığı bir tür titreşim insanların acı duymasına neden olan sinir uçlarını etkiler. Bu insana hayal edemeyeceğiniz kadar azap verir. Kimse isteyerek bu acıya ikinci defa katlanmaz. Bu silahı taşıyan bunu ender kullanır. Bunun adı ‘Sinir kamçısı‘dır.”</p>

  <p class="block7">Gladia kaşlarını çattı. “İğrenç. Bizim rabotlarımız var ama kaçınılamayacak acil durumlar dışında kimseye zarar vermezler. Zaten fazla can da yakmazlar.”</p>

  <p class="block7">D.G. omzunu silkti, “Pek uygarca bir şey bu. Ama biraz acı… hatta bir iki ölüm olayı… robotların neden olduğu ruh çürümesinden çok daha iyidir. Zaten sinir kamçısı kimseyi öldürmez. Ama sizinkilerin uzay gemilerinde binlerce insanı öldürecek silahlar var.”</p>

  <p class="block7">“Çünkü başlangıçta savaşmak zorunda kaldık. Arzın etkisinden henüz kurtulamamıştık. Ama sonra aklımız başımıza geldi.”</p>

  <p class="block7">“Evet aklınız başınıza geldi ve siz de o silahları bu sefer Arza karşı kullandınız.”</p>

  <p class="block7">Gladia, “Bu.” diye başladı sonra da birden sustu.</p>

  <p class="block7">D.G. başını salladı. “Biliyorum ‘Bu farklı.’ diyecektiniz. Mürettebatımın Uzaycıları neden sevmediklerini düşündüğünüz zaman bunu hatırlayın, Madam. Ya da benim Uzaycılardan neden hoşlanmadığımı merak ettiğiniz zaman. Ama benim işime yarayacaksınız, Madam. Onun için işe duygularımı karıştırmayacağım.”</p>

  <p class="block7">“İşinize nasıl yarayacağım?”</p>

  <p class="block7">“Siz bir Solaria’lısınız.”</p>

  <p class="block7">“Bunu söyleyip duruyorsunuz. Aradan iki yüz yıldan daha uzun bir zaman geçti. Solaria’nın bu günkü durumunu bilmiyorum. Baley dünyası iki yüz yıl önce nasıl bir yerdi?”</p>

  <p class="block7">“İki yüz yıl önce öyle bir yer yoktu. Ama Solaria vardı. Bir kumar oynayacak ve işe yarayacak bir şeyler hatırlayacağınızı umacağım.” Göçmen adeta alaylı bir tavırla selam vererek kamaradan çıktı.</p>

  <h3 class="block5" id="sigil_toc_id_15">15.</h3>

  <p class="block7">Gladia bir süre düşünceli ve endişeli bir tavırla sessizce oturdu. Sonra da, “Bu adam hiç de nazik değil,” dedi. “Sen de öyle düşünmüyor musun?”</p>

  <p class="block7">Daneel, “Madam Gladia.” diye cevap verdi. “Göçmenin sinirlerinin çok gergin olduğu belli. Kendisininki gibi iki geminin paramparça edildiği bir dünyaya doğru gidiyor. O iki geminin mürettebatı da ölmüş. Hem o, hem de mürettabat büyük bir tehlikeyle karşı karşıyalar.”</p>

  <p class="block7">Gladia öfkeyle homurdandı. “Sen de her insanı savunursun, Daneel. Tehlike benim için de var. Bu yolculuğa da isteyerek çıkmadım. Ama bu yüzden kabalık ettiğim de yok.” Daneel bir şey söylemedi.</p>

  <p class="block7">Gladia, “Belki de kabalık ediyorum,” dedi. “Ona biraz kabaca davrandım değil mi?”</p>

  <p class="block7">Daneel, “Göçmenin buna aldırdığını sanmıyorum,” diye fikrini açıkladı. “Artık yatmaya hazırlanmanızı önerebilir miyim, Madam? Geç oldu.”</p>

  <p class="block7">“Pekala. Yatacağım. Ama uyuyacak kadar gevşeyebileceğimi de hiç sanmıyorum, Daneel.”</p>

  <p class="block7">“Dostum Giskard, bana uyuyacağınızı kesinlikle söyledi, Madam. Ve o bu konularda pek yanılmaz.” Ve Gladia da uyudu.</p>

  <h3 class="block5" id="sigil_toc_id_16">16.</h3>

  <p class="block7">Daneel’le Giskard, Gladia’nın karanlık kamarasında yanyana duruyorlardı.</p>

  <p class="block7">Giskard, “Madam Gladia derin derin uyuyacak, Dostum Daneel,” dedi. “Dinlenmeye ihtiyacı var. Tehlikeli bir yolculuk bu.”</p>

  <p class="block7">Daneel, “Madamın bu yolculuğu yapmaya razı olması için onu etkiledin sanırım, Dostum Giskard,” diye mırıldandı. “Herhalde bunun bir nedeni vardı.”</p>

  <p class="block7">“Dostum Daneel, Galaksinin şu anda karşılaştığı kriz konusunda hemen hiç bilgimiz yok. Bilgimizi arttırabilecek hiçbir şeyi reddedemeyiz. Solaria’da neler olduğunu öğrenmemiz gerekiyor. Bunu da oraya giderek başarabiliriz. Solaria’ya ancak Madam Gladia’nın oraya gitmesini sağlayarak erişebiliriz. Onu etkilememe gelince. Buna pek gerek yoktu. Aslında Madam yüksek sesle aksini söylemesine rağmen Solaria’ya gitmeyi çok istiyordu. Gezegeni görmek için müthiş bir ister duyuyordu. Bu Solaria’ya gitmedikçe sona ermeyecek sarsıcı bir sancı gibiydi.”</p>

  <p class="block7">“Sen söylediğine göre buna inanırım. Ama bu beni şaşırtıyor. Madam Gladia sık sık Solaria’da çok mutsuz olduğunu açıklamıyor muydu? Aurora’ya tamamiyle alıştığını, vatanına dönmeyi düşünmediğini söylemiyor muydu?”</p>

  <p class="block7">“Evet, bu doğruydu. Kafasında bu düşünce çok belirgindi. Ama içinde iki duygu aynı anda yaşıyordu. İnsanların kafasında sık sık böyle bir şeyi görüyorum. Aynı anda birbirine zıt iki duyguyu hissedebiliyorlar.”</p>

  <p class="block7">“Ama bu hiç de mantıklı değil, Dostum Giskard.”</p>

  <p class="block7">“Ben de aynı fikirdeyim. Bundan ancak şu sonucu çıkarabiliyorum: insanlar her zaman ve her bakımdan mantıklı yaratıklar değiller. İnsanları kontrol eden Kuralları kavramamı zorlaştıran gerçeklerden biri de bu… Madam Gladia’ya gelince. Zaman zaman onun Solaria’yı özlediğini farkettim. Genellikle bu duygusunu o dünyaya karşı duyduğu müthiş nefret gizliyordu. Ama Solaria’nın terkedildiği haberi geldiği zaman Madamın duyguları da değişti.”</p>

  <p class="block7">“Neden? Solaria’nın terkedilmesiyle, Madam Gladia’nın o nefreti duymasına neden olan eski olayların ne ilgisi var?”</p>

  <p class="block7">“Bunu izah edemeyeceğim. Dostum Giskard. Çünkü insan kafası konusunda bilgim arttıkça büsbütün umutsuzluğa kapılıyor, onları hiçbir zaman anlıyamayacağımı düşünüyorum. İnsanların kafalarının içini görmek şahane bir şey de değil. Çoğu zaman yüzeyin altını göremediğin için sana haset ediyorum. Bu yüzden senin için davranış kontrolü çok basit bir şey.”</p>

  <p class="block7">Daneel ısrar etti “Bir tahminde de bulunamıyor musun, Dostum Giskard?”</p>

  <p class="block7">“Belki de Madam gezegen bomboş kaldığı için üzülüyor. O Solaria’yı iki yüz yıl önce terketmiş…”</p>

  <p class="block7">“Onu buna zorladılar.”</p>

  <p class="block7">“Ama Madam Gladia şimdi Solaria’yı terk etmiş olduğunu düşünüyor. Galiba acı acı, ‘Onlara ben örnek oldum,’ diyor. ‘Ben oradan ayrılmasaydım, kimse de beni izlemezdi. Solaria da yine kalabalık ve mutlu bir gezegen olarak kalırdı.’ Düşüncelerini iyice okuyamadığım için duygularına dayanarak böyle bir tahminde bulunuyorum. Fakat belki de bu yanlış.”</p>

  <p class="block7">“Ama Madam diğerleri için bir örnek olamazdı ki, Dostum Giskard. O Solaria’dan iki yüz yıl önce ayrıldı. O eski olayla şimdiki arasında bir bağ yok.”</p>

  <p class="block7">“Biliyorum ama insanlar bazen acı duygulara kapılmaktan, mantıksızca kendilerini suçlamaktan hoşlanıyorlar… Her ne hal ise… Madam Solaria’ya gitmeyi öyle istiyordu ki ben de Göçmenin teklifini kabul etmesini önleyen korkularını gidermek zorunda kaldım. Bunun için pek hafif bir etki yeterli oldu. Madamın Solaria’ya gitmesi şarttı. Çünkü ancak o bizi o gezegene götürebilirdi. Ama bunun zararlarının yararlarından daha fazla olabileceğini seziyor ve endişeleniyorum.”</p>

  <p class="block7">“Hangi bakımdan, Dostum Giskard?”</p>

  <p class="block7">“Komite Madam Gladia’nın Göçmenle gitmesini çok istedi. Belki de bunun nedeni Madamın kritik bir zamanda Aurora’dan uzaklaşmasının çok gerekti olduğunu düşünmeleriydi. Tam Arz ve Göçmen dünyalarını yenmeye hazırlandıkları bir sırada.”</p>

  <p class="block7">Daneel bir an bu sözleri düşündü. “Ama Madam Gladia’nın Aurora’dan uzaklaşması ne işlerine yarar?” “Buna karar veremiyorum, Dostum Daneel. Bu konuda senin fikrini almak istiyorum.”</p>

  <p class="block7">“Ben bu konuyu hiç düşünmedim ki.”</p>

  <p class="block7">“Şimdi düşün!” Giskard insan olsaydı bu sözleri de bir emir sayılabilirdi.</p>

  <p class="block7">Daha da uzun bir sessizlik oldu. Sonra Daneel “Madam Gladia, Dr. Mandamus onu görmeye gelinceye kadar Galaksi siyasetiyle hiç ilgilenmezdi, Dostum Giskard,” dedi. “O Dr. Fastolfe’la Elliah Baley’ nin dostuydu. Ama bu sevgiye dayanan bir dostluktu. İdeolojilerle bir ilgisi de yoktu. Artık o ikisi de öldü. Madam, Dr. Amadiro’dan nefret ediyor. Adam da ondan. Ama bu da yine kişisel bir mesele. Bu nefret iki yüz yıl sürmüş olan bir şey. İkisi de bu konuda hiçbir şey yapmadılar. Sadece inatla birbirlerinden nefret ettiler. Artık Komite Dr. Amadiro’nun etkisinde. Adamın Madam Gladia’dan korkması, onu Aurora’dan uzaklaştırmayı istemesi için de hiçbir neden yok.”</p>

  <p class="block7">Giskard, “Bir gerçeği gözünden kaçırdın,” diye cevap verdi. “Dr. Amadiro Madam Gladia’yı gezegenden gönderirken bizi de oradan uzaklaştırmış oldu. Belki de Madamın bizsiz bir yere gitmeyeceğinden emindi. Şimdi, acaba Doktor Amadiro bizi tehlikeli mi buluyor?”</p>

  <p class="block7">“Dostum Giskard, ‘hayatımız’ boyunca Dr. Amadiro’nun tehlikede olduğunu düşünmesine yol açacak hiçbir şey yapmadık. Onun bizden korkması için ne sebep var? Doktor Amadiro’nun senin yeteneklerinden de, onları nasıl kullandığından da haberi yok. O halde bizi geçici olarak Aurora’dan uzaklaştırma zahmetine neden katlansın?”</p>

  <p class="block7">“Geçici olarak mı, Dostum Daneel? Onun bizi geçici olarak uzaklaştırmayı planladığını nereden çıkardın? Belki Dr. Amadiro’nun Solaria’daki meseleler konusunda Göçmenden daha fazla bilgisi var. Belki de Göçmen ve mürettebatının öldürüleceklerini biliyor. Tabii Madam Gladia, sen ve ben de onlarla birlikte yok olacağız. Belki de Dr. Amadiro’nun asıl amacı Göçmen gemisinin ortadan kaldırılması Ama Dr. Fastolfe’un bir dostunun ve Dr. Fastolfe’un robotlarının da yok olmalarını ek bir ödül sayacak.”</p>

  <p class="block7">Daneel, “Ama herhalde adam Göçmen dünyalarıyla savaşa girme tehlikesini göze alamaz,” dedi. “Bir Göçmen gemisi parça parça edildiği takdirde savaş çıkabilir. Bizim ortadan kalkmamızın vereceği hafif zevk de bu tehlikeyi göze almaya değmez.”</p>

  <p class="block7">“Dostum Daneel, belki de Dr. Amadiro savaş çıkmasını istiyor. Bunun tehlikeli bir şey olmadığına inanıyor. Bizi de ortadan kaldırtmak zevkine zevk katacak ama var olmayan bir tehlikeyi de arttırmayacak.”</p>

  <p class="block7">Daneel sakin sakin, “Dostum Giskard,” diye itiraz etti. “Bu mantıklı değil. Şimdiki şartlar altında yapılacak bir savaşı Göçmenler kazanır. Onlar psikoloji bakımından çetin savaş şartlarına daha kolaylıkla alışabilirler. Ayrıca dağınık dünyalarda yaşıyorlar. Bu yüzden saldırıp kaçma taktiğini kolaylıkla uygulayabilirler.”</p>

  <p class="block7">“Ama bu savaş işimdiki şartlar altında mı yapılacak? Ya Uzaycıların Göçmenleri çabucak yenmelerini sağlayacak yeni bir silahları varsa? Şimdi karşı karşıya olduğumuz tehlike belki de bu.”</p>

  <p class="block7">“O zaman Uzaycılar birdenbire saldırdıkları takdirde daha etkili bir zafer kazanırlar. Neden savaş çıkmasına sebep olsunlar? Neticede Göçmenler, Uzaycılara birdenbire saldırarak savaşı başlatabilirler. Ve bir hayli zarar da verirler.”</p>

  <p class="block7">“Belki de Uzaycılar yeni silahlarını denemek istiyorlar. Solaria’ya inen gemilerin parçalanması da bu deneyle ilgili belki de.”</p>

  <p class="block7">“Uzaycılar bu deneyleri yeni bir silahları olduğunun anlaşılmamasını sağlayacak biçimde yapacak kadar zeki değiller mi?”</p>

  <p class="block7">Bu sefer düşünme sırası Giskard’daydı. “Pekâlâ, Dostum Daneel, o halde bu yolculuğumuzu nasıl izah edeceksin? Komitenin bizim de Göçmen’le birlikte gitmemizi istemesini, hatta buna can atmasını nasıl yorumlayacaksın? Göçmen, Madam Gladia’ya Komitenin ona gitmesini emredeceğini söyledi. Ve gerçekten de öyle oldu.”</p>

  <p class="block7">“Bu meseleyi düşünmedim, Dostum Giskard.”</p>

  <p class="block7">“O halde şimdi düşün.” Bu sözlerde de yine bir emir havası vardı..</p>

  <p class="block7">Daneel. “Peki,” dedi. Bir sessizlik oldu ve bu gitgide uzadı. Sonra Daneel, “Baley-dünyasının da diğer Göçmen gezegenlerinin de Solaria’daki robotları almaya hakları olduğunu sanmıyorum, “diye başladı.</p>

  <p class="block7">“Solaria’lılar o dünyayı terkettiler ya da öldüler. Ama orası yine de bir Uzaycı gezegeni. Geri kalan kırk dokuz Uzaycı dünyasının böyle düşüneceği kesin, özellikle Aurora’nın. Tabii duruma, hakim olduğundan eminse.”</p>

  <p class="block7">Giskard bu sözleri inceledi. “Yani Uzaycılar Solaria’nın kendi malları olduğunu belirtmek için o iki Göçmen gemisini mahvettiler, öyle mi?”</p>

  <p class="block7">Daneel, “Hayır.” dedi. “Uzaycıların lideri durumunda olan Aurora, her şeye hakim olduğuna inanıyorsa böyle davranmaz. Sadece Göçmen gemilerinin Solaria’ya inmelerinin yasak olduğunu ilan eder. Herhangi bir Göçmen gemisi Solaria gezegen sistemine girdiği takdirde misilleme yapılacağını açıklar. Ve gezegen sisteminin etrafına gemiler ve alıcı istasyonlardan oluşan bir kordon kurar. Ama Aurora böyle bir uyarıda bulunmadı, Dostum Giskard. O halde Solaria’ya yaklaşmalarını kolaylıkla engelleyebilecekleri gemileri neden ortadan kaldırsınlar?”</p>

  <p class="block7">“Ama o gemiler saldırıya uğradı, Dostum Daneel. Bu duruma izah için insan kafasının temel mantıksızlığını mı kullanacaksın?”</p>

  <p class="block7">“Gerek olmadıkça bunu yapmayacağım. Şimdi, gemilerin saldırıya uğradıklarını kabul edelim. Ve bunun neden olduğu olayları inceleyelim. Bir tek Göçmen gemisinin kaptanı Aurora’ya geliyor, olayı Komiteyle görüşmek için izin istiyor. Solaria’daki olayları incelemek için yanına bir Aurora vatandaşını almakta ısrar ediyor. Ve Komite onun her isteğini kabul ediyor. Aurora’nın önceden Göçmenleri uyarmadan gemilere saldırması fazla güçlü bir davranışsa, bir Göçmen Kaptanına korkakça boyun eğmesi de fazla zayıfça bir hareket. Yani Aurora görünüşte değil savaşa neden olmak, bundan kaçınmak için elinden gelen her şeyi yapıyor.”</p>

  <p class="block7">Giskard, “Evet,” dedi. “Olaylar bu biçimde yorumlanabilir. Ama sonra-“</p>

  <p class="block7">Daneel konuşmasını sürdürdü. “Bence Uzaycı dünyaları böyle yaltaklanacak kadar zayıf değil henüz. Olsalar bile yüzyıllar boyunca Galaksinin hakimi olmanın verdiği gurur onların böyle davranmalarına da engeller. O halde bu davranışlarının nedeni zayıflıktan daha başka bir şey. Belki de zaman kazanmaya çalışıyorlar…”</p>

  <p class="block7">“Neden, Dostum Daneel?”</p>

  <p class="block7">“Uzaycılar, Göçmenleri ortadan kaldırmak istiyorlar ama henüz hazır değiller. Savaş çıkmaması için bu Göçmenin istediklerini yapıyorlar. Uygun şartlarda savaşacak duruma gelinceye kadar böyle uysal davranacaklar. Komitenin Göçmene, onunla birlikte bir Aurora savaş gemisi de yollamayı teklif etmemiş olmasına şaşıyorum. Bu analiz doğruysa, o zaman Aurora’nın Solaria’daki olaylarla bir ilişkisi yok demektir. Ve ben bu analizin doğru olduğunu sanıyorum. Uzaycılar korkunç bir darbe indirecek duruma gelmeden, Göçmenleri böyle kışkırtarak onların uyanmalarına neden olmak istemezler.”</p>

  <p class="block7">“Öyleyse bu ‘kışkırtma’ diye tanımladığın şeyleri nasıl açıklayacaksın, Dostum Daneel?”</p>

  <p class="block7">“Belki çözüm yolunu Solaria’ya indiğimiz zaman bulacağız. Belki işin içyüzünü Aurora da, biz ve Göçmenler kadar merak ediyor. Kaptan Baley’le bu yüzden işbirliği yapmış olabilirler. Madam Gladia’nın da onunla gitmesine bu yüzden izin vermediklerini nereden bilebiliriz?”</p>

  <p class="block7">Bu kez de Giskard bir süre bir şey söylemedi. Sonra, “Sözünü ettiğin korkunç darbe sence nasıl bir şey?” diye sordu.</p>

  <p class="block7">“Daha Önce krize Uzaycıların Arzı yenme planının neden olacağını düşündük. Bu Arz sözcüğünü genel anlamda kullandık. Yani Arzlıları ve Göçmen dünyalarındaki torunlarını kastettik. Ama Uzaycıların bir darbede düşmanlarını yenmeyi plandıklarından etkili bir biçimde kuşkulanıyorsak, o zaman bu sonucu daha belirginleştirmemiz gerekir. Herhalde Uzaycılar Göçmen dünyalarına tek tek saldırmayı düşünmüyorlar. Onlar böyle bir gezegene saldırdıkları an diğer Göçmen dünyaları hemen harekete geçerler.”</p>

  <p class="block7">“Yani, Dostum Daneel, sen Uzaycıların darbeyi Arzın kendisine indireceklerini mi düşünüyorsun?”</p>

  <p class="block7">“Evet, Dostum Giskard. Arz kısa ömürlü pek çok insanla dolu. Göçmen dünyalarına yerleşecek insanların devamlı kaynağı o. Arz mahvedildiği takdirde Göçmen dünyaları da belki bir daha kendilerini toparlayamazlar.”</p>

  <p class="block7">“Ama Arz saldırıya uğrarsa, bütün Göçmen dünyaları korkunç bir misilleme yapmazlar mı? Bence bu kaçınılmaz bir şey.”</p>

  <p class="block7">“Benim için de öyle, Dostum Giskard. O halde… Uzaycılar iyice çıldırmadılarsa, darbenin çok ince, belli belirsiz bir şey olması gerekir. Uzaycıların sorumlu tutulamayacakları bir felaket.”</p>

  <p class="block7">“O gizli darbeyi neden Göçmen dünyalarına indirmiyorlar? Asıl savaşabilecek durumda olanlar onlar.”</p>

  <p class="block7">“Belki Uzaycılar Arza indirilecek darbenin psikolojik açıdan daha sarsıcı olacağını düşünüyorlar. Ya da bu silah bazı özelliklerinden dolayı ancak Arzda kullanılabilecek bir şey. Ben bu ikinci olasılığı daha kuvvetli buluyorum. Çünkü Arz eşsiz bir dünya. Toplumu da başka dünyalarda görülmeyen türden. Ne Göçmen, ne de Uzaycı dünyalarında…”</p>

  <p class="block7">“Öyleyse durumu şöyle özetleyebiliriz, Dostum, Daneel. Sence; Uzaycılar Arza gizli bir silahlı darbe planlıyorlar. Bu silah Arzı mahvedecek ama sonuçta kimse Uzaycılardan şüphelenmeyecek. Silahları ile henüz son darbeyi indirmeye hazır değiller.”</p>

  <p class="block7">“Evet, Dostum Giskard. Ama Uzaycılar pek yakında hazır olabilirler. Hazır oldukları an da hemen saldırıya geçerler. Çünkü gecikmenin onları ele verecek bir sızma olasılığını arttıracağını bilirler.”</p>

  <p class="block7">“Elimizdeki pek önemsiz ipuçlarından bu sonucu çıkarmak gerçekten takdir edilecek bir şey. Dostum Daneel. Şimdi bana bu darbenin nasıl bir şey olduğunu söyle. Uzaycıların planı nedir?”</p>

  <p class="block7">“Korkarım bunu tahmin etmem olanaksız.”</p>

  <p class="block7">Giskard, “Ama bu darbenin hasıl bir şey olduğunu öğrenemezsek, bunu önlemek için bir şey yapamayız,” dedi. “Ne olduğunu öğrenmek için darbenin inmesini beklersek, çok geç kalmış oluruz.”</p>

  <p class="block7">Daneel, “Darbenin nasıl bir şey olduğunu bilen bir Uzaycı varsa, o da Amadiro’dur,” diye cevap verdi. “Amadiro’yu bunu kamuya açıklaması için zorlayamaz mısın? O zaman Göçmenler de durumu anlar ve silahın kullanılmasını engellerler.”</p>

  <p class="block7">Giskard, “Korkarım bunu ancak Amadiro’nun kafasını mahvederek başarabilirim, Dostum Daneel,” dedi. “Adamın kafasını, bu açıklamayı yapıncaya kadar dağılmadan tutabileceğimi sanmıyorum. Böyle bir şey yapamam.”</p>

  <p class="block7">Daneel basını salladı. “O halde kurduğum mantık dizisinin yanlış olduğunu ve Arza bir darbe indirmeyi Planlamadıklarını düşünerek kendimizi teselli ederiz.”</p>

  <p class="block7">Giskard, “Hayır.” diye itiraz etti. “Yanılmadığından eminim. Korkarım çaresizce beklemekten başka Yapabileceğimiz bir şey yok.”</p>

  <h3 class="block5" id="sigil_toc_id_17">17.</h3>

  <p class="block7">Gladia âdeta acı çekerek son “Sıçrama”nın da yapılmasını bekledi. Ondan sonra Solaria’ya, gezegenin güneşini görecek kadar yaklaşmış olacaklardı. Tabii aslında özelliği olmayan ışıktan bir daire gibi gözükecekti bu. Diğer güneşlerden farklı olmayan bir yıldız.</p>

  <p class="block7">Ama Gladia, Solaria’nın güneşini görür görmez sessizce ağlamaya başladı. Bunun nedenini anlayamadığı için utanıyordu. Kapıdaki işaret ışığı yandığı zaman Gladia kendini toparlamaya çalıştı. Kamarasına Kaptan Baley’den başka gelen yoktu.</p>

  <p class="block7">Daneel, “İçeri girmesine izin verecek misiniz, ‘Madam?” diye sordu. “Güçlü duyguların etkisinde olduğunuz anlaşılıyor.”</p>

  <p class="block7">“Evet, gerçekten güçlü duyguların etkisindeyim, Daneel. Ama D.G.‘nin içeri girmesine izin ver. Herhalde bu halim onu şaşırtmayacak.”</p>

  <p class="block7">Ama yine de şaşırdı Göçmen. İçeriye gülümseyerek girdi, sonra yüzündeki tebessüm birdenbire silindi. Gerileyerek alçak sesle, “Daha sonra gelirim,” dedi.</p>

  <p class="block7">“Gitmeyin… önemli değil. Benimkisi gülünç bir tepki.” Gladia öfkeyle gözlerini sildi. “Neden geldiniz?”</p>

  <p class="block7">“Sizinle Solaria’dan söz etmek istiyordum. Mikro-ayarlamaları yapabilirsek yarın gezegene ineriz. Ama şu anda konuşacak halde değilseniz…”</p>

  <p class="block7">“Pekala konuşacak haldeyim. Hatta size bir soru sormak istiyorum. Neden buraya gelmek için üç sıçrama yaptık? Bir Sıçrama yeterli olurdu. Daha önce Soloria’dan Aurora’ya giderken bir tek sıçrama yetmişti, o günden beri uzayda yolculuk tekniğinde bir gerileme olduğunu sanmıyorum.”</p>

  <p class="block7">D.G. Güldü. “Bu bir kaçma manevrasıydı. Peşimizde bir Aurora savaş gemisi olabilirdi. Onların akıllarını karıştırmak istedim.”</p>

  <p class="block7">“Bir savaş gemisi bizi neden izlesin?”</p>

  <p class="block7">“Bu sadece bir düşünce. Madam. Komite bana yardıma fazla hevesliymiş gibi geldi. Hatta Solaria’ya gelirken yanımıza bir Aurora gemisi vermeyi de önerdiler.”</p>

  <p class="block7">“Bunun yararı olurdu herhalde.”</p>

  <p class="block7">“Belki. Tabii bu olayların Aurora’lıların işi olmadığına inanabilseydim. Komiteye açık açık sizden başkasını istemediğimi söyledim. Ama Komite, pek iyi kalpli olduğu için, istemememe rağmen yine de bir savaş gemisi gönderebilir. Öyle değil mi? Ama ben peşimizden gelmelerini istemiyorum. Aurora’da türlü sorunlarla karşılaşacağımızı bilmiyorum. Bir de durmadan omzumun üzerinden arkaya bakmak hoşuma gitmeyecek. Solaria hakkında neler biliyorsunuz, Madam?”</p>

  <p class="block7">“Size kaç defa söyleyeceğim? Hiçbir şey bilmiyorum! Aradan iki yüz yıl geçti.”</p>

  <p class="block7">“Madam ben Solaria’lıların psikolojisinden söz ediyorum. Bu, iki yüz yıl gibi kısacık bir süreden değişmiş olamaz. Söyleyin, gezegenlerini neden terk ettiler?”</p>

  <p class="block7">Gladia sakin sakin, “Duyduğuma göre,” dedi. “nüfus sürekli azalmış. Buna zamansız ölümler ve doğumların az olması yol açmış.”</p>

  <p class="block7">“Bu size mantıklı geliyor mu?”</p>

  <p class="block7">“Tabii geliyor. Solaria’da pek az çocuk dünyaya gelirdi zaten.” Gladia’nın yüz hatları anıların etkisiyle çarpıldı. “Solaria’nın gelenekleri hamile kalmayı zorlaştırırdı. Normal, suni ya da ektojen döllenme yöntemleri uygulansa bile.”</p>

  <p class="block7">“Hiç çocuğunuz olmadı mı, Madam?”</p>

  <p class="block7">“Solaria’dayken olmadı.”</p>

  <p class="block7">“Ya zamansız ölümler?”</p>

  <p class="block7">“Bu bakımdan ancak bir tahminde bulunabilirim. Galiba buna Solaria’lıların başarısızlığa uğradıklarını düşünmeleri neden oldu. Solaria’Iılar gezegenlerinin gerçekten ideal bir dünya olduğuna inanıyorlardı. Bu konuda pek coşkuluydular. Solaria’da Arzdakinden çok daha iyi ve diğer Uzaycı dünyalanndakinden daha kusursuz bir toplum yarattıklarını iddia ediyorlardı. Ama aslında hiç de böyle olmadığı belliydi.”</p>

  <p class="block7">“Yani Solaria, insanlarının düş kırıklığına uğraması yüzünden mi öldü?”</p>

  <p class="block7">Gladia sinirlendi. “Bunu böyle gülünç bir biçimde de yorumlayabilirsiniz.”</p>

  <p class="block7">D.G. omzunu silkti. “Ama sözlerinizden bu anlam çıkıyor. Yine de Solaria’lılar bu yüzden vatanlarını terkederler miydi? Nereye giderlerdi? Nasıl yaşarladı?”</p>

  <p class="block7">“Bilmiyorum.”</p>

  <p class="block7">“Ama Madam Gladia, Solaria’lıların geniş toprakların ortasında yaşamaya, binlerce robotun kendilerine hizmet etmesine ve evlerinde yalnız başlarına oturmaya alışık olduklarını bilmeyen yok. Solaria’yı terkettikleri takdirde hangi dünya onların bu kaprislerine boyun eğerdi? Acaba onlar başka bir Uzaycı dünyasına mı gittiler?”</p>

  <p class="block7">“Böyle bir şey duymadım, Kaptan Baley. Ama tabii ben onların sırdaşları da değildim.”</p>

  <p class="block7">“Acaba bu insanlar yeni bir dünya mı buldular? Eğer öyleyse mutlaka vahşi bir gezegen olmalıydı bu. İyice geliştirilmesi de gerekirdi. Solaria’Iılar böyle bir şeyi başarabilirler mi?”</p>

  <p class="block7">Gladia başım salladı. “Bilmiyorum.”</p>

  <p class="block7">“Belki de Solaria’lılar dünyalarından ayrılmadılar.”</p>

  <p class="block7">“Anladığım kadarıyla, Solaria bomboş gözüküyor.”</p>

  <p class="block7">“Bunun kanıtı var mı?”</p>

  <p class="block7">“Bütün yıldızlar arası iletişim kesilmiş. Gezegendeki bütün radyasyon da. Sadece doğal sebeplerin ya da robotların çalışmalarının neden olduğu radyasyon görülüyormuş.”</p>

  <p class="block7">“Bunu nereden biliyorsunuz?”</p>

  <p class="block7">“Aurora haber bültenlerinde böyle söylendi.”</p>

  <p class="block7">“Ah! Haber bültenleri. Acaba biri yalan mı söylüyordu?”</p>

  <p class="block7">Gladia dikleşti. “Neden böyle bir yalan söylesinler?”</p>

  <p class="block7">“Gemilerimizin o dünyaya gitmeleri ve ortadan kaldırılmaları için.”</p>

  <p class="block7">“Bu sözleriniz çok saçma. Kaptan Baley.” Gladia’nın sesi sertleşmişti. “Uzaycılar böyle ayrıntılı bir oyuna başvurarak iki gemiyi parçaladıklarında ellerine ne geçer?”</p>

  <p class="block7">D.G. kadını ciddi ciddi süzdü. “Beni Solaria’dayken yaşadığınız topraklara götürebilecek misiniz?”</p>

  <p class="block7">Gladia şaşırdı. “Malikâneme mi?”</p>

  <p class="block7">“Orayı tekrar görmek istemez misiniz?”</p>

  <p class="block7">Kadının kalbi bir an durdu sanki. “Evet, isterim. Ama siz neden orayı seçtiniz?”</p>

  <p class="block7">“Saldırıya uğrayan iki gemi gezegende birbirinden uzak yerlere indiler. Ama ikisi de çok çabuk parçalandı. Her yer tehlikeli tabii. Ancak belki sizin malikânenizde daha güvende olabiliriz.”</p>

  <p class="block7">“Neden?”</p>

  <p class="block7">“Çünkü orada robotlar bize yardım edebilirler. Onları biliyorsunuz. Öyle değil mi? Herhalde robotlar iki yüz yıldan daha uzun bir zaman dayanıyorlar. Daneel’le Giskard uzun ‘ömürlü’ Robotlar sizin evin hanımı olduğunuzu düşünür ve öyle davranırlar. Size karşı olan görevlerini hatırlarlar.”</p>

  <p class="block7">Gladia, “Malikânemde on bin robot vardı, D.G.” diye açıkladı. “Onların ancak otuz kadarını tanırdım. Geri kalanların çoğunu görmezdim bile. Belki onlar da beni hiç görmedi. Aslında tarım robotları fazla geliştirilmiş modeller değillerdir. Ormancı ve madenci robotlar da öyle. Evde çalışan robotlar beni hatırlarlar sanırım. Ama tabii ben ayrıldıktan sonra satılmamış ya da başka bir yere gönderilmemişlerse. Sonra… kazalar da oluyor ve robotlar iki yüz yıl yaşayamıyorlar. Ayrıca robotların hafızası konusunda ne düşünürseniz düşünün, insan belleği zayıftır. Belki de ben hiçbirini hatırlayamayacağım.”</p>

  <p class="block7">D.G., “Öyle de olsa,” dedi. “Beni malikânenize götürebilir misiniz?”</p>

  <p class="block7">“Yani enlem ve boylamları mı soruyorsunuz? Bilmiyorum.”</p>

  <p class="block7">“Bende Solaria’nın haritaları var. Onların yararı olur mu?”</p>

  <p class="block7">“Belki bir dereceye kadar. Malikânem Heliona kıtasının güneyinde, orta bölgedeydi.”</p>

  <p class="block7">“Oraya erişebildiğimiz takdirde bazı yerlere bakarak malikânenizi bulabilir misiniz? Yüzeyin yakınından uçarsak…”</p>

  <p class="block7">“Yani kıyılara ve nehirlere bakarak mı?”</p>

  <p class="block7">“Evet.”</p>

  <p class="block7">“Bunu başarabilirim sanırım.”</p>

  <p class="block7">“İyi! Bu arada robotlarınızın görünüşlerini ve adlarını hatırlamaya çalışın. Ölmemiz ya da yaşamamız buna bağlı olabilir.”</p>

  <h3 class="block5" id="sigil_toc_id_18">18.</h3>

  <p class="block7">D.G. Baley adamlarının yanında iyice değişiyordu. Öyle tatlı tatlı gülümsemiyordu. Tehlikeye karşı umursamaz bir tavır takındığı da yoktu. Şimdiyse oturmuş, dikkatle haritaları inceliyordu. Bir ara, “O kadın yanılmıyorsa.” dedi. “Malikânenin yeri hemen hemen belli demektir. Alçaktan uçarsak çok geçmeden oraya ulaşabiliriz.”</p>

  <p class="block7">İkinci Kaptan Jamin Oser, “Enerji ziyanı olur bu, Kaptan,” diye mırıldandı. Uzun boylu ve D.G. gibi sakallıydı. Onun sakalı kızıl, gözleri parlak maviydi. Yaşlıca gözüküyordu. Ama bunun nedeni yıllar değil de, geçirdiği tecrübeler olmalıydı.</p>

  <p class="block7">D.G., “Başka çare yok,” dedi. “Uzmanlar vaat ettikleri gibi şu karşıt-yer çekimi aygıtlarını yapmış olsalardı, o zaman durum değişirdi.” Tekrar haritaya bir göz attı. “Kadın malikânenin bu nehrin kıyısında, altmış kilometre kadar yukarıda olduğunu söylüyor… eğer yanılmıyorsa…”</p>

  <p class="block7">Seyir memuru Ohandrus Nadirhaba, “Ondan şüphelenip duruyorsun,” diye cevap verdi. Gemiyi uygun yere indirmekten o sorumluydu. Teni esmerdi. Yakışıklı yüzündeki ifadeden güçlü bir insan olduğu anlaşılıyordu. Düzgün bir bıyığı vardı.</p>

  <p class="block7">D.G., “Aradan iki yüz yıl geçmiş.” diye hatırlattı.</p>

  <p class="block7">“Sen otuz yıl görmediğin bir yeri hatırlayabilir misin? Kadın bir robot değil. Çok şeyi unutmuş olabilir.”</p>

  <p class="block7">Oser, “O halde kadını neden getirdin?” diye sordu. “Diğer Uzaycıyı ve robotu? Onlar mürettabatı sinirlendiriyorlar. Ben de bu durumdan hoşlanmıyorum.”</p>

  <p class="block7">D.G. başını kaldırdı. Kaşları çatılmıştı. “Bu gemide mürettabatın da, senin de neden hoşlanmadığın ya da hoşlandığın hiç önemli değil, efendi. Sorumlu benim ve kararları ben veririm. O kadın bizi kurtaramadığı takdirde gezegene indikten sonra altı saat içerisinde ölür gideriz.”</p>

  <p class="block7">Nadirhaba sakin sakin, “Ölürsek ölürüz,” dedi. “Kazanç denilen madalyonun arka yüzünde ölüm olduğunu bilmeyen Tüccar var mı? Ve hepimiz de bu sefere gönüllü olarak katıldık. Ama yine de ölümün ne taraftan geleceğini bilmemiz hiç de fena olmaz. Kaptan. Bunu biliyorsan, sır gibi saklaman şart mı?”</p>

  <p class="block7">“Hayır, değil. Solaria’lıların gezegeni terk ettikleri söyleniyor. Ama ya birkaç yüz Solaria’lı nöbetçilik etmek için burada kaldılarsa?”</p>

  <p class="block7">“Onlar silahlarla donatılmış bir gemiye karşı ne yapabilirler, Kaptan?”</p>

  <p class="block7">D.G., “Bu da bir sır değil,” dedi. “Solaria robot dolu. Zaten Göçmen gemilerinin bu dünyaya inmelerinin nedeni de buydu. Geride kalmış olan her Solaria’lının emrinde belki de milyonlarca robot var. Koskocaman bir ordu”</p>

  <p class="block7">Eban Kalaya iletişim memuruydu. O ana kadar bir şey söylememişti genç adam. Diğerleri rütbece ondan üstündüler. Ve içlerinde sadece Kalaya’nın sakalı ya da bıyığı yoktu. Genç adam o anda konuşma cesaretini gösterdi. “Robotlar insanlara zarar veremezler.”</p>

  <p class="block7">D.G. Baley alaylı alaylı, “Evet, bize öyle söylediler,” dedi. “Ama biz robotlar hakkında ne biliyoruz ki? Bütün bildiğimiz, iki geminin ve yüz insanın… iki yüz Göçmenin,… robotlarla dolu bu dünyada birbirinden uzak yerlerde ortadan kaldırıldıkları. Robotlar yardım etmeselerdi bu işi nasıl başarırlardı? Bir Solaria’lının bir robota ne gibi emirler verebileceğinden haberimiz yok. O Birinci Robot Kuralı denilen şeyin ne tür bir oyunla geçersiz kılınabilineceğini de bilmiyoruz.” Bir an durdu. “İşte bu yüzden biz de oyun oynamak zorundayız. Parçalanan gemiler en son mürettebatın gezegene indiğini haber verdiler. Adamlar biraz dolaşmak, taze havayı solumak ve almaya geldikleri robotlara bakmak istemişler. Saldırı başladığı sırada gafil avlanmışlar. Gemileri de savunmasız durumdaymış. Ama bu kez aynı şey olmayacak. Ben gezegene ineceğim, siz hepiniz gemide kalacaksınız. Ya da dışarı çıkarsanız bile fazla uzaklaşmayacaksınız.”</p>

  <p class="block7">Nadirhaba’nın siyah gözlerinde hoşnutsuzluk dolu bir pırıltı belirdi. “Neden sen, Kaptan? Yem görevi yapmak istiyorsan senden daha önemsiz birini gözden çıkarabiliriz.”</p>

  <p class="block7">O.G.. “Teşekkür ederim,” dedi. “Ama ben yalnız olmayacağım. Uzaycı kadın ve yanındakiler de benimle birlikte gelecekler. Önemli olan o kadın. Robotlardan bazılarını tanıyabilir. Daha da önemlisi, robotlar kadını hatırlayabilirler. Belki robotlara bize saldırmaları emredildi. Ama onların Uzaycı kadına saldıracaklarını sanmıyorum.”</p>

  <p class="block7">Nadirhaba alay etti. “Eski hanımlarını hatırlayarak yere diz çöküvereceklerini mi düşünüyorsun?”</p>

  <p class="block7">“Böyle de diyebilirsin. İşte bu yüzden Uzaycı kadını getirdim ve onun malikânesine iniyoruz. Kadınla gitmem gerekiyor. Çünkü onu yalnızca ben tanıyorum. Biraz… Kadının gereksiz bazı şeyler yapmasını engellemek zorundayım. Onu bir kalkan gibi kullanarak ölüm tehlikesini atlattıktan ve böylece bizi neyin beklediğini öğrendikten sonra yalnız başımıza hareket ederiz. Uzaycı kadına ihtiyacımız kalmaz.”</p>

  <p class="block7">Oser, “Kadını ne yapacağız o zaman?” diye sordu. “Onu uzaya mı fırlatacağız?”</p>

  <p class="block7">D.G. kükredi. “Onu Aurora’ya geri götürmemiz gerekiyor!”</p>

  <p class="block7">Oser, “Mürettabat bunu gereksiz, ziyana yol açacak bir yolculuk sayacaktır, Kaptan,” dedi. “Bunu sana söylemek zorundayım. Onlar kadını bu lanet olasıca dünyada bırakabileceğimizi düşünüyorlar. Ne de olsa onun vatanı burası.”</p>

  <p class="block7">D.G., “Evet,” diye homurdandı. “Ben de mürettebattan emir almaya çok meraklıyım.”</p>

  <p class="block7">Oser, “Öyle olmadığından eminim,” dedi. “Ama mürettabatın da bir fikri var. Hoşnutsuz bir mürettebat yolculuğu tehlikeli bir duruma sokar.”</p>

  <h2 class="block4" id="sigil_toc_id_19">MÜRETTEBAT</h2>

  <h3 class="block5" id="sigil_toc_id_20">19.</h3>

  <p class="block7">Gladia, Solaria toprağına ayak basmıştı. Bitkilerin kokusu burnuna gelir gelmez, sanki o iki yüz yıllık ayrılık siliniverdi. Bu hafif, eşsiz koku ona her şeyi olanca canlılığıyla hatırlatıyordu. Çocukluğu, gençlik yılları, evliliği… Gladia birdenbire durakladı. O günleri hatırlamanın ne yararı vardı? Kendisi sıcakkanlı ve duygulu biriydi. Kocası ise soğuk ve resmi. Kadın farkına varmadan uzanarak kendisini buraya kadar getirmiş olan Arz gemisine dokundu. Bu gezegen eski vatanı gibi kokuyordu ama hatırladığı dünyaya da hiç benzemiyordu.</p>

  <p class="block7">Yanında duran Daneel, “Robotları görebiliyor musunuz, Madam?” diye sordu.</p>

  <p class="block7">Yüz metre kadar ileride bir grup robot meyva ağaçlarının arasında durmuş onlara bakıyorlardı.</p>

  <p class="block7">Gladia, “Görüyorum, Daneel,” diye mırıldandı.</p>

  <p class="block7">“Onların size tanıdık gelen bir yanları var mı, Madam?”</p>

  <p class="block7">“Hayır, yok. Galiba yeni modeller bunlar. Onları hatırlamıyorum. Robotların da beni hatırlayacaklarını sanmıyorum. Korkarım D.G. düş kırıklığına uğrayacak.”</p>

  <p class="block7">Giskard, “Robotlar çalışmıyorlar galiba, Madam,” dedi.</p>

  <p class="block7">Kadın, “Bu da normal,” diye cevap verdi. “Biz yabancıyız. Bizi izlemeleri, sonra da kendilerine verilmiş emirlere göre durumu bildirmeleri gerekiyor. Ama şimdi haber verebilecekleri kimse yok. Bu yüzden de sadece sessizce bizi seyrediyorlar.”</p>

  <p class="block7">Daneel, “Belki de gemiye binmemiz daha doğru olacak. Madam,” dedi. “Yanılmıyorsam Kaptan savunmayla ilgili hazırlıkları kontrol ediyor. Henüz etrafı araştırmak niyetinde değil. İzni olmadan kamaranızdan çıkmanızdan hoşlanacağını pek sanmıyorum.”</p>

  <p class="block7">Gladia azametle başını dikleştirdi. “Dünyama ayak basmak için Kaptanın keyfinin gelmesini bekleyecek değilim.”</p>

  <p class="block7">“Anlıyorum. Ama mürettabat yakınımızda. Gemicilerden bazıları da sizi farkettiler sanırım.”</p>

  <p class="block7">Giskard ekledi. “Ve şimdi de yaklaşıyorlar. Hastalık kapmak istemiyorsanız…”</p>

  <p class="block7">Gladia, “Ben hazırım,” diye açıkladı. “Burun filtremi taktım, eldivenlerimi giydim.”</p>

  <p class="block7">Savunma hazırlıklarına dalmış olan tayfaların çoğu geminin gölgesinde duran Gladia’yla yanındakileri görmemişlerdi. Ama beş kişi kadını farketmişti. Şimdi ona doğru geliyorlardı. İçlerinden en iri yarı olanı parmağıyla Gladia’yı işaret edip duruyordu.</p>

  <p class="block7">Gladia küçümseyici bir tavırla kaşlarını kaldırmış, sessizce onlara bakıyordu. Daneel’le Giskard da bekliyorlardı.</p>

  <p class="block7">Sonra Giskard, Daneel’e alçak sesle, “Kaptanın nerede olduğunu bilmiyorum,” dedi. “Herhalde adamlarının arasında ama onu seçemiyorum.”</p>

  <p class="block7">Daneel, Gladia’ya doğru eğildi. “Gemiye girelim mi?”</p>

  <p class="block7">Kadın, “Bu gurur kırıcı bir şey olur.” dedi. “Burası benim dünyam.” İri yarı gemici Gladia’ya iyice yaklaştı. Cildi güneşten iyice yanmış, Çıplak, kaslı kolları terden parlıyordu. “Demek gemimizde taşıdığımız Aurora’lı küçük hanım sizsiniz?” dedi. Konuşması çok kabaydı. Kibar ama alaylı bir tavır takınmaya çalışmışsa da başaramamıştı.</p>

  <p class="block7">Gladia, “Ben Solaria’lıyım, Göçmen,” diye yanıtladı. Gemici gülerek arkadaşlarına baktı. “Pek de kibar değil mi?”</p>

  <p class="block7">Diğerleri de güldüler. İçlerinden biri, “Onu biraz daha konuştur, Niss,” diye seslendi. “Belki o zaman biz de Uzaycı kuşları gibi konuşmayı öğreniriz.”</p>

  <p class="block7">Niss, Gladia’ya baktı. “Adım, Baryo Niss. Birinci sınıf gemiciyim. Senin adın nedir, küçük kadın?” Gladia hiç sesini çıkarmadı.</p>

  <p class="block7">Niss, “Ben sana nezaket gösteriyorum, küçük kadın,” dedi. “Bir centilmen gibi konuşuyorum. Bir Uzaycı gibi. Büyük annemin annesi yaşında olduğunu biliyorum. Kaç yaşındasın, küçük kadın?”</p>

  <p class="block7">Niss’in gerisindeki gemicilerden biri bağırdı. “Dört yüz! Ama yaşını hiç göstermiyor.”</p>

  <p class="block7">Bir diğeri, “Yüz yaşında bile durmuyor.” dedi.</p>

  <p class="block7">Bir üçüncüsü, “İnsan onunla rahatlıkla sevişebilir,” diye fikrini belirtti. “Herhalde çoktan beri erkek yüzü görmedi. Ona biraz fingirdemek isteyip istemediğini sor, Niss. Nazik ol. Ve kendisiyle sırayla yatıp yatamayacağımızı öğren.”</p>

  <p class="block7">Gladia öfkeyle kızardı. Daneel, “Birinci Sınıf Gemici Niss” dedi. “Arkadaşlarınız Madam Gladia’yı rahatsız ediyor. Lütfen uzaklaşır mısınız?”</p>

  <p class="block7">Niss dönerek o ana kadar aldırmadığı Daneel’i süzdü. Yüzündeki gülümseme silindi. “Buraya bak, bu küçük kadına ilişilmeyecek. Kaptan öyle söyledi. Onu rahatsız etmek istemiyoruz. Biraz gevezelik edeceğiz. Şu yanındaki nesne ise bir robot. Onunla uğraşmayacağız. O da bize bir zarar veremez, üç Robot Kuralını biz de biliyoruz. Ona bize yaklaşmamasını emrederiz, olur biter. Anlıyor musun? Ama sen bir Uzaycısın. Ve Kaptan bize seninle ilgili hiç bir emir vermedi. Onun için bu işe karışma. Yoksa bu güzel cildin berelenir ve sonra ağlarsın.” Daneel sesini çıkarmadı.</p>

  <p class="block7">Niss başını salladı. “İyi. Sonunu getiremeyeceği bir şeye başlamayacak kadar akıllı biriyle karşılaşmak hoşuma gider.” Gladia’ya döndü. “Şimdi, küçük Uzaycı kadın, seni yalnız bırakacağız. Çünkü Kaptan rahatsız edilmeni istemiyor. Şuradaki adamlardan biri belki kabaca bir şey söyledi ama bu da normal. Haydi el sıkışıp barışalım. Uzaycı, Göçmen, ne farkeder ki?” Elini uzattı.</p>

  <p class="block7">Gladia dehşetle geriledi. Daneel müthiş bir hızla elini uzatarak Niss’in bileğini tuttu. “Birinci Sınıf Gemici Niss. lütfen bu hanıma dokunmaya kalkma.”</p>

  <p class="block7">Niss, Daneel’in bileğini sıkıca saran parmaklarına baktı. “Elimi bırak,” diye homurdandı. “Üçe kadar sayacağım.”</p>

  <p class="block7">Daneel elini çekti. “İstediğini yapmak zorundayım, çünkü sana zarar vermek istemiyorum. Ama bu hanımı korumak zorundayım. Madam kendisine dokunulmasını istemiyorsa… ki öyle olduğundan eminim, canını biraz yakmak zorunda kalabilirim. Ama fazla ileri gitmemeye çalışacağımdan emin olabilirsin.” Gemicilerden biri neşeyle haykırdı. “Ona haddini bildir, Niss!”</p>

  <p class="block7">Niss, “Buraya bak, Uzaycı,” dedi. “Sana iki defa bu işe karışmamanı söyledim. Ve sen bana bir kere dokundun. Üçüncü kez aynı küstahlığı edersen başın belaya girecek, bilmiş ol. Ufak bir hareket yap, bir sey söyle, seni parça parça ederim. Bu küçük kadın benimle el sıkışacak, hepsi o kadar. Şöyle dostça. Ondan sonra da gideceğiz. Tamam mı?”</p>

  <p class="block7">Gladia alçak sesle, boğulurcasına, “Onun bana dokunmasını istemiyorum,” diye fısıldadı. “Gerekeni yap.”</p>

  <p class="block7">Daneel, “Beyim,” dedi. “Hanımefendi kendisine dokunmanızı istemiyor. Onun için sizin… hepinizin gitmesi gerektiğini söylemek zorundayım.”</p>

  <p class="block7">Niss güldü ve Daneel’i yana itmek için iri elini uzattı. Daneel yine hızla hareket etti ve adamın bileğini sıkıca kavradı. “Lütfen gidin, efendim.” Niss’in dişleri hâlâ ortadaydı ama artık gülümsemiyordu. Gemici şiddetle kolunu yukarı kaldırdı. Daneel de elini biraz oynattı, sonra durdu. Yüzünde gergin bir ifade yoktu. Sonra da elini aşağıya doğru çekti. Niss’in kolu da aşağıya indi o zaman. Derken Daneel elini hızla çevirdi. Niss’in kolunu geniş sırtına doğru çekerek öylece tuttu.</p>

  <p class="block7">Birdenbire sırtını Daneel’e dönüvermiş olmak Niss’in hiç hoşuna gitmedi, öbür elini başının üzerinden uzatarak Daneel’i boynundan yakalamaya çalıştı. Ama robot adamın diğer bileğini de kavrayarak aşağıya doğru çekti. Gemici can acısıyla inledi.</p>

  <p class="block7">Heyecanla dövüşü izlemeye hazırlanan diğer dört gemici şimdi yerlerinden hiç kımıldamıyorlardı. Ağızları bir karış açık, sessizce duruyorlardı.</p>

  <p class="block7">Niss onlara bakarak, “Bana yardım edin…” diye homurdandı.</p>

  <p class="block7">Daneel, “Onlar size yardım edemeyecekler, efendim,” dedi. “Öyle bir şeye kalkışırlarsa Kaptanları tarafından ne kötü bir biçimde cezalandıracağını biliyorlar. Şimdi sizden Madam Gladia’yı bir daha rahatsız etmeyeceğinize söz vermenizi istiyorum. Sessizce buradan uzaklaşacağınıza da. Hepinizin de. Yoksa kollarınızı çekip yerinden çıkarmak zorunda kalacağım, Birinci Sınıf Gemici. Bu da beni çok üzecek.” Adamın bileklerini daha da sıkıca kavradı. Niss boğuk boğuk inledi. Daneel. “Özür dilerim, efendim,” diye ekledi. “Ama bana kesin emir verildi. Söz verecek misiniz?” Niss ani bir hamleyle geriye doğru bir tekme attı. Ama Daneel çabucak yana kaçtı. Dengesini kaybeden gemici yüzükoyun yere devrildi. Daneel tekrarladı. “Söz verecek misiniz, efendim?” Usulca adamın bileklerini çekti. Niss’in kolları biraz havaya kalktı. Gemici ulur gibi bağırdı. “Tamam, teslim… Kollarımı bırak…”</p>

  <p class="block7">Daneel hemen ellerini çekerek geriledi. Niss can acısıyla ağır ağır döndü. Kollarını oynatarak ellerini döndürdü. Yüzünü buruşturmuştu. Sonra elini beceriksizce bir hareketle belindeki silaha attı. Daneel birdenbire Niss’in eline bastı. “Bunu yapmayın, efendim. Yoksa elinizdeki bir ya da daha fazla kemiği kırmak zorunda kalacağım.” Eğilerek Niss’in silahını aldı. “Şimdi ayağa kalkın.” Biri, “Ee, Niss?” dedi. “Söyleneni yap ve ayağa kalk.”</p>

  <p class="block7">Kaptan D.G. Baley biraz ileride duruyordu. Sakalının telleri dimdik olmuştu sanki. Yüzü hafifçe kızarmıştı. Ama sesi tehlikeli bir biçimde sakindi. “Siz dördünüz,.. Silahlarınızı teker teker bana verin bakalım. Haydi. Biraz daha hızlı hareket edin. Bir… iki… üç… dört. Şimdi hazırol vaziyetinde bekleyin.” Daneel’e baktı. “Lütfen siz de elinizdeki silahı bana uzatın. Güzel… Beş… Niss. Hazır!” Silahları yere, yanına bıraktı.</p>

  <p class="block7">Niss dimdik durdu. Gözleri kızarmış, yüzü can acısından çarpılmıştı.</p>

  <p class="block7">D.G. “Şimdi,” dedi. “Biri lütfen bana neler olduğunu açıklar mı?”</p>

  <p class="block7">Daneel atıldı. “Kaptan, Bay Niss’le şakalaşıyorduk. Kimseye bir zarar gelmedi.”</p>

  <p class="block7">D.G. “Bay Niss’in biraz zarar görmüş olduğu anlaşılıyor,” diye mırıldandı.</p>

  <p class="block7">Daneel, “Zarar geçici,” dedi.</p>

  <p class="block7">“Anlıyorumı Neyse, buna sonra döneriz. Madam…” D.G. topuğunun üzerinde dönerek Gladia’ya baktı. “Size gemiden çıkmanız için izin verdiğimi hatırlamıyorum. Hemen, iki yardımcınızla gemiye dönün. Kaptan benim. Ve burası da Aurora değil. Lütfen dediğimi yapın.”</p>

  <p class="block7">Daneel özür diler gibi kadının dirseğini tuttu. Gladia başını diklestirdi ama bir şey söylemeden döndü, iskeleden gemiye çıktı. Daneel yanındaydı, Giskard da peşinden geliyordu.</p>

  <p class="block7">D.G. tayfalarına döndü. Sesi hâlâ ifadesiz ve sakindi. “Siz beşiniz, benimle gelin. Bu olayın iç yüzünü öğreneceğim.” Bir adamına silahları alıp götürmesini işaret etti.</p>

  <h3 class="block5" id="sigil_toc_id_21">20.</h3>

  <p class="block7">D.G. Baley beş gemiciye öfkeyle bakıyordu. Kendi kamarasındaydılar. Burası oldukça geniş, hatta lüks sayılabilecek bir yerdi. Kaptan adamlarını teker teker işaret ederek, “Şimdi bana olanları bütün ayrıntılarıyla anlatacaksınız” dedi. “Hikâyeniz sona erdiği zaman yanlış ya da unutulmuş bir şey varsa onu da söyleyeceksiniz. Hepiniz, teker teker. Ondan sonra da sıra sana gelecek, Niss. Emirlerime karşı geldiğiniz ve olmayacak kadar budalaca bir şey yaptığınız belli. Bu yüzden aşağılık bir duruma düştünüz. Özellikle Niss. Uzaycı kadının bana gerçeği açıklayacağını biliyorum. Ve onun söyleyeceği her söze de inanacağım. Onun için yalan uydurmaya kalkışmayın. Yalan söylerseniz sizin için daha kötü olur. Haydi! Başlayın!”</p>

  <p class="block7">Birinci gemici kekeleyerek olanları anlattı. Onu ikincisi, sonra üçüncüsü ve dördüncüsü izledi. D.G. sesini çıkarmadan onları dinledi. Sonra Niss’e yana çekilmesini işaret etti. Diğer dört tayfaya, “Uzaycı haklı olarak Niss’in suratını topraklara sürerken, siz dördünüz ne yapıyordunuz?” diye sordu. “Onları mı seyrediyordunuz? Kımıldayamayacak kadar korkmuş muydunuz? Dördünüz de mi? Bir tek kişiden mi çekindiniz?”</p>

  <p class="block7">Sıkıntılı bir sessizlik oldu. Sonra adamlardan biri, “Her şey çok çabuk olup bitti, Kaptan,” diye mırıldandı. “Tam harekete geçeceğimiz sırada dövüş sona erdi.”</p>

  <p class="block7">“Eğer kımıldayabilseydiniz ne yapacaktınız?”</p>

  <p class="block7">“Şey… arkadaşımızı Uzaycının elinden kurtaracaktık.”</p>

  <p class="block7">“Bunu başarabilecek miydiniz?” Bu kez dört gemici de bir şey söyleyemedi.</p>

  <p class="block7">D.G. onlara doğru eğildi. “Şimdi beni dinleyin. O yabancıları rahatsız etmeyeceksiniz. Ceza olarak hepinizin bir haftalık ücretini keseceğim. Bir şeyi daha iyice anlamanızı istiyorum. Bu olaydan başkalarına söz ederseniz sizi mahvederim. Gemicilik mesleğine tekrar başından başlarsınız. İçinizden hanginizin gevezelik ettiğine de aldırmam. Dördünüzü birden cezalandırırım. Haydi, şimdi işlerinizin başına. Bu yolculuk sırasında kurallara aykırı bir davranışınızı görmeyeyim. Sizi hapsederim.”</p>

  <p class="block7">Dört gemici utanç ve üzüntüyle kamaradan çıktılar. Niss bekledi. Yanağı çürümeye başlamıştı. Kollarının ağrıdığı da belliydi.</p>

  <p class="block7">D.G. tehdit dolu bir sessizlik içinde onu süzdü. “Memnun musun? İşte yarı boyunda, hanım hanımcık bir Uzaycıyla dalaştın ve yüzükoyun kapaklandın. Nasıl oldu bu?”</p>

  <p class="block7">“Açıkçası bunun nasıl olduğunu bilmiyorum, Kaptan. Adam çok hızlı hareket etti. Sanki hızlandırılmış film gibi. Parmakları da demirden farksızdı.”</p>

  <p class="block7">D.G. “Tabii,” dedi. “Başka ne bekliyordun, budala? Demirden o.”</p>

  <p class="block7">“Kaptan?”</p>

  <p class="block7">“Niss, yoksa sen Elijah Baley’nin hikâyesini bilmiyor musun?”</p>

  <p class="block7">Niss utançla kulağını ovuşturdu. “Onun büyük babanızın büyük babası olduğunu biliyorum, Kaptan.” “Adamı duyan bunu anlar zaten. Elijah’nın hayat hikâyesini seyrettin mi?”</p>

  <p class="block7">“Ben ekranda tarihi olayları seyretmekten pek hoşlanmam, Kaptan.” Niss omzunu sllkti, sonra da can acısıyla yüzünü buruşturdu.</p>

  <p class="block7">“R. Daneel Olivaw adını hiç duydun mu?”</p>

  <p class="block7">Gemici kaşlarını çattı. “O Elijah Baley’nin arkadaşıydı.” “Evet, öyle. Demek ki, bir şeyler biliyorsun. R. Daneel Olivaw adını düşünelim. Bu R. harfi ne anlama geliyor?”</p>

  <p class="block7">“‘Robot’ anlamına, öyle değil mi? O, Elijah Baley’in robot arkadaşıydı. O günlerde Arzda robotlar vardı.”</p>

  <p class="block7">“Evet, vardı, Niss, hâlâ da var. Ama Daneel öyle sıradan bir robot değil. Bir Uzaycı robotu o. Ve Uzaycılara benziyor. Bunu düşün, Niss. Ve dalaştığın Uzaycının kim olduğunu tahmin et.”</p>

  <p class="block7">Niss’in gözleri irileşti, yüzü kızardı. “Yani o Uzaycı bir ro…”</p>

  <p class="block7">“O, R. Daneel Olivaw’dır.”</p>

  <p class="block7">“Ama Kaptan, o iki yüz yıl önce varmış.”</p>

  <p class="block7">“Evet. O Uzaycı kadın da atam Elijah’nın arkadaşıydı. Belki hâlâ bilmek istiyorsun, o kadın iki yüz otuz üç yaşında. Robot da bir insan kadar dayanamaz mı? Sen bir robotla dövüşmeye kalkıştın, budala.”</p>

  <p class="block7">Niss büyük bir öfkeyle, “Robot bunu bana neden açıklamadı?” diye homurdandı.</p>

  <p class="block7">“Açıklamak zorunda mıydı? Sen bunu ona sordun mu? Buraya bak, Niss. Olayı başkalarına anlatırsanız neler olacağını söyledim. Sözlerimi sen de duydun. Bu uyarım senin için daha önemli. Onlar birer tayfa. Ama seni gemicilerin başına geçirmek niyetindeyim. Niyetinde idim.Tayfaları yönetmek, tayfabaşı olmak için sadece kas değil, kafa da gereklidir. Artık tayfabaşı olman daha da zorlaşacak. Çünkü kafan olmadığına inanıyorum. Bana yanıldığımı kanıtlaman gerekecek.”</p>

  <p class="block7">“Kaptan, ben…”</p>

  <p class="block7">“Konuşma! Beni dinle. Bu hikâye etrafa yayıldığı takdirde o dört tayfa yine miçoluğa başlayacaklar. Ama senin gemicilik hayatın sona erecek. Bir daha bir tek gemiye bile giremeyeceksin. Ne tayfa, ne de yolcu olarak. Kendi kendine Baley-dünyasında kaç para kazanabileceğini sor. Orada ne iş yapacaksın? Şimdi… bu olaydan söz eder ya da Uzaycı kadına veya iki robotuna bir daha sataşmaya kalkarsan, kendini bu duruma düşmüş bulursun. Ayrıca mürettebattan kimsenin onları rahatsız etmemesini de sağlayacaksın. Bundan seni sorumlu tutacağım. Ceza olarak da iki haftalığını keseceğim.”</p>

  <p class="block7">Niss bitkinlikle, “Ama, Kaptan, diğerleri…” diye başladı.</p>

  <p class="block7">“Onlardan fazla bir şey beklemiyordum, Niss. Onun için de hepsinden az ceza keseceğim. Haydi, çık artık.”</p>

  <h2 class="block4" id="sigil_toc_id_22">YÖNETİCİ</h2>

  <h3 class="block5" id="sigil_toc_id_23">23.</h3>

  <p class="block7">Solaria’da sabah olmuştu. Malikânede, Gladia’nın malikânesinde… İlerilerde bir ev yardı. Belki de bu onun eski eviydi. Sanki aradan geçen iki yüz yıl birdenbire siliniverdi. Şimdi Aurora, Gladia’ya bir rüya gibi geliyordu.</p>

  <p class="block7">Gladia, D.G. Baley’e döndü. Adam ince cekedinin üzerine taktığı kemerini sıkıştırıyordu. İki yanından birer silah sarkıyordu bunun. Sol taraftaki bir “Sinir kamçısı”ydı. Gladia diğer taraftaki daha kısa ve enli silahın bir “parçalama tabancası” olduğunu tahmin etti. Kadın, “Evet gidecek miyiz?” diye sordu.</p>

  <p class="block7">Silahlarını inceleyen Kaptan dalgın dalgın mırıldandı. “En sonunda…”</p>

  <p class="block7">“Sadece dördümüz mü?” Gladia etrafına bakındı, sonra da Daneel’e, “Giskard nerede?” dedi. Daneel, “Madam Gladia, Giskard öncülük etmesinin daha akıllıca bir şey olacağını düşündü,” diye cevap verdi. “Robot olduğu için diğer makine adamların arasında dikkati pek çekmez. Kötü bir şey varsa bize de haber verir. Ne de olsa siz ya da Kaptan kadar değerli değil.”</p>

  <p class="block7">D.G. sert bir tavırla, “Yerinde, robotça bir düşünce,” dedi. “Neyse… Haydi, ilerleyelim bakalım.”</p>

  <p class="block7">“Sadece üçümüz mü?” Gladia yakınırcasına konuşmuştu, “Açıkçası, bende Giskard gibi önemsizliğimi kabul edecek o robotça yetenek yok.”</p>

  <p class="block7">D.G., “Hepimiz de önemsiziz, Madam Gladia,” dedi. “İki gemi parçalandı. Mürettabatın hepsi öldürüldü. Burada kalabalık olmak güven sağlamıyor.”</p>

  <p class="block7">“Kendimi daha iyi hissetmemi sağlayamadınız, D.G.”</p>

  <p class="block7">“O halde bir daha deneyeyim. İlk gemiler hazırIıklı değillerdi. Biz hazırlıklıyız.” Kaptan iki elini beline vurdu. “Yanınızda usta bir koruyucu olduğunu kanıtlayan bir robot var. Ayrıca en önemli silahımız da sizsiniz. Robotlara istediklerinizi yaptırmak için emir vermesini biliyorsunuz. Ve bu hayatımızı kurtarabilir. İçimizde sadece sizde bu yetenek var. O ilk iki gemide sizin ayarınızda biri bulunmuyordu. Haydi, gelin.” İlerlediler.</p>

  <p class="block7">Gladia bir süre sonra, “Ama eve doğru gitmiyoruz,” dedi.</p>

  <p class="block7">“Öyle. Bunu hemen yapmayacağız. Şimdi bir grup robota doğru gidiyoruz. Buraya ilk indiğimiz zaman etrafta sürüyle robot vardı. Ama çoğu gittiler. Sadece bunlar kaldı. Neden?”</p>

  <p class="block7">“Bunu onlara sorarsanız nedeni açıklarlar.”</p>

  <p class="block7">“Bunu onlara siz soracaksınız, Madam Gladia”</p>

  <p class="block7">“Yalnız bana değil, size de cevap verirler, D.G. İkimiz de aynı derecede insanız.”</p>

  <p class="block7">D.G. duraklayarak Gladia’ya gülümsedi. “Sevgili Madam Gladia, aynı derecede insan mıyız? Bir Uzaya ve bir Göçmen? Size ne oldu böyle?”</p>

  <p class="block7">Kadın aksi aksi söylendi. “Bir robot için aynı derecede insanız. Lütfen oyun oynamaya kalkmayın. Atanızla “Uzaycı ve Arzlı’ oyunu oynamadım!”</p>

  <p class="block7">D.G.‘nin yüzündeki gülümseme kayboldu. “Doğru. Özür dilerim, Madam. Alay merakımı yenmeye çaIışacağım. Ne de olsa bu dünyada müttefikiz.” Kısa bir sessizlikten sonra ekledi. “Şimdi, Madam, bu robotlara ne gibi emirler verilmiş olduğunu öğrenmenizi istiyorum. Ayrıca tanıdığınız robotlarla karşılaşırsanız, onlara bu dünyada ya da malikânenizde insanlar olup olmadığını sorun. Aklınıza gelecek başka soruları da. Bu makine adamların tehlikeli olmamaları gerekir. Onlar robot, siz insansınız. Size zarar veremezler. Tabii Daneel, Niss’i bir hayli sarstı ama o zaman durum şimdikinden farklıydı. Daneel de sizinle gidebilir.”</p>

  <p class="block7">Daneel saygıyla, “Zaten Madam Gladia’yla gidecektim, Kaptan,” dedi. “Benim görevim bu.”</p>

  <p class="block7">D.G. hatırlattı. “Herhalde Giskard’ın da. Ama o yalnız başına gitti.”</p>

  <p class="block7">“Onun başka bir amacı vardı, Kaptan. Bu konuyu benimle konuştu. Ve Madam Gladia’yı korumak için böyle davranmasının gerekli olduğuna karar verdik.”</p>

  <p class="block7">“Pekala. Siz ikiniz önden gidin. Ben sizi koruyacağım.” Sağ yandaki silahını çekti. “Ben, ‘Yat,’ der demez ikiniz de hemen kendinizi yere atın. Bu silah bir seçme yapamaz.”</p>

  <p class="block7">Gladia, “D.G., lütfen o silahı en son çare olarak kullanın,” dedi. “Robotları silahla tehdit etmeniz için bir neden olamaz… Haydi gel, Daneel.”</p>

  <p class="block7">Kadınla robot hızla ilerideki bodur ağaççıkların önünde duran on iki kadar makine adama doğru gittiler. Robotların parlak gövdeleri güneşte ışıldıyordu.</p>

  <h3 class="block5" id="sigil_toc_id_24">24.</h3>

  <p class="block7">Robotlar gerilemediler. Ama yaklaşmadılar da. Sakin sakin duruyorlardı. Gladia makine adamları saydı. Orada on bir robot bekliyordu. Tabii görmediği başka robotlar da olabilirdi.</p>

  <p class="block7">Makine adamlar Solaria tarzı yapılmışlardı. Çok düzgün ve cilalıydılar. Gövdeleri sanki insan vücudunun matematiksel ve soyut kopyalarıydı. Biçimlerinin gerçekte bir ilgisi yoktu. Arkalarına elbisemsi şeyler de giydirilmemişti. Hiçbiri bir diğerine benzemiyordu.</p>

  <p class="block7">Gladia robotlara dört metre kala durdu. Daneel de onun bir metre gerisinde bekledi. Kadın robotlara, “Hanginiz benimle konuşacaksınız?” diye sordu.</p>

  <p class="block7">Sanki makine adamlar aralarında sözsüz bir konuşma yapıyorlarmış gibi bir sessizlik oldu. Sonra bir robot öne çıktı. “Ben konuşacağım. Madam.”</p>

  <p class="block7">“Adın var mı?”</p>

  <p class="block7">“Hayır, Madam. Sadece seri numaram var”</p>

  <p class="block7">“Kaç yıldan beri çalışıyorsun?”</p>

  <p class="block7">“Yirmi dokuz yıldan beri Madam.”</p>

  <p class="block7">“Bu grupta senden çok daha önce çalışmaya başlamış olan bir robot var mı?”</p>

  <p class="block7">“Hayır, Madam. İşte o yüzden sizinle ben konuşuyorum.”</p>

  <p class="block7">“Bu malikânede kaç kişi çalışıyor?”</p>

  <p class="block7">“Sayıyı bilmiyorum, Madam.”</p>

  <p class="block7">“Yaklaşık?”</p>

  <p class="block7">“Belki on bin? Madam.”</p>

  <p class="block7">“iki yüz yıldan daha uzun bir süre çalışanı var mı?”</p>

  <p class="block7">“Belki tarım robotlarının arasında öyleleri vardır, Madam.”</p>

  <p class="block7">“Ya evde çalışanlar?”</p>

  <p class="block7">“Onlar çalışmaya başlayalı çok olmadı, Madam. Efendiler yeni model robotları tercih ediyorlar.”</p>

  <p class="block7">Gladia başını sallayarak Daneel’e döndü. “Bu mantıklı. Benim zamanımda da öyleydi.” Tekrar Robota baktı.</p>

  <p class="block7">“Bu malikâne kimin?”</p>

  <p class="block7">“Bu, Zoberion Malikânesi, Madam.”</p>

  <p class="block7">“Burası kaç yıldan beri Zoberion ailesinin?”</p>

  <p class="block7">“Ben çalışmaya başlamadan çok önce onlar buradaymış, Madam. Yılı bilmiyorum ama öğrenebiliriz.”</p>

  <p class="block7">“Hiç Delmarre ailesinden söz edildiğini duydun mu?”</p>

  <p class="block7">“Hayır, Madam.”</p>

  <p class="block7">Gladia. Daneel’e döndü tekrar. “Durumu görüyorsun.”</p>

  <p class="block7">“Maiikânedekilerin sizi tanımadıkları anlaşılıyor. Madam.”</p>

  <p class="block7">“Öyle. Ve zavallı D.G. bizi buraya kadar boşuna getirmiş. Benim bir yarar sağlayacağımı sanmıştı ama yanılmış.”</p>

  <p class="block7">“Gerçeği öğrenmek her zaman yararlıdır, Madam. Belki bilgi alabileceğiniz başka konular da vardır.”</p>

  <p class="block7">“Evet dur bakayım…” Gladia biraz düşündü, sonra da usulca ekledi. “Ne garip… Bu robotlarla konuşurken çok belirgin bir Solaria lehçesini kullanıyorum. Ama seninle konuşurken öyle olmuyor.”</p>

  <p class="block7">Daneel, “Bu şaşılacak bir şey değil. Madam Gladia,” diye cevap verdi. “Robotlar bu lehçeyle konuşuyorlar. Çünkü onlar Solaria’lı. Size gençlik günlerinizi hatırlatıyorlar. Siz de bu yüzden aynı lehçeyi kullanıyorsunuz. Ama bana dönünce kendinizi toparlıyorsunuz. Çünkü ben şimdiki dünyanızın bir parçasıyım.”</p>

  <p class="block7">Gladia ağır ağır gülümsedi. “Gün geçtikçe daha çok insanlara benziyorsun. Yani mantık kurma bakımından.” Sonra yeniden robotlara baktı. “Efendileriniz neredeler?”</p>

  <p class="block7">Bir robotu şaşırtmak ya da gafil avlamak imkânsızdı. Makine adam sakin sakin. “Onlar gittiler. Madam,” diye açıkladı. “Nereye gittiler?”</p>

  <p class="block7">“Bilmiyorum, Madam. Bana bunu söylemediler.”</p>

  <p class="block7">“Hanginiz biliyorsunuz?” Robotların hiçbiri sesini çıkarmadı.</p>

  <p class="block7">Gladia, “Malikânede bunu bilen bir robot var mı?” diye sordu.</p>

  <p class="block7">Öndeki robot, “Öyle birini bilmiyorum, Madam,” dedi.</p>

  <p class="block7">“Efendilerin yanlarına robotlar aldılar mı?”</p>

  <p class="block7">“Evet, Madam.”</p>

  <p class="block7">“Ama seni almamışlar. Siz hepiniz neden burada kaldınız?”</p>

  <p class="block7">“İşlerimizi yapmak için. Madam.”</p>

  <p class="block7">“Ama burada duruyor ve hiçbir şey yapmıyorsunuz. Bu çalışmak mı oluyor?”</p>

  <p class="block7">“Malikâneyi dışarıdan gelenlere karşı koruyoruz. Madam.”</p>

  <p class="block7">“Bizim gibilere karşı mı?”</p>

  <p class="block7">“Evet, Madam.”</p>

  <p class="block7">“Ama işte biz ‘buradayız. Ve siz yine de bir şev yapmıyorsunuz. Neden bu?”</p>

  <p class="block7">“Biz gözlemcilik yapıyoruz. Madam. Bize başka bir emir verilmedi.”</p>

  <p class="block7">“Gördüklerinizi ‘bildirdiniz mi?”</p>

  <p class="block7">“Evet, Madam.”</p>

  <p class="block7">“Kime?”</p>

  <p class="block7">“Yöneticiye, Madam.”</p>

  <p class="block7">“Nerede bu Yönetici?”</p>

  <p class="block7">“Evde, Madam.”</p>

  <p class="block7">“Ya?.. “ Gladia dönüp çabucak D.G.‘nin yanına gitti. Daneel de onu izledi.</p>

  <p class="block7">“Evet?” D.G. iki silahını da çekmişti. Ama onlar yaklaşırken silahları kılıflarına soktu.</p>

  <p class="block7">Gladia başını salladı. “Hiçbir şey başaramadım. Robotlar beni tanımıyor. Robotların hiçbirinin Solaria’Iıların nereye gittiklerini bilmediğinden eminim. Ama onlar her şeyi bir Yöneticiye haber veriyorlarmış.”</p>

  <p class="block7">“O halde bazı Solaria’lılar burada kalmışlar!”</p>

  <p class="block7">Gladia, “Solaria diğer dünyalara benzemez,” diye açıkladı. “Robot sayısı insanlarınkinden her zaman kat kat fazlaydı. Robotların başına yönetici olarak bir insanı geçirmemişlerdir. Bu işi özel biçimde programlanmış bir robota bırakmışlardır.”</p>

  <p class="block7">“Öyleyse evde bir robot var.” D.G. başıyla binayı işaret etti. “O bu robotlardan daha üstün bir makine adam. Onun sorguya çekilmesi yararlı olabilir.”</p>

  <p class="block7">“Belki. Ama eve güvenle girebileceğimizi pek sanmıyorum.”</p>

  <p class="block7">D.G. alay etti “İçerideki bir robot canım.”</p>

  <p class="block7">“Evde tuzaklar olabilir.”</p>

  <p class="block7">“Bu bahçede de öyle.”</p>

  <p class="block7">Gladia, “En iyisi o robotlardan birini eve gönderelim.” dedi. “Yöneticiye insanların onunla konuşmak istediklerini haber versin.”</p>

  <p class="block7">D.G., “Buna gerek yok,” diye cevap verdi. “Bu işi yapmışlar bile. Ama evden çıkan Yönetici ne bir robot, ne de bir erkek. Gördüğüm bir insan… bir kadın.”</p>

  <p class="block7">Gladia hayretle başını kaldırdı. Uzun boylu, vücudu biçimli, son derece çekici bir kadın…</p>

  <h3 class="block5" id="sigil_toc_id_25">25.</h3>

  <p class="block7">D.G. memnun memnun gülümsedi. Biraz daha dikleşerek omuzlarını kaldırdı. Sanki sakalının düzgün olup olmadığını anlamak istiyormuş gibi elini yüzüne götürdü. Gladia onu hoşnutsuzca süzdü. “O Solaria’lı bir kadın değil.”</p>

  <p class="block7">D.G., “Nereden biliyorsunuz?” dedi. “Solaria’lı bir kadın diğer insanlara böyle gözükmez. Onlarla sadece iletişim kurar.”</p>

  <p class="block7">“Bunu biliyorum, Madam. Ama yanınıza gelmeme ve sizi görmeme izin veriyorsunuz.”</p>

  <p class="block7">“Ben iki yüz yıldan daha uzun bir süreden beri Aurora’da yaşıyorum. Ama yine de Solaria’lı bir tarafım var. Ben yabancılara bu kılıkta gözükmezdim.”</p>

  <p class="block7">“Onun gösterilecek çok şeyi var, Madam. Boyu benden uzun sanırım. Güneşin batışı kadar da güzel.” Yönetici onlardan yirmi metre uzakta durdu. Robotlar yana çekildiler.</p>

  <p class="block7">D.G., “İki yüz yılda birçok gelenek değişir,” diye ekledi.</p>

  <p class="block7">“Solaria’lılar insanların onlara sokulmalarından, onlara dokunmalarından nefret ederler. Böyle kökleşmiş, bir duygu değişemez.” Gladia’nın sesi sertti “iki yüz yıl yeterli değil bunun için.” Yine Solaria’lı şivesiyle konuşmaya başlamıştı.</p>

  <p class="block7">“Toplumsal esneklik denilen şeyi önemsemiyorsunuz, Madam. Bu kadın belki Solaria’lı, belki de değil. Ama onun bir Uzaycı olduğunu sanıyorum. Ve onun gibi başka Uzaycılar varsa, Galakside hep birlikte barış içinde yaşamaya hazırım.”</p>

  <p class="block7">Gladia’nın hoşnutsuzluğu arttı. “Burada durup birkaç saat böyle, bakacak mısınız? Bu kadını sorguya çekmemi istemiyor musunuz?”</p>

  <p class="block7">D.G. irkildi ve Gladia’ya dönerek ona öfkeyle baktı. “Siz robotları sorguya çekin, insanlarla ben konuşacağım.”</p>

  <p class="block7">“Özellikle de kadınlarla sanırım.”</p>

  <p class="block7">“Övünmek istemiyorum ama…”</p>

  <p class="block7">“Bu konuda övünmeyen hiçbir erkekle karşılaşmadım.”</p>

  <p class="block7">Daneel söze karıştı. “Bu kadının daha fazla bekleyeceğini sanmıyorum. Üstünlüğün sizde kalmasını istiyorsanız ona yaklaşın, Kaptan. Ben de sizi izleyeceğim.”</p>

  <p class="block7">D.G. hiddetle, “Korunmaya ihtiyacım yok,” diye homurdandı.</p>

  <p class="block7">“Siz bir insansınız. Hiçbir şey yapmayarak zarar görmenize izin veremem.”</p>

  <p class="block7">D.G. hızla ilerledi. Daneel de onun peşinden gitti. Geride kalmayı istemeyen Gladia da kararsızca birkaç adım attı.</p>

  <p class="block7">Yönetici sessizce onları seyrediyordu. Kadın baldırına kadar inen beyaz bir elbise giymiş, beline kemer takmıştı. İnce kumaşın altından göğüs uçları gözüküyordu, içine bir şey giymemiş olduğu belliydi. Sadece ayakkabıları vardı.</p>

  <p class="block7">D.G. kadına bir metre kala durdu. Yöneticinin cildi kusursuz, elmacık kemikleri çıkık, gözleri çekik ve yüzündeki ifade de sakindi.</p>

  <p class="block7">D.G., Aurora’lı bir soylu gibi konuşmaya çalıştı.</p>

  <p class="block7">“Madam, bu malikânenin Yöneticisiyle konuşmak şerefine mi erişiyorum?”</p>

  <p class="block7">Kadın bir an onu dinledi, sonra da güzel ağzına hiç yakışmayan ve âdeta gülünç denilebilecek kadar koyu bir Solaria aksanıyla, “Siz insan değilsiniz,” dedi.</p>

  <p class="block7">Birdenbire öyle korkunç bir hızla harekete geçti ki, on metre geride olan Gladia onları göremedi. Sonra D.G.‘nin yerde, arkasıüstü hareketsiz yattığını gördü. Kadın iki elinde birer silahla onun tepesinde duruyordu.</p>

  <h3 class="block5" id="sigil_toc_id_26">26.</h3>

  <p class="block7">O şaşkınlık anında Gladia’yı en çok, Daneel’in kadını engellemek ya da cezalandırmak için hiçbir şey yapmamış olması sersemletti. Ama o daha bunu düşünürken Daneel kadının sol bileğini kavrayarak büktü. Gladia’nın o zamana kadar duymadığı sert bir sesle, “Hemen o silahları at” diye emretti. Robotun bir insanla böyle konuşması akıl alacak bir şey değildi.</p>

  <p class="block7">Kadın yine o tiz sesiyle, “Sen insan değilsin,” dedi. Sağ elini kaldırarak ateş etti. Bir an Daneel’in gövdesinin üzerinde hafif bir ışık dolaştı. Şok geçiren Gladia etrafı bulanık görmeye başladı. Bayılmak âdetinde değildi ama galiba bu bir başlangıçtı.</p>

  <p class="block7">Daneel erimedi, bir patlama da duyulmadı. Gladia, Daneel’in akıllılık ederek kadının “parçalama tabancasını tutan elini yakalamıştı. Solaria’lının diğer elindeki bir “sinir kamçısı”ydı. Kadın silahın bütün gücünü, Daneel’e boşaltmıştı. Hem de yakından. Daneel insan olsaydı, duyu sinirlerinin böyle uyarılması sonucu ya ölecek ya da sakat kalacaktı. Ama o insana benzemekle birlikte yine de bir robottu. Makine adamın insanlardaki sinir sisteminin karşıtı olan telleri kamçıya bir tepki göstermedi.</p>

  <p class="block7">Daneel kadının öbür elini de yakalayarak yukarı kaldırdı. “O silahları at. Yoksa kollarını yerinden çıkarırım.”</p>

  <p class="block7">Kadın, “Öyle mi?” dedi. Kolunu kastı ve Daneel’ in ayakları bir an yerden kesildi. Ama robot ayaklarını sallayarak kadına olanca gücüyle vurdu. İkisi birden yere yuvarlandılar.</p>

  <p class="block7">Gladia birdenbire kadının da bir robot olduğunu anladı. Bir robotun bir insana silah çekmesine fena halde öfkelendi. Belki Solaria’lı robot Daneel’in de bir makine adam olduğunu anlamıştı. Ama D.G.‘ye saldırma cesaretini nasıl göstermişti?</p>

  <p class="block7">Gladia bağırarak koşmaya başladı. “Buna nasıl cüret ettin?” O da şimdi koyu bir Solaria aksanıyla konuşuyordu. “Buna nasıl cüret ettin, kız? Karşı koymaktan hemen vazgeç!”</p>

  <p class="block7">Kadının kolları sanki bir elektrik düğmesi birdenbire çevrilivermiş gibi gevşedi. Güzel gözleriyle Gladia’ya şaşkın şaşkın baktı. Kararsızca, boğuk boğuk, “Özür dilerim, Madam,” diye mırıldandı.</p>

  <p class="block7">Daneel de ayağa kalkmış, çimlerin üzerinde yatan kadına ihtiyatla bakıyordu. D.G. inlemeye çalışarak doğruldu.</p>

  <p class="block7">Daneel silahları almak için eğildi ama Gladia öfkeyle elini sallayarak ona engel oldu. “O silahlan bana ver, kız,” diye emretti.</p>

  <p class="block7">Kadın, “Peki, Madam,” dedi.</p>

  <p class="block7">Gladia silahları kaparcasına aldı. Sonra tabancayı Daneel’e uzattı. “Gerektiği takdirde onu parçala, Daneel. Bu bir emir.” Sinir kamçısını da D.G.‘ye verdi. “Bu silah burada bir işe yaramıyor. Ancak size ve bana karşı etkili. İyi misiniz?”</p>

  <p class="block7">D.G. kalçasını ovarak homurdandı. “Hayır, değilim. Yani bu kadın… bir robot mu?”</p>

  <p class="block7">“Bir kadın sizi öyle yakalayıp fırlatabilir miydi?”</p>

  <p class="block7">“Şimdiye kadar karşılaştığım kadınlar bunu başaramazdı. Size Solaria’da tehlike yaratacak biçimde programlanmış robotlar bulunabileceğini söyledim.”</p>

  <p class="block7">Gladia acımasızca, “Evet.” dedi. ”Ama güzel bir kadın sandığınız bir yaratıkla karşılaşınca bunu unuttunuz.”</p>

  <p class="block7">“Evet. Sonradan akıl öğretmek kolaydır.”</p>

  <p class="block7">Gladia burun kıvırarak robota döndü. “Adın nedir kız?”</p>

  <p class="block7">“Beni Landaree diye çağırırlar, Madam.” Landaree de Daneel gibi çevik bir hareketle ayağa fırladı. Sanki yaylıymış gibi. Daneel’le boğuşmasından bir zarar görmemişti.</p>

  <p class="block7">Gladia, “Neden Birinci Kuralı çiğnedin ve bu insanlara saldırdın?” diye sordu.</p>

  <p class="block7">Landaree kesin bir tavırla, “Madam,” dedi. “Onlar insan değil.”</p>

  <p class="block7">“Yani benim de insan olmadığımı mı söylüyorsun?”</p>

  <p class="block7">“Hayır, Madam. Siz bir insansınız.”</p>

  <p class="block7">“O halde bir insan olarak sana o ikisinin de benim gibi olduklarını söylüyorum, insan olduklarını! Duyuyor musun?”</p>

  <p class="block7">Landaree daha yumuşak bir sesle, “Madam, onlar insan değil,” dedi.</p>

  <p class="block7">Daneel, Gladia’ya usulca fısıldadı. “Ona çok kesin emirler verilmiş, Madam. O emirleri kolaylıkla silemezsiniz.”</p>

  <p class="block7">Gladia kesik kesik nefes alıyordu. “Bakalım. Görürüz.”</p>

  <p class="block7">Landaree etrafına bakındı. Diğer robotlar kargaşa sırasında Gladia’yla yanındakilere daha yaklaşmışlardı. Daha geride yeni geldikleri anlaşılan iki robot vardı. Pek büyük ve ağır bir makineyi zorlukla taşıyorlardı. Gladia haykırdı. “Robotlar! Durun!” Makine adamlar durdular.</p>

  <p class="block7">Landaree, “Madam,” dedi. “Ben görevlerimi yerine getiriyorum. Bana verilen emirlere itaat ediyorum.”</p>

  <p class="block7">Gladia söylendi. “Senin görevin bana itaat etmek, kız.”</p>

  <p class="block7">Landaree, “Bana verilen talimata uymamamı emredemezsiniz,” dedi.</p>

  <p class="block7">Gladia bağırdı. “Daneel! Onu parçala.”</p>

  <p class="block7">Daneel insanlardan daha çabuk tepki gösterebiliyordu. Karşısındakinin bir robot olduğunu bildiğinden, Üç Kural onu engellemiyordu. Ama Solaria’lı robot o kadar insana benziyordu ki. Daneel yine de kararsızca durakladı. Ve her zamankinden daha ağır hareket etti. Ne var ki, Daneel’in görünüşü Landaree’yi etkilemiyordu. Bu yüzden o daha hızlı harekete geçti. Tabancayı yakaladı. Daneel’le tekrar boğuşmaya başladılar.</p>

  <p class="block7">D.G. koşarak kadın robotun kafasına sinir kamçısının kabzasını indirdiyse de bunun bir etkisi olmadı.</p>

  <p class="block7">Landaree onu bir tekmede geriletti.</p>

  <p class="block7">Gladia, “Robot!” dedi. “Dur!” Yumruklarını sıkmıştı.</p>

  <p class="block7">Landaree bağırdı. “Robotlar! Hepiniz de bana katılın! Şu iki erkek aslında insan değil. Onları, kadına zarar vermeden yok edin.”</p>

  <p class="block7">Ama Solaria’lı robotlar da düşmanlarının insana benzemeleri yüzünden Daneel gibi durakladılar, Sonra kararsızca bir iki adım attılar.</p>

  <p class="block7">Gladia tiz bir sesle, “Durun!” diye haykırdı. Robotlar durdular ama bu emir Landaree’yi etkilemedi. Gladia bir silah bulmak istiyormuş gibi etrafına bakındı.</p>

  <p class="block7">D.G. telsizini kullanmaya çalışıyordu. “Bozulmuş. Üzerine düştüm sanırım.”</p>

  <p class="block7">“Şimdi ne yapacağız?”</p>

  <p class="block7">“Gemiye dönmemiz gerekiyor. Çabucak.”</p>

  <p class="block7">Gladia, “O halde koşun,” dedi. “Ben Daneel’i terkedemem.” Boğuşan robotlara dönerek çıldırmış gibi bağırdı. “Landaree dur! Dur Landaree!”</p>

  <p class="block7">Landaree, “Duramam, Madam,” dedi. “Bana kesin emir verildi.” Daneel’in parmaklarını zorla açarak silahı aldı.</p>

  <p class="block7">Gladia kendisini Daneel’in önüne attı. “Bu insana zarar vermemelisin.”</p>

  <p class="block7">Landaree parçalama tabancasıyla Gladia’ya nişan aldı. “Madam, insana benzeyen bir şeyin önünde duruyorsunuz. Ama o insan değil. Bana öylelerini görür görmez parçalamam emredildi.” Sonra sesini yükseltti. “Siz iki hamal… hemen gemiye gidin!”</p>

  <p class="block7">Ağır aleti taşıyan iki robot adımlarını sıklaştırdılar.</p>

  <p class="block7">Gladia bağırarak, “Robotlar, durun!” diye emretti. Hamallar durdular ama yerlerinde titriyorlardı. Sanki ilerlemeyi istiyor ama başaramıyorlardı. Gladia Landaree’ye döndü. “Beni öldürmedikçe insan arkadaşım Daneel’i ortadan kaldıramazsın. Ve sen kendin benim insan olduğumu kabul ediyorsun. Onun için bana zarar veremezsin.</p>

  <p class="block7">Daneel alçak sesle, “Madam.” diye fısıldadı. “Beni korumak için kendinizi tehlikeye atmamalısınız.”</p>

  <p class="block7">Landaree. “Bunun hiç yararı yok, Madam.” dedi. “Sizi oradan kolaylıkla uzaklaştırabilirim. Ondan sonra da arkanızdaki insan olmayan şeyi parçalarım. Ama bu hareketimin size zararı dokunabilir. Onun için kendi isteğinizle oradan çekilmenizi sizden saygıyla rica ediyorum.”</p>

  <p class="block7">Daneel atıldı. “Öyle yapmalısınız, Madam.”</p>

  <p class="block7">“Hayır, Daneel! Yerimden kımıldamayacağım! O beni buradan uzaklaştırmaya çalışırken sen kaç.”</p>

  <p class="block7">“Tabancadan fışkıracak ışından daha hızlı koşamam, Madam. Ve kaçmaya kalkışırsam o da ateş eder. Işının sizin vücudunuzdan geçmesine de aldırmaz. Aldığı emirler bu kadar kesin sanırım. Çok özgünüm, Madam. Bu olay sizi sarsacak.”</p>

  <p class="block7">Daneel, Gladia’yı yakaladı ve çırpınan kadını yana attı. Landaree’nin düğmeye basmak üzere olan parmağı gerildi. Ama kadın robot silahı kullanamadı. Birdenbire hareketsiz kaldı.</p>

  <p class="block7">Doğrulup oturmuş olan Gladia ayağa kalktı. D.G. de ihtiyatla Landaree’ye yaklaştı. Daneel sakin sakin uzanarak silahı kadın robotun elinden aldı. “Bu robot bir daha çalışamayacak sanırım.”</p>

  <p class="block7">Landaree’yi usulca itti. Kadın robot yere devrildi. Parmakları hâlâ sanki tabanca elindeymiş gibi büküktü.</p>

  <p class="block7">Giskard ağaçların arasından çıkarak yaklaştı. “Ben yokken neler oldu?”</p>

  <h3 class="block5" id="sigil_toc_id_27">27.</h3>

  <p class="block7">Gemiye giderlerken hepsi de bitkindi. Gladia sıcaktan bunalmıştı ve öfkeliydi. Topallayan D.G.‘nin ayağı yanıyordu. Grup ağır ağır ilerliyordu. Hem Kaptan topalladığı, hem de hâlâ o makineyi taşıyan iki robot hızlı yürüyemedikleri için. D.G. omzunun üzerinden iki hamala baktı. “Yönetici artık bozulduğu için benim emirlerimi dinliyorlar.” Gladia dişlerinin arasından, “Neden koşup yardım getirmediniz?” diye sordu. “Neden orada durup kavgayı çaresizce seyrettiniz?”</p>

  <p class="block7">D.G. neşeli bir tavır takınmaya çalıştı. “Siz Daneel’i bırakmak istemediniz. Bu yüzden ben de bir korkak gibi davranmaktan kaçındım.”</p>

  <p class="block7">“Siz bir budalasınız! Ben tehlikede değildim ki. Landaree bana zarar veremezdi.”</p>

  <p class="block7">Daneel, “Madam.” dedi. “Size itiraz edeceğim için üzgünüm. Ama Landaree beni parçalama isteği arttığı zaman size de zarar verecekti.”</p>

  <p class="block7">Gladia öfkeyle robota döndü. “Beni aradan çıkarmakla çok akıllıca davrandın doğrusu! Seni parçalamasını mı istiyordun?”</p>

  <p class="block7">“Size zarar verilmesindense benim parçalanmam daha doğru olurdu. Robotu, insana benzediği için zamanında durduramadım. Bundan da size fazla yararlı olmadığım anlaşılıyor.”</p>

  <p class="block7">Gladia. “Landaree bir süre ateş edemeyecekti,” diye cevap verdi. “Çünkü ben insanım. Sen o sırada tabancayı onun elinden alabilirdin.”</p>

  <p class="block7">Daneel, “Robotun kararsızlığı gibi kesin olmayan bir şeye dayanarak hayatınızla kumar oynayamazdım, Madam.” dedi.</p>

  <p class="block7">Gladia. D.G.‘ye baktı. “Ya siz? Aslında o silahı getirmemeniz gerekirdi!”</p>

  <p class="block7">D.G. kaşlarını çattı. “Madam, ölümle karşı karşıya geldiğiniz için hoşgörüyle davranmaya çalışacağım. Robotlar böyle bir şeye aldırmıyorlar. Bense tehlikeye alışığım. Ama bu sizin için kötü bir değşiklikti. Ve bu yüzden de şimdi bir çocuk gibi davranıyorsunuz. Ve ben de sizi bağışlıyorum… biraz. Şimdi lütfen beni dinleyin. O silahı benden kolaylıkla alabileceklerini bilemezdim. Tabancayı getirmeseydim o Yönetici beni elleriyle de kolaylıkla öldürürdü. Daha önceki şikâyetinize de cevap vereceğim. Oradan kaçmamın bir yararı olmazdı. Tabancanın ışınından daha hızlı koşamazdım. Içinizi dökmek istiyorsanız lütfen suçlamalarınızı sürdürün. Ama size daha fazla laf anlatmak niyetinde değilim.”</p>

  <p class="block7">Gladia bir D.G.‘ye baktı, bir Daneel’e. Sonra tekrar Göçmene döndü. “Galiba mantıksızca davranıyorum. Pekala. Artık ukalalık etmeyeceğim.”</p>

  <p class="block7">Gemiye varmışlardı. Onları gören gemiciler dışarı fırladılar. Gladia hepsinin de silahlı olduklarını farketti. D.G. İkinci Kaptana işaret etti. “Oser, şu iki robotun taşıdıkları makineyi görüyorsun sanırım.”</p>

  <p class="block7">“Evet, efendim.”</p>

  <p class="block7">“Onu gemiye çıkarttır. Güvenlik odasına koydurt. Odanın kapısını da kilitte. Ve bir daha da açma. Bu iş yapılır yapılmaz hareket ederiz.”</p>

  <p class="block7">Oser. “Robotlar da gemide kalacaklar mı, Kaptan?” diye sordu.</p>

  <p class="block7">“Hayır. Çok basit şeyler oldukları için fazla değerleri yok. Onları da götürmemiz hoşumuza gitmeyecek olaylara neden olabilir. Taşıdıktan aygıt o iki robottan çok daha değerli.”</p>

  <p class="block7">Giskard, makinenin dikkatle gemiye yüklenmesini seyretti. “Kaptan, bence o tehlikeli bir aygıt.”</p>

  <p class="block7">D.G. “Ben de aynı fikirdeyim,” dedi. “Bizden sonra gemiyi de ortadan kaldıracaklardı.”</p>

  <p class="block7">Gladia, “Onunla mı?” diye sordu. “Nedir o makine?”</p>

  <p class="block7">“Pek emin değilim ama onun bir ‘nükleer yoğunlaştırıcı’ olduğunu sanıyorum. Baley-dünyasında deney için yapılan modelleri gördüm. Bu onların büyük ağabeysine benziyor.”</p>

  <p class="block7">“Nükleer yoğunlaştıncı da nedir?”</p>

  <p class="block7">“Adından da anlaşılacağı gibi bu nükleer kaynaşmayı yoğunlaştıran bir aygıt.”</p>

  <p class="block7">Gladia sordu. “Bu nasıl etki yapıyor?”</p>

  <p class="block7">“Geminin güç kaynağı var. Nükleer yoğunlaştırıcıdan fırlayan parçacıklar, yakıttaki kaynaşan protonlara çarptığı zaman bunların daha çabuk erimelerine ve daha çok ısı çıkarmalarına neden olur. Böylece bir kısır döngü oluşur. Ve bir saniyenin binde biri kadar bir sürede yakıt küçücük bir termo-nükleer bomba halini alır. Ve bütün gemiyle içindekiler buharlaşır.”</p>

  <p class="block7">Gladia dehşetle Kaptana bakakaldı. D.G. ekledi. “O makineyi Baley-dünyasına götürmem gerekiyor. Gemiye girelim mi?”</p>

  <p class="block7">Gladia’yla iki robotu iskeleden gemiye çıktılar. D.G. onları izleyerek yardımcılarıyla kısaca konuştu. Sonra Gladia’ya, “Eşyalarımızı gemiye alarak havalanmamız bir, iki saat sürecek,” diye açıkladı. Ne kadar yorgun olduğu gitgide daha belirginleşiyordu. “Geçen her dakika tehlikeyi arttıracak.”</p>

  <p class="block7">“Tehlikeyi mi?”</p>

  <p class="block7">“Solaria’da o korkunç kadın robottan bir tek olduğunu sanmıyorsunuz ya? Ya da ele geçirdiğimiz nükleer yoğunlaştırıcıdan? Herhalde diğer robotların yeni bir yoğunlaştırıcıyı buraya kadar getirmeleri biraz zaman alacak. Ama onlara fazla zaman vermemeliyiz. Ve o arada odanıza gidelim ve gereken şeyleri yapalım.”</p>

  <p class="block7">“Gereken şeyleri mi, Kaptan? Neymiş bunlar?”</p>

  <p class="block7">D.G. gruba ilerlemesini işaret etti. “Belki ben ihanete kurban gittim. Onun için resmi olmayan bir yargılamayı gerekil görüyorum.”</p>

  <h3 class="block5" id="sigil_toc_id_28">28.</h3>

  <p class="block7">D.G. inleyerek bir koltuğa oturdu. “Aslında sıcak bir duşa, masaja, güzel bir yemeğe ve uykuya ihtiyacım var. Ama bütün bunlar biz bu gezegenden ayrılıncaya kadar bekleyecek. Sizin için de öyle, Madam. Ama bekleyemeyecek bazı şeyler de var. Şimdi şunu soracağım: Biz hepimiz o korkunç tehlikeyle karşılaştığımız sırada sen neredeydin, Giskard?”</p>

  <p class="block7">Giskard, “Kaptan, robotların bu dünyada yalnız olduklarını düşündüm. Bu yüzden de sizin için bir tehlike oluşturmayacaklarına karar verdim. Zaten Daneel de yanınızdaydı.”</p>

  <p class="block7">Daneel de atıldı. “Giskard’la onun etrafa bir göz atmasına karar vermiştik. Kaptan. Ben de Madam Gladia’yla kalacaktım.”</p>

  <p class="block7">D.G. “Demek karar verdiniz?” diye homurdandı. “Peki, başkasının fikrini aldınız mı?”</p>

  <p class="block7">Giskard cevap verdi. “Hayır, Kaptan.”</p>

  <p class="block7">“Robotların zararsız olduklarına inandığını söylüyorsun, Giskard. O halde iki geminin havaya uçurulmasını nasıl yorumluyordun?”</p>

  <p class="block7">“Solaria’da insanlar olduğunu düşünüyordum. Kaptan. Ama onların size gözükmemek için ellerinden geleni yapacaklarından da emindim. Etrafta mümkün olduğu kadar hızla dolaşarak o insanları bulmaya çalıştım. Karşılaştığım robotları sorguya çektim.”</p>

  <p class="block7">“Hiçbir insanla karşılaştın mı?”</p>

  <p class="block7">“Hayır, Kaptan.”</p>

  <p class="block7">“Yöneticinin çıktığı o evin içine baktın mı?”</p>

  <p class="block7">“Hayır, Kaptan. Ama o evde insan olmadığından emindim. Hâiâ da eminim.”</p>

  <p class="block7">“Ama Yönetici oradaydı.”</p>

  <p class="block7">“Evet, Kaptan. Ama Yönetici bir robottu.”</p>

  <p class="block7">“Tehlikeli bir robot.”</p>

  <p class="block7">“Ne yazık ki, bunu farkedemedim, Kaptan. Çok üzgünüm.”</p>

  <p class="block7">“Demek üzülüyorsun?”</p>

  <p class="block7">“Bu sözcüğü olayın pozitronik devrelerimde yaptığı etkiyi anlatmak için kullandım, Kaptan. Bu insanların hissettikleri duyguya benzer bir şey.”</p>

  <p class="block7">“Bir robotun tehlikeli olabileceğini nasıl anlayamadın?”</p>

  <p class="block7">“Üç Robot Kuralına göre…”</p>

  <p class="block7">Gladia, Giskard’ın sözünü kesti. “Yeter artık, Kaptan! Giskard sadece programlandığı biçimde hareket edebilir. Buna göre bilgi edinebilir. Hiçbir robot insanlar için tehlikeli değildir. Tabii insanlar öldürücü bir kavgaya giriştikleri zaman bir robot da buna engel olmaya çalışır. Böyle bir durumda Daneel’le Giskard diğerlerine fazla zarar vermeden bizi kurtarırlardı.”</p>

  <p class="block7">“Öyle mi?” D.G. iki parmağıyla burnunu sıktı. “Daneel bizi korumaya çalıştı. İnsanlarla değil, robotlarla boğuşuyorduk. Bu yüzden kimi, ne dereceye kadar savunması gerektiğine karar verirken zorluk çekmedi. Ama şaşılacak kadar da başarısız oldu. Oysa Üç Kural onun robotlara zarar vermesini engellemiyordu. Giskard ise olaya karışmadı bile. Tam dövüş sona erdiği sırada ortaya çıktı. Acaba robotlar arasında sempatiden oluşan bir bağ mı var? Makine adamlar insanları robotlara karşı savunurken Giskard’ın ‘üzüntü’ dediği şeyi mi duyuyorlar? Bu yüzden başarısızlığa uğruyor ya da olaya katılmaktan kaçınıyorlar mı?…”</p>

  <p class="block7">Gladia öfkeyle patladı. “Hayır!”</p>

  <p class="block7">D.G., “Hayır mı?” dedi. “Ben bir robotik uzmanı olduğumu iddia etmiyorum. Ya siz, Madam Gladia?”</p>

  <p class="block7">Gladia, “Ben robotçu filan değilim,” diye cevap verdi. “Ama hayatım boyunca robotlarla yaşadım. Söylediklerini gülünç. Daneel benim uğruma ölmeye hazırdı. Giskard da aynı şeyi yapardı.”</p>

  <p class="block7">“Her robot bunu yapar mı?”</p>

  <p class="block7">“Tabii.”</p>

  <p class="block7">“Ama o Landaree denilen Yönetici bana saldırmaya, beni öldürmeye hazırdı. Diyelim ki, Daneel’in görünüşüne rağmen onun insan olmadığını anladı. Ama Landaree bana neden saldırdı? Benim insan olduğum şüphe götürmeyecek bir gerçekti. Sizinle konuşurken durakladı ve sizin insan olduğunuzu itiraf etti. Bu robot neden bizim farklı olduğumuzu düşündü? Yoksa o aslında bir robot değil miydi?”</p>

  <p class="block7">Gladia, “Landaree bir robottu,” dedi. “Bu kesin. Ama… açıkçası, onun neden öyle davrandığını bilmiyorum. Şimdiye kadar böyle bir şey hiç duymadım. Belki Solaria’lılar insanlara benzeyen robotlar yapmayı başardılar ve onları Üç Kuralı dikkate almadan yarattılar? Ancak Uzaycılar arasında en çok Solaria’lıların bu Kurallara önem verdiklerine yemin edebilirim. Robotlarının sayısı kendilerinden kat kat fazlaydı. Bu yüzden de onlardan diğer Uzaycılara göre daha çok korkarlardı. Solaria robotları son derecede itaatli, hatta biraz aptalca makinelerdi. Üç Kural Solaria’da her yerden daha etkiliydi. Ama Landaree olayı için…”</p>

  <p class="block7">Daneel, “Bağışlayın, Madam Gladia,” dedi. “Sözünüzü kestiğim için özür dilerim. Yöneticinin davranışını açıklamaya çalışmam için bana izin verir misiniz?”</p>

  <p class="block7">D.G. alay etti. “Eh, bir robotu ancak başka bir robot açıklayabilir.”</p>

  <p class="block7">Daneel, “Yöneticiyi anlayamadığımız takdirde, ileride Solaria’nın oluşturduğu tehlikeye karşı etkili önlemler alamayız. Kaptan,” diye cevap verdi. “Ben Landaree’nin davranışlarını açıklayabileceğimi sanıyorum.”</p>

  <p class="block7">D.G., “Anlat.” dedi.</p>

  <p class="block7">Daneel, “Yönetici bize karşı hemen önlem almadı,” diye başladı. “Bir süre durup bizi seyretti. Nasıl davranması gerektiğini pek bilmiyordu sanırım. Siz ona yaklaşarak kendisiyle konuştuğunuz zaman birdenbire sizin insan olmadığınızı söyledi. Kaptan. Ve size hemen saldırdı. Ben işe karışarak onun robot olduğunu haykırdım. Landaree o zaman benim de insan olmadığımı söyleyerek hemen üzerime atıldı. Ancak Madam Gladia bağırarak yaklaştığında, Yönetici onun insan olduğunu kabul etti. Ve bir süre Madamın emirlerine uydu.”</p>

  <p class="block7">“Evet, bütün bunları hatırlıyorum, Daneel. Ama bunların anlamı ne?”</p>

  <p class="block7">“Bence Üç Kurala dokunmadan bir robotun davranışlarını temelinden değiştirmek mümkün. Kaptan. Örneğin, insanın tanımlanmasını değiştirerek.”</p>

  <p class="block7">“Öyle mi? Sence insan nedir?”</p>

  <p class="block7">Daneel, D.G.‘nin alayına aldırmadı. “Beni programlarken bellek bankama insanların görünüş ve davranışlarının ayrıntılı bir tanımı da yerleştirildi, efendim. Bu tanıma her uyan kimse benim için insan. Öte yandan Yönetici için bir insanı belirten en önemli özellik konuşmaydı. Solaria lehçesi çok belirgindir. Landaree için insana benzeyen bir kimse, ancak Solaria lehçesiyle konuşursa gerçek bir insan sayılırdı. İnsana benzeyen ama Solaria’lı gibi konuşmayan her şeyin hiç duraklamadan öldürülmesi ve bu yaratıkları taşıyan bütün gemilerin parçalanmaları gerekiyordu.”</p>

  <p class="block7">D.G. düşünceli bir tavırla mırıldandı. “Galiba haklısın.”</p>

  <p class="block7">“Siz Göçmen aksanıyla konuşuyorsunuz. Kaptan. Bu, Solaria lehçesi kadar belirgin bir dil. Siz konuşur konuşmaz Yönetici insan olmadığınıza karar verdi. Bunu açıklayarak size saldırdı.”</p>

  <p class="block7">“Sana da Aurora lehçesiyle konuştuğun içirt saldırdı tabii.”</p>

  <p class="block7">“Evet, Kaptan. Ama Madam Gladia gerçek bir Solaria’lı gibi konuşuyordu. Landaree bu yüzden onun insan olduğuna karar verdi.”</p>

  <p class="block7">D.G. bir süre sessizce bu konuyu düşündü. “Aslında bu tehlikeli bir yöntem. Bundan yararlanacak kimseler için bile. Bir Solaria’lı bir robota, makine adamın gerçek lehçe saymadığı bir biçimde bir şey söylediği takdirde hemen saldırıya uğrar. Bir Solaria’lı olsaydım öyle bir robota yaklaşmaktan korkardım. Kusursuz bir Solaria lehçesiyle konuşmaya çalışırken şaşalar ve bu yüzden de öldürülürdüm.”</p>

  <p class="block7">Daneel, “Çok doğru, Kaptan,” dedi. “Ama Solaria’lılar gezegenden ayrılmışlar. Yönetici robotların böyle tehlikeli bir biçimde programlanmış olmalan da bunu kanıtlıyor. Onların şu ara sadece dünyaya Solaria’lı olmayanların inmelerini engellemekle ilgilendikleri anlaşılıyor.”</p>

  <p class="block7">“Yani başka Uzaycılar da inemeyecekler mi?”</p>

  <p class="block7">“Öyle gözüküyor, Kaptan. Pek çok Uzaycı lehçesi var. Bunlardan bir bölümünün kabul, bir bölümünün reddedilmesini programlamak çok zor olmalı. Zaten robotların belirgin Solaria aksanını kabul edecek biçimde programlanmaları bile yeterince zor.”</p>

  <p class="block7">D.G., “Çok zekisin, Daneel.” dedi. “Ben robotları onaylamıyorum. Tabii toplumda sarsıcı bir etki yaptıkları için. Ama yanımda senin gibi bir robot olsaydı… atam Elijah’nın zamanında olduğu gibi…”</p>

  <p class="block7">Gladia Kaptanın sözünü kesti. “Ne yazık ki, olanaksız, D.G. Daneel’i kimseye hediye etmem, satmam da. Onu benden zorla da alamazlar.”</p>

  <p class="block7">D.G. gülümseyerek elini kaldırdı. “Ben sadece hayal kuruyordum, Madam Gladia. Baley-dünyasının yasaları bir robotum olmasını engelliyor zaten.”</p>

  <p class="block7">Giskard birdenbire, “Bir iki kelime de benim eklememe izin verir misiniz, Kaptan?” dedi.</p>

  <p class="block7">D.G., “Ah,” diye mırıldandı. “Kavgadan kaçan ve her şey sona erdiği zaman geri dönen robot…”</p>

  <p class="block7">“Olayın sizin açıkladığınız bçimde gözükmesine üzülüyorum. Ama yine de birkaç kelime eklememe izin verir misiniz, Kaptan?”</p>

  <p class="block7">“Pekala…”</p>

  <p class="block7">“Madam Gladia’yı da beraber götürme fikrinizin çok başarılı olduğu anlaşılıyor, Kaptan. O yanınızda olmasaydı, birkaç gemiciyle etrafı araştırmaya çıksaydınız hepiniz çabucak öldürülürdünüz. Geminiz de havaya uçurulurdu. Sonucu Madam Gladia’nın bir Solaria’lı gibi konuşabilme yeteneği ve cesareti değiştirdi.”</p>

  <p class="block7">D.G. başını salladı. “Yanılıyorsun. Kadın robot birdenbire hareketsiz kalmasaydı hepimiz mahvolacaktık. Hatta Madam Gladia bile.”</p>

  <p class="block7">Giskard, “Bu bir rastlantı olamaz. Kaptan,” diye cevap verdi. “Robotun hareketsiz kalmasının bir nedeni olmalı. Ben bir tek şey düşünebiliyorum: Madam Gladia kadın robota birkaç kez durmasını emretti. Dostum Daneel anlattı bunu bana. Ama Yöneticiye verilmiş olan emirler çok kesindi. Buna rağmen Madam Gladia’nın davranışları Yöneticinin kararını etkiledi. Çünkü Yöneticiye göre Madam Gladia gerçekten bir insandı. Ama kadın robotun ona zarar vermesine, hatta öldürmek zorunda kalmasına yol açacak bir biçimde davranıyordu. Bu durum Yöneticinin kararını daha fazla etkiledi. O nedenle en kritik anda insan olmayan kimseleri ortadan kaldırma ve bir insana zarar vermeme isteği dengelendi. Robot dondu. Artık bir şey yapamayacaktı. Devreleri yanmıştı.”</p>

  <p class="block7">Gladia şaşkın şaşkın kaşlarını çattı. “Ama…” diye başladı. Sonra da sustu.</p>

  <p class="block7">Giskard konuşmasını sürdürdü. “Bence bu durumu mürettebatınıza açıklamanız iyi olur. Madam Gladia’nın zekâsı ve cesaretinin geminiz için ne demek olduğunu anlatırsanız, belki o zaman kendisine karşı duydukları şüphe biraz azalır. Çünkü onların ölmesini Madam engelledi. Böylece adamlarınızın sizin Madamı birlikte getirmekte ısrar etmekle ne kadar akıllıca davranmış olduğunuzu takdir ederler. Belki de bunu yardımcılarınızın itirazlarına rağmen yaptınız.”</p>

  <p class="block7">D.G. gürültülü bir kahkaha attı. “Madam Gladia, artık bu robotlardan neden ayrılmak istemediğinizi anlıyorum. Onlar hem insanlar kadar akıllı, hem de onlar gibi kurnazlar. Sizi kutlarım, Madam. Ve şimdi izninizle, hemen adamlarımın yanına gideceğim. Solaria’da gerekenden bir dakika fazla kalmak niyetinde değilim. Sizi saatlerce rahatsız etmeyeceğime de söz veriyorum. Sizin de benim gibi banyo yapıp dinlenmeye ihtiyacınız olduğunu biliyorum.”</p>

  <p class="block7">Kaptan çıktıktan sonra Gladia bir süre derin derin düşündü. Sonra da Giskard’a döndü, Landaree’nin devrelerinin yandığıyla ilgili gülünç iddianın anlamı neydi?”</p>

  <p class="block7">Giskard, “Madam,” dedi. “Benimki sadece bir tahmindi. Yöneticinin dondurulmasında oynadığınız rolün üzerinde durulmasının önemli olduğunu düşündüm.”</p>

  <p class="block7">“Kaptanın bir robotun devrelerinin yanabileceğine inanacağını da nereden çıkardın?”</p>

  <p class="block7">“Kaptanın robotlar konusunda fazla bilgisi yok, Madam. Onları alıp satabilir. Ama Kaptan robot yapılmayan bir dünyadan.”</p>

  <p class="block7">“Ama benim bu konuda epey bilgim var. Senin de öyle. Yöneticinin devrelerinin denge durumuna girdiğini gösteren hiçbir şey yoktu. Ne kekeledi, ne titredi. Bir davranış bozukluğu da gözükmedi. Landaree birdenbire durdu.”</p>

  <p class="block7">Giskard, “Madam,” dedi. “O Yöneticinin hangi plana göre yapıldığını bilmiyoruz. Onun için donmasının nedenini belki hiçbir zaman öğrenemeyeceğiz.”</p>

  <p class="block7">Gladia başını salladı. “Ama bu yine de insanın aklını karıştıran bir şey.”</p>

  <h3 class="block5" id="sigil_toc_id_29">21.</h3>

  <p class="block7">D.G., Jamin Oser’e, “Tabii suç kadında,” dedi. Oser omzunu silkti.</p>

  <p class="block7">Kaptan ekledi. “Doğduğu dünyaya iner inmez ihtiyatı bir tarafa bıraktı anlaşılan. Gemiden inmemesini söylememe rağmen buna aldırmadı.”</p>

  <p class="block7">“Ona bunu emredebildin.”</p>

  <p class="block7">“Bilmem bir yararı olur muydu? O şımarık bir aristokrat. İstediğini yapmaya, robotlarına emirler vermeye alışmış. Ayrıca kadından yararlanmayı planlıyorum. Öfkelenip somurtmak yerine bana yardım etmeli. Ve tabii… o atam Elijah’nın da arkadaşıydı.”</p>

  <p class="block7">Oser başını salladı. “Ve hâlâ hayatta. İnsanın tüyleri diken diken oluyor. Çok çok yaşlı bir kadın o.”</p>

  <p class="block7">“Biliyorum ama bayağı genç duruyor. Hâlâ çekici bir kadın. Burnu da havada. Tayfalar yaklaştığı zaman dönüp kaçmadı. Onlardan biriyle el sıkışmaya yanaşmadı. Neyse, o olay sona erdi.”</p>

  <p class="block7">“Ama Kaptan, Niss’e bir robotla dövüştüğünü söylemen doğru oldu mu?”</p>

  <p class="block7">“Bu şarttı… şarttı, Oser. Niss yarı boyunda, mahallebi çocuğuna benzeyen bir Uzaycı tarafından arkadaşlarının önünde yenildiğini ve utanç verici duruma düştüğünü düşünseydi, bir daha bir işe yaramazdı. Mahvolurdu adam. Ve Uzaycıların… insan Uzaycıların üstün yaratıklar olduğu dedikodularının etrafa yayılmasını da istemeyiz. İşte bu yüzden tayfalara o olaydan söz etmemelerini emrettim. Niss onları konuşturmayacak. Ama olay duyulsa bile Uzaycının bir robot olduğu anlaşılacak o zaman. Yine de sanırım bu olayın iyi bir yanı da oldu.”</p>

  <p class="block7">Oser sordu. “Nasıl, Kaptan?”</p>

  <p class="block7">“Böylece robotları düşünmeye başladım. Onlar konusunda ne kadar bilgimiz var? Sen neler biliyorsun?”</p>

  <p class="block7">Oser omzunu silkti. “Bu üzerinde fazla durduğum bir konu değil, Kaptan.”</p>

  <p class="block7">“Diğer Göçmenler de bu konuyla pek ilgilenmiyorlar. Uzaycıların robotları olduğunu, onlara güvendiklerini, makine adamları olmadan bir yere gitmediklerini biliyoruz. Robotları olmadan hiçbir şey yapamadıklarını, birer asalak gibi makine adamların sırtından geçindiklerini öğrendik. Ve Uzaycıların robotlar yüzünden gitgide mahvolduğu yalanına da inanıyoruz. Bir zamanlar Arzda robotlar varmış. Uzaycılar bizi onları kabul etmeye zorlamışlar. Ama Arzdaki robotlar artık yavaş yavaş ortadan kayboluyor. Kentlerde hele hiç makine adam yok. Sadece kırsal alanlarda tek tük robot görülüyor. Göçmen dünyalarında ise bir tek robot bile bulunmuyor. Ne kırsal alanlarda, ne de kentlerde. Bu yüzden Göçmenler robotlarla hiç karşılaşmıyorlar. Kendi dünyalarında da, Arzda da… Bu konuda başka neler biliyoruz?”</p>

  <p class="block7">Oser, “Bir de Üç Robot Kuralı var,” diye hatırlattı.</p>

  <p class="block7">“Doğru…” D.G. Baley her yüzeyinde başka bir kadının üç boyutlu bir resmi bulunan bir foto-küpe bakıyordu. Sonra bunu bir kenara itti. “Özellikle Birinci Kural. ‘Bir robot bir insana zarar veremez ya da hareket etmekten kaçınarak bir insanın zarar görmesine göz yumamaz.’ Aslında buna fazla güvenmemeliyiz, bu kuralın bir anlamı yok. Bu kural yüzünden robotların bize saldıramayacaklarını düşünüyoruz. Bu bize güven verdiği takdirde iyi bir şey sayılır. Ama hissettiğimiz yalancı bir güven duygusuysa o zaman durum değişir. R. Daneel, Niss’e zarar verdi ve robot bu duruma aldrrmadı bile. Birinci Kurala ne oldu o halde?”</p>

  <p class="block7">“Ama robot Uzaycı kadını korumaya çalışıyordu.”</p>

  <p class="block7">“Tabii ya. Bir robot bir değerlendirme yapmak zorunda kaldığı zaman nasıl davranır? Daneel ya Niss’e zarar verecek ya da Uzaycı kadının başının derde girmesine göz yumacaktı. Tabii Daneel için kadın değerliydi.”</p>

  <p class="block7">“Bu da mantıklı.”</p>

  <p class="block7">“Tabii mantıklı. Ve biz şimdi bir robotlar dünyasındayız. Burada yüz milyonlarca robot var. Onlara nasıl emirler verildi? İki kişiden birine zarar vermek zorunda kaldıkları zaman nasıl bir değerlendirme yapıyorlar? Hiçbirinin bize el sürmeyeceğinden nasıl emin olabiliriz? Bu dünyadaki bir şey iki gemiyi parçaladı.”</p>

  <p class="block7">Oser endişeyle, “Şu R. Daneel olağanüstü bir robot,” dedi. “Bizden çok insana benziyor. Belki onun bakımından bir genelleme yapamayız. Ama diğer robot… adı neydi onun…”</p>

  <p class="block7">“Giskard. Bu adı hatırlamak kolay. Benim adım da Daneel Giskard.”</p>

  <p class="block7">“Ben seni ‘Kaptan’ diye düşünüyorum, Kaptan her neyse… Bu R. Giskard olay sırasında orada öylece durdu ve hiçbir şey yapmadı. O tam bir robota benziyor ve bir robot gibi davranıyor. Şu anda Solaria’da bir çok robot bizi seyrediyor. Ve onlar da hiç bir şey yapmıyorlar. Sadece bize bakıyorlar.”</p>

  <p class="block7">“Ya burada da bize zarar verebilecek özel yapılmış robotlar varsa?”</p>

  <p class="block7">“Şimdi hazırız. Niss’le Daneel arasındaki olayın bu yüzden yararı oldu. Biz, Solaria’lılardan bazılarının hâlâ burada olduklarını varsaydığımızdan, başımızın derde girebileceğini düşünüyorduk. Ama bu şart değil. Solaria’lılar gitmiş olabilirler. Robotlar… hiç olmazsa özel biçimde geliştirilmiş robotlar bizim için bir tehlike kaynağı sayılabilir. Burası eskiden Madam Gladia’nın malikânesiymiş. Kadın robotlarını harekete geçirebilir ve onların hem kendisini, hem de bizi korumalarını sağlayabilirse, biz de Solaria’lıların geride bıraktıkları makine adamları durdurabiliriz.”</p>

  <p class="block7">Oser sordu. “Kadın bunu yapabilir mi?”</p>

  <p class="block7">D.G., “Bakalım,” dedi. “Göreceğiz.”</p>

  <h3 class="block5" id="sigil_toc_id_30">22.</h3>

  <p class="block7">Gladia, “Teşekkür ederim. Daneel,” dedi. “Çok iyi davrandın.” Ama rengi iyice uçmuştu. Alçak sesle ekledi. “Keşke buraya gelmeseydim.”</p>

  <p class="block7">Giskard, “Bu yararsız bir istek. Madam Gladia.” diye cevap verdi. “Dostum Daneel’le ben kamaranın önünde bekleyecek ve sizi bir daha rahatsız etmemelerini sağlayacağız.” Koridor boştu ama iki robot yine de insan kulağının işitemeyeceği bir sesle konuşmaya başladılar.</p>

  <p class="block7">Giskard, “Madam Gladia, gemiye dönmeye razı olmadığı zaman ihtiyatsızca bir karar verdi,” dedi. Daneel, “Ona bu fikrini değiştirtmen mümkün değildi sanırım, Dostum Giskard,” diye açıkladı.</p>

  <p class="block7">“Karar çok kesindi, Dostum Daneel. Ve Madam çabuk karar verdi. Göçmen Niss’in niyeti de güçlüydü. Yani Madam Gladia konusundaki merakı, sana duyduğu düşmanlık ve horgörü şiddetliydi. Kafasına ciddi bir zarar vermeden bu niyetini değiştiremezdim. Ama diğer dört tayfayla başa çıkabildim. Onların dövüşe katılmalarını engelledim. Niss’le başa çıkabilmen onları şaşırttı. Hayretten dönüp kaldılar. Benim sadece bu hayreti güçlendirmem yeterli oldu.”</p>

  <p class="block7">“Buna memnun oldum, Dostum Giskard. O dört adam da Niss’e katılsalardı, o zaman güç bir seçim yapmak zorunda kalacaktım. Ya Madam Gladia’yı gurur kırıcı bir biçimde oradan kaçmaya zorlayacaktım ya da diğerlerini korkutmak için bir, iki Göçmeni ağır biçimde yaralayacaktım. Herhalde ikincisini seçerdim ama bu da beni çok sarsardı.”</p>

  <p class="block7">“İyisin ya, Dostum Daneel?”</p>

  <p class="block7">“İyiyim. Niss’e fazla bir zarar vermedim.”</p>

  <p class="block7">“Evet, gerçekten gemiciye fiziksel bakımdan fazla zarar vermedin, Dostum Daneel. Ama adamın kafasına baktığım zaman gururunun çok kırılmış olduğunu anladım. Niss için fiziksel zarardan çok daha kötü oldu bu. Bunu sezdiğim için senin yaptıklarını kolaylıkla başaramazdım. Ama yine de, Dostum Daneel…”</p>

  <p class="block7">“Evet. Dostum Giskard?”</p>

  <p class="block7">“Gelecek beni endişelendiriyor. Aurora’da var olduğum yıllar boyunca ağır ağır çalışmayı başardım. Kafalara usulca dokunmak için fırsat kolladım. Kimseye bir zarar vermedim. Kafaların içinde var olan şeyleri biraz güçlendirdim. Silinmeye başlayan düşünceleri var olan güdüye doğru yönlendirdim. Ama artık o krizli an yaklaşıyor. Duygular coşacak, kararlar çabucak verilecek. Olaylar hızla gelişecek. Yararlı olmak istiyorsam ben de hızla hareket etmeliyim. Ama Üç Robot Kuralı bunu yapmamı engelliyor. Vücuda ve kafaya verilecek zararların inceliklerini kavramak zaman alıyor. Göçmenler Madam Gladia’ya yaklaştıkları sırada orada yalnız olsaydım ne yapacağımı da bilemezdi… Atacağım her adımın Madam Gladia, birkaç Göçmen ve kendi açımdan zararlı olacağını sezerdim. Belki bütün bunların hepsinin birden olacağım düşünürdüm.”</p>

  <p class="block7">Daneel, “Peki, ne yapacağız, Dostum Giskard?” diye sordu.</p>

  <p class="block7">“Üç Kuralı değiştirmemiz imkânsız, Dostum Daneel. Onun için başarısızlığa uğrayacağımız anı beklemekten başka yapabileceğimiz hiçbir şey yok.”</p>

  <p class="block8">&nbsp;</p>

  <h1 class="block4" id="sigil_toc_id_31">Üçüncü Bölüm Baley-Dünyası</h1>

  <h2 class="block4" id="sigil_toc_id_32">GÖÇMEN GEZEGENİ</h2>

  <h3 class="block5" id="sigil_toc_id_33">29.</h3>

  <p class="block6">&nbsp;</p>

  <p class="block7">D.G.‘nin gemisi uzaya açılmıştı yine. Etrafını değişmeyen sonsuz boşluk sarmıştı. Gladia havalanmalarından bir süre sonra uyumaya hazırlanırken, “Ne garip,” diye düşündü. “Uzay bana gençliğimi geçirdiğim dünyadan daha güvenli geliyor. Ama Solaria da artık gençliğimde tanıdığım o dünya değil. İnsanların bulunmadığı bir gezegen orası. Solaria’yı insan karikatürleri koruyor…” Sonra uykuya daldı. O uyurken nöbet bekleyen Daneel’le Giskard konuşma fırsatı buldular.</p>

  <p class="block7">Daneel, “Dostum Giskard,” dedi. “Yöneticiyi senin mahvettiğinden eminim.”</p>

  <p class="block7">“Başka seçeneğim yoktu ki, Dostum Daneel. Bir rastlantı sonucu tam zamanında olay yerine eriştim. Çünkü bütün sezgi gücümü insanları bulabilmek için kullanıyordum. İnsanlarla karşılaşmadım. Madam Gladia’nın öfke ve çaresizliğini hissetmeseydim durumu kavrayamazdım. Uzaktan duygularını algıladım. O yüzden olay yerine ‘koştum.’ Tam zamanında yetiştim. Bu bakımdan herkesi Madam Gladia kurtardı sayılır. Hiç olmazsa seni ve Kaptanı. Sizi kurtaramayacak kadar gecikmiş olsaydım yine de gemiye bir zarar vermelerini önleyebilirdim.” Giskard bir an durdu. “Seni kurtaramayacak kadar gecikmiş olmak beni çok sarsardı. Dostum Daneel.”</p>

  <p class="block7">“Teşekkür ederim, Dostum Giskard.” Daneel’in sesi ciddi ve resmiydi.</p>

  <p class="block7">“Yöneticinin insana benzemesinin seni engellemiş olması beni sevindiriyor. Bu durum tepkilerimi ağırlaştırdı. Benim görünüşümün de Yöneticinin tepkilerini ağırlaştırdığı gibi.”</p>

  <p class="block7">“Dostum Giskard, kadın robotun görünüşünün benim için hiçbir önemi yoktu. Çünkü ben onun kafasının içini görüyordum. Beyni çok kısıtlı ve insanlarınkinden farklıydı. Onun için Yöneticinin insan olmadığını anladım ve hemen harekete geçtim. Hatta harekete geçtiğimi ancak her şey sona erdikten sonra farkettim.”</p>

  <p class="block7">“Ben de öyle düşündüm. Dostum Daneel. Ama yanılmadığımı anlamak için bu açıklamayı bekledim Görünüşte insana benzeyen birini öldürmüş olmak seni rahatsız etmiyor sanırım.”</p>

  <p class="block7">“Tabii etmiyor. Çünkü o bir robottu.”</p>

  <p class="block7">“Ben Yöneticiyi öldürmeyi başarsaydım yine de pozitron akımımda bir yavaşlama olurdu sanırım. Onun insan olmadığını iyice bilmeme rağmen hem de.”</p>

  <p class="block7">Daneel düşünceliydi. “Sana bir şey sormak istiyordum, Dostum Giskard. Yönetici Madam Gladia’yı öldürseydi, bu olaydan sonra yaşayabilir miydi?”</p>

  <p class="block7">Giskard bir süre cevap vermedi. “Yönetici Madamı sadece tehdit etti. Ama bunu yerine getirmedi.”</p>

  <p class="block7">“Yerine getirebilir miydi, Dostum Giskard?”</p>

  <p class="block7">“Bu soruyu nasıl cevaplayabiliriz? Yöneticiye ne gibi emirler verildiğini bilmiyoruz ki.”</p>

  <p class="block7">“Bu emirler Birinci Kuralı böyle kesinlikle geçersiz kılmış olabilir mi?”</p>

  <p class="block7">Giskard, “Bu konuyu sırf bu soruyu sormak için açtığın anlaşılıyor.” diye mırıldandı. “Sözü burada kesmemiz daha doğru olacak.”</p>

  <p class="block7">Daneel inatla, “Dostum Giskard,” dedi. “Bu olay Birinci Kuralın belirli koşullar altında geçersiz hale getirilebileceğini gösteriyor. O halde aynı şeyi diğer Kurallar için de söyleyebiliriz. Öyleyse bu Kurallar değiştirilerek ortadan kaldırılabilir. Demek ki, bütün Yasalar, hatta Birinci Kural bile mutlak değil. Robotları planlayanların bu Yasaları istedikleri biçime sokmaları mümkün.”</p>

  <p class="block7">Giskard, “Yeter, Dostum Daneel,” diye cevap verdi. “Başka bir şey söyleme.”</p>

  <p class="block7">Daneel, “Atılacak bir adım daha var, Dostum Giskard,” dedi. “Ortak Elijah bu tek adımı atardı.”</p>

  <p class="block7">“O bir insandı. Bunu yapabilirdi.”</p>

  <p class="block7">“Ben de elimden geleni yapmalıyım. Robotik Yasalar, hatta Birinci Kural mutlak olmadığına ve insanlar onları istedikleri gibi değiştirebildiklerine göre, belirli bazı koşullarda biz de…” Daneel durakladı.</p>

  <p class="block7">“Artık devam etme.” Giskard’ın sesi zorlukla duyuluyordu.</p>

  <p class="block7">Daneel sesinde acayip bir hırıltıyla, “Devam etmeyeceğim,” dedi.</p>

  <p class="block7">Sessizlik çok uzun sürdü. İki robotun pozitronik devreleri zorlukla düzelebildi.</p>

  <p class="block7">Sonra Daneel, “Aklıma başka bir şey geldi,” diye açıkladı. “Aurora’da, Robotik Enstitüsünde insana benzeyen robotlar yapıldı. Dr. Amadiro, onları Dr. Fastolfe’un planlarına göre hazırladı.”</p>

  <p class="block7">“Evet, bunu herkes biliyor.”</p>

  <p class="block7">“İnsana benzeyen o robotlar ne oldu?”</p>

  <p class="block7">“Proje başarılı olamadı.”</p>

  <p class="block7">Bu kez de Daneel, “Bunu herkes biliyor.” dedi. “Ama sorumun cevabı değil bu. O insana benzeyen robotları ne yaptılar?”</p>

  <p class="block7">“Herhalde parçaladılar.”</p>

  <p class="block7">“Bu tahminin doğru olması şart değil. Acaba onları gerçekten parçaladılar mı?”</p>

  <p class="block7">“En mantıklısı bu olurdu. Başarısızlığa uğramış robotları başka ne yapabilirlerdi?”</p>

  <p class="block7">“İnsana benzeyen robotların başarısız olduklarını nereden biliyorsun? Onları kimseye göstermediler.”</p>

  <p class="block7">“Bu da onların başarılı olamadıklarını göstermez mi?”</p>

  <p class="block7">“Başarılı olduklarını düşünelim. Onları insanlardan saklamaları için ne sebep vardı?”</p>

  <p class="block7">“Aklıma hiçbir neden gelmiyor, Dostum Daneel”</p>

  <p class="block7">“İyi düşün. Dostum Giskard. Şimdi insanlara benzedikleri için tehlikeli olabilecek robotlardan söz ediyoruz. Seninle daha önce Aurora’da Göçmenleri yenmek için bir plan yapıldığına karar verdik. Bu onları bir darbede, kesinlikle yenecek bir şey, ve darbeyi Arza indirecekler. Öyle değil mi?”</p>

  <p class="block7">“Evet, Dostum Daneel.”</p>

  <p class="block7">“O halde bu planı hazırlayan Dr. Amadiro olamaz mı? O iki yüz yıl boyunca Arza duyduğu nefreti açıklamaktan kaçınmadı. Amadiro insan gibi robotlar yaptı. Ve sonra bunlar ortadan kayboldu. Dr. Amadiro onları Arza göndermiş olamaz mı? Unutma Solaria’lı robotik uzmanları Üç Kuralı çarpıtmayı başarmışlardı. Aynı şeyi Aurora’lılar da yapabilirler.”</p>

  <p class="block7">“Yani insana benzeyen robotların Arza gönderildiklerini mi söylüyorsun, Dostum Daneel?”</p>

  <p class="block7">“Evet. Bu robotlar insana benzedikleri için Arzlıları kandıracaklar. Ve Dr. Amadiro’nun Arza indirmeyi planladığı darbeyi kolaylaştıracaklar.”</p>

  <p class="block7">“Bu iddianı destekleyecek bir kanıtın yok.”</p>

  <p class="block7">“Ama bu mümkün.”</p>

  <p class="block7">“Eğer öyleyse o zaman bizim de Arza gitmemiz gerekecek. Oraya ulaşmalı ve felaketi önlemenin yolunu bulmalıyız.”</p>

  <p class="block7">“Evet, öyle.”</p>

  <p class="block7">“Ama Madam Gladia Arza gitmezse, biz de o dünyaya gidemeyiz. Onun Arza bir yolculuk yapmayı isteyeceğini hiç sanmıyorum.”</p>

  <p class="block7">“Kaptanı gemiyi Arza götürmesi için etkileyebilirsin. O zaman Madam Gladia da o dünyaya gitmekten başka çare bulamaz.”</p>

  <p class="block7">Giskard, “Kaptana zarar vermeden onu etkileyemem,” dedi, “D.G. kendi gezegeni olan Baley-dünyasına gitmekte kararlı. Ancak Kaptan Baley-dünyasında planladıklarını yaptıktan sonra Arza gitmesi için bir şeyler ayarlayabiliriz belki.”</p>

  <p class="block7">“Çok geç kalmış oluruz o zaman.”</p>

  <p class="block7">“Başka çarem yok. Bir insana zarar veremem.”</p>

  <p class="block7">“Çok geciktiğimiz takdirde… bunun ne anlama geleceğini bir düşün, Dostum Giskard.”</p>

  <p class="block7">“Düşünemem. Ben sadece bir insana zarar veremeyeceğimi biliyorum.”</p>

  <p class="block7">“O halde Birinci Kural yeterli değil ve biz…” Daneel devam edemedi. İki robot çaresiz bir sessizliğe büründüler.</p>

  <h3 class="block5" id="sigil_toc_id_34">30.</h3>

  <p class="block7">Gemi Baley-dünyasına yaklaşırken gezegen daha belirgin bir hal aldı. Gladia kamarasındaki ekranda gezegeni seyrediyordu. Kadın hayatında ilk kez bir Göçmen dünyasını görüyordu.</p>

  <p class="block7">D.G. sonunda ona Baley-dünyasına gittiklerini açıkladığı zaman Gladia itiraz etmişti. Ama Kaptan hafifçe gülerek bu konuyu önemsemediğini belirtmeye çalışmıştı. “Ne yapacağımı sanıyordunuz, Madam? Sizinkilerin silahını bizimkilere götürmem gerekiyor. Onlara bilgi vermek zorundayım.”</p>

  <p class="block7">Gladia soğuk bir tavırla, “Aurora Komitesi size beni Solaria’ya götürmeniz için bir şartla izin verdi,” demişti. “Beni Aurora’ya geri getirmeniz şartıyla.”</p>

  <p class="block7">“Aslında bu doğru değil, Madam. Bu konuda resmi olmayan bir anlaşma yapmış, ama yazılı bir belge imzalamıştık. Resmi bir anlaşma yok.”</p>

  <p class="block7">“Resmi olmayan bir anlaşmaya ben uyardım. Her uygar insan da öyle, D.G.”</p>

  <p class="block7">“Bundan eminim. Madam Gladia. Ama biz Tüccarlar sadece iki şeye inanırız: Paraya ve imzalı bölgelere. Ben hiçbir zaman yazılı bir anlaşmanın şartlarına karşı gelmem. Yapmak için para aldığım bir işi de geri çevirmem.”</p>

  <p class="block7">“Yani beni Aurora’ya getirmek için size para vermem gerektiğini mi ima ediyorsunuz?” Gladia başını dikleştirmişti.</p>

  <p class="block7">“Madam!”</p>

  <p class="block7">“Haydi, haydi, D.G. Yalandan öfkelenmiş gibi tavırlar takınarak boş yere beni kandırmaya çalışmayın. Dünyanızda bir esir gibi tutulacaksam bunu bana açık açık söyleyin. Nedeni de açıklayın. Durumumu olduğu gibi anlatın.”</p>

  <p class="block7">“Esirim değilsiniz. Olmayacaksınız da. Hatta o yazılı olmayan anlaşmaya da uyacağım. Sizi evinize götüreceğim. Ama sırası gelince. Önce Baley-dünyasına gitmek zorundayım. Siz de benimle geleceksiniz.”</p>

  <p class="block7">“Neden sizinle gelmem gerekiyor?”</p>

  <p class="block7">“Dünyamın insanları sizi görmek isteyecekler. Siz Solaria seferinin kahramanısınız. Bizi kurtardınız. Vatandaşlarımın elinden adınızı sesleri kısılıncaya kadar haykırmak şansını alamazsınız. Ayrıca siz atam Elijah’nın da yakın dostuydunuz.”</p>

  <p class="block7">“Bu konuda ne biliyorlar? Ya da… ne bildiklerini sanıyorlar?” Gladia’nın sesi sertti.</p>

  <p class="block7">D.G. güldü. “Aleyhinize olacak bir şey bilmiyorlar. Bana inanın. Siz bir efsanesiniz. Ve efsaneler insanlardan daha önemli ve soyludur. Aslında sizi dünyama götürmeyi istemezdim. Çünkü bizimkileri düş kırıklığına uğratabilirsiniz. Yeteri kadar uzun boylu, haşmetli ve güzel değilsiniz. Ama Solaria hikâyesi duyulur duyulmaz birdenbire bütün bu özelliklere sahip olacaksınız. Hatta belki de bizimkiler bir daha dünyamızdan ayrılmanızı istemeyecekler. Unutmayın, Baley-dünyasından söz ediyoruz. Orada atam Elijah’nın hikâyesi diğer gezegenlere oranla çok daha ciddiye alınır. Ve siz de bu hikâyenin bir parçasısınız.”</p>

  <p class="block7">“Beni hapsetmek îçin bunu bir bahane olarak kullanamazsınız.”</p>

  <p class="block7">“Size söz veriyorum, öyle bir şey yapmayacağım. Yemin ediyorum, sizi mümkün olduğu zaman evinize götüreceğim. Mümkün olduğu zaman.”</p>

  <p class="block7">Gladia’nın öfkesi fazla uzun sürmedi. Bir Göçmen dünyasının nasıl bir yer olduğunu görmek istiyordu. Ayrıca şimdi gittikleri, Elijah Baley’nin yerleştiği dünyaydı. Orayı Elijah’nın oğlu kurmuştu. Elijah da son yıllarını bu gezegende geçirmişti. Baley-dünyasında Elijah’dan kalma çok şey vardı herhalde.</p>

  <p class="block7">Gezegenin adı. Elijah’nın torunları. O efsane.</p>

  <p class="block7">Böylece Gladia yaklaştıkları dünyayı seyrederek Elijah’yı düşündü.</p>

  <h3 class="block5" id="sigil_toc_id_35">31.</h3>

  <p class="block7">Ama Gladia çok geçmeden düş kırıklığına uğradı. Gezegenin üzerini bulutlar örtüyordu. Kapıdaki işaret yandı ve Kaptan Baley gülümseyerek içeri girdi. “Kısa bir süre sonra gezegene ineceğiz. Size dikkatle sterlize edilmiş bir tulum getirdim. Şu plastik çantanın içinde. Yani ona Göçmen elleri hiç dokunmadı. Tulumu giymek kolay. Giysinin burun ve ağzınız dışında her tarafınızı örttüğünü göreceksiniz.”</p>

  <p class="block7">“Bu hazırlık sadece benim için mi yapıldı, D.G.?”</p>

  <p class="block7">“Hayır, hayır, Madam. Yılın bu mevsiminde dışarıda hep bu kılığı giyeriz. Başkentimizde kış şimdi. Ve hava soğuk. Aslında dünyamız soğuk bir yer. Gökyüzü çoğu zaman bulutlarla kaplı. Bol bol yağmur ya da kar yağıyor.”</p>

  <p class="block7">“Tropikal bölgelerde de mi?”</p>

  <p class="block7">“Hayır, o bölgeler kuru ve sıcak. Ama nüfus serin bölgelerde daha yoğun. Bu hava hoşumuza gidiyor. İnsanı canlandırıyor. Arz türü canlılar yerleştirilmiş olan denizlerimiz verimli. Balıklar ve diğer yaratıklar kolaylıkla ürüyorlar. Bu yüzden besin sıkıntısı çekmiyoruz. Oysa tarım kısıtlı. Hiçbir zaman Galaksinin ekmek sepeti olamayacağız. Yazlar kısa ama çok sıcak. O zaman herkes kumsallara koşuyor. Ama çıplaklık tabu olduğu için plajlarımızı ilginç bulmayabilirsiniz.”</p>

  <p class="block7">“Havanın bir tuhaf olduğu anlaşılıyor. Ama tabii siz bir Tüccarsınız. Herhalde gezegeninizde fazla kalmıyorsunuz.”</p>

  <p class="block7">“Doğru. Ama ben dünyamdan kaçmak için Tüccar olmadım. Burayı seviyorum. Belki daha sık kalsaydım, dünyamdan bu kadar hoşlanmazdım. Bir bakıma Baley-dünyasındaki çetin koşullar işe yarıyor. Çok kimsenin ticarete başlamasına neden oluyor. Ayrıca Baley-dünyasında besin için denizlerde dolaşan insanlar da var. Okyanuslarda dolaşmakla uzayda yolculuk yapmak arasında fazla bir fark yok. Yıldızlar arasında dolaşan Tüccarların üçte birinin Baley-dünyasından olduğunu söyleyebilirim.”</p>

  <p class="block7">Gladia, “Biraz çıldırmış gibi bir haliniz var,” diye mırıldandı.</p>

  <p class="block7">“Öyle mi? Ben şu anda çok neşeli olduğumu düşünüyordum. Bunun nedeni var. Aynı şey sizin için de geçerli.”</p>

  <p class="block7">“Ya?”</p>

  <p class="block7">“Bu belli bir şey değil mi? Solaria’dan sağ salim kurtulduk. Solaria’nın yarattığı tehlikenin ne olduğunu artık kesinlikle biliyoruz. Bizimkileri ilgilendirecek olağanüstü bir silahı ele geçirdik. Görevliler hikâyeyi biliyor ve sizi karşılamak için sabırsızlanıyorlar. Aslında bizim gemicilerin gözünde de bir kahramansınız. Gemide hemen herkes bu tulumu size getirmek istedi. Size yaklaşıp havanızdan yararlanmak istiyorlar diyebiliriz.”</p>

  <p class="block7">Gladia alaylı bir tavırla, “Büyük bir değişiklik bu.” dedi.</p>

  <p class="block7">“Gerçekten de öyle. Niss… Daneel’in ders verdiği tayfa… O da sizden özür dilemeyi çok istiyor. Hatta özür dilemeleri için dört arkadaşını getirmeyi düşünüyor. Ve içlerinden o çirkin teklifte bulunan tayfayı da sizin gözlerinizin önünde tekmeleyecek. Aslında Niss kötü bir insan değildir, Madam.”</p>

  <p class="block7">“Bundan eminim. Niss’e onu bağışladığımı ve o olayı unuttuğumu söyleyin. Ve siz… her şeyi ayarlarsanız… gezegene inmeden önce onunla ve belki başka birkaç kişiyle el sıkışırım. Ama etrafımı sarıvermelerine engel olmalısınız.”</p>

  <p class="block7">“Anlıyorum. Baley-kentinde etrafınızı sarmayacaklarını kesinlikle söyleyemem. Baley-dünyasının. başkenti o. Hükümet üyeleri sizinle görünmenin iyi bir koz olacağını düşünecekler. Gülümseyip selamlar verecekler. Onları engelleyemeyiz.”</p>

  <p class="block7">“Yakup adına! Atanız Elijah böyle derdi.”</p>

  <p class="block7">“Gezegene indiğimiz zaman bu sözleri ağzınıza almayın. Bu atam Elijah’a özgü bir laftır. Başkalarının bunu söylemesi terbiyesizlik sayılır… Gezegendekiler sizi alkışlayarak nutuklar atacaklar. Türlü anlamsız tören yapılacak. Çok üzgünüm, Madam.”</p>

  <p class="block7">Gladia düşünceli bir tavırla, “Bütün bunlar olmasaydı sevinirdim.” diye cevap verdi. “Ama herhalde onları engellemek imkânsız.”</p>

  <p class="block7">“Öyle, Madam.”</p>

  <p class="block7">“Bütün bu törenler ne kadar sürer?”</p>

  <p class="block7">“Onlar yoruluncaya kadar. Madam. Herhalde törenler birkaç gün sürer. Ama hepsi birbirinden farklı olur.”</p>

  <p class="block7">“Gezegende ne kadar kalacağız?”</p>

  <p class="block7">“Ben yoruluncaya kadar. Çok üzgünüm. Madam. Ama yapmam gereken çok şey var. Gitmem gereken yerler de. Sonra dostlarımı göreceğim…”</p>

  <p class="block7">“Kadınlarla aşk yapacaksınız…”</p>

  <p class="block7">D.G. neşeyle güldü. “Ah, şu insanlar ne zayıf yaratıklar!”</p>

  <p class="block7">“Neredeyse salyalarınız akacak.”</p>

  <p class="block7">“Bu da bir zayıflık. Salyalarımın akmasını istemiyorum.”</p>

  <p class="block7">Gladia gülümsedi. “Tam anlamıyla aklı başında bir insan değilsiniz.”</p>

  <p class="block7">“Ben öyle olduğumu hiçbir zaman iddia etmedim zaten. Ama bütün bunlar bir yana, başka nedenler de var. Gemiciler de ailelerini ve dostlarını görmek isteyecekler. Biraz uyumaları ve eğlenmeleri gerekiyor. Tabii cansız şeyler de var. Bu geminin onarılması, yenilenmesi ve depolara yakıt doldurulması şart. Böyle ufak tefek işler var işte.”</p>

  <p class="block7">“Bu ufak tefek işler ne kadar sürer?”</p>

  <p class="block7">“Aylarca belki de. Kimbilir?”</p>

  <p class="block7">“Peki, ben o sırada ne yapacağım?”</p>

  <p class="block7">“Dünyamızı görür, ufkunuzu genişletirsiniz.”</p>

  <p class="block7">“Ama dünyanız Galaksinin eğlence yeri değil ki.”</p>

  <p class="block7">“Çok doğru. Yine de sizi oyalamaya çalışırız.” D.G. saatine bir göz attı. “Son bir uyarı. Madam. Yaşınızdan sakın söz etmeyin.”</p>

  <p class="block7">“Neden?”</p>

  <p class="block7">“Çünkü yaşınızı bilmemeleri daha doğru olur.”</p>

  <p class="block7">“Ama aslında yaşımı pekala biliyorlar. Öyle değil mi? Atanız Elijah’ın dostu olduğuma göre… Elijah’nın kaç yıl önce yaşadığını bilmemeleri imkânsız. Yoksa…” Gladia, Kaptanı dikkatle süzdü. “Benim o Gladia’nın torunu olduğumu mu sanıyorlar?”</p>

  <p class="block7">“Hayır, hayır, kim olduğunuzu da, yaşınızı da biliyorlar. Ama sadece kafalarıyla.” D.G. elini alnına vurdu. “Ve çok az kimsenin kafası çalışır. Herhalde bunu farkettiniz”</p>

  <p class="block7">“Evet, farkettim. Aurora’da bile.”</p>

  <p class="block7">“İyi. Göçmenlerin bu bakımdan yalnız kalmalarını istemem. Şimdi…” D.G. bir an durdu. “Siz aslında kırk. kırk beş yaşında gösteriyorsunuz. Kalpleriyle de bunu asıl yaşınız olarak kabul edecekler. İnsanların çoğunun düşünme mekanizması kalplerindedir. Tabii laf arasında asıl yaşınıza hafifçe değinebilirsiniz. Ama bunun üzerinde durmayın.”</p>

  <p class="block7">“Bu gerçekten önemli mi?”</p>

  <p class="block7">“Olmaz olur mu? Dinleyin. Sıradan Göçmenler robot istemiyorlar. Robotlardan hoşlanmıyorlar. Bu bakımdan Uzaycılardan farklı olmalarına da aldırmıyorlar. Ama uzun ömür başka… Dört yüz yaş yüzden çok farklı.”</p>

  <p class="block7">“Pek azımız dört yüz yaşına erişebiliyoruz.”</p>

  <p class="block7">“Pek azımız yüz yaşına erişebiliyoruz. Göçmenlere kısa ömürlü olmanın üstünlüklerini öğretiyoruz. Ama dört yüz yaşına kadar yaşamanın mümkün olduğunu bilen bir insan kısa ömürlü olduğu için pek sevinemez aslında. Yani bir noktadan sonra propaganda ters tepki yapmaya başlar. Bu yüzden bu konuyu açmamak daha doğru olur. Bildiğiniz gibi Göçmenler, Uzaycılarla sık sık karşılaşmazlar. Onların en uzun ömürlü Göçmenden daha yaşlı olmalarına rağmen çok genç durduklarını pek görmezler. Ama sizin hem genç, hem de hayat dolu olduğunuzu görecekler. Bu konuyu düşündükleri takdirde de şok geçirecekler.”</p>

  <p class="block7">Gladia acı acı, “Bir konuşma yapmamı ve dört yüz yaşına kadar yaşamanın aslında ne anlama geldiğini açıklamamı ister misiniz?” dedi. “Umut baharı çok gerilerde kalır. Dostlarınız ve ahbaplarınız ölürler. Çocukların ve ailenin bir anlamı yoktur. Arka arkaya evlenirsiniz. Bir an gelir, bütün istediklerinizi görmüş ve duymuş olduğunuzu düşünürsünüz. Aklınıza yeni hiç bir şey gelmez. Heyecanın ne olduğunu hatırlamazsınız. Her yıl iç sıkıntısı daha da artar.”</p>

  <p class="block7">“Baley-dünyalılar bu sözlerinize inanmazlar. Ben de inandığımı sanmıyorum. Bütün Uzaycılar böyle mi düşünüyorlar? Yoksa bunları siz mi uydurdunuz?”</p>

  <p class="block7">“Ben sadece kendi duygularımı kesinlikle biliyorum. Ama başkalarının da yaşlanırken ne kadar cansızlaştıklarını gördüm. Aksileştiler, hırsları kalmadı, ilgileri söndü.”</p>

  <p class="block7">D.G. dudaklarını ciddi bir tavırla birbirine bastırdı. “Uzaycılar arasında intihar oranı yüksek mi?”</p>

  <p class="block7">“Hayır, intihar olayı hemen hiç görülmez.”</p>

  <p class="block7">“Ama bu söylediklerinize uymuyor.”</p>

  <p class="block7">“Düşünün! Etrafımız görevleri bizi yaşatmak olan robotlarla çevrili. Gözlerinden hiçbir şey kaçmayan robotlarımız yanımızda oldukları sürece kendimizi öldürmemiz imkânsız. Herhalde hiçbirimiz intiharı düşünemeyiz. Ben bunu aklımdan bile geçirmem. Bunun ev robotlarım ve özellikle Daneel’le Giskard için ne anlama geleceğini düşünürüm.”</p>

  <p class="block7">“Ama onlar canlı değiller ki. Duyguları yok.”</p>

  <p class="block7">Gladia başını salladı, “Onlarla birlikte yaşamadığınız için böyle söylüyorsunuz. Her neyse… Vatandaşlarınızın uzun ömürlü olmayı çok istediklerini söylerken durumu abartıyorsunuz bence. Siz yaşımı biliyorsunuz, beni görüyorsunuz. Ama bu sizi etkilemiyor.”</p>

  <p class="block7">“Çünkü Uzaycı dünyalarının zayıflayıp mahvolacaklarına inanıyorum. İnsanlığın umudu Göçmenler. Bunu sağlayan da kısa ömürlü olmamız. Söylediklerinizi dinlerken bundan büsbütün emin oldum. Tabii sözleriniz doğruysa.”</p>

  <p class="block7">“Bu kehanetinizden emin olmayın. Göçmenler de çözümleyemeyecekleri sorunlar yaratabilirler. Hâlâ yaratmamışlarsa tabii.”</p>

  <p class="block7">“Bu mümkün, Madam. Ama artık yanınızdan ayrılmam gerekiyor. Gemi inmek için alçalıyor.”</p>

  <p class="block7">Kaptan Kamaradan çıktı. Gladia ise sıkıntılı sıkıntılı düşünüyordu. Aradığı huzuru nerede bulacaktı?</p>

  <p class="block7">Kadın birden Giskard’ın o hafifçe parlayan gözlerini kendisine dikmiş olduğunu farketti. “Şu tulumu giymeme yardım et, Giskard,” dedi.</p>

  <h3 class="block5" id="sigil_toc_id_36">32.</h3>

  <p class="block7">Hava soğuk, bulutlarla kaplı gökyüzü kurşuniydi. Rüzgâr kar taneciklerini uçuruyordu.</p>

  <p class="block7">Engellerin arkasına insanlar toplanmış bekliyorlardı. Hepsinin de arkasında değişik biçimde ve renkte tulumlar vardı.</p>

  <p class="block7">Gladia eldivenli elini yüzüne götürdü. Burnu dışında her tarafı sıcacıktı. Tulum hem soğuğu geçirmiyor, hem de hafif bir sıcaklık veriyordu. Kadın arkasına baktı. Daneel’le Giskard yakınındaydılar. Onlar da tulum giymişlerdi. D.G. istemişti bunu. “Bizimkilere yanınızda robotlar olduğunu zorla hatırlatmamalısınız, Madam,” demişti.</p>

  <p class="block7">Kaptan şimdi Gladia’ya, yanları ve tepesi saydam bir yertaşıtına binmesi için işaret ediyordu. “Yolculuk sırasında sizi görmek isteyeceklerdir. Madam.”</p>

  <p class="block7">Gladia arkadaki kanapeye oturdu. D.G. de yanına geçti. “Ben de sizin gibi bir kahramanım.”</p>

  <p class="block7">“Bu sizin için önemli mi?”</p>

  <p class="block7">“Ah, evet. Bu mürettabatım için ödül anlamına geliyor. Ben de terfi edeceğim. Bunu küçümseyecek değilim.”</p>

  <p class="block7">Daneel’le Giskard da taşıta binerek iki insanın karşısındaki kanapeye yerleştiler. Önde saydam olmayan bir taşıt vardı. Arkada ise on iki tane. Kalabalık bağırıyor, el sallıyordu. D.G. de gülümseyerek elini kaldırdı. Gladia’ya kendisi gibi yapmasını işaretle anlattı.</p>

  <p class="block7">Kadın kayıtsızca el salladı. Arabanın içi sıcaktı ve burnundaki uyuşukluk geçmişti.</p>

  <p class="block7">Kadın, “Bu pencereler çok kötü parlıyor.” dedi. “Buna engel olunamaz mı?”</p>

  <p class="block7">D.G., “Olunur tabii,” diye cevap verdi. “Ama bunu yapacak değiliz. O pırıltı belli belirsiz bir güç alanı. Dışarıdakiler çok heyecanlı. Üzerleri arandı, ama biri yine de gizlice bir silah getirmiş olabilir. Yaralanmanızı istemeyiz.”</p>

  <p class="block7">“Yani birinin beni öldürebileceğini mi söylemek istiyorsunuz?”</p>

  <p class="block7">Daneel bir pencereden kalabalığı inceliyordu. Giskard da diğer yandakinden.</p>

  <p class="block7">“Aslında böyle bir şey olacağını sanmıyorum, Madam. Ama siz bir Uzaycısınız. Ve Göçmenler de Uzaycıları sevmezler. İçlerinden bazıları müthiş bir kin duyuyor olabilirler. Ve sizin sadece Uzaycı tarafınızı farkedebilirler. Ama endişelenmeyin. Biri böyle bir şeye kalkışsa bile başarılı olamaz.” Taşıtlardan oluşan sıra hareket etti.</p>

  <p class="block7">Gladia hayretle neredeyse yerinden fırlayacaktı. “Bu taşıtı kim kullanıyor?”</p>

  <p class="block7">D.G., “Bu arabalar kompüterle çalışıyor,” dedi. “Uzaycı taşıtlarının böyle olmadığı anlaşılıyor.”</p>

  <p class="block7">“Bizde taşıtları robotlar kullanır.”</p>

  <p class="block7">Kaptan, “Bizde robot yok,” diye hatırlattı.</p>

  <p class="block7">“Ama temelde bir robotla kompüter arasında hiç fark yoktur.”</p>

  <p class="block7">“Bir kompüter insana benzemez. İnsan onu fark bile etmez. Belki teknik bakımından kompüterle robot birbirine benzer. Ama psikolojik bakımdan aralarında dünyalar kadar fark vardır.”</p>

  <p class="block7">Gladia pencereden dışarı bakıyordu. Bu karlar altındaki bomboş kırlar ve çıplak ağaçlar çok sıkıcıydı. D.G. onun ne düşündüğünü anladı. “Bu mevsimde burası pek bir şeye benzemiyor, Madam. Ama yazın hiç de fena sayılmaz. Bu gördükleriniz buğday tarlaları, meyva bahçeleri, çayırlar…”</p>

  <p class="block7">“Ya ormanlar?”</p>

  <p class="block7">“Burada vahşi ormanlar yok. Baley-dünyası hâlâ gelişmekte olan bir gezegen. Aslında biz buraya yerleşeli yüz elli yıldan biraz daha uzun bir süre geçti. Önce ilk Göçmenler için tarlalar açıldı ve Arzdan getirilen tohumlar kullanıldı. Sonra denizlere balık ve diğer canlılardan dağıttık. Kendi kendisini destekleyen bir ekoloji yaratmaya çalıştık. En sonunda da toprakların verimli bir hale gelmesini sağlamaya çabaladık. En zor olanı da bu.”</p>

  <p class="block7">“Diğer Göçmen dünyaları da aynı yolu mu izledi?”</p>

  <p class="block7">“İzliyorlar, Hiçbirinde çalışma henüz sona ermedi. Birkaç yüzyıl sonra Göçmen dünyaları verimli ve hayat dolu olacak. Hem denizler, hem karalar. Ama tabii o sırada bazı Göçmenler başka yeni dünyalara yerleşebilirler. İlk çalışmaları yapmaya başlarlar. Uzaycı dünyalarının da aynı devrelerden geçtiklerinden eminim.”</p>

  <p class="block7">“Yüzyıllar önce. Ayrıca bu kadar çok çabaladıklarını da sanmıyorum. Onlara yardım eden robotları vardı.”</p>

  <p class="block7">D.G. kısaca, “Biz de başarılı olacağız,” dedi. Ağır ağır ilerleyen taşıtlar sonunda taş döşeli bir açıklığa geldiler. Burada kubbeli, alçak birkaç bina vardı. D.G. alçak sesle açıkladı. “Başkent Alanı. Gezegenin resmi kalbi burada atar. Resmi daireler buradadır. Gezegen Kongresi de burada toplanır Yöneticinin Sarayı yine bu alandadır.”</p>

  <p class="block7">“Çok üzgünüm, D.G. ama pek etkilenmedim. Bunlar ilginç olmayan, küçük binalar.”</p>

  <p class="block7">Göçmen güidü. “Siz sadece binalardan bazılarının damlarını görüyorsunuz, Madam. Aslında binalar yerin altında. Ve hepsi de birbirlerine bağlı. Bu bir tek site sayılır. Ve hâlâ da ekler yapılıyor. Bu site ve etrafındaki apartmanlar Baley-kentini oluşturuyorlar.”</p>

  <p class="block7">“Sonunda her şeyi yeraltına mı taşıyacaksınız? Bütün kenti? Bütün dünyayı?”</p>

  <p class="block7">“Evet, çoğumuz bir yeraltı dünyasının kurulmasını sabırsızlıkla bekliyoruz.”</p>

  <p class="block7">“Anladığıma göre, Arzda da kentler yerin altındaymış.”</p>

  <p class="block7">“Gerçekten öyle, Madam. Şu ünlü ‘Çelik Mağaralar’.”</p>

  <p class="block7">“O halde burada Arzı taklit ediyorsunuz.”</p>

  <p class="block7">“Bu basit bir taklit değil. Yapılanlara kendi fikirlerimizi de katıyoruz. Ve… durmak üzereyiz, Madam. Biraz sonra taşıttan inmemizi isteyecekler. Sizin yerinizde olsaydım, tulumumu sıkıca kapardım. Kışın Alanda ıslık çalarak esen rüzgâr çok ünlüdür.”</p>

  <p class="block7">Gladia tulumu zorlukla kapattı. “Demek sizinki basit bir taklit değil.”</p>

  <p class="block7">“Değil ya. Yeraltı dünyamızı hava şartlarını da gözönüne alarak kuruyoruz. İklimimiz Arzınkinden sert. Bu yüzden mimari bakımdan bazı değişiklikler yapılması gerekiyor. Siteler uygun biçimde yapıldıkları takdirde yazın içeriyi soğutmak,. kışın ısıtmak için fazla enerji harcamaya gerek kalmıyor. Bir bakıma kışın yazın depo edilen ısıyla her tarafı ısıtıyoruz. Kışın depo edilen soğukla da yazın serinliyoruz.”</p>

  <p class="block7">“Ya havalandırma?”</p>

  <p class="block7">“Tabii bu depolanan ısının bir miktarının kaçmasına neden oluyor. Ama hepsinin değil. Her şey saat gibi çalışıyor, Madam. Ve ileride bir gün kentlerimiz Arzdakinden farksız olacak. Tabii bütün amacımız bu. Baley-dünyasını Arzın bir eşi haline getirmek.”</p>

  <p class="block7">Gladia alay etti. “Arzın taklit edilecek kadar beğenilen bir yer olduğundan haberim yoktu.”</p>

  <p class="block7">D.G. ona öfkeyle baktı. “Göçmenlerin yanındayken bu tür nükteler yapmaktan kaçının, Madam. Hatta bana bile böyle şeyler söylemeyin. Arz bizim için alay konusu değildir.”</p>

  <p class="block7">Gladia, “Özür dilerim, D.G.,” dedi. “Saygısızlık etmek istemedim.”</p>

  <p class="block7">“Durumu bilmiyordunuz. Ama artık öğrendiniz. Haydi, inelim.”</p>

  <p class="block7">Taşıtın yan kapısı sessizce açıldı. D.G. yerinde dönerek indi. Gladia’ya yardım etmek için elini uzattı. “Gezegen Kongresinde bir konuşma yapacaksınız. Fırsat bulan her Hükümet görevlisi de nutuk atacak.”</p>

  <p class="block7">Soğuktan yüzü yanmaya başlayan Gladia irkildi. “Bir konuşma mı yapacağım? Bana kimse bundan söz etmedi.”</p>

  <p class="block7">D.G. şaşırdı. “Böyle bir şeyi beklediğinizi sanıyordum”</p>

  <p class="block7">“Beklemiyordum! Konuşma yapamam. Şimdiye kadar böyle,bir şeye hiç kalkışmadım.”</p>

  <p class="block7">“Konuşmak zorundasınız. Korkulacak bir şey değil bu. Size, ‘Hoşgeldiniz,’ demek için yapılacak uzun ve sıkıcı konuşmalardan sonra sadece birkaç kelime söyleyeceksiniz.”</p>

  <p class="block7">“Ama ne diyebilirim?”</p>

  <p class="block7">“Barış ve sevgiden söz edersiniz,olur biter.</p>

  <p class="block7">Yarım dakika konuşun yeter. İsterseniz sizin için bir iki cümle yazarım.”</p>

  <p class="block7">Gladia arabadan indi.Robotları onu izlediler. Kadının aklı iyice karışmıştı.</p>

  <h2 class="block4" id="sigil_toc_id_37">KONUŞMA</h2>

  <h3 class="block5" id="sigil_toc_id_38">33.</h3>

  <p class="block7">Binaya girdikleri zaman tulumlarını çıkararak memurlara verdiler. Daneel’le Giskard da öyle. Memurlardan biri Giskard’a çekine çekine yaklaştı.</p>

  <p class="block7">Gladia burun filtresini sinirli sinirli düzeltti. “Bana tekrar kendi tulumumu verecekler mi?” diye fısıldadı. D.G., “Başka kimsenin tulumunu giymeyeceksiniz,” dedi. “Onları radyasyonla sterlize ediyor ve saklıyorlar.”</p>

  <p class="block7">Gladia ihtiyatla etrafına baktı. “Kim onlar?” Parlak renkli elbiseler giymiş, silahlı adamları işaret ediyordu.</p>

  <p class="block7">D.G., “Güvenlik muhafızları, Madam,” dedi.</p>

  <p class="block7">“Burada, resmi binada da mı muhafızlar var?”</p>

  <p class="block7">“Tabii. Kürsüye çıktığınız zaman da güç alanından oluşan bir perde bizi dinleyicilerden ayıracak.”</p>

  <p class="block7">“Kendi temsilcilerinize güvenmiyor musunuz?”</p>

  <p class="block7">D.G. hafifçe gülümsedi. “Pek güvenmiyoruz. Burası hâlâ vahşi bir dünya. Tam anlamıyla uygarlaşmış değiliz. Bizi koruyacak robotlarımız da yok. Sonra ‘Savaş meraklıları‘nı da unutmayalım.”</p>

  <p class="block7">“Savaş meraklıları mı? Kim onlar?”</p>

  <p class="block7">İçeri giren Baley-dünyalılar da tulumlarını çıkarmışlar, içki içiyorlardı. Aralarında konuşuyor, zaman zaman Gladia’ya bakıyorlardı. Ama kadına yaklaşan yoktu.</p>

  <p class="block7">D.G. kadının bakışlarından ne düşündüğünü anlamıştı. “Onlara etrafınızda biraz yer kalmasından hoşlandığınız söylendi. Sizin hastalık alma korkunuzu anlıyorlar sanırım.”</p>

  <p class="block7">“Bunu bir hakaret saymadıklarını umarım.”</p>

  <p class="block7">“Belki de sayıyorlar. Ama yanınızda robot olduğu ilk bakışta anlaşılan biri var. Baley-dünyalılarının çoğu o tür ‘hastalıklardan’ çekiniyorlar. Özellikle savaş meraklıları.”</p>

  <p class="block7">“Bana onların kimler olduklarını söylemediniz.”</p>

  <p class="block7">“Göçmenlerin çoğu sonunda bütün Galaksinin onların olacağına inanıyor. Çünkü yayılma yarışında Uzaycılar bizimle başarıyla rekabet edemeyecekler. Bu yayılmanın zaman alacağım da biliyoruz. Bunu biz görmeyeceğiz. Hatta çocuklarımız da öyle. Belki bu yayılma bin yıl sonra tamamlanacak. Savaş meraklıları bu kadar beklemek istemiyorlar. Bu sorunun şimdi çözümlenmesi gerektiğini söylüyorlar.”</p>

  <p class="block7">“Yani savaşmak mı istiyorlar?”</p>

  <p class="block7">“Bunu açık açık söylemiyorlar. Tabii kendilerinden ‘Savaş meraklıları’ diye de söz etmiyorlar. Biz aklı başında kimseler onlara bu adı taktık. Bu adamlar kendilerinden ‘Arzın Üstünlüğüne İnananlar’ diye söz ediyorlar. Ne de olsa Arzın üstün olduğunu söyleyen kimselerle tartışamazsınız.”</p>

  <p class="block7">“Ve bu savaş meraklıları bana saldırabilirler, öyle mi?”</p>

  <p class="block7">D.G. kadına yürümeye başlamasını işaret etti. “Galiba sahneye çıkmanın zamanı geldi, Madam. Bizi sıraya sokuyorlar… Hayır, onların size saldıracaklarını sanmıyorum. Ama ihtiyatlı davranmanın da bir zararı olmaz.”</p>

  <p class="block7">D.G. onu sıraya sokarken Gladia durakladı. “Daneel ve Giskard olmadan hiçbir yere gitmem. O sahneye hiç çıkmam, özellikle savaş meraklılarıyla ilgili sözlerinizden sonra.”</p>

  <p class="block7">“Çok fazla şey istiyorsunuz, Madam.”</p>

  <p class="block7">“Tersine, ben hiçbir şey istemiyorum, D.G. Beni robotlarımla birlikte hemen Aurora’ya götürün, yeter!”</p>

  <p class="block7">D.G. memurlardan oluşan küçük bir gruba doğru gitti. Hafifçe eğilerek onları selamladı. Kısa bir konuşmadan sonra tekrar Gladia’nın yanına döndü. “Bir kahraman olduğunuz için pazarlık edebildim. Tabii ayrıca ikna gücüm de fazladır. Robotlarınız da sizinle birlikte gelecekler. Sahnede arkanızda oturacaklar ama projektörler onları aydınlatmayacak. Ve atam Elijah’nın hatırasına saygınız varsa, dönüp onlara bakmayın bile. Dikkatleri robotlarınızın üzerine çekmeyin.”</p>

  <p class="block7">Gladia rahat bir nefes aldı. “Çok iyisiniz, D.G. Teşekkür ederim.”</p>

  <p class="block7">Arka arkaya konuşan üç görevli Gladia’nın uykusunun gelmesine neden olmuştu. Kadın ancak D.G. konuşmak için ayağa kalktığı zaman kendisini toplayabildi.</p>

  <p class="block7">D.G. baş parmaklarını kemerine sokarak rahat bir tavırla konuşmaya başladı. “Baley-dünyalılar, Solaria’da olanların bir bölümünü duydunuz. Artık başarılı olduğumuzu biliyorsunuz. Aurora’lı Madam Gladia’nın bu başarıda büyük rolü olduğunu da öğrendiniz. Artık olayın ayrıntılarını size ve bizi hiper -vizyonla izleyen bütün vatandaşlarımıza anlatmanın zamanı geldi.”</p>

  <p class="block7">D.G. Baley olayları çabucak özetledi. İnsana benzeyen kadın robotun kendisine yaptıklarından hiç söz etmedi. Giskard’dan da. Daneel’in rolünü önemsizleştirdi. Gladia’nın kahramanlığını ise iyice abarttı. Sonunda olay iki kadının dövüşü halini aldı. D.G. bunu Gladia’nın cesareti ve otoritesi sayesinde kazandığını açıkladı.</p>

  <p class="block7">Sonra da, “Ve işte karşınızda Madam Gladia.” dedi. “O Solaria’da doğdu ve sonra Aurora vatandaşı oldu. Ama hareketleri Madamın gerçek bir Baley-dünyası vatandaşı olduğunu ortaya koydu. Müthiş bir alkış koptu.</p>

  <p class="block7">Bir projektör Gladia’yı aydınlattı. Kadın birdenbire paniğe kapılarak D.G.‘ye baktı. Kaptan Baley kadını alkışlayarak ona doğru eğildi ve, “Hepsini çok sevyorsunuz,” diye fısıldadı. “Barış istiyorsunuz. Resmi görevlilerden olmadığınız için de uzun uzun anlamsız laflar söylemeye alışık değilsiniz. Bunları söyleyin ve yerinize oturun, Madam.”</p>

  <p class="block7">Gladia onun söylediklerini duyamayacak kadar şaşkındı. Boş gözlerle Göçmene baktı. Sonra da ayağa kalktı. Şimdi karşısında insanlardan oluşan bir deniz vardı sanki.</p>

  <h3 class="block5" id="sigil_toc_id_39">34.</h3>

  <p class="block7">Gladia birdenbire pek ufacıcık olduğunu düşündü. Derin bir nefes alarak, “Dostlarım,” dedi. “Hepiniz Arzlıların torunusunuz. Ben de öyle. İnsanların yaşadığı her gezegende Arzlılar var. Bunlar ister Göçmen, ister Uzaycı dünyası ya da Arzın kendisi olsun, durum hep aynı. Herkes ya Arzda doğmuş ya da Arzlıların torunu. Bu müthiş gerçek karşısında diğer farklar silikleşiyor. Davranış ve düşüncelerimizde bu gerçek bize yol göstermeli. Beni de kendiniz gibi bir insan saydığınız ve dostça karşıladığınız için teşekkür ediyorum. İleride bir gün sevgi ve barış içerisinde yaşayan on altı milyar insanın birbirlerini akraba sayacaklarını umuyorum. Ben de sizleri sadece birer dost değil, aynı zamanda birer akraba olarak görüyorum.”</p>

  <p class="block7">Müthiş bir alkış salonda yankılanırken Gladia da rahatlayarak gözlerini yarı kapattı. Konuşmasının beğenildiği anlaşılıyordu. Kadın tam yerine oturacağı sırada kalabalıktan bir ses yükseldi. “Kaç yaşındasınız!”</p>

  <p class="block7">D.G. dişlerinin arasından, “Oturun, Madam,” diye homurdandı. “Bu soruyu duymazlıktan gelin.”</p>

  <p class="block7">Gladia dinleyicilere döndü. “Buradakiler oturmamı istiyorlar. Ya siz? Kaçınız burada durmamı ve bu soruyu dürüstçe yanıtlamamı istiyorsunuz?”</p>

  <p class="block7">Yine bir alkış koptu ve, “Cevap verin! Cevap verin!” Sesleri duyuldu.</p>

  <p class="block7">Gladia, “Halkın sesi,” dedi. “Çok üzgünüm, D.G. ve siz, beyler. Bana konuşmam emredildi.” Tekrar salona döndü. “Şimdi… bana bu soruyu soran, yaşımı öğrenmek isteyen hanımı görmeliyim. Doğrudan doğruya onunla konuşacağım. Çekinmeyin. Madem bu soruyu soracak cesaretiniz var, bunu açık açık söyleyecek cesaretiniz de olmalı.”</p>

  <p class="block7">Bekledi.</p>

  <p class="block7">Sonunda orta sıralardan bir kadın ayağa kalktı. Siyah saçlarını sıkıca geriye doğru taramıştı. Cildi çikolata rengiydi. Arkasına kahverengi bir elbise giyinişti. “Ayağa kalkmaktan korkacak değilim. Soruyu tekrar sormaktan da çekinmeyeceğim. Kaç yaşındasınız?”</p>

  <p class="block7">Gladia kadına sakin sakin baktı. Bu durum hoşuna gitmişti. Bunun nedenini de bilemiyordu. Sonra, “Lütfen oturmayın, Madam,” dedi. “Sizinle konuşuyorum. Yaşı nasıl ölçeceğiz? Doğduktan sonra geçen yıllarla mı?”</p>

  <p class="block7">Kadın da sükûnetini bozmadı. “Adım Sindra Lambid. Kongre üyesiyim. Sorunuza gelince, bence doğumdan sonra geçen Galaksi Standart yıllarının sayısı yaşı belirtir. Ben elli dört yaşındayım. Ya siz? Bize bir sayı verir misiniz?”</p>

  <p class="block7">“Bunu yapacağım. Ben doğalı beri iki yüz otuz üç Galaksi Standart yılı geçti. Yani iki yüz otuz üç yaşındayım. Yaşım sizinkinin hemen hemen dört katı.” Gladia dimdik duruyordu. “Ama bu, özellikleri dikkate almayan bir ölçü. Hayatımı sakin sakin geçirdim. Hatta bunu ‘sıkıcı bir biçimde’ diye de tanımlayabiliriz. Sıkı programlanmış günler birbirini izledi. Düzgünce işleyen toplumsal bir sistem beni beklenmeyecek olaylara karşı korudu.Bu hayatta, deneylere de, değişikliklere de yer yoktu. Robotlarım başıma bir şey gelmesini her zaman engelliyorlardı. Hayatımda iki kez heyecan duydum! İki felaketle ilgiliydi bu olaylar. İlkinde otuz üç yaşındaydım ve beni cinayetle suçladılar. İki yıl sonra yine bir cinayet oldu. Bu iki olayda da sivil polis Elijah Baley yanımdaydı. Herhalde çoğunuz Elijah Baley’nin oğlunun bir kitapta topladığı bu maceraları biliyorsunuz… Şu son ay yeniden heyecanlandığımı söylemeliyim. Üçüncü defa yani. O olayın sonucu olarak da şimdi karşınızdayım. Hepiniz yaşamlarınızı benim hayatımla kıyaslayın. Sizler öncüsünüz. Diğer gezegenlere öncülük eden bir dünyada yaşıyorsunuz. Sizin için her gün yeni bir macera. Bu dünyanın iklimi bile bir macera sayılır. Baley-dünyalıların çoğu Tüccar. Hayatlarının yarısını Uzayda dolaşarak geçiriyorlar. Bir hayatı olaylar ve başarılarla ölçerseniz, o zaman benim sizin yanınızda bir çocuk sayılacağımı anlarsınız. Yaşadığım o uzun yıllar sadece beni yordu ve sıktı. Sizin yaşadığınız yıllar ise size heyecan getirdi, sizi gençleştirdi. Siz Sindra Lambid, kaç yaşındasınız?”</p>

  <p class="block7">Lambid gülümsedi. “Ben elli dört güzel yıl geçirdim, Madam Gladia.” Yerine oturdu. Salon alkıştan inliyordu artık.</p>

  <p class="block7">D.G. usulca, “Madam Gladia, size dinleyicileri böyle etkilemeyi kim öğretti?” diye fısıldadı.</p>

  <p class="block7">Kadın da yine fısıltıyla cevap verdi. “Hiç kimse. Şimdiye kadar bir kalabalığın karşısında hiç konuşmadım.”</p>

  <p class="block7">Alkışlar hâlâ devam ediyordu. Gladia iki şeyi farketti. Birincisi, terden sırsıklam olmuştu. İkincisi, o zamana kadar hiç böyle bir mutluluk duymamıştı. Sanki bütün hayatı boyunca bu anı beklemişti. İnsanlardan uzakta yaşamasını öğrenmiş ve ancak iki yüz otuz üç yıl sonra kalabalığın karşısına çıkabilmişti. Ve insanları etkilemeyi başarmıştı.</p>

  <h3 class="block5" id="sigil_toc_id_40">35.</h3>

  <p class="block7">Gladia sonunda bir odaya girmeyi başardı. D.G.’ yi etrafını saran kalabalıkta kaybetmişti. Ama robotları yanındaydı. Gladia nerede olduğunu bilmiyordu ama oda oldukça büyük ve temizdi. Tabii burası kadının Aurora’daki eviyle kıyaslanamazdı bile. Yine de gemideki kamarasına göre bayağı lüks bir yer sayılırdı. Muhafızlardan sonuncusu odadan çıkarken, “Burada güvendesiniz, Madam,” dedi. “Bir şeye ihtiyacınız olursa lütfen hemen bize bildirin.” Yatağın başucundaki komodinin üzerinde duran küçük bir aygıtı işaret etti.</p>

  <p class="block7">Adam çıktıktan sonra Gladia yorgun yorgun, “Giskard,” diye mırıldandı. “Bu kapılardan hangisinin banyoya açıldığını öğren. Duşun nasıl çalıştırıldığını da. Hemen duş yapmak istiyorum.” Bir koltuğa ilişti. Giskard bir kaç dakika sonra yanına geldi. “Duş çalışıyor, Madam. Isı da ayarlandı. Sabun olduğunu sandığım katı bir cisim var. İlkel bir tür havlu da. İçeride başka şeyler olduğunu gördüm. Belki işinize yarar.”</p>

  <p class="block7">Gladia, “Teşekkür ederim, Giskard,” dedi. Aslında Giskard gibi robotlar bir “hizmetçi” gibi çalışamazlardı. Ama kadın Giskard’ı buna zorlamıştı. Tabii hepsi de değişen şartlara uymak zorundaydılar. Gladia duş yaptıktan sonra geceliğe benzer bir şey buldu. Giysi tertemizdi ve mis gibi kokuyordu ama kadına göre bir hayli boldu.</p>

  <p class="block7">O banyodan çıkınca Daneel, “Madam,” dedi. “Kaptan sizi görüp göremeyeceğini soruyor.”</p>

  <p class="block7">Gladia başka bir gecelik bulabilmek umuduyla odadaki çekmeleri aramaya başladı. “Görebilir sanırım…”</p>

  <p class="block7">D.G.‘nin pek yorgun bir hali vardı. Ama kadın onu selamlamak için döndüğü zaman, “İki yüz otuz üç yaşında olduğunuza inanmak zor,” diyerek gülümsedi.</p>

  <p class="block7">“Ne? Bu kılıkta mı?”</p>

  <p class="block7">“Onun da yararı oluyor. Gecelik yarı saydam… Yoksa farkında değil miydiniz?”</p>

  <p class="block7">Gladia başını eğerek şaşkın şaşkın geceliğe baktı. “Bunun sizi eğlendirmesine sevindim. Ama gerçekten iki yüz otuz üç yaşındayım.”</p>

  <p class="block7">“Sizi gören bunu kesinlikle anlayamaz. Herhalde gençliğinizde cok güzeldiniz,”—</p>

  <p class="block7">“Kimse bana o günlerde çok güzel olduğumu söylemedi, D.G. Beni en fazla ‘sakin ve sevimli’ diye tanımladılar. Ha, sahi, gerektiğinde şu nesneyi nasıl kullanacağım?”</p>

  <p class="block7">“Çağırma kutusunu mu? Sağdaki düğmeye basarsınız, biri size ne istediğinizi sorar. Ondan sonra siz de isteklerinizi açıklarsınız. “</p>

  <p class="block7">“İyi. Diş ve saç fırçası gerekiyor. Ve elbise…”</p>

  <p class="block7">“Size saç ve diş fırçası gönderirim. Elbise meselesi ise önceden düşünüldü. Dolabınızda bir elbise torbası olacak. İçinde Baley-dünyasının son moda kılıkları var. Tabii onları beğenmeyebilirsiniz. Elbiselerin size uyacağını da garanti edemem. Baley-dünyasının kadınlarının çoğu sizden daha uzun boylu ve tıknazdır. Ama bu önemli değil. Bir süre kimseye gözükeceğinizi sanmıyorum.”</p>

  <p class="block7">“Neden?”</p>

  <p class="block7">“Bu akşam bir konuşma yaptınız…”</p>

  <p class="block7">“Çok başarılı olduğumu sanıyordum, D.G.”</p>

  <p class="block7">“Gerçekten de fevkalade başarılı oldunuz.” D.G. gülerek sakalını kaşıdı. “Ama başarının da bedeli vardır. Şu anda Baley-dünyasındaki en ünlü insan sizsiniz. Ve bütün Baley-dünyalılar sizi görmek, size dokunmak istiyorlar. Sizi dışarı çıkarırsak mutlaka bir kargaşaya neden olursunuz. Heyecanın yatışmasını beklemeliyiz. Bu ne kadar sürer bilmiyorum. Savaş meraklıları bile sizi alkışladılar. Ama yarının soğuk ışığında, heyecan söndüğü zaman fena halde öfkelenecekler. Savaş meraklılarının başı Bistervan belki yaptığınız konuşmadan sonra sizi hemen öldürmeye karar vermedi. Ama herhalde yarın sizi uzun uzun işkenceden sonra öldürmeyi hayal edecek. Ve onun partisinden bazı kimseler Bistervan’ın bu küçük isteğini yerine getirerek onu sevindirmeye kalkabilirler. İşte bu yüzden şimdi buradasınız. Madam. Ve işte bu yüzden bu odayı, bu katı-bütün oteli kim bilir kaç güvenlik memuru koruyor. İçlerinde gizli savaş meraklılarının olmadığını umarım. Ben de o kahramanlık oyununda size katıldığım için buraya kapatıldım. Dışarı çıkmam imkânsız.”</p>

  <p class="block7">Gladia şaşkın şaşkın, “Ya,” diye mırıldandı. “Çok. üzgünüm. O halde gidip ailenizi göremeyeceksiniz.”</p>

  <p class="block7">D.G. omzunu silkti. “Aslında Tüccarların ailesi pek olmaz.”</p>

  <p class="block7">“Öyleyse kadın arkadaşlarınızı diyelim.”</p>

  <p class="block7">“Kadın arkadaşım ölecek değil. Herhalde şu anda benden daha rahat.” D.G. düşünceli bir tavırla Gladia’yı süzdü.</p>

  <p class="block7">Kadın kesin bir tavırla, “Bunu aklınızdan bile geçirmeyin,” diye homurdandı.</p>

  <p class="block7">Kaptan kaşlarını kaldırdı. “Bunu düşünmeme engel olamazsınız. Ama bu konuda bir şey yapacak değilim, Madam.”</p>

  <p class="block7">Gladia, “Burada ne kadar kalmam gerekecek, dersiniz?” diye sordu. “Ciddi olarak?”</p>

  <p class="block7">“Bu Yöneticiler grubuna bağlı bir şey. Madam.”</p>

  <p class="block7">“Yöneticiler grubuna mı?”</p>

  <p class="block7">“Beş kişilik Yönetim Komitesi, Madam. Beş kişi…” D.G. elini kaldırarak parmaklarını açtı. “Sırayla beş yıl yöneticilik yapıyorlar. Her biri bir yıl. İçlerinden biri öldüğü ya da hastalandığı zaman özel seçim yapılıyor.</p>

  <p class="block7">Böylece yönetim kadrosu işini sürdürüyor. Bir tek kişinin bütün gezegene hâkim olması tehlikesi ortadan kalkıyor. Her karar uzun uzadıya tartışılıyor. Bu da zaman alıyor tabii. Bazen gereksiz yere. Baş yöneticimizin adı Genovus Pandaral. Kötü bir insan değil ama kararsız. Bu da bazen aynı kapıya çıkıyor. Bu akşam konuşmanızı o istedi. Şimdi bunun hiç de iyi bir fikir olmadığını, anlıyoruz.”</p>

  <p class="block7">“Ama neden? Dinleyiciler konuşmamdan memnun kaldılar.”</p>

  <p class="block7">“Fazla memnun kaldılar, Madam. Sizin sevgili Uzaycı kadın kahramanımız olmanızı istedik. Böylece halk sakinleşecek ve zamansız bir savaş çıkmayacaktı. Ama uzun ömür konusunda çok başarılı oldunuz. Hepsi de fazla yaşamadıkları için sevindiler. Hele Uzaycılarla akraba olduğumuz iddiasını alkışlamaları hiç hoşumuza gitmedi.”</p>

  <p class="block7">“Zamansız savaş istemiyorsunuz. Ama galiba zamansız barış da hoşunuza gitmeyecek. Öyle değil mi?”</p>

  <p class="block7">“Bunu çok iyi açıkladınız, Madam.”</p>

  <p class="block7">“Öyleyse istediğiniz nedir?”</p>

  <p class="block7">“Biz Galaksiyi istiyoruz. Bütün Galaksiyi. İnsanların yaşayabilecekleri her gezegene yerleşmeli ve bir Galaksi İmparatorluğu kurmalıyız. Ve Uzaycıların işimize burunlarını sokmaları hoşumuza gitmeyecek. Kendi dünyalarında oturup istedikleri gibi huzur içinde yaşayabilirler. Ama bize karışmamalılar.”</p>

  <p class="block7">“Ve o zaman siz de Uzaycıları elli dünyaya hapsedeceksiniz. Bizim Arzlıları yıllarca kendi dünyalarına hapsetiğimiz gibi. İşte yine o eski haksızlık. Siz de o Bistervan dediğiniz adam kadar kötüsünüz.”</p>

  <p class="block7">“Durum farklı. Arzlıları yayılma potansiyalleri yüzünden kendi dünyalarına hapsettiler. Siz Uzaycıların böyle bir yeteneği yok. Siz uzun ömrü ve robotları seçtiniz. Artık belli dünyanız bile yok. Solaria terkedildi. Zamanla diğer gezegenleriniz de boşalacak. Göçmenler, Uzaycıları ortadan kaldırmak istemiyorlar. Ama bu yolu onlar, kendileri seçtiler. O halde Uzaycılara neden engel olalım? Konuşmanız buna yol açabilirdi.”</p>

  <p class="block7">“Buna çok sevindim. Ne söyleyeceğimi sanıyordunuz?”</p>

  <p class="block7">“Size söyledim. ‘Sevgi ve barış’, diyecek, sonra da yerinize oturacaktınız.”</p>

  <p class="block7">Gladia öfkelendi. “Benden böyle budalaca bir şey beklediğinize inanmıyorum. Beni ne sanıyorsunuz?”</p>

  <p class="block7">“Ben sizin konuşmaktan ödü patlayan bir insan olduğunuzu sandım. Baley-dünyalılarını çabucak etkileyecek bir deli olduğunuzu nereden bilirdim? Ama konuşmanın yararı yok…” D.G. ağır ağır ayağa kalktı. “Ben de duş yapmak istiyorum. Ondan sonra da uyuyacağım. Yarın görüşürüz.”</p>

  <p class="block7">“Yönetim Grubunun neye karar verdiklerini ne zaman öğreneceğiz?”</p>

  <p class="block7">“Karar verdikleri zaman. Bu zaman alabilir, iyi geceler, Madam.”</p>

  <h3 class="block5" id="sigil_toc_id_41">36.</h3>

  <p class="block7">Giskard o ifadesz sesiyle, “Bir şey keşfettim,” dedi. “Çünkü ‘hayatımda’ ilk kez binlerce insanın karşısına çıktım. Bunu iki yüz yıl önce yapmış olsaydım, sözünü ettiğim gerçeği o zaman keşfederdim, öyle bir kalabalığın karşısına hiç çıkmasaydım, o gerçeği asla öğrenemezdim.”</p>

  <p class="block7">Daneel, “Madam Gladia’nın yıllarca nasıl bir hayat sürdüğünü biliyoruz.” diye cevap verdi. “Bu yüzden binlerce insanın karşısında sakin sakin konuşabileceğini hiç sanmıyordum. O konuşmaya başladığı zaman Madamı senin etkilediğini düşündüm. Bunu kendisine zarar vermeden başarmanın yolunu bulduğuna karar verdim. Keşfettiğin bu muydu?”</p>

  <p class="block7">Giskard, “Dostum Daneel,” dedi. “Ben sadece Madamın konuşabilmesi için duyduğu korkuyu biraz azalttım. Böylece birkaç kelime söylemeyi başaracaktı.”</p>

  <p class="block7">“Ama o daha fazlasını yaptı.”</p>

  <p class="block7">“O mikroskopik ayarlamadan sonra dinleyicilere döndüm. Onların kafalarıyla ilgilendim. O zamana kadar böyle bir kalabalığın karşısına hiç çıkmamıştım. Ben de Madam Gladia kadar şaşırdım. O sayısız kafayı etkileyemezdim. Sonra bu kafalarda ufak dostluk, merak ve ilgi izleri sezdim. Madam Gladia’ya duyulan sempatiyi biraz arttırdım. Ben sadece Madam Gladia’nın sözlerini iyi karşılamalarını istiyordum. Böylece Madamın kafasıyla daha fazla oynamama gerek kalmayacaktı… Bütün yaptığım buydu. Kaç kafayı etkilediğimi bilmiyorum. Ama onların sayısı fazla değildi.”</p>

  <p class="block7">Daneel sordu. “Sonra ne oldu, Dostum Giskard.”</p>

  <p class="block7">“O zaman ‘oto-katalitik’ bir işlemi başlatmış olduğumu anladım. Dostum Daneel. Güçlendirdiğim her duygu, bir diğerininkini etkiledi. Sonra ikisi birden diğer kafalara uzandı. Başka bir şey yapmama gerek kalmadı. Madam Gladia’nın sözlerini onaylar görünen hafif kımıldamalar, sesler ve bakışlar başkalarına da cesaret verdi. Ondan sonra daha garip bir şeyin farkına vardım. Nasıl olduysa bu durumu Madam Gladia da farketti. Ve ben kafasına dokunmadan bütün korkuları kayboldu. Daha güvenle konuşmaya başladı. Dinleyiciler de iyice onun etkisinde kaldılar. Sonunda kafalarda şimşekler çaktı, gökler gürledi sanki. Kafamı bunlara karşı kapatmak zorunda kaldım. Yoksa devrelerim bu yükü kaldıramayacaktı. Şimdiye kadar böyle bir şeyle hiç karşılaşmadım. Oysa dinleyicilerden pek azının kafasına ‘dokundum.’ Bana bu etki daha da geniş bir alana yayılmış gibi geliyor. Yani hiper-vizyon izleyicilerine de.”</p>

  <p class="block7">Daneel itiraz etti. “Bu nasıl olur, Dostum Giskard?”</p>

  <p class="block7">“Bunu ben de bilmiyorum, Dostum Daneel. Ben insan değilim. Bir insanın tepki göstermesine neyin sebep olduğunu anlayamıyorum. Ama kalabalığı etkilemenin bir tek kişiyi yönlendirmekten daha kolay olduğu anlaşılıyor. Garip bir şey bu. Sen insanlar gibi düşünebiliyorsun, Dostum Daneel. Bu durumu açıklayabilir misin?”</p>

  <p class="block7">Daneel, “Sen kendin bunun ‘oto-katalitik’ bir şey olduğunu söyledin,” dedi. “Bir insandan diğerine ‘geçen eden’ bir şey. Bir tek kıvılcım sonunda bütün bir ormanın yanmasına neden olabilir, Dostum Giskard.”</p>

  <p class="block7">Giskard bir süre düşündü. “Ben insan olmadığım için bu olayı çok geç anladım. Galiba bir insan sezgileriyle kendi kafasını anlıyor. Ondan sonra diğer “insanları etkileyebiliyor. Madam Gladia’nın kalabalık karşısında konuşma yapmak konusunda hiç tecrübesi yoktu. Ama her gün yaptığı bir şeymiş gibi davrandı…</p>

  <p class="block7">Yanımızda Elijah Baley gibi biri olsaydı işler ne kadar kolaylaştırdı Dostum Daneel, sen de onu düşünmüyor musun?”</p>

  <p class="block7">Daneel, “Kafamda Ortak Elijah’nın hayalini mi görüyorsun?” dedi. “Bu beni şaşırtıyor, Dostum Giskard.”</p>

  <p class="block7">“Elijah Baley’nin hayalini görmüyorum, Dostum Daneel. Düşüncelerini anlamam imkânsız. Ben sadece ruh halini ve duyguları sezebiliyorum. Ve şimdi kafanda daha önce Elijah Baley’le ilgili olduğunu öğrendiğim bir şey var.”</p>

  <p class="block7">“Madam Gladia bu akşam ondan söz etti. Sonra Ortak Elijah’yı en son benim gördüğümü hatırladım. Şimdi tekrar o anı yaşıyorum. Ortak Elijah’nın söylediklerini düşünüyorum.”</p>

  <p class="block7">“Neden, Dostum Daneel?”</p>

  <p class="block7">“O sözlerin anlamını kavramaya çalışıyorum. Bu bana çok gerekliymiş gibi geliyor.”</p>

  <p class="block7">“Elijah Baley’nin sözlerinde gizli bir anlam nasıl olur? Öyle bir şey olsaydı, bunu açık açık söylerdi.”</p>

  <p class="block7">Daneel ağır ağır, “Belki,” diye mırıldandı. “Ortak Elijah da söylediklerinin ne kadar önemli olduğunun farkında değildi.”</p>

  <h3 class="block5" id="sigil_toc_id_42">37.</h3>

  <p class="block7">Anılar!</p>

  <p class="block7">Daneel’in kafası sonsuz ayrıntıyla dolu kapalı bir kitap gibiydi. Robot bu kitabı istediği an açabilirdi. Daneel yıllar önce Elijalı Baley hayattayken Baley-dünyasına gelmişti. Madam Gladia da onunla beraberdi. Ama bulundukları gemi gezegenin etrafında yörüngeye girdikten sonra Bentley Baley küçük teknesiyle onları karşılamaya gelmişti, Elijah’nın oğlu o sırada orta yaşlı bir adamdı.</p>

  <p class="block7">“Babamı göremezsiniz, Madam.” Bentley, Gladia’ya biraz da düşmanca bir tavırla bakıyordu.</p>

  <p class="block7">“Neden?” Gladia o ana kadar uzun süre ağlamıştı.</p>

  <p class="block7">“Babam bunu istemiyor, Madam. Ve ben onun isteklerine saygı göstermek zorundayım.”</p>

  <p class="block7">“Buna inanamam, Bay Baley.”</p>

  <p class="block7">“Ondan size kendi elyazısıyla yazılmış bir pusula getirdim, Madam. Ayrıca bir ses bandı da var. Bilmiyorum babamın yazısını ya da sesini tanıyabilecek misiniz? Ama bunlar gerçekten onun. Pusulayı yazması ve teype konuşması için ona baskı yapmadık. Şerefim üzerine yemin ederim.”</p>

  <p class="block7">Gladia pusulayı okumak ve Elljah’nın sesini yalnız başına dinlemek için kamarasına gitti. Tekrar dışarı çıktığı zaman yenilgiyi kabul etmiş gibi bir hali vardı. Ama yine de kesin bir tavırla, “Daneel,” dedi. “Onu görmek için gezegene yalnız başına ineceksin. Elijah böyle istiyor. Ama söylenen ve yapılan her şeyi bana bütün ayrıntılarıyla anlatacaksın.”</p>

  <p class="block7">Daneel, “Tabii, Madam,” diye cevap verdi.</p>

  <p class="block7">Daneel, Bentley’in gemisiyle gezegene indi. Elijah’nın oğlu ona, “Robotların bu dünyaya gelmelerine izin yok, Daneel,” dedi. “Ama senin İçin bir istisna yapıldı. Çünkü bunu babam istedi. Ve burada ona büyük bir saygı duyuyorlar. Benim de sana karşı kişisel bir düşmanlığım yok. Bunu anlıyorsun sanırım. Ama ortalıkta fazla dolaşmamalısın. Seni doğruca babama götüreceğim. Konuşmanız sona erince de hemen gemiye döneceksin. Anlıyor musun?”</p>

  <p class="block7">“Anlıyorum, efendim. Babanız nasıl?”</p>

  <p class="block7">Bentley belki de bilinçli bir zalimlikle, “O ölüyor,” diye açıkladı.</p>

  <p class="block7">“Bunu anlıyorum.” Daneel’in sesi titriyordu. Olağan duygulardan dolayı değil. Bir insanın ölümünün, ne kadar doğal olursa olsun, pozitronik devrelerini altüst etmesi yüzünden. “Yani… ne kadar zamanı var?”</p>

  <p class="block7">“Bir süre önce ölmüş olması gerekirdi. Ama seni görmeden ölmeyi istemediği için hayata sıkıca sarıldı.”</p>

  <p class="block7">Gezegene indiler. Hava kapalıydı. Kısa bir süre önce yağmur yağmıştı. Düzgün ve geniş yollar bomboştu. Yer-taşıtıyla sokaklardan geçerek diğerlerinden daha büyük bir eve geldiler. Bentley’le Daneel içeri girdiler, Göçmen bir iç kapının önünde durdu. Üzüntüyle, “Babam içeride,” dedi. “Onunla yalnız konuşacaksın. Haydi!, gir. Belki de babamı tanıyamayacaksın bile.”</p>

  <p class="block7">Daneel loş odaya girdi. Gözleri karanlığa çabucak alıştı ve bir adamın içinde yattığı saydam bir kozaya benzeyen yatağı hemen farketti. Adamın üzerine ince bir örtü çekilmişti. Odanın ışığı biraz daha parlaklaştı ve Daneel o zaman Elijah’nın yüzünü iyice gördü.</p>

  <p class="block7">Bentley haklıydı. Bu yüzde Daneel’e eski iş arkadaşını hatırlatacak hiçbir şey yoktu. Elijah gözlerini kapatmıştı. Daneel’e sanki bir ölüye bakıyormuş gibi geldi. Robot bu yüzden sendeledi. Sanki bacaklarının bütün gücü kesilmişti.</p>

  <p class="block7">Ama yaşlı adam gözlerini açtı ve Daneel de dengesini buldu. Robot yine de alışık olmadığı bir bitkinlik duyuyordu.</p>

  <p class="block7">Elijah ona baktı ve rengi uçuk, çatlak dudakları bir tebessümle aralandı. “Daneel. Eski dostum Daneel.” Fısıltısında eski Elijah Baley’nin sesini hatırlatan bir şeyler vardı. Arzlı örtünün altından elini ağır ağır uzattı. Ve Daneel, Elijah’ı hemen tanıdığına inandı. Usulca, “Ortak Elijah,” dedi.</p>

  <p class="block7">“Teşekkür ederim… Geldiğin için sağol…” “Bu benim için çok önemliydi, Ortak Elijah.”</p>

  <p class="block7">“Sana izin vermemelerinden korkuyordum. Onlar… diğerleri… seni bir robot gibi görüyorlar… Oğlum bile,..”</p>

  <p class="block7">“Ben bir robotumu”</p>

  <p class="block7">“Benim için değil, Daneel. Hiç değişmemişsin. Övle değil mi? Seni iyice göremiyorum. Ama tıpkı hatırladığım gibisin sanırım. Seni en son ne zaman gördüm? Yirmi dokuz yıl önce mi?”</p>

  <p class="block7">“Evet. Ve bu sürede hiç değişmedim, Ortak Elijah. Çünkü ben bir robotum.”</p>

  <p class="block7">“Ama ben değiştim. Hem de çok. Beni bu halde görmene izin vermemeliydim. Ne var ki, seni tekrar görme işteğimi yenemedim.” Baley’nin sesi biraz güçlenmiş gibiydi. Sanki Daneel’i görmek ona kuvvet vermişti.</p>

  <p class="block7">“Değişmiş de olsan seni görmek beni çok sevindiriyor, Ortak Elijah.”</p>

  <p class="block7">“Madam Gladia? O nasıl?”</p>

  <p class="block7">“İyi. O da benimle geldi, ama gezegene inmedi. Hâlâ yörüngede. Madama onu görmek istemediğini açıkladım. O da durumu anladı.”</p>

  <p class="block7">“Yanılıyorsun. Gladia’yı görmeyi çok istiyorum, Ama bu arzumu yenmeyi başardım. Gladia değişmedi değil mi?”</p>

  <p class="block7">“Hâlâ kendisini en son gördüğün günkü gibi.”</p>

  <p class="block7">“İyi. Ama Gladia’nın beni bu halde görmesine izin veremezdim. Benimle ilgili en son anısı bu olamazdı. Senin durumun farklı, Daneel.”</p>

  <p class="block7">“Çünkü ben bir robotum, Ortak Elijah.”</p>

  <p class="block7">Ölmek üzere olan adam aksi aksi, “Bunu söyleyip durma,” diye homurdandı. “İnsan olsaydın sana bundan daha fazla değer veremezdim.” Bir süre sessizce yattı. Sonra da ekledi. “Bunca yıl Gladia’ya ne bir mektup yazdım, ne de hiper-vizyon yoluyla iletişim kurdum. Onun hayatına karışamazdım… Gladia hâlâ Greminois’le evli mi?”</p>

  <p class="block7">“Evet, evli.”</p>

  <p class="block7">“Ona yazmadığım için bana kızdı mı?”</p>

  <p class="block7">“Düşüncelerini anladığını sanıyorum.”</p>

  <p class="block7">“Hiç… benden söz ettiği oluyor mu?”</p>

  <p class="block7">“Hemen hiç söz etmiyor, Ama Giskard Madamın seni sık sık düşündüğünü söylüyor.”</p>

  <p class="block7">“Giskard nasıl?”</p>

  <p class="block7">“Uygun biçimde çalışıyor. Bildiğin şekilde.”</p>

  <p class="block7">“Öyleyse Giskard’ın yeteneklerini biliyorsun…”</p>

  <p class="block7">“Onları bana açıkladı. Ortak Elijah.”</p>

  <p class="block7">Baley yine bir süre sessizce yattı. Sonra kımıldanarak, “Daneel.” dedi, “Seni bencilce bir istek yüzünden buraya çağırdım. Seni görmek istedim. Değişmediğine, hayatımın o en güzel günlerinin hâlâ var olduğuna, beni hatırladığına ve hatırlayacağına inanmalıydım. Ama sana söylemek istediğim bir şey de vardı… Ben yakında öleceğim ama ölümüm hiç önemli değil, Daneel. İnsanların arasında belirli bir kişinin ölmesi önemli sayılamaz. Bazen ölen biri geride çalışmalarını bırakır. Ve o zaman tümüyle ölmemiş sayılır. İnsanlık yaşadıkça ölmez o. Ne demek istediğimi anlıyor musun?”</p>

  <p class="block7">Daneel, “Evet, Ortak Elijah,” diye cevap verdi.</p>

  <p class="block7">“Her kişinin çabaları genel bir esere katkıda bulunur. Böylece insan o bütünün bir parçası halini alır. İnsan çabalarından dokunan bu halı binlerce yıldan beri yaşıyor. Gitgide daha ayrıntılı ve güzel bir hal alıyor. Uzaycılar bile bu halının bir parçasını oluşturuyorlar. Onlar da bunun ayrıntılarına ve güzelliğine katkıda bulunuyorlar. Bir kişinin hayatı bu halıdaki bir tek iplikten farksız. Bütünün yanında bir iplikçiğin ne önemi var? Daneel bütün dikkatini bu halıya vermelisin. Bir tek ipliğin kopması seni sarsmamalı. Başka birçok iplik var. Her biri değerli, her biri…” Baley birdenbire sustu. Daneel sabırla bekledi.</p>

  <p class="block7">Arzlı gözlerini açarak robota baktı. Kaşlarını hafifçe çattı. “Hâlâ burada mısın? Artık gitme zamanın geldi. İstediklerimi sana söyledim.”</p>

  <p class="block7">“Gitmek istemiyorum, Ortak Elijah.”</p>

  <p class="block7">“Gitmelisin. Ölmemi daha fazla engelleyemezsin. Yorgunum… çok yorgun… Ölmek istiyorum. Bunun zamanı geldi artık…”</p>

  <p class="block7">“Bir süre daha yanında bekleyemez miyim?”</p>

  <p class="block7">“Bunu istemiyorum. Sen bana bakarken ölürsem, bütün sözlerime rağmen yine de pek kötü bir biçimde etkilenirsin. Şimdi git. Bu bir emir. İstiyorsan bir robot olduğunu kabul ederim. Ama o zaman da benim emirlerime uymak zorunda kalırsın. Yapabileceği hiçbir şey hayatımı kurtaramaz. Onun için İkinci Kuraldan daha önemli sayılacak bir şey olamaz. Git artık.” Baley parmağıyla zorlukla kapıyı işaret etti. “Elveda, Dostum Daneel.”</p>

  <p class="block7">Daneel döndü ve Baley’nin emrini o zamana kadar karşılaşmadığı bir güçlükle yerine getirebildi. “Elveda Ortak…” Durakladı, sonra da boğuk bir sesle ekledi. “Elveda, Dostum Elijah.”</p>

  <p class="block7">Yandaki odada Bentley, Daneel’in karşısına dikildi. “Hâlâ yaşıyor mu?”</p>

  <p class="block7">“Ben yanından ayrıldığım sırada yaşıyordu.”</p>

  <p class="block7">Bentley içeri girdikten sonra çabucak çıktı. “Artık yaşamıyor. Seni gördü ve… sonra çabalamaktan vazgeçti.”</p>

  <p class="block7">Daneel bir duvara dayanmak zorunda kaldı. Ancak neden sonra doğrulabildi. Ona bakmamaya çalışan Bentley sessizce bekledi. Sonra küçük tekneye gittiler. Ve Gladla’nın beklediği yörüngedeki gemiye yanaştılar.</p>

  <p class="block7">Kadın hemen Elijah’nın yaşayıp yaşamadığını sordu. Ona Elijah Baley’nin öldüğünü söyledikleri zaman kadın döndü. Gözleri kupkuruydu. Gladia ağlamak için kendi kamarasına gitti.</p>

  <p class="block7">Daneel sanki Elijah’nın ölümüyle ilgili anılar araya girmemiş gibi düşünmesini sürdürdü. “Madam Gladia’nın konuşmasını hatırlıyorum. Ve… o zaman Ortak Elijah’nın sözlerini daha iyi anlıyorum.”</p>

  <p class="block7">“Hangi bakımdan?”</p>

  <p class="block7">“Bundan henüz emin değilim. Hangi yöne doğru gitmek istediğime karar vermek zor.”</p>

  <p class="block7">Giskard, “Gerektiği kadar bekleyeceğim,” dedi.</p>

  <h3 class="block5" id="sigil_toc_id_43">38.</h3>

  <p class="block7">Genovus Pandaral uzun boylu bir adamdı. Gür bembeyaz saçları ve favorileri ona heybetli bir hava veriyordu. Fazla yaşlı sayılmazdı. Tam bir lider görünüşü vardı onda. Ama adam aslında olduğundan daha güçlü gözüktüğünün de farkındaydı.</p>

  <p class="block7">Yönetim Komitesine seçildikten sonra hızla yükselmişti. Ve şimdi Başyöneticiydi. Görevleri gitgide artıyor ve zorlaşıyordu Pandaral’ın.</p>

  <p class="block7">Daima Göçmenlerin tarafını tutmuş olan Han Fastolfe ölmüştü. Ama Kelden Amadiro sağdı. Amadiro iki yüz yıl önce Arzın Galaksiye Göçmen göndermesine şiddetle karşı çıkmıştı. Şimdi de hâlâ mesele çıkaracak kadar güçlüydü. Uzaycıların gücünü önemsememek imkânsızdı. Göçmenlerin, güç dengesi kendi lehlerine bozuluncaya kadar Uzaycıları engellemeleri gerekiyordu.</p>

  <p class="block7">Bu görev Pandaral’a düşüyordu işte. Başyöneticinin hoşlanmadığı ve istemediği bir görevdi bu. Şimdi Pandaral yalnız başına otele gidiyordu. Maiyetinin de kendisiyle birlikte gelmesini istemiyordu. Sabah olmuştu ve kar yağıyordu. Otelin önündeki güvenlik muhafızları onu görünce selam verdiler. Pandaral da yorgun yorgun başını salladı. Sonra kendisine yaklaşan muhafızların komutanına, “Bir sorun çıktı mı?” diye sordu. “Hayır, Başyönetici. Çıkmadı.”</p>

  <p class="block7">Pandaral, “Baley hangi odada?” dedi. “Ya?.. Uzaycı kadınla robotları dikkatle korunuyor değil mi? İyi, iyi…”</p>

  <p class="block7">Pandaral, D.G.‘nin kapısındaki işaret düğmesine bastı ve cevap beklemeden içeri girerek bir koltuğa oturdu. D.G. banyodan başını uzattı. Bir havluyla saçlarının ilk kurulamasını yapıyordu. “Sizi etkili bir biçimde karşılamayı isterdim, Ekselans. Ama beni gafil avladınız. Yeni duştan çıktım, vakarlı bir tavır takınmam imkânsız.”</p>

  <p class="block7">Pandaral aksi aksi, “Aman, sus,” dedi. D.G.‘nin o baskı altında tutulamayan neşesi her zaman hoşuna giderdi. Ama şu anda çok sıkıntılıydı. Bazı bakımlardan Pandaral. D.G.‘yi hiç anlayamıyordu. D.G. bir Baley’di. Ulu Elijah’nın ve kurucu Bentley’in torunuydu. Onun için kolaylıkla Yönetim Komitesine seçilebilirdi. Üstelik dostça tavırlarının halkın hoşuna gideceği de kesindi.. Gelgelelim o Tüccarlığı seçmişti. Bir Tüccarın hayatı zordu, tehlikelerle doluydu; zengin olabilirdi belki, ama ölmesi olasılığı daha büyüktü. Ya da vaktinden önce ihtiyarlaması olasılığı. Ayrıca D.G. Tüccar olduğu için Baley-dünyasından uzaklaşıyor ve aylarca da geri dönmüyordu. Oysa Pandaral, D.G.‘nin önerilerini Bölüm Başkanlarınınkine tercih ediyordu. Pandaral ağır ağır, “O kadının konuşması hiç de iyi olmadı,” diye ekledi.</p>

  <p class="block7">Giyinmekte olan D.G. omzunu silkti. “Bunu önceden kim tahmin edebilirdi?”</p>

  <p class="block7">“Sen edebilirdin. Madem onu buraya getirmeye karar vermiştin, kadının geçmişini inceleyebilirdin.”</p>

  <p class="block7">“Onun geçmişini inceledim, Başyönetici. O Solaria’da otuz yıl yaşamış. Etrafında sadece robotlarla, yalnız başına. İnsanların holografik görüntüleriyle konuşmaya alışmış. Evlenmiş ama kocasıyla ender olarak birlikteymiş. Madam Gladia, Aurora’ya yerleştiği zaman gezegendeki topluma ayak uydurmakta da güçlük çekmiş. Orada da yine robotlarıyla yaşamasını sürdürmüş. Yaşadığı iki yüz otuz üç yıllık sürede değil dört bin, yirmi kişinin karşısına bile çıkmamış. Bu yüzden ben de Madamın ancak birkaç kelime söyleyebileceğini düşündüm. Onun kitleleri coşturacak bir insan olduğundan haberim yoktu.”</p>

  <p class="block7">“Ama bunu farkeder etmez onu susturabilirdin. Kadının hemen yanında oturuyordun.”</p>

  <p class="block7">“Dinleyicilerin ayaklanmalarını mı istiyordunuz? Seyirciler Madamın konuşmasından çok hoşlanmışlardı. Siz de oradaydınız. Ve bunun farkındasınız. Madamı zorla oturtsaydım herhalde sahneye üşüşürlerdi. Sonuçta Başyönetici, Madamı siz de engellemeye kalkışmadınız.”</p>

  <p class="block7">Pandaral öksürdü. “Aslında bunu düşünmedim değil. Ama kadına her bakışımda robotuyla göz göze geldim. Şu gerçekten robota benzeyen makine adamla.”</p>

  <p class="block7">“Giskard’la mı? Ee, ne olmuş? O size bir zarar veremezdi.”</p>

  <p class="block7">“Biliyorum. Ama nedense robot beni endişelendirdi ve ben de kadını engellemedim.”</p>

  <p class="block7">“Ya…” D.G. giyimini tamamlamıştı. Kahvaltı tepsisini Pandaral’a doğru itti. “Kahve hâlâ sıcak. İstiyorsanız çörek ve reçel de var… Neyse… Kadının etkisi fazla sürmeyecek. Halkın Uzaycılara karşı müthiş bir sevgi duyacağını ve planlarımızı altüst edeceğini sanmıyorum.”</p>

  <p class="block7">Pandaral içini çekti. “Evet, belki bu krizi de atlatacağız. Ama ne yazık ki, kadının yapttğı konuşma yüzünden kamuya üstünlüğümüzü belirtecek bir açıklamayı yapamadım.”</p>

  <p class="block7">“Hangi açıklamayı?”</p>

  <p class="block7">Pandaral, “Solaria’ya gitmek için Aurora’dan ayrıldığınız zaman, peşinize iki savaş gemisini taktılar,” diye açıkladı. “Bunu biliyor muydun?”</p>

  <p class="block7">D.G. kayıtsızca, “Hayır.” dedi. “Ama böyle bir şeyi bekliyordum. O yüzden Solaria’ya giderken onları şaşırtmaya çalıştım.”</p>

  <p class="block7">“Aurora savaş gemilerinden biri Solaria’ya indi, diğeri yörüngede kaldı. Gezegene inen gemi bir, iki saat sonra parçalandı. Yörüngedeki gemi durumu Aurora’ya bildirdiğinde, ona hemen geri dönmesini emrettiler. Bir Tüccar dinleme istasyonu bu haberi bize bildirdi.”</p>

  <p class="block7">D.G. düşünceli bir tavırla başını salladı. “Çok ilginç. Demek ki, Aurora gemisinde Solaria’lı gibi konuşan biri yoktu.”</p>

  <p class="block7">Pandaral ağır ağır, “Bu belli bir şey,” diye cevap verdi. “Senin kadın Galaksideki tek Solaria’lı. Tabii biri diğer Solaria’lıların nereye gittiklerini öğrenirse durum değişir.”</p>

  <p class="block7">“Ama Aurora’lılar kadını götürmeme izin verdiler. Talihlerine küssünler!”</p>

  <p class="block7">“Dün Aurora gemisinin Solaria’da parçalandığını ilân edecektim. Tabii sevinçle değil. Ciddi ciddi. Ama bu haber Galaksideki her Göçmeni, sevindirecekti. Yani biz kurtulduk, ama Aurora’lılar bunu başaramadılar.</p>

  <p class="block7">D.G. alaylı bir tavırla, “Yanımızda bir Solaria’lı vardı,” dedi. “Aurora’lıların yoktu.”</p>

  <p class="block7">“Evet… Halk hem sana, hem de o kadına hayranlık duyacaktı. Ama olmadı. O kadının konuşmasından sonra hiçbir açıklama etkili olamayacaktı. Bir Aurora savaş gemisinin havaya uçurulması bile.”</p>

  <p class="block7">D.G., “Herkes akrabalık ve sevgiyi takdirle alkışlarken bu haber soğuk bir duş etkisi yapardı,” dedi. “Hiç olmazsa o yarım saatlik sürede. Kimse Aurora’lı akrabalarımızdan iki yüz kadarının ölümünü alkışlamazdı.”</p>

  <p class="block7">“Herhalde… Bu yüzden o müthiş psikolojik silahı kullanamadık.”</p>

  <p class="block7">D.G. kaşlarını çattı. “Onu unuttun, Başyönetici. Bu propagandadan daha sonra, uygun bir anda yararlanırsınız. Önemli olan, bütün bunların ne anlama geldiği. Bir Aurora gemisi havaya uçuruldu. Demek ki, Aurora’lılar bir Nükleer Yoğunlaştırıcı kullanılmasını beklemiyorlardı. Diğer gemiye geri dönmesi emredildi. Yani o gemide de Yoğunlaştırıcıyı etkisiz bırakacak bir şey yoktu. O halde getirdiğim portarif ya da yarı portatif Yoğunlaştırıcı sadece Solaria’lılann geliştirdikleri bir silah. Bütün Uzaycılarda bundan yok. Bu bizim için iyi haber. Tabii yanılmıyorsam. Şu anda propagandayla uğraşmayalım. O Yoğunlaştırıcının ayrıntılarını öğrenmeye çalışalım. Bu konuda Uzaycılardan ileride olmalıyız.”</p>

  <p class="block7">Pandaral bir çöreği ısırdı. “Belki haklısın. Ama ikinci haberi buna nasıl uyduracağız?”</p>

  <p class="block7">“Hangi haberi?”</p>

  <p class="block7">“Aurora’dan bir mesaj gönderdiler. Yani bizimle doğrudan doğruya iletişim kurmaya tenezzül ettiler. Haberi Arz yoluyla yollamadılar.”</p>

  <p class="block7">“Bundan da haberin onlar için önemli olduğu anlaşılıyor.” “</p>

  <p class="block7">Ne istiyorlar?”</p>

  <p class="block7">“Solaria’lı kadını.”</p>

  <p class="block7">“Demek ki, gemimizin Solaria’dan kalktığını ve buraya eriştiğini biliyorlar. Onların da kontrol istasyonları var. Biz onları dinliyoruz, onlar da bizi.”</p>

  <p class="block7">Pandaral öfkeyle, “Öyle,” diye söylendi. “Biz onların şifrelerini çözüyoruz, onlar da bizimkileri. Aynı hızla hem de.”</p>

  <p class="block7">“Aurora’lılar kadını neden istediklerini açıkladılar mı?”</p>

  <p class="block7">“Ne münasebet! Uzaycılar, neden açıklamaz, emir verirler.”</p>

  <p class="block7">“Kadının Solaria’da başardığı işi kesinlikle biliyorlar mı acaba? Solaria’lı gibi konuşan bir tek o var. Madamın Solaria’daki Yöneticileri ortadan kaldırmasını mı istiyorlar?”</p>

  <p class="block7">“Bunu öğrendiklerini sanmıyorum, D.G. Biz kadının bu olayda oynadığı rolü daha dün akşam açıkladık. Aurora’nın mesajı bundan çok önce geldi. Ama Aurora’lıların kadını neden geri istedikleri önemli değil. Şimdi sorun şu: Ne yapacağız? Kadını göndermezsek, Aurora’yla aramızdaki ilişki gerginleşir. Ve ben bunu istemiyorum. Madamı geri gönderirsek, bu da Baley-dünyasının aleyhine olur. İhtiyar Bistervan, Uzaycılara dalkavukluk edip yaltaklandığınızı haykırır.”</p>

  <p class="block7">İki Göçmen birbirlerine baktılar. Sonra D.G., “Kadını geri göndermek zorundayız,” dedi. Sonuçta o bir Uzaycı ve Aurora vatandaşı. Aurora’ya karşı gelerek kadını burada tutamayız. Yoksa iş için Uzaycı bölgesine giren her Tüccarın hayatı tehlikeye atılmış olur, Ama kadını Aurora’ya ben geri götüreceğim. Suçu benim üzerime atabilirsiniz. Kadını Solaria’ya götürmeme, onu geri getirmem şartıyla izin verdiklerini söylersiniz. Aslında bu doğru, Ve bu davranış bizim lehimize olabilir.”</p>

  <p class="block7">“Nasıl?”</p>

  <p class="block7">“Bunu biraz düşünmeliyim. Şimdi bu iş için gemimin onarılması gerekiyor, Başyönetici. Mürettebata da şöyle dolgunca bir ikramiye verilmeli. Haydi, haydi, efendim. Bu adamlar tatillerini yanda kesmek zorunda kalacaklar.”</p>

  <h3 class="block5" id="sigil_toc_id_44">39.</h3>

  <p class="block7">Aslında D.G. daha üç ay yolculuğa çıkmayacağını düşünmüştü. Ama buna rağmen keyifliydi. Gladia ise, Baley-dünyasının gözden kaybolmasını, oraya yaklaşırken hissettiklerinden çok farklı duygularla seyretti. Evet, soğuk, kurşuni, çirkin bir dünyaydı burası. Ama bu gezegende yine de bir sıcaklık vardı. İnsanları da hayat doluydu.</p>

  <p class="block7">Gladia, Daneel’in sesiyle daldığı düşüncelerden uyandı. “Kaptan içeri girmek istiyor. Madam.”</p>

  <p class="block7">Gladia, “O halde girsin.” diye mırıldandı.</p>

  <p class="block7">D.G. her zamanki gibi neşeliydi. “Oturabilir miyim, Madam?”</p>

  <p class="block7">“Evet, tabii. Bunu sormanız bile yersiz, Kaptan. Lütfen bana bir aristokratmışım gibi davranmaktan vazgeçin. Bu davranışınız içimi sıkıyor. Hatta beni Gladia diye çağırmanızı tercih edeceğim.”</p>

  <p class="block7">D.G. bir koltuğa yerleşti. “Neredeyse Uzaycı olmadığınızı da iddia edeceksiniz, Gladia.”</p>

  <p class="block7">“Bu gereksiz ayrıntıları unutmak istiyorum. Ben… aslında dünyanızdan ayrılmak istediğimi sanmıyorum…”</p>

  <p class="block7">“Sahi mi? Soğuk, iç sıkıcı, ilkel bulduğunuz gezegenimiz… durmadan sizi alkışlayan kalabalıklar. Sizi bu dünyaya çeken nedir?”</p>

  <p class="block7">Gladia kızardı. “Herhalde alkışlayan kalabalıklar değil.”</p>

  <p class="block7">“Size inanmış gibi davranacağım, Madam.”</p>

  <p class="block7">“Gerçekten değil! Çok farklı bir şey bu. Ben… şimdiye kadar hiçbir şey yapmadım. Ama artık insanları etkileyebildiğimi anlıyorum. Ve bir idealim var. Savaşı engellemek istiyorum. Evrene hem Uzaycılar, hem de Göçmenler yayılmalı. Bu uğurda öylesine çabalayacağım ki, ben öldükten sonra tarih değişmiş olacak. Herkes, ‘O olmasaydı bu noktaya gelemezdik,’ diyecekler.”</p>

  <p class="block7">D.G. biraz utanmıştı. “Ama bütün bunları yapabilmeniz için Baley-dünyasında kalmanız şart değil ki. Madam.”</p>

  <p class="block7">“Bu istediklerimi Aurora’da yapamam. Ben Aurora’da sadece Solaria’lı bir göçmenim. Bir Göçmen dünyasında ise bir Uzaycıyım. Her zaman görülmeyen biri.”</p>

  <p class="block7">“Bana birkaç kez… hem de şiddetle… Aurora’ ya dönmek istediğinizi söylediniz.”</p>

  <p class="block7">“Evet, bir süre önce. Ama artık bunu istemiyorum, D.G. Gerçekten istemiyorum.”</p>

  <p class="block7">“Bu sözleriniz bizi çok etkiledi. Ama Aurora’lılar sizi geri istiyorlar.”</p>

  <p class="block7">Gladia şaşırdı. “İstiyorlar mı?”</p>

  <p class="block7">D.G., “Aurora Başkanı resmi bir mesaj yolladı,” diye açıkladı. “Gezegenimizde kalmanızı isterdik. Ama Yöneticiler yıldızlar arası bir olay yaratmaktan kaçındılar.”</p>

  <p class="block7">Gladia kaşlarını çattı. “Aurora’lılar beni neden istiyorlar? İki yüz yıldır Aurora’dayım ve onlar beni hiçbir zaman istemediler. Ah, bir dakika! Acaba Solaria’daki kadın robotu nasıl engellediğimi mi duydular?”</p>

  <p class="block7">“Geri gönderilmenizi talep eden mesajı yolladıkları sırada bu olaydan haberleri yoktu. Sizi başka bir nedenle istiyorlar.”</p>

  <p class="block7">“Ya…” Gladia şaşaladı, sonra da bağırdı. “Ne olursa olsun, dönmek istemiyorum! Burada bir işim var, onu sürdürmek niyetindeyim.”</p>

  <p class="block7">“Buna sevindim, Madam Gladia. Ben de böyle düşüneceğinizi umuyordum. Aurora’dan ayrılırken sizi de götürmek için elimden geleni yapacağım. Söz veriyorum. Ama şimdi Aurora’ya gitmek zorundayız. Başkanınıza ya da hiç olmazsa bir yardımcısına Solaria’da olanları anlatmak istiyorum. Daha doğrusu ona Aurora’lıların Solaria’ya indikleri takdirde insan sayılmayacaklarını açıklayacağım.”</p>

  <p class="block7">Gladia’nın gözleri irileşti. “Bu inanılacak gibi değil. Solaria’lıların kadın robotların size yaptıkları gibi Aurora’lılara da saldırmalarını isteyemezler.”</p>

  <p class="block7">“Öyle mi? Solaria’lı robotlar bir Aurora gemisini havaya uçurdular bile.” D.G. kadına olayı kısaca anlattı. Sonra da, “Aurora hükümeti geri dönmenizi neden istiyor? Bu konuda aklınıza bir şey geliyor mu?” diye sordu.</p>

  <p class="block7">Gladia kederle, “Beni istemeleri için bir neden göremiyorum.” dedi.</p>

  <p class="block7">“Ama bir şey olmalı… Mesaj Başkandan geldi.”</p>

  <p class="block7">“O Başkanın sadece bir kukla olduğunu düşünüyorlar.”</p>

  <p class="block7">“Ya? Perdenin arkasındaki yönetici kim? Kelden Amadiro mu?”</p>

  <p class="block7">“Evet. Demek onu biliyorsunuz?”</p>

  <p class="block7">D.G., “Ah, tabii,” diye homurdandı. “Arz düşmanı fanatiklerin lideri! İki yüz yıl önce Dr. Fastolfe’un yendiği adam hâlâ ayakta ve yine bizi tehdit ediyor. İşte uzun ömrün ne kadar öldürücü olduğunu gösteren bir kanıt daha.”</p>

  <p class="block7">Gladia, “Ama bunda şaşılacak bir nokta var.” diye cevap verdi. “Amadiro kinci bir adam. Kendisini Elijah Baley’nin yendiğini biliyor. Buna benim de katkım olduğuna inanıyor. Elijah’ya karşı duyduğu nefret… o müthiş nefret bana da uzanıyor. Başkan beni istiyorsa bunun nedeni Amadiro’dur. Ama Amadiro beni neden istiyor? Aurora’dan çıkıp gitmem onu daha memnun eder. Herhalde Solaria’ya gitmeme bu yüzden izin verdi. Gemileri havaya uçuracaklarından, o arada benim de öleceğimden emindi. Ve Amadiro buna hiç üzülmezdi.”</p>

  <p class="block7">D.G. düşünceli bir tavırla konuştu. “Belki sizi, Solaria konusunda rapor vermeniz için istiyorlar. Ama…”</p>

  <p class="block7">“Ama ne, C.G.?”</p>

  <p class="block7">“Önsezilerim bana bu işin raporunuzla bir ilgisi olmadığını fısıldıyorlar. Mesaj çok sert bir emirden farksızdı.”</p>

  <p class="block7">Gladia, “İsteyebilecekleri başka bir şey yok ki,” dedi. “Hiçbir şey yok.”</p>

  <p class="block7">D.G. mırıldandı. “Acaba?.. “</p>

  <h3 class="block5" id="sigil_toc_id_45">40.</h3>

  <p class="block7">Daneel o gece bölmesinden, “Bunu ben de merak ediyorum,” diye açıkladı. “Başka ne olabilir, Dostum Daneel?”</p>

  <p class="block7">“Aklıma bir şey geldi, Dostum Giskard. Aurora yöneticileri istediklerinden başka kimseleri de göreceklerini düşünüyorlar belki de. Belki istedikleri Madam Gladia değil.”</p>

  <p class="block7">“Başka kim olabilir?”</p>

  <p class="block7">“Dostum Giskard, Madam Gladia yanında biz olmadan Aurora’ya döner miydi?”</p>

  <p class="block7">“Dönmezdi tabii. Ama sen ve ben Aurora’lıların ne işine yararız?”</p>

  <p class="block7">“Benim onlara bir yararım olmaz. Dostum Giskard. Ama sen eşsizsin. Kafaların içini sezebiliyorsun.”</p>

  <p class="block7">“Bu doğru, Dostum Daneel. ama Aurora’lılar bunu bilmiyorlar.”</p>

  <p class="block7">“Belki biz oradan ayrıldıktan sonra bunu öğrendiler ve Aurora’dan uzaklaşmana izin verdiklerine pişman oldular.”</p>

  <p class="block7">Giskard hemen, “Bu imkânsız Dostum Daneel.” diye cevap verdi. “Bu özelliğimi nasıl öğrenmiş olabilirler?”</p>

  <p class="block7">Daneel dikkatle, “Ben şöyle düşündüm,” dedi. “Aurora Robotik Enstitüsündeki uzmanların Arza insan biçimi robotlar gönderdiklerini sanıyoruz. Herhalde bu robotlar Dr. Amadiro’ya zaman zaman bilgi veriyorlar. Belki de Dr. Amadiro onların yolladıkları bazı haberlerden Arzda kafaları etkileyen robotlar olduğu sonucunu çıkardı. Sonra bunu ya Dr. Fastolfe’un ya da senin başardığına karar verdi.”</p>

  <p class="block7">Giskard tam bir dakika sesini çıkarmadı. Sonra, “İlginç bir düşünce bu. Dostum Daneel.” dedi. “Ama yanlış. Arzlıları göçe teşvik için yaratığım o robotlar işlerini yüz seksen yıl önce bitirdiler. Ve artık çalışmıyorlar. Hiç olmazsa kafaları etkileme bakımından, Aynca Arzlılar yine çok uzun bir süre önce robotları kentlerden çıkardılar ve onları ıssız yerlere gönderdiler.”</p>

  <p class="block7">Daneel sordu.. “Senin özel yeteneğini başka yoldan öğrenmiş olamazlar mı, Dostum Giskard?”</p>

  <p class="block7">Giskard kesin bir sesle, “Bu imkânsız,” dedi. Daneel fısıldadı. “Ama yine de…”</p>

  <p class="block2" id="calibre_pb_2">&nbsp;</p>
</body>
</html>
