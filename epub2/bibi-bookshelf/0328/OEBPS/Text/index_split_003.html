<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1">Ne olursa olsun, gözleri lokanta kapısındaydı. Sanki suç işlemişti. Öyle ya, özel kalemde Ankarapalas'tan söz açmış, bunu Karpiç'in kapısındakilere tekrarlamış, âdeta perçinlemişti. Madem perçinlemişti, ne işi vardı gar'da? Haydi diyelim ki, akşamın dokuzuna, onuna kadar vakit öldürecek, olabilir, o halde "Sivil" de beklerdi sonucu. Buradan kalkıp Ankarapalas'a gitmesi gerekirdi ki hem imkânsız, hem de geceyi Ankara'da geçirmekle İstanbul'a bir gün daha gecikecek, lanet karısının öfkesini büsbütün kabartırdı.</p>

  <p class="calibre1">Rakısı, söğüş, beyaz peynir, kavunu geldi.</p>

  <p class="calibre1">— Başka bir emriniz?</p>

  <p class="calibre1">Başını "büyük adamlar gibi" iki yana sallamakla yetindi.</p>

  <p class="calibre1">Şef garson çekilirken rakısını yudumladı... Oooh... dünya vardı. "Kenef karı"dan uzak şu günler, hattâ şu saatler ne güzeldi! Çocuklarıyla anacığı orada, bir çeşit "Yedibaşlı dev" demek olan karısının yanında olmasalardı. Yeni bir yudum. Olmasalardı, nasıl büyük bir iştahla "işine" yeni baştan sarılır, Anadolu şehir, kasabalarını nasıl soyar, nasıl kırk, elli bin vurup istanbul kıyı semtlerinden birinde uyduracağı bir arsaya çantasmdaki ev plânlarından birini yaptırır, "Bu pis iş"e son verirdi! Üçüncü yudum, soda, beyaz peynir, kavun.Ama düşündükleri bu gidişle olamıyacaktı galiba.. Ölmeden kurtuluş yoktu. Karısını saymasa. bile, İdris'le ötekiler vardı. Hem de öyle bir vardılar ki... İŞ VE İŞÇİ HABERLERİ ile ESNAFIN SESİ gazetelerinin sahipliğini ona yüklemişlerdi. Sağda solda çeşitli baskınlar yapıp, "Teftiş heyeti" rollerini oynarlarken, "Teftiş heyeti reisliği"ni Kudret Yanardağ'a vermekle topun ağzına onu itmişlerdi. Şayet onlardan ayrılacak olursa, her türlü kötülüğü yapar, mahvetmek için evini bile cayır cayır yakarlardı. Yüzünden sıkıntının karanlığı geçti. Dördüncü yudumla rakısını tamamladı. Kurtuluş yoktu "Kenef kan"yla, "Kenef arkadaşlar"dan! Tren saatine kadar "Sivil" falan gözükmedi. Biletini alıp, birincinin tenha kompartmanlarından birine girdi. Eh, şimdilik rahattı. Hele tren hareket edince, "Sivil" falan Ankara'da kaldı. Hafif bir çakırkeyif içinde, mahmur, başını vagon penceresinin tahtasına dayadı, hemen de uykuya geçti Düşünde evini, karısını gördü. Taksi ile eve gidiyordu. Karı, oturdukları katın balkonunda, elinde sopa, onu bekliyordu.Arabadan inerken koşuyordu aşağıya:</p>

  <p class="calibre1">"— Ulan nerdeydin deyyus? Ha? Nerdeydin, cevap ver bakalım!"</p>

  <p class="calibre1">"— Karıcığım, dur karıcığım, anlatayım karıcığım..."</p>

  <p class="calibre1">Ter içinde uyandığı zaman karşısında, tam karşısında gene "Sivil"i görünce, beyninden vurulmuşa döndü. Adam sırıtıyordu:</p>

  <p class="calibre1">— Rüya gördünüz galiba beyefendi? Şaşkınlıkla:</p>

  <p class="calibre1">— E evet, dedi, evet.</p>

  <p class="calibre1">— Hanımefendi fazlaca mı titiz?</p>

  <p class="calibre1">— Peki ama, ben sizi..</p>

  <p class="calibre1">— Tanıyamadınız mî?</p>

  <p class="calibre1">— Yoo..</p>

  <p class="calibre1">— Nasıl olur beyefendi? Ankara'ya aynı trenle gelmedik mi?</p>

  <p class="calibre1">— Farkında değilim.</p>

  <p class="calibre1">— Sonra siz Bakanlıklar'a uzandınız.</p>

  <p class="calibre1">— Evet.</p>

  <p class="calibre1">— Bendenizin de bir işi vardı. Tesadüf, Özel Kalem'de, aynı Bakanlığın Özel Kaleminde yani... hattâ siz Bakanı gece, dokuzdan sonra Ankarapalas'ta göreceğinize dair not bıraktınız müdüre.. Neredeyse nefesi tıkanacaktı.</p>

  <p class="calibre1">— Evet, bütün bunlardan size ne?</p>

  <p class="calibre1">— Bana mı? Hiiç. Sadece memleketimize şeref verip, birkaç gün için işleri yoluna sokan bir beyefendiye hayranlık hislerinin iblâğı ihtiyacıyla..</p>

  <p class="calibre1">Herif deli miydi neydi?</p>

  <p class="calibre1">— Devam edin!</p>

  <p class="calibre1">— Bizim vilâyet Allaha emanet edilmiş bir vilâyettir beyefendi. Sayenizde birkaç gün caddeler süpürülüp sulandı. Otelleri, lokantaları gezdiniz, dolaştınız. Ne kadar pis, nasıl kontrolsüz olduğunu gözlerinizle gördünüz. Hattâ otellerin pisliğinden, otelcinin evinde kalmayı münasip görmüştünüz.</p>

  <p class="calibre1">— Siz bütün bunları nereden biliyorsunuz?</p>

  <p class="calibre1">— Bendeniz, misafir kaldığınız otelcinin ev komşusuyum. Ağabeyim terzidir. Bendeniz vilâyette mingayrihaddin memurdum, bu Vali, bu astımlı, tıknefes Vali beni işimden atmıştı. İçişleri Bakanlığına bu sebepten başvurdum. Zât-ı âlinize dert yanacaktım, otelci mani oldu. Cesaret de edemedim.</p>

  <p class="calibre1">Adamın "Sivil" olmadığını anlayarak ferahladı. Ferahlayınca da gene hemen "Beyefendi"liğini takındı:</p>

  <p class="calibre1">— Neden edemiyorsun? Senin işin, benim işim, bizim işimiz. Bir kelimeyle memleket işi!</p>

  <p class="calibre1">— Hak-kı âliniz var beyefendi ama, zât-ı âliniz bizim oraya gizli gelmişsiniz. Valiyi falan el altından sorup soruşturmak için. Fakat asıl hayran olduğum icraatınız, otelcinin evindeki o musibet karıyı defetmeniz! Kadıncağız altınlarını falan feda ettiğine yanmıyor, size nasıl dua ediyor bilemezsiniz! Namuslu aile içinde böyle şeyler olur mu beyefendi? Bırakın kanunu, dinimize sığar mı? Zaten bu yüzden değil mi dinin gevşediği ? Dini gevşek bir milletin de payidar olmasına imkân var mıdır? Farkında değildi ama, herifin gerçekten de "Sivil" olmadığına inanmıştı. Evet evet, altınları bozdurmamalıydı. Herhangi bir aksilik çıkar da karı gelir, ister, edepsizlenirse, "Adresi boşuna vermedim sana, Al!" diyebilirdi. Diyebilirdi ama, canavar karısından nasıl gizleyecekti bakalım?</p>

  <p class="calibre1">— Hele son gün vilâyete gidip de Valiyi makamında bastırmak istemeniz, bütün şehirde memnunluk yarattı. Fakat, size oyun ettiler beyefendi. Bendenizden duymuş olmayın, Vali bey makamında olduğu halde, sizi atlatmış, muaviniyle görüştürmüş. Gerçekten muavin beyle mi görüştünüz?</p>

  <p class="calibre1">— Evet.</p>

  <p class="calibre1">"Evet" ama, mesele altınların saklanması. Eve gidince, yakasına "Para!" diye yapışacaklardı her zamanki gibi. Idris'e uğrasa önce, tren gece varıyordu İstanbul'a. O saatte İdris yazıhaneyi kapamış olurdu. Terzinin gadre uğramış memur kardeşi, Kudret'in "Teftiş ettiği" şehre gelince, kalktı. "Beyefendi"nin elini öptü:</p>

  <p class="calibre1">— Hayırlı yolculuklar beyefendiciğim..</p>

  <p class="calibre1">— Güle güle evlâdım.. Hemşehrilerinize selâmlarımı götür, hepsinin gözlerinden ayrı ayrı öptüğümü söyle!</p>

  <p class="calibre1">— Emredersiniz beyefendi.</p>

  <p class="calibre1">İndi. Arabacı Kel Mıstık oralardaydı. Heyecanla:</p>

  <p class="calibre1">— Mıstık, dedi, Mıstık!</p>

  <p class="calibre1">Arabacı Mıstık, "Beyefendi'ye vermeyip kendisinde kalan iki yüz liranın hızıyla hergün kafayı çekiyordu. Gene sarhoştu:</p>

  <p class="calibre1">— Ne var? dedi.</p>

  <p class="calibre1">— Seninki trende!</p>

  <p class="calibre1">— Kim benimki?</p>

  <p class="calibre1">— Müfettiş bey!</p>

  <p class="calibre1">Birden coşkun bir heyecana kapılan arabacı Kel Mıstık, sordu:</p>

  <p class="calibre1">— Hani? Nerede?</p>

  <p class="calibre1">— Bak, orda, nah... Birincinin penceresinde!. Mıstık koştu. "Beyefendi"nin bulunduğu kompartımana girdi, iki yüzü almayıp kendisine bıraktığı için daha çok, ellerine sarıldı:</p>

  <p class="calibre1">— Allah çoluğunu çocuğunu bağışlasın beyefendi, Allah taş deyi tuttuğunu altın etsin...</p>

  <p class="calibre1">Şu pis herife gene nereden rastlamıştı!</p>

  <p class="calibre1">— Peki peki.. Çok yaşa haydi...</p>

  <p class="calibre1">— Beyefendi sen benim babamsın, şerefsizim ki babamsın!</p>

  <p class="calibre1">— Teveccühün, peki...</p>

  <p class="calibre1">Kel Mıstık öyle sarhoştu ki, "Teveccüh"ün avradına sövdü yanlışlıkla. Sonra toparlandı:</p>

  <p class="calibre1">— Affet beyim, Allahını seversen affet!</p>

  <p class="calibre1">— Canım efendim affedecek bir şey yok..</p>

  <p class="calibre1">— Ne demek yok? Senin gibi bir beyefendi'nin huzurunda ben kim oluyorum da meselâ...</p>

  <p class="calibre1">— Meselâ ben kim oluyorum da...</p>

  <p class="calibre1">— Peki peki..</p>

  <p class="calibre1">Kampana çaldı da kurtuldu. Arabacı Kel Mıstık trenden atlamış, yavaş yavaş hareket eden trenin yanında koşuyordu:</p>

  <p class="calibre1">— Allah yolunu açık etsin beyim, Allah taş deyi tuttuğunu...</p>

  <p class="calibre1">Tren hızlanmıştı. Mıstık gerilerde kaldı. Sonra büsbütün artmış sarhoşluğuyla geri döndü, "Beyefendi"nin "Sivil" sandığı terzinin kardeşinin yanına geldi:</p>

  <p class="calibre1">— Ulan ne adamdı be! dedi. Ne adamdı yahu..</p>

  <p class="calibre1">Ağlamağa başladı. Ağlaması sevinçtendi. Lokantacıdan aldığı beş yüzün üç yüzünü karısına kaptırdıysa, iki yüzü de kendine nasip olmuştu ya!</p>

  <p class="calibre1">— Ben hayatımda böyle namuslu, böyle erkek müfettiş görmedim. Böyle adam insanı çekip vursa, insan kanını helâl eder be! Arabaya girdiler.</p>

  <p class="calibre1">Terzinin kardeşi:</p>

  <p class="calibre1">— Nereye gidiyor buradan acaba? dedi. Kel Mıstık düşünmeden:</p>

  <p class="calibre1">— Teftişe, dedi.</p>

  <p class="calibre1">— Doğru. Ankara'da Bakanlıklar'a gitti, şipşak raporunu verdi. Gözümle gördüm şerefsizim...</p>

  <p class="calibre1">Arabacı Kel Mıstık'ın canı sıkılıvermişti birdenbire : Sakın şu beş yüzünü aldığı lokantacı hakkında da rapor vermiş olmasındı? Canı büsbütün sıkıldığı halde gene de bozmadı. Her zamanki gibi kırbacını beygirlerinin yeleleri üzerinde şaklattı:</p>

  <p class="calibre1">— Deheeeey!..</p>

  <p class="calibre1">İş sarpa sararsa, "Görmedim, bilmem, duymadım, haberim yok. Hem ne, ben lokantacıdan beş yüz, meş yüz de almadım!."</p>

  <p class="calibre1"></p>

  <p class="calibre1">*</p>

  <p class="calibre1">Şehvar, kaim siyah çerçeveli gözlüğü, gözlük ardında âdeta burun köklerine akmış gözleri, gene bir genç kızı hatırlatmak istercesine aşırı boyalı dudaklarıyla semt bakkalına geldi, içeriye her zamanki çalımıyla girdi:</p>

  <p class="calibre1">— Pazar ola bakkal başı!</p>

  <p class="calibre1">"Bakkal başı", otuzla otuz beş arası, dinç, semt kızlarıyla daha çok da semtin fakir kadınlarının yüzünden hemen hemen pusulayı şaşırmış bir adam, yüreği hop ederek, çirkin olmaktan çok acayip kadına baktı:</p>

  <p class="calibre1">— Buyursunlar hamfendi..</p>

  <p class="calibre1">— Bizim kocakarıya neden istediklerini, vermediniz ?</p>

  <p class="calibre1">Bakkal yutkundu, güldü, sonra ciddileşti:</p>

  <p class="calibre1">— O kadın gerçekten beyefendinin annesi mi?</p>

  <p class="calibre1">Bunu lâf olsun diye sormuştu. Yıllardır dükkâna pek uğramasa da, biliyordu Kudret beyin annesi olduğunu. Lâf olsun diye, daha doğrusu çirkin karının bombardımanından kurtulmağa yarar diyesormuştu işte.</p>

  <p class="calibre1">Çirkin kadın şaştı:</p>

  <p class="calibre1">— Aa...</p>

  <p class="calibre1">— O maksatla sormadım efendim. Biliyorum annesi olduğunu ama, çok pısırık. Sonra bir hayli de geveze!</p>

  <p class="calibre1">Çirkin kadının gözleri dört açıldı:</p>

  <p class="calibre1">— Yoksa dedikodu mu yaptı ?</p>

  <p class="calibre1">— Efendim, lâf aramızda, ebe Hayriye hanımlara bir misafir getirmişsiniz, genç bir kadın., doğru mu?</p>

  <p class="calibre1">Çirkin kadının dikkati büsbütün arttı:</p>

  <p class="calibre1">— Onu ne alâkadar edermiş?</p>

  <p class="calibre1">— Mesele burada işte. Diyor ki: Oğlumun kesesinden gene viskiler içiliyor, pokerler bezikler oynanıyor, Emirgân gezileri, Sipahiocağı atları, otomobiller gırla. Bu saltanatın sonu bakalım nasıl gelecek, diyor. Ben de...</p>

  <p class="calibre1">Şehvar'ın tepesi iyice attı, açtı ağzını;</p>

  <p class="calibre1">— Pis bunağın sözüyle postayı kestin öyle mi ? Aşk olsun sana! Şunu iyi bil ki, bakkal efendi ben, Kudret'in bugüne bugün nikâhlı karısıyım.. Anasının üzerimizde hiçbir hukukî önemi yok. Kapımda Allah rızası için tutuyorum. Kafamı kızdırırsa vallahi de, billahi de kolundan tutar kapı dışarı ediveririm! Konuşurken gözleri burun köklerine büsbütün akıyor, yüzü çarpılıyordu.. Ardını getirdi:</p>

  <p class="calibre1">— Pis, seciyesiz, âdi insanlar.. Kadın misafir dediği, âdi oğlunun marifeti. Bir köşelerde kıvrılıp kalmazsa nasıl olsa gelecek, soracaklarım var ondan. Kadın kendisiyle ilgili, kendisiyle!</p>

  <p class="calibre1">Sonra sakinleşti:</p>

  <p class="calibre1">— Sen şimdi ver bana iki şişe viski daha...</p>

  <p class="calibre1">Bakkal yutkundu.</p>

  <p class="calibre1">— Neden vermiyorsun?</p>

  <p class="calibre1">Ellerini ovalıyarak:</p>

  <p class="calibre1">— Vallahi hamfendi, dedi. Borç biraz aştı da. Malûmu âliniz, başka müşterilere de veresiye fazlaca takıldı...</p>

  <p class="calibre1">— Ben başka müşteriler gibimiyim?</p>

  <p class="calibre1">— Onu demek istemedim efendim. Yalnız, Tekel'e para yatırmam lâzım. Tüccara, vergiye...</p>

  <p class="calibre1">— Hadi hadi. Bu gece değilse yarın gelir, borçların temizlenir. Sonra, a... ne ayıp! Biz her zaman böyle veresiyeler yapmaz mıyız Akif efendi? Ben senden biraz da para isteyecektim!</p>

  <p class="calibre1">Bakkal Akif, tezgâhı yanındaki ahbabına hazin hazin baktı:</p>

  <p class="calibre1">— Kaabil değil hamfendi bu sefer, dedi. Vergi ve Tekel'e yarın para yatırmayacak olsam kolaydı ama...</p>

  <p class="calibre1">— Peki peki., ver viskilerimi!</p>

  <p class="calibre1">Bakkal Akif istemiye istemiye viskileri getirdi verdi. Şehvar aldı, dükkândan çıktı. Daha pirzola yaptıracaktı kasaptan, manavdan domates, havuç falan alacaktı.</p>

  <p class="calibre1">Bakkal ardından:</p>

  <p class="calibre1">— Allah belâsını versin böyle karının! dedi. Kırkın üstünde ahbap:</p>

  <p class="calibre1">— Niye?</p>

  <p class="calibre1">— Kocası fazla açılırlarsa postayı kesersin, dedi. Halbuki bunlar...</p>

  <p class="calibre1">Veresiye defterini sinirli sinirli çıkardı, açtı:</p>

  <p class="calibre1">— Şuna bak birader. iki bine yaklaştı. Adam teftişe giderken, bini aşmasın diye tenbih etmişti. Karıya lâf anlatamıyorum ki... Bu sırada Kudret Yanardağ'ın kızı Alev, dükkândan içeri bomba gibi girdi:</p>

  <p class="calibre1">— Bana bir paket ciklet, on lira para! dedi. Bakkal ciklet paketini yanındaki vitrinden alıp verdi:</p>

  <p class="calibre1">— Para yok...</p>

  <p class="calibre1">Alev ciklet paketinin kâğıdını yırtmıştı bile:</p>

  <p class="calibre1">— Şimdi kafana bir şey indiririm ha!</p>

  <p class="calibre1">— Anneniz dedi ki...</p>

  <p class="calibre1">— Uuuuf, annemden başlatacaksın şimdi. Hadi be!</p>

  <p class="calibre1">Tepinip duruyordu.</p>

  <p class="calibre1">Bakkal, yanındaki ahbaba baktı. Ahbaba göre, "değil bir onluk, insan bu yavruya beş, on, yüz onluğu feda eder, düşünmezdi bile!"</p>

  <p class="calibre1">— Ver, ver, veeer! dedi. Küçük hanımı boş çevirme. Kimbilir belki de sinemaya gidecektir?..</p>

  <p class="calibre1">Alev dudak büktü:</p>

  <p class="calibre1">— Sinemaya para vermem ki. Demir âbinin canı sağ olsun...</p>

  <p class="calibre1">Bakkal tertemiz, gıcır gıcır bir onluk çıkarıp uzattı. Genç kız parayı kaptı, dükkândan çiklet çiğneyerek hoplaya zıplaya çıktı. Bakkalın da, ahbabının da akılları gitmişti.</p>

  <p class="calibre1">— Ulan Akif, dedi ahbabı. O çirkin karıya iki şişe viskiyi verdin de, bu yavruya on kâğıdı mı çok gördün?.. Ulan canımı istesin vereyim be!</p>

  <p class="calibre1">Bakkal göz kırparak:</p>

  <p class="calibre1">— Canım, dedi, dallandırma. Sen varsın diye biz de ağız yaptık. Şu arka deponun dili olmalı da...</p>

  <p class="calibre1">— Allahını seversen?</p>

  <p class="calibre1">— Ohooo...</p>

  <p class="calibre1">— Kız değil mi?</p>

  <p class="calibre1">— Kız, kız ama, anasının kızı!</p>

  <p class="calibre1">Bakkalın ahbabının aklından içeriki depo, depoda az önceki kızın savrulmuş etekleri geçti. Bakkal:</p>

  <p class="calibre1">— En az yarım düzine sevgilisi var, dedi. Karşıda üniversiteli talebeler oturur. Geceleri, gündüzleri, yanına arkadaşlarını da alıp oğlanlara...</p>

  <p class="calibre1">— Ne yapıyorlar?</p>

  <p class="calibre1">— Eteklerini kaldırıp bacaklarını gösteriyorlarmış da, kasap sinirlenmiş, geldi bana dert yandı...</p>

  <p class="calibre1">— Dert mi yandı? Genç kız bacaklarına mı sinirlenmiş enayi?</p>

  <p class="calibre1">— Canım, herif yetmişlik.</p>

  <p class="calibre1">— Bunlar değil yetmişlik, ölüyü canlandırırlar be!</p>

  <p class="calibre1">Gülüştüler. Sonra ahbap:</p>

  <p class="calibre1">— Peki, dedi. Oğlanlar ne yapıyor?</p>

  <p class="calibre1">— Ne yapacak? dedi bakkal. Bu semt çok verimli bir semttir. Bu çocuklar, Anadolu'nun şurasından burasından geliyorlar üniversiteye. Üçü beşi birleşip kat, oda kiralıyorlar. Anlarsın ya?</p>

  <p class="calibre1">— Vallaha bu zamanda talebe olmak varmış!</p>

  <p class="calibre1">Dükkâna başka müşteriler gelip gidiyorlardı. Semtin en azından kırk yıllık bakkalıydı bu dükkân. Otuzluk bakkal, babasının sağlığında da gelir gider, çevrenin genç kızları, daha çok da yoksul kadınlarıyla kaynatırdı ama, babası on yıl önce ölüverince, dükkâna temelli yerleşmişti. Hiç değilse günün on beş, on altı saatini burada semtin çeşitli dedikodularını dinlemekle geçiriyordu. Ahbap sordu:</p>

  <p class="calibre1">— Bu kızın babası ne iş yapıyor? Müfettiş falan mı?</p>

  <p class="calibre1">Bunca yıldır o da gerçek işini bilmiyordu Kudret Yanardağ'ın. Enine, boyuna, kapı gibi adam. Kocaman bıyığıyla semt kadınları, daha çok da kocası öleli yıllar olmuş, ölürken mal, mülk, akar bırakmış hamfendiler pek ilgileniyorlardı. Bir Ifakat hanım vardı, altmışlık.. Eski valilerden birinin on beş yıllık dul hanımı. Ne zaman dükkâna gelse, Kudret beyin çirkin karısını sorar, sonra da başlardı :</p>

  <p class="calibre1">"— Şehvar mı? Ayyy... evlere şenlik... o ne yenmez yutulmaz şey öyle ayol! Allah sabırlar versin Kudret beye. Doğrusu hazâ erkek. Yere çak çakılır. Öyle beyefendinin küfvü mü o postal?" Bakkal, ahbabına tam bu İfakat hanımdan söz açacaktı ki, İfakat hanım, inceltilmiş kaşları, boyanmış saçları, kimbilir ne çeşit kremlerle saatlerce ovulmuş pırıl pırıl yüzüyle dükkândan içeri girdi. Tam: "Pazar ola bakkalbaşı? Kudret beyden ne haber?" diye soracaktı, bakkalın yanındaki ahbap gözüne ilişince kendini tuttu. Ama bakkal anlamıştı:</p>

  <p class="calibre1">— Arkadaş yabancı değil İfakat hanımcığım, dedi. Ne haber ebelerdeki genç kadından?</p>

  <p class="calibre1">İfakat hanım bunu beklermiş gibi: — Ah sorma Akif efendiii, sorma, dedi. Gene iki şişe viski ile gidiyordu gudubet... Bakkalın dertleri debreşti:</p>

  <p class="calibre1">— O yaprağı hiç açma. Versen bir türlü, vermesen bir türlü. Kudret beyin annesi gelmişti, açtı ağzını yumdu gözünü!</p>

  <p class="calibre1">— Ben gönderdim ayol. Verme, kes veresiyeyi efendim. Mecbur değilsin ya!</p>

  <p class="calibre1">— Demek siz gönderdiniz?</p>

  <p class="calibre1">— Ben gönderdim ya.. Zavallı kadıncağız tâ Tahtakale'lerde, tuzcu yanlarında çalışsın, üstelik paşazadeliğiyle, öteki gudubet postal, yazının ne idüğü belirsizleriyle sevicilik yapsın, viskiler, pokerler oynasın. Eee... Cenabı Allanın parmağı yok ki soktuğu gibi insanın gözünü çıkarsın. Pis kadın. Bulmuş kapılardan sığmaz, aslanlar gibi beyefendiyi, takmış yuları...</p>

  <p class="calibre1">Elinde zeytinyağı şişesiyle genç bir kadın girdi dükkândan içeri. İfakat hanımı görünce âdeta sevinerek sokuldu:</p>

  <p class="calibre1">— Ablacığım, haberiniz var mı Şehvar'dan?</p>

  <p class="calibre1">Altmışlık kadın, çokluk öykündüğü genç kızların o, başlarının bir davranışıyla, alınlarına düşmüş saçlarını arkaya atışlarını hatırlatan bir davranıştan sonra, sordu:</p>

  <p class="calibre1">— Yoo.. ne olmuş?</p>

  <p class="calibre1">— Viskiler, pokerler, gençlerle gene Sipahi Ocaklarına gidip atlara binmeler, otomobil kullanmağa kalkışmalar...</p>

  <p class="calibre1">İfakat hanım gene bir genç kızı hatırlatır biçimde : . — Şekerim, dedi. Şehvar'ın eski zenaati o!</p>

  <p class="calibre1">— Doğru ama, Semâ mıdır nedir, o karıyı kıskanmalar ya?</p>

  <p class="calibre1">— Kimden?</p>

  <p class="calibre1">— Küçük oğlundan ayol!</p>

  <p class="calibre1">— Tunç'tan ha?</p>

  <p class="calibre1">— Benim kayınbirader söyledi. Geceleri çocuk ebenin evi etrafında dolaşıyormuş. Semâ da pencereden kibritle işaret veriyormuş. Hattâ birinde kapıya inmiş. Gecenin dördünde mi, üçünde mi ne...</p>

  <p class="calibre1">— Sonraaa???</p>

  <p class="calibre1">— Sonrası, annesi derdine yansın!</p>

  <p class="calibre1">— Ebe? Ebe ya?</p>

  <p class="calibre1">— Ebenin neden haberi var ki? Haa, dur dur., asıl haberin koyusunu unuttum. Semâ var ya Semâ?</p>

  <p class="calibre1">— Evet?</p>

  <p class="calibre1">— Bizim komşuların görümcesi tanıyor. Kumkapılıymış!</p>

  <p class="calibre1">— Burada ne geziyor ya?</p>

  <p class="calibre1">— Belli değil. Anası da varmış karının, babası da ama, konuşmuyorlarmış. Karı birine mi takılmış, Anadolu'ya okuyucu olarak mı kaçmış ne. Babası müslüman, mütedeyyin adammış!</p>

  <p class="calibre1">Dükkâna Kudret Yanardağ'ın büyük oğlu girince iki kadın dedikoduyu kestiler. İfakat hanım kırıttı:</p>

  <p class="calibre1">— Ooo... maaşallah Yalım. Nasılsın bakayım?</p>

  <p class="calibre1">— Teşekkür ederim îfakat hanım teyze...</p>

  <p class="calibre1">— Bey baban gene uzun uzun gitti...</p>

  <p class="calibre1">— Ne yapsın be îfakat hanım teyze? Vazife..</p>

  <p class="calibre1">Bakkala sağ elinin şahadet parmağıyla "Bir onluk.." demek istedi. Bakkal yanıbaşındaki 'ahbabına baktı, sonra kadınlara. İfakat hanım anlamıştı:</p>

  <p class="calibre1">— Ayol versene delikanlının istediğini! dedi.</p>

  <p class="calibre1">Bakkal, çaresiz, çekmeceyi çekti, kirli bir onluk çıkarıp uzattı. İfakat hanım hemen lâf sokuşturdu :</p>

  <p class="calibre1">— Aaah, ah. Senin gibi oğlum olaydı da Yalım, apartımanımı satıp yeseydi. Ana ana değil ki!</p>

  <p class="calibre1">Yalım, bir yandan onluğu koparma, öte yandan da gururunun okşanmasından coşarak İfakat hanımın boynuna sarıldı:</p>

  <p class="calibre1">— Ah teyzeciğim, teyzeciğim. Farzedin oğlunuzum!</p>

  <p class="calibre1">— Aa.. farzedemem Yalım. Her zaman söylüyorum, gelirsin yanıma, benim katımda benimle oturursun... feda olsun!</p>

  <p class="calibre1">Kapıda küçük:</p>

  <p class="calibre1">— Yoo.. İfakat hanım teyze, ağabeyime pas vermek yok, şerefsizim kan çıkar!</p>

  <p class="calibre1">İfakat hanım "Kah kah kah" güldükten sonra:</p>

  <p class="calibre1">— İlâhi Tunç, dedi. Sen çok yaşa e mi? Yalım:</p>

  <p class="calibre1">— Kıskanma oğlum, kıskanma. El elden üstündür!</p>

  <p class="calibre1">Bakkal:</p>

  <p class="calibre1">— O kadar, dedi.</p>

  <p class="calibre1">Tunç, ceketinin yakasında hukuk rozetiyle içeri girdi, İfakat hanımın boynuna sarıldı:</p>

  <p class="calibre1">— Canım sevgilim benim, şeker sevgilim, biricik sevgilim...</p>

  <p class="calibre1">İfakat hanım sözde kızdı:</p>

  <p class="calibre1">— Yooo... bana numara yok!</p>

  <p class="calibre1">— Neden? Ne oldu? Göz kırptı:</p>

  <p class="calibre1">— Çakarsın ya?</p>

  <p class="calibre1">— Anlamadım ki..</p>

  <p class="calibre1">— Getir kulağını.</p>

  <p class="calibre1">Genç adamın kulağına "Semâ"dan söz açtı. Tunç:</p>

  <p class="calibre1">— Susss.. dedi. Kimden duydun?</p>

  <p class="calibre1">İfakat hanımın az önce dedikodu yaptığı genç kadın zeytinyağı şişesiyle oradan kaçarcasına uzaklaştı ama, Tunç anlamıştı:</p>

  <p class="calibre1">— Bu inek mi söyledi? Sonra sırrı açıkladı:</p>

  <p class="calibre1">— Ona da kaynı söylemiştir ama, o kaynıyla olan dalgasını mahalleliden saklasın.</p>

  <p class="calibre1">İfakat hanım yepyeni bir dedikodu konusu yakalamıştı :</p>

  <p class="calibre1">— Allasen? diye genç adamın koluna girdi. Demek...</p>

  <p class="calibre1">Genç adam bakkala, tıpkı tıpkısına ağabeyisi gibi işaret ederek bir onluk istedi. Bakkal çaresiz, onun da gönlünü gördü. Hep birlikte dükkândan çıktılar. Bakkalla ahbabı yalnız kalmışlardı.</p>

  <p class="calibre1">Ahbap:</p>

  <p class="calibre1">— Vay anasını, dedi. Ulan senin dükkân amma da eğlenceli be!</p>

  <p class="calibre1">Bakkal içini çekti:</p>

  <p class="calibre1">— Arasıra olursa eyvalla. Ama benim gibi yıllar yılı aynı yerde patriğin eşeğini işte o biçim olursa, çekilmiyor. Dünya kadar para taktım sağa sola. Evet, kazanıyorum, kazanıyorum ama, kârın yarısı karı kancığa gidiyor. Bu yüzden peder rahmetli elli beşine varmadan... Ahbap:</p>

  <p class="calibre1">— Amaaan sen de, dedi. Atm ölümü arpadan olsun be Akif!</p>

  <p class="calibre1">Bir kıyıdaki fötr şapkasını alıp çıkarken:</p>

  <p class="calibre1">— Haydi ben tüyüyorum!</p>

  <p class="calibre1">— Güle güle. Canın festival isterse uğra. Akşam üzerleri uğrarsan daha eğlenceli olur.</p>

  <p class="calibre1">Kapıya kadar gidip ahbabını yolcu etti. Sonra dükkân kapısında durup güneş dolu caddeye bakmağa başladı. Dalmıştı. Birden kendine gelerek safi dikkat kesildi: Hızla geçen taksilerden biri, Kudret Yanardağ'ın oturduğu apartmanın önünde durmuştu. Sarı çantası, kocaman sarı ayakkapları, iri gövdesiyle adam taksiden indi. Çevreye pek de aldırış etmeden apartmandan içeri girdi. Bakkal ellerini birbirine memnunlukla sürdü. Ee... iki bine yaklaşan borcun sahibi gelmişti! Kudret Yanardağ, evine yaklaştıkça yürek çarpmaları artmıştı. Günler, haftalardır Anadolu şehirlerinde ne iyiydi. "Kenef karı"nın korkusundan uzak, çevresine dilediğince cart curt edip, cart cur tuna karşılık saygı toplayarak rahat günler geçirmişti. Ama şimdi galiba işler çatallanacaktı. İdris'e uğramış, herif ağzının içinde bir şeyler gevelemiş, sonra da, "Semâ'nın geldiğini, karısıyla karşılaştıklarını" anlatmıştı. Ama Kudret Yanardağ şimdi bütün bunları bilmiyordu, sözde. İlk katı, çarpan yüreğiyle suçlu suçlu çıktı. Durdu biraz. "Kenef karı" evde miydi acaba? Evdeyse nasıl karşılayacaktı? Nasıl karşılayacağını biliyordu. Neden bunca zamandır para göndermediğini ilk plânda ortaya atacak, sonra da Semâ'dan lâf çakacaktı ki, meydan vermeyecek, kadının altınlarını ortaya çıkarıverecekti. Artık ondan sonrası ne olurdu, bilmiyorum ama, ilk fırtınayı böylece geçirirdi herhalde. İkinci kat. Bıkmış usanmıştı şu hayattan. Anadolu'yu bölge bölge gez, dolaş. Cart curt et, paralar sızdır, yanlış bir davranışla da yakayı ele verdin mi gir içeri. Ve tabiî "Kendi düşen ağlamaz. Ona kim dedi milleti dolandır diye?" karşılığını al, almazsan bile şundan bundan duy. Çantasındaki ev plânları aklına gelince ferahladı. Otelcinin nikâhlı karısından Semâ'ya verilmek üzere aldığı altınları hatırladı. Ne Semâ'nın ona emanet ettiği altınlar, ne de topladığı "Tahsilat" paraları... Belki sadece otelcinin nikâhlısından aldığı altınlar kendisine kalabilecekti. İşte bu altınlarla, Şehvar'dan gizli bankaya koyduğu bir, iki bin lira ona ömrünün sonunda şehrin dışında üstü iki oda bir salon, altı kahve bir evcik yaptırabilirdi. O zamana kadar Tunç, Hukuku; Yalım, Tıbbı bitirirler, kız da kocaya giderdi. Anacığıyla yalnız kalırlar, kafasını dinlerdi. Üçüncü kat. Yüreğinin çarpıntısı dayanılmaz bir hal almıştı ki, üzeri kıllı, kalın parmağını zile uzattı, beyaz düğmeye bastı. Başı dönüyor, gözleri kararıyordu. Bunca yıl gezip dolaştığı memleketlerde ne Vali'ler, ne de Emniyet Müdürleri'yle çeşitli memurlardan korkmamıştı şu az sonra karşılaşacağı karısından korktuğu kadar. Kadın değil, Allanın belâsıydı. Bir tane vursa yamyassı edebilirdi İfakat hanım teyzenin dediği gibi ama, olmazdı ki. Karı "Teftiş ve tahsilat" işinin içyüzünü biliyordu. Hele vursun! Burun köklerine akmış şaşı gözleriyle kıyametleri koparırdı. Kapı açıldı: Annesi anneciği! Boynuna sarılmak, yanaklarını öpmek öpmek geçti içinden ama, acaba Şehvar evde miydi? Sütlâç kırışıkları içindeki bembeyaz yüzüyle annesi:</p>

  <p class="calibre1">— Gel yavrum, dedi. Hiç kimse yok!</p>

  <p class="calibre1">Ancak o zaman girdi, anneciğinin boynuna sarıldı, kırışık yanaklarını öptü öptü öptü. Yaşlı kadın çok sevdiği oğlunun geniş göğsüne başını yaslamış, hıçkırıyordu.</p>

  <p class="calibre1">— Anneciğim, dedi Kudret Yanardağ.</p>

  <p class="calibre1">— Yavrum, yavrucuğum...</p>

  <p class="calibre1">— Niçin ağlıyorsun?</p>

  <p class="calibre1">— Nasıl ağlamam yavrum, ah nasıl ağlamam? Şehvar gene gemi azıya aldı. Senin yokluğundan istifade, ne ata binmeler, ne otomobil kullanmalar, ne de şu ahlâksız ebenin evine genç kadınlar kapatmalar... Ayol viskiler sel gibi aktı. Mahallelinin diline iyice düdük olduk. Arımdan, namusumdan kimselerin yüzüne bakamıyorum. Nihayet dayanamadım, gittim bakkal Akif efendiye, oğlum dedim, veresiyeyi kıs bir parça. Neden vâlde hanım? dedi. Nedeni var mı yavrum? Can mı dayanır o borçları ödemeye? Onları yarın benim oğlum ödeyecek! Neyse ki sen geldin... Anne'nin odasına geçtiler. Kudret Yanardağ, annesinin sedirine oturdu:</p>

  <p class="calibre1">— Benim gelmem neyi değiştirir ki, anneciğim?</p>

  <p class="calibre1">Annesi dikildi:</p>

  <p class="calibre1">— Ne demek neyi değiştirir oğlum? Bu evin erkeği sensin!</p>

  <p class="calibre1">Kudret Yanardağ, işin içyüzünü bilmeyen annesine bomboş gözlerle bakıyordu. Evin erkeğiydi ama, kadın bütün sırlarını biliyor, erkeğinin erkekliğini sıfıra indiriyordu. Bütün bunları anacığına anlatmak o kadar zordu ki! Yaşlı kadın durmamacasına akıl vermeye çalışıyordu oğluna:</p>

  <p class="calibre1">— Bundan sonra çöpçüye teneke meneke götürme Kudret. O paşa soyundan geldiyse, sen de paşazadesin. Neden kendini bu kadar alçaltıyorsun ? Kazık gibi oğlanlar ne güne duruyor? Kız ne güne duruyor? Kendisi götürsün, yazının Çingene maşası. Sonra... o kızın da gemlerini kıs birazcık!</p>

  <p class="calibre1">— Neden? Ne var?</p>

  <p class="calibre1">— Azgın Mart kedileri gibi evlâdım. Dün terasa çıkmıştım. Allah vermeye, arkasında en azından sekiz, on oğlan. Herbiri de kazık gibi kazık gibi. Oğlanlarsa onlar da başka âlem. Karına gelince... Kudret Yanardağ üzeri kıllı kocaman elini havaya kaldırarak annesinin sözünü kesti:</p>

  <p class="calibre1">— Bırak şimdi bütün bunları. Seninle konuşacaklarım var! Çantasını yerden iştahla aldı, dizleri üzerinde açtı, içinden en yeni ev krokisini çıkardı:</p>

  <p class="calibre1">— Bak anneciğim, üstte şöyle şöyle iki oda, ortada salon, arkada mutfak, yanında tuvalet... Odalardan birinde bir şömine. Hani bey babamın sağlığında oturduğumuz köşkün şöminesi gibi? Yaşlı kadın artık bir daha hiçbir zaman geri gelmeyecek kocasının eski günlerini hatırlamış, yüreği kabarmıştı. Gözlerinden sıcak sıcak yuvarlanmaya başlayan yaşlar kırışık yanaklarından yere düşüyorlardı. İçini dertli dertli çekti. Aaaah ah, nasıl hatırlamazdı o köşkü? Paşa kayınbabasından kalma, saçakları dantelâlar gibi işli, çıngır çıngırdı. Kudret'in babası, paşa babasının lândo'suyla gelirdi eve. Başında hasırlı, vişne çürüğü fes, ayaklarında kaloş potin... ya bıyıkları? "Sülüs vav" gibiydi. Kapıdan karşılardı onu. Koynu koltuğu lâti lokum, akide şekeri, tahin helvası paketleriyle dolu, salına salına merdiveni çıkar, merdiven başında dururdu. Elinden alırdı kocasının, paketleri. Sonra yatak odasına geçilirdi. Sadakor geceliğini değişirken, kocasına yardım eder, elbiselerini itinayla askıya asardı. Nerdeydi gelini Şehvar, nerdeydi o. Onların zamanında kocaya karşı "Sen-sensin, ben ben!" yoktu. Haddine mi düşmüştü kocasına çöp tenekesini verip çöpçüye koşturmak!</p>

  <p class="calibre1">— Sen beni dinlemiyorsun ama, anneciğim... Kafasındaki sinemanın şeridi koptu:</p>

  <p class="calibre1">— Ben mi yavrum? Eski günlere gitti aklım da...</p>

  <p class="calibre1">— Şu altınları sakla iyi bir yere. Şehvar'a, oğlanlara, kıza sakın gösterme ha!</p>

  <p class="calibre1">—- Nerden aldın bunları?</p>

  <p class="calibre1">Attı:</p>

  <p class="calibre1">— Birisinin işini yaptım, karşılığında bunları verdi. Ne yapacağız biliyor musun?</p>

  <p class="calibre1">— Ne yapacağız, yavrum?</p>

  <p class="calibre1">— Zamanı gelince bozdurup, bankadaki paramızın üzerine ekleyip, evimizi yaptıracağız!</p>

  <p class="calibre1">Yaşlı kadın bu işin ne zaman, nasil olabileceğine aklı hiç ermiyordu.. Bu karı,bu oğlanlar, bu kız bulmuşlardı bir "Küşneli ahır", ders, _okul, üniversite hak getire, zavallı adamcağız; .çalış,kazan,didin, getir ver, hazır yesinler!</p>

  <p class="calibre1">Gene de altınlarla kalktı, onları Şehvar'la çocukların bulamayacakları bir kıyıya sakladı.</p>

  <p class="calibre1">— Aman sakın haberleri olmasın ha anneciğim!</p>

  <p class="calibre1">— Olmaz evlâdım, olmaz.. Daha olmazsa, işe gidip gelirken, yemek sepetimin altına saklarım, biter gider.</p>

  <p class="calibre1">— Tamam, bu daha iyi..</p>

  <p class="calibre1">İçini çekti. Annesiyle çokluk başbaşa kaldıkları zamanki gibi başladılar tatlı tatlı konuşmaya:</p>

  <p class="calibre1">— Bu oğlanlardan da, kızdan da hayır yok bana anne, biliyorum. Bütün sıkıntım, Tunç'un Hukuku, Yalım'ın Tıbbı, Alev'in de Orta'yı bitirmeleri. Alev ortayı bitirdi mi, varsın okumasın isterse. El malı. Nasıl olsa çekip kocaya gidecek. Benim beklediğim, oğlanların birer külah kapması. Külah kaptılar mı, anaları yanlarına gider yamanır!</p>

  <p class="calibre1">— İyi ama oğlum, bakalım oğlanlar isterler mi?</p>

  <p class="calibre1">— İstesinler efendim, anaları!</p>

  <p class="calibre1">— İyi doğru... Gelinler? Gelinler kaynanayla oturmaya yanaşsalar âmenna. Fakat hiç aklımın işi değil Şehvar'la bir çatı altında oturacakları... Kudret Yanardağ'ın geniş, yakışıklı yüzünden sıkıntının esmerliği geçti. Biliyordu, biliyordu ama, öyle farzetse ne olurdu annesi sanki? Yoksa Şehvar onu bırakır mıydı hiç? Başının belâsıydı. Onu mezara kadar takip edecek, ondan sonra da oğlanların, arada da kızın başına belâ olacak, ağızlarının tadını kaçıracaktı. Gene biliyordu ki, yıllarca sonra bile belki de ulaşamayacağı eve annesinin ömrü yetmeyecekti Zaten nerdeyse yetmişin eşiğinde, her sabah işe giden bir kadındı.</p>

  <p class="calibre1">Birden kat zili deli deli çalmaya başladı. Anayla oğulun arasına sanki hiç hesapta olmayan bir bomba düşmüştü. Fırladılar şaşkınlıkla. Yaşlı anne kapıyı açmaya koşarken, Kudret Yanardağ da çantasıyla filân kendi yatak odalarına geçiverdi. Şayet Şehvar geldiyse, onu annesinin odasında değil, kendi yatak odalarında görmeliydi. Gelen Alev'di. içeriye fırtınaya tutulmuşcasına bir heyecanla girdi:</p>

  <p class="calibre1">— Babam mı gelmiş? Hani? Nerde?</p>

  <p class="calibre1">İçerden seslendi:</p>

  <p class="calibre1">— Buradayım kızım, buradayım!</p>

  <p class="calibre1">Alev koştu:</p>

  <p class="calibre1">— Çok para getirdiniz mi? Haminnesi oda kapısında durmuştu:</p>

  <p class="calibre1">— A kızım, dedi. Paradan önce halini hatırını sor babanın. Adamcağız hasta mı, sağ mı? Ne biçim evlâtlık bu anlamıyorum ki...</p>

  <p class="calibre1">Genç kız sert bir davranışla haminnesini payladı:</p>

  <p class="calibre1">— Karışma sen be!</p>

  <p class="calibre1">Tam bu sırada kapı gene çaldı. Haminne, gene koştu, açtı. Bu sefer de iki oğlan.</p>

  <p class="calibre1">Tunç:</p>

  <p class="calibre1">— Kudret beeey, diye bağırdı. Kudret beyefendi!</p>

  <p class="calibre1">Yalım ekledi:</p>

  <p class="calibre1">— Annem bir odun kapmış geliyor, şerefsizim! Kudret Yanardağ'ın sırtında sanki soğuk terler belirdi.</p>

  <p class="calibre1">— Niçin? dedi. Ne yaptım? Tunç:</p>

  <p class="calibre1">— Daha ne yapacaksın? Ne diye mangır yollamadın?</p>

  <p class="calibre1">Yalım ekledi:</p>

  <p class="calibre1">— Bakkala dünya kadar borç oldu! Ve üç çocuk, karmakarışık başladılar:</p>

  <p class="calibre1">— Annemin huyunu biliyorsunuz, değil mi?</p>

  <p class="calibre1">— Her zaman böyle yapar!</p>

  <p class="calibre1">— Niçin?</p>

  <p class="calibre1">— Şimdi annem gelince sorar niçinini. Öğreniriz...</p>

  <p class="calibre1">Üstüste birkaç sefer azarlanan haminne, gözyaşları içinde odasına geçmiş, akşam namazına durmuştu. Tam duaya başladığı sıra Şehvar, daha merdivenlerde başlayan yaygarasıyla geldi. Kat kapısı açıktı zaten:</p>

  <p class="calibre1">— Nihayet teşrif edebildiler demek? Halbuki ben onu bir köşede geberip kaldı sanıyordum. Hani, nerede ?</p>

  <p class="calibre1">Kudret Yanardağ çarpan yüreğiyle, buz gibi, dışarı ok hızıyla fırladı:</p>

  <p class="calibre1">— Buradayım karıcığım!</p>

  <p class="calibre1">Şehvar, büsbütün şaşılaşan gözleriyle:</p>

  <p class="calibre1">— Yaa, dedi. Buradasınız demek? Demek bir eviniz ve çocuklarınız olduğunu nihayet hatırlayabildiniz Kudret Yanardağ beyefendi, hasır eskileri, çöp tenekeleri...</p>

  <p class="calibre1">Odasında haminne, sesli sesli:</p>

  <p class="calibre1">— Sadakallahil'azîm! dedi.</p>

  <p class="calibre1">Şehvar, oğlunu bırakıp anasına döndü:</p>

  <p class="calibre1">— Ne o kocakarı? Kara çalı gibi girdin mi aramıza gene?</p>

  <p class="calibre1">Seccade üzerinden:</p>

  <p class="calibre1">— Ayıp ayıp, dedi. Boyunuzla beraber evlâtlarınızın arasında... Bir kadın, kocasına böyle hitap eder mi?</p>

  <p class="calibre1">Şehvar kıpkırmızı kesilerek:</p>

  <p class="calibre1">— Sen işine karış! dedi. Kocasına döndü:</p>

  <p class="calibre1">— Ee, anlat bakalım, gemi aslanı?.. Çocuklar kahkahalarla güldüler. .</p>

  <p class="calibre1">İçeriden:</p>

  <p class="calibre1">— Lâ havle velâ kuvvete illâ billâh...</p>

  <p class="calibre1">— Kes be! diye bağırdı Tunç.</p>

  <p class="calibre1">Şehvar:</p>

  <p class="calibre1">— Bu bunak anandan,bıktım usandım. Evet, cevap ver, cevap: Haftalardır nerelerde boy gösteriyordun bakalım?</p>

  <p class="calibre1">Sorusunu gene kendisi cevapladı:</p>

  <p class="calibre1">— Nerelerde olacak? Sağdan soldan itibar görünce başı döndü, evi, karıyı, çoluk çocuğu unuttu. Öyle değil mi?</p>

  <p class="calibre1">Kudret Yanardağ tombul avucuna hafifçe öksürdükten sonra:</p>

  <p class="calibre1">— Değil, dedi. Başım öyle bir derde giriyordu ki...</p>

  <p class="calibre1">Birden hatırlamışçasma:</p>

  <p class="calibre1">— Ha, dedi. İdris'i gördüğünüz var mı?</p>

  <p class="calibre1">Şehvar anlamlı anlamlı sordu:</p>

  <p class="calibre1">— Yoo.. niçin?</p>

  <p class="calibre1">— Semâ diye bir kadın gelecekti...</p>

  <p class="calibre1">— Ne kadını?</p>

  <p class="calibre1">— Anadolu illerinden birinde tanıdığım bir otelcinin yanında metresti. Bana sığındı. Hattâ burada kendisine verilmek üzere altınlarını da bana emanet etmişti. Gelmişse verelim altınlarını diyecektim.</p>

  <p class="calibre1">Şehvar hiç bozmadı:</p>

  <p class="calibre1">— Geldiği zaman verirsin. Peki, kaç paramız var?</p>

  <p class="calibre1">— Beş bine yakın.</p>

  <p class="calibre1">— Beş bine yakın mı? Üç haftadır bu kadar mı tahsilat oldu?</p>

  <p class="calibre1">— Sorma başıma gelenleri... Oyalanmamın sebebi, son vilâyette işlerimin ters gitmesinden. Az kalsın bir çuval inciri berbat ediyorduk...</p>

  <p class="calibre1">— Niçin?</p>

  <p class="calibre1">— Pis bir arabacı musallat olduydu. Lanet herif, pireyi deve yaptı. Şehre bir cayırtı... Başından geçenleri, işine geldiği biçimde anlattı. Ne otelcinin karısından Semâ'ya verilmek üzere aldığı altınların sözünü etti, ne de Semâ'ya yaptığı evlenme teklifini açıkladı.</p>

  <p class="calibre1">Sonunda Şehvar:</p>

  <p class="calibre1">— Bitti mi? diye sordu. Kudret Yanardağ gayet tabiî:</p>

  <p class="calibre1">— Bitti, dedi.</p>

  <p class="calibre1">— Demek hepsi bu kadar?</p>

  <p class="calibre1">Şüphelenir gibi oldu: ';</p>

  <p class="calibre1">— Bu kadar karıcığım, başka ne olsun?</p>

  <p class="calibre1">— Peki ver bakalım şu beş bini! Kudret Yanardağ çıkarıp verdi.</p>

  <p class="calibre1">— Semâ'ya verilecek altınları da!</p>

  <p class="calibre1">Altınları da çıkardı, verirken çekimser davranıyordu. Fena şüphelenmişti birden. Karısı elinden çekip almıştı altınları çünkü.</p>

  <p class="calibre1">— Peki Kudret Yanardağ... Öteki altınlar nerede ?</p>

  <p class="calibre1">Kudret Yanardağ yumruk yemişçesine sarsıldı, gözlerinden karaltılar uçuşmaya başladı.</p>

  <p class="calibre1">— Ha? ne?..</p>

  <p class="calibre1">— Altınlar!</p>

  <p class="calibre1">— İşte verdim ya...</p>

  <p class="calibre1">— Otelcinin nikâhlı karısının verdiği altınları soruyorum. Hani Semâ'ya verecektin de falan...</p>

  <p class="calibre1">Koca apartıman Kudret Yanardağ'ın tepesinde fırıl fırıl dönmeye başlamıştı, işte şimdi baltayı taşa vurmuş, şapa oturmuştu. "Yok," demişti bir sefer, başka bir şey yok. Kalkıp da nasıl meydana çıkarabilirdi otelcinin nikâhlı karısından aldıklarını? Öte yandan haminne de, ne diyeceğini, ne yapması gerektiğini şaşırmış, odasının karanlığında buz gibi dikiliyor, ellerini ovalayıp duruyordu. Birden bir şangırtı koptu dışarıda. Ardından Şehvar'ın sinirli sesi:</p>

  <p class="calibre1">— Utanmaz, arlanmaz, âdi adam seni! Nerde o alnı seccadeden kalkmayan annen? Kudret Beyefendi Hazretleri, hasır eskileri çöp tenekeleri dediğim zaman kanına dokunan saraylânım efendi? Hırsla haminnenin odasına geldi, elektriği açtı. Haminne ne diyeceğini şaşırmış, odasında dikilmiş kalmıştı. Bağırmaya başladı Şehvar:</p>

  <p class="calibre1">— Hani? Kayırsana oğlunu! Namus-u mücessem oğlunu kayırsana hanımefendi! Elin karısının rahatını bozan, evlenme teklif eden alçak oğlunuzun haysiyetini müdafaa etsenize!</p>

  <p class="calibre1">Hırsını alamadı, geri döndü, bir başka vazoyu kaptığı gibi, "Müfettişler müfettişi"nin kafasıdır diye fırlattı. Ancak adam yana çekildiği için vazo kargı duvarda parçalandı. Sonra da kadın histerik bir nöbetle oracığa kıvrılarak köpükler saçmaya başladı. iki oğlanla kız, babasıyla haminnelerine ters ters bakarak, annelerinin başına üşüştüler. Kolonya, kekik suyu, nane ruhu... Biri nabzını ovuyor, öteki alnına kolonya döküyordu.</p>

  <p class="calibre1">Alev sesli sesli ağlarken babasına bağırdı:</p>

  <p class="calibre1">— Ne dikiliyorsun ? Koşsana doktora!</p>

  <p class="calibre1">Kudret Yanardağ iri gövdesinden beklenmeyen bir çeviklikle fırladı. Merdiveni koşarak indi. Ne olursa olsun, beş, on dakika için de olsa kasvet verici o evden kurtulmuştu. İyi ama, alnı da fena ağrıyordu. Herhalde yarına kadar şişecekti. Bir şey değil, İdris öğrenmişti geldiğini. Öteki hergelelere söyler, onlar da başlarlardı matrağa.</p>

  <p class="calibre1">— Hoş geldiniz beyefendi!</p>

  <p class="calibre1">Ürktü birden, öylesine dalmıştı. Sonra kendini topladı:</p>

  <p class="calibre1">— Ooo... Akif efendi, hoş bulduk...</p>

  <p class="calibre1">— Ne oldu alnınıza?</p>

  <p class="calibre1">— Alnıma mı? Hiç. Karanlıkta rafa çarptım da... Şu doktora gidiyorum. Evde mi acaba?</p>

  <p class="calibre1">— Zannetmem. Sinemaya gidiyorlardı!</p>

  <p class="calibre1">— Başka doktor yok mu buralarda?</p>

  <p class="calibre1">— Tuncay bey var ya!</p>

  <p class="calibre1">— Ha sahi...</p>

  <p class="calibre1">Ters yüz, Doktor Tuncay'ın yolunu tuttu. Çeyrek saat sonra karısına gerekli müdahale yapılmış, doktor iyi akşamlar ve hayırlı şifalar dileyip evinin yolunu tutmuştu. Tutmuştu ama, çocuklarının ters ters bakışları nedendi? Ne yapmıştı? Karısı az sonra gözlerini açınca, yatakta doğrulup oturdu:</p>

  <p class="calibre1">— Cevap ver; Semâ'ya neden evlenme teklif ettin? Kadına verilmek üzere emaneten aldığın öteki altınlar nerede?</p>

  <p class="calibre1">Yemin üstüne yemin ediyor, Kutsal Kitabı getirsinler, abdest alıp üzerine el basacağını söylüyordu ki, annesinin bir işareti üzerine Alev usulcacık koşup gitmiş, Semâ'yı alıp getirmişti.</p>

  <p class="calibre1">Genç kadın da:</p>

  <p class="calibre1">— Evet, evet... Otelcinin nikâhlı karısı size altınlarını vermiş, bana verilmek üzere! deyince soluyarak bir iskemleye çöktü. Fakat bir yandan çocuklar, öte yandan Şehvar, daha öte yandan Semâ... Hele Semâ:</p>

  <p class="calibre1">— Ayıp ayıp, diyordu. Kalıbınızdan, kıyafetinizden ayıp, utanın. Beni bekârım diye aldattınız. Yazık günah değil mi bana? İyi, kötü geçinip gidiyordum. Ne yapacağım bundan sonra?</p>

  <p class="calibre1">Bir ara kimseye çaktırmadan Tunç'a göz attı. Tunç:</p>

  <p class="calibre1">— Cık cık cık, yaptı.</p>

  <p class="calibre1">Yalım, Tunç'u dirseğiyle dürttü. Çekişme bütün gece sürüp gitti. Aranmadık ne çantası kaldı, ne de ceket, pantolon cepleri. Birden Alev'in aklına bambaşka bir ihtimal geldi:</p>

  <p class="calibre1">— Sakın haminneme verip saklatmasın? Tunç:</p>

  <p class="calibre1">— Sahi ha! dedi. Yalım'ın da aklına yatmıştı:</p>

  <p class="calibre1">— Olur olur...</p>

  <p class="calibre1">Şehvar marş marş komutunu verdi:</p>

  <p class="calibre1">— Arayın kocakarının odasını!</p>

  <p class="calibre1">Üç torun, üç canavar gibi saldırdılar yaşlı kadının odasına. Yatmıştı oysa. Tartaklayarak uyandırdılar :</p>

  <p class="calibre1">— Oğlun sana altınları vermiş. Söyle nerde? Yaşlı kadın korkmuş, ürkmüş, lâfını sözünü unutmuştu. Bakıyor, sadece bakıyordu. Yalım:</p>

  <p class="calibre1">— Nerde ulan? diye bağırdı.</p>

  <p class="calibre1">Tunç geri kalmamak için, çenesini dürttü:</p>

  <p class="calibre1">— Cevap versene, baykuş!</p>

  <p class="calibre1">Alev kıyıyı köşeyi arıyordu. Ayaklarına yemek sepeti dolaştı, az kalsın yuvarlanacaktı, öfkeyle bir tekme. Sepet karşı duvara çarpıp başşağı yere düştü. İçindekilerle birlikte altınlar da yere döküldü. Üç kardeş, aç üç kurt gibi saldırdılar: Bilezikler, küpeler, para... Şehvar hınçla içeri girdi. "Kocakarı"yı sediriyle falan devirdi:</p>

  <p class="calibre1">— Acuze seni, seni âdi kadın seni!</p>

  <p class="calibre1">Haminne baygınlıklar geçiriyordu.</p>

  <p class="calibre1">Kudret Yanardağ salonda ordan oraya don paça kaçıyor, Şehvar elinde tabla, küçük vazolar, ne bulursa arkasından atıp kovalıyordu. Çocuklarsa bağırıyorlardı koro halinde.</p>

  <p class="calibre1"></p>

  <p class="calibre1">Kudret Yanardağ için, korktuğuna bundan daha kötü uğrama olamazdı. Alnı, başı, ense kökü yara bere içindeydi. Daha kötüsü, çantasında gözü gibi sakladığı ev plânları da ele geçmiş, bir yandan Şehvar, öte yandan çocuklar başlamışlardı:</p>

  <p class="calibre1">— Nedir bunlar?</p>

  <p class="calibre1">Ne diyebilirdi? "Hiçbirinize güvenemediğim için, gelecek daha yaşlı günlerimi sigortaya almak maksadiyle böyle bir evcik yapıp, kafamı sokacağım!" mı diyecekti? Yoksa, "Teftiş ve tahsilat dalaveresinden korkuyorum. Keşfedilivermekten ödüm kopuyor. İçeri atılacağım. İçeri atılınca da mahvolduğumun resmidir. Bıktım bu hayattan. Beni anlayın. Korkuyorum, evet korkuyorum ele geçmekten" mi?</p>

  <p class="calibre1">Şehvar'la çocuklarsa habire:</p>

  <p class="calibre1">— Cevap ver, nedir bu ev plânları, krokiler? En kestirme yol, baştan atmak, savsaklamaktı:</p>

  <p class="calibre1">— Canım efendim, hiç. Lâf olsun diye çizdim boş zamanlarımda!</p>

  <p class="calibre1">Sonra da aklına daha inandırıcısı gelince:</p>

  <p class="calibre1">— Efendim, dedi. Teftiş'te, etrafa itimat telkin edebilmek, meselâ Fen İşleri Yüksek Mühendisi, yahut da Müfettiş'i kanaatini verebilmek için birtakım krokilere, plânlara ihtiyaç vardı. Sırasına göre, çantamı açıyor, bunları lâf olsun diye seriveriyordum masaya. Görenler...</p>

  <p class="calibre1">Çocuklar inansa bile, Şehvar:</p>

  <p class="calibre1">— Bunlar o biçim şeyler değil ki, diyordu. Hemen hepsi, üstte iki oda, bir salon, altta dükkân, küçük ev plânları. Bana yutturamazsın. Cevap ver. Sahtekâr seni! Cevap versene, ulan!</p>

  <p class="calibre1">— Ne cevabı karıcığım?</p>

  <p class="calibre1">— Nedir bunlar? Bu evi kime, niçin yaptırmayı düşünüyorsun?</p>

  <p class="calibre1">Uzun uzun sakladıktan sonra kesti attı:</p>

  <p class="calibre1">— Günün birinde başımı sokmak için! Şehvar, kocasının yeni bir niyetini yakalamıştı:</p>

  <p class="calibre1">— Peki biz? dedi.</p>

  <p class="calibre1">— Siz, yani çocuklarla sen... Oğlanlardan biri hukukçu, öteki doktor olacak. Kız evlenecek. Sen de çocuklarından ayrılmayacağına göre... Yumruklarını beline dayayıp karşısına dikildi:</p>

  <p class="calibre1">— Zâtı âliniz de Semâ hanım, yahut bir başkasıyla, oooh... öyle mi? Seni namussuz, seni mendebur seni. Demek oğullarımla kızımın eli ekmek tutunca beni kapı dışarı, ha? Adamın kafasına atacak bir şeyler aranıyor, çocuklarsa basıyorlardı kahkahalarını. Kudret Yanardağ telâşla: — Tam tersi hanımcığım, tam tersi! dedi.</p>

  <p class="calibre1">— Nasıl tam tersi?</p>

  <p class="calibre1">— Siz beni kapı dışarı ederseniz, ortalarda kalırsam diye düşündümdü...</p>

  <p class="calibre1">O gece sabaha kadar salondaki koltuğun tahtasına başını dayıyarak, yarı uyku, yarı uyanıklık içinde acı acı düşündü. Şimdi ne yapacaktı? Hemen hemen bütün paralarıyla altınları kaptırmıştı. Bankadaki iki bine yakın parasından başka tek meteliği yoktu. Eline beş bin küsuru geçiren kadının bakkal borcunu bile ödemeyeceğini biliyordu. Bir yandan öylece kalacak borçlar, öte yandan anacığının hırpalanışı... kaldı ki çocuklarla Şehvar, kadıncağızı şimdi oğluna "Suç ortağı", oğlunun suçlarında "Yatak" sayıyor, ikide birde burunluyor, hakaretin çeşitlisini reva görüyorlardı. Sabahleyin evden yara bere içinde çıkarken, karısı, çocuklar, hattâ annesi uyuyorlardı. Annesinin iş zamanına bile daha bir saatten fazla vardı. Ayaklarında zııt zııt zııt, sarı iskarpinleri, başında rölöve şapkası, arkasındaki elinde sarı çantası. Bakkal Akif dükkânı yeni açıyordu. Kepengi kaldırırken, adamın gelmekte olduğunu gördü, sevinçle döndü:</p>

  <p class="calibre1">— Vay, beyefendi... hayrola, böyle sabah sabah?</p>

  <p class="calibre1">O, tam tamına yüksek bir memur, ya da milletvekili, hattâ bakan çalımıyla geldi, bakkalın yanında bir an durdu.</p>

  <p class="calibre1">— Nasılsın bakayım?</p>

  <p class="calibre1">— Teşekkür ederim efendim beyim.</p>

  <p class="calibre1">— Hanıma para bıraktım. Gelip hesabı kapatacak!</p>

  <p class="calibre1">— Aman efendim, ne acelesi var?</p>

  <p class="calibre1">— Yoo Akif efendi. Al gülüm, ver gülüm. Borcumuz çok mu bari?</p>

  <p class="calibre1">— Bakayım mı?</p>

  <p class="calibre1">— Canım, beş aşağı, beş yukarı...</p>

  <p class="calibre1">— İki bine yakın efendim...</p>

  <p class="calibre1">Kudret Yanardağ bir dehşet ıslığı çaldı, sonra kendini toplayarak:</p>

  <p class="calibre1">— Yandık desene, dedi.</p>

  <p class="calibre1">— Canınız sağ olsun beyefendi.. Hesap bu kadar olmayabilirdi. Bu ayki viski sarfiyatı biraz fazlaca oldu da...</p>

  <p class="calibre1">Kudret Yanardağ şaştı:</p>

  <p class="calibre1">— Viski sarfiyatı mı?</p>

  <p class="calibre1">— Evet efendim. Refikanız hamfendi hemen hemen bütün viski istokumu tükettiler!</p>

  <p class="calibre1">Ne diyebilirdi? önemsizmiş gibi göstermek zorundaydı:</p>

  <p class="calibre1">— Neyse, sağlık olsun. Ne yapalım? Sen de öteki bakkallar gibi, rakıyla votkadan başkasını bulundurmasan alıp içemezdi...</p>

  <p class="calibre1">— Ne yaparsınız beyefendi? Zâtı âlileri gibi, kibar müşterilerim istiyorlar! Yoksa bizde âdet değildir, malûm. Bakkallar viski bulundurmaz!</p>

  <p class="calibre1">— Haydi hayırlısı..</p>

  <p class="calibre1">— Güle güle beyefendi...</p>

  <p class="calibre1">Zııt, zııt, zııt... uzaklaştı. Karı şimdi de viskiye alışmıştı. Artık bundan böyle bir de viski masrafı ödemek zorundaydı. Değer miydi? Değer miydi ufacık gözleri burun köklerine akmış, tapon karıya bütün bunlar? İçini dertli dertli çekti. Cebinde de birkaç liradan başka parası yoktu. Oysa neler ummuştu! Beş bin küsurla hiç olmazsa iki ay, bir ay olsun, rahat bir soluk alacak, arada İdris'lerle falan İstanbul içinde, "Teftiş'lere çıksalar bile, gene de kafasını dinleyecekti. İdris'in yazıhanesine geldiği sıra yazıhanede İdris'ten başka kimse yoktu. Masa üzerinde, yerlerde, İŞ VE İŞÇİ HABERLERİ gazeteleriyle şuraya buraya sokulu ESNAFIN SESİ. Yolunu hacı yolu gözler gibi bekleyen şeytan İdris, oturmakta olduğu masadan fırladı:</p>

  <p class="calibre1">— Buyur. Ne o? Nedir o yaralar, bereler? Sıkıntıyla geçip bir kıyıya oturdu:</p>

  <p class="calibre1">— Sorma!</p>

  <p class="calibre1">İdris merakla bekliyordu. Kudret Yanardağ içini dertli dertli çektikten sonra:</p>

  <p class="calibre1">— Hani, dedi, felâketin bundan daha beteri olamazdı İdris! Her şeyi, hiçbir şey saklamadan bir bir anlattı. İdris, bütün paraların kadına geçtiğini öğrenmenin verdiği dehşetli sıkıntıyla mosmor kesildi bir an. Yazıhane kirası, ev kirası, arkadaşlarının ev kiraları, bakkal, kasap, manav borçları... Sanki hacı yolu gözleyen Kudret Yanardağ'mış gibi sordu:</p>

  <p class="calibre1">— Ne yapacağız? İdris biraz da öfkeyle:</p>

  <p class="calibre1">— Ne bileyim ne yapacağımızı? Bir çuval inciri berbat etmişsin. Dün ben sana paranın bir kısmını burada bırak, bir aksilik olabilir demiştim. Dinlemedin. Al bakalım, şimdi çay bile içemeyiz. Çaycı da seni bekliyordu hacı yolu gözler gibi!</p>

  <p class="calibre1">— İyi ama kardeşim...</p>

  <p class="calibre1">— İyi aması maması var mı ? İnsan gittiği yerden hafif tertip postalamaz mıydı?</p>

  <p class="calibre1">— Postalayacaktım, olmadı ki. öyle fena çapraza girdiydim ki...</p>

  <p class="calibre1">— Lâf, bütün bunlar lâf...</p>

  <p class="calibre1">Kudret Yanardağ oturduğu iskemleden kalktı, sarı ayakkabılariyle odanın içinde zııt zııt zııt, dolaşmaya başladı. Ulan şu rezalet de hani aranmayla bulunmaz cinsinden bir rezaletti ki, ne yenir, ne de yutulurdu.</p>

  <p class="calibre1">— Cigaran var mı?</p>

  <p class="calibre1">— Sende varsa bana ver!</p>

  <p class="calibre1">İçini derin derin çekti, İdris'in masası önünde durdu:</p>

  <p class="calibre1">— Bir zamanlar ne iyiydi değil mi? Keşke İstanbul'a gelmeseydik. Kasaba masaba amma, terbiyeli köylüler yağ getirir, bal getirir, peynir getirir;, erbâb-ı mesâlih hatırımızı dirhem dirhem sayardı!</p>

  <p class="calibre1">İdris'in hayal kurmaya, geçmişle uğraşmaya vakti yoktu:</p>

  <p class="calibre1">— Bırak şimdi bunları., ne yapacağız? Şaşırmışcasına sordu:</p>

  <p class="calibre1">— Neyi ne yapacağız?</p>

  <p class="calibre1">— Para lâzım, para!</p>

  <p class="calibre1">— Peki ben yokken ne yaptınız?</p>

  <p class="calibre1">— Neyi? ...</p>

  <p class="calibre1">— İş kazası, yahut teftiş falan olmadı mı?</p>

  <p class="calibre1">— Sensiz olabilir mi?</p>

  <p class="calibre1">— Var mı yeni bir şeyler?</p>

  <p class="calibre1">— Deve gelsin bakalım. Bir şeylerden bahsediyordu. Levent'te bir apartıman mı çökmüş, neymiş. Sonra ötekiler de bilmem nerelerde bazı yolsuzluklar işittik diyorlardı. Şimdi gelirlerse hiç vakit geçirmeden işe çıkın da kurtulalım parasızlıktan! Sonra ekledi:</p>

  <p class="calibre1">— Alnın, suratın çizikler, şişler içinde. Böyle de teftişe gidilmez ki birader!</p>

  <p class="calibre1">Çeyrek saat sonra önce kocaman elli, kocaman ayaklı "Deve" geldi. Kudret Yanardağ'ı görünce:</p>

  <p class="calibre1">— Vay, müfettiş bey., dedi.</p>

  <p class="calibre1">Elinin yüzünün çizik, morartılarını görünce de şaştı:</p>

  <p class="calibre1">— Karı gene tımar mı etti? Nedir o suratının hali be?</p>

  <p class="calibre1">Kudret Yanardağ:</p>

  <p class="calibre1">— Bırak, dedi. Dünden beri anamdan emdiğim burnumdan geliyor!</p>

  <p class="calibre1">— Niye? Dolaşmasına koyulurken:</p>

  <p class="calibre1">— İdris anlatsın..</p>

  <p class="calibre1">Kocaman elli, ayaklı Deve, masası başındaki İdris'e sokuldu, fısıl fısıl konuşmaya başladılar:</p>

  <p class="calibre1">— Karıdan mariz mi yemiş gene?</p>

  <p class="calibre1">— Bırak yahu, görmüyor musun suratını?</p>

  <p class="calibre1">— Mangır?</p>

  <p class="calibre1">— Kaptırmış!</p>

  <p class="calibre1">— Kime?</p>

  <p class="calibre1">— Kenef karıya..</p>

  <p class="calibre1">— Demee?..</p>

  <p class="calibre1">— Şerefsizim ki...</p>

  <p class="calibre1">— Peki ne yapacağız?</p>

  <p class="calibre1">— Ne bileyim ben?</p>

  <p class="calibre1">Deve, İdris'in masasından hırsla kalktı:</p>

  <p class="calibre1">— Ulan iki elinle bir şeyi doğrultamazsın be. Gördüm ama, senin kadar beceriksizini görmedim!</p>

  <p class="calibre1">Kudret Yanardağ acı acı baktı. Deve, yanına yaklaştı, elinin tersiyle göğsüne hafifçe vurdu:</p>

  <p class="calibre1">— Peki nasıl ödeyeceğiz şimdi ev kiralarımızı? Bakkal, kasap, manav borçlarımızı? İdris buranın kirasını nasıl verecek? Çaycının borcu? Kudret Yanardağ kızdı:</p>

  <p class="calibre1">— Yahu, bütün kaderinizi bana niye bağlıyorsunuz? Ben yokken hiç mi iş yapmadınız? Yapmadınızsa niye?</p>

  <p class="calibre1">Deve:</p>

  <p class="calibre1">— Şu ineğin sorduğuna bak! Ulan şefimiz sensin. Sen olmadan biz bu palavraları nasıl çevirebiliriz? Sonra, neydi o karı dalgası ulan? Karıya bekârım, evlenelim falan demişsin?..</p>

  <p class="calibre1">Elinde olmayarak gülüverdi:</p>

  <p class="calibre1">— Yahu, yoluma çıkmış, ilik gibi bir karı. Ne yapalım? Dedim ki: İstanbul'a, İdris'e yollarım. İdris bir yerlerde saklar. Dönüp geldikten sonra...</p>

  <p class="calibre1">— Allah ne verdiyse, değil mi?</p>

  <p class="calibre1">— O kadar!</p>

  <p class="calibre1">— Aksi gibi de karın burdaydı. Fakat oğlun yiyecek gibi bakıyordu...</p>

  <p class="calibre1">— Tunç mu?</p>

  <p class="calibre1">— Ne oldu karı şimdi?</p>

  <p class="calibre1">— Bir çuval inciri berbat etti, sorma! Yenibaştan her şeyi anlatırken, kısa boylu, yeşil gözlüyle ötekiler de geldiler. "Teftiş heyeti kadrosu" tamam olmuştu. Kudret Yanardağ'ın anlattıklarını tatlı tatlı dinledikten sonra:</p>

  <p class="calibre1">— Mangırdan ne haber, mangırdan? Küçük çişi tutmuştu, çıkarken:</p>

  <p class="calibre1">— Deve anlatsın, dedi.</p>

  <p class="calibre1">Kudret Yanardağ'ın yolunu hacı yolu gibi gözlemekten hal olmuş "Efkâr-i fıkara", Deve'nin çevresini alıverdiler:</p>

  <p class="calibre1">—- Ne haber mangırdan, Deve?</p>

  <p class="calibre1">— Tırıla benziyor, ha?</p>

  <p class="calibre1">— Şerefsizim bu akşam eve dönemem. Ev sahibi postasını adamakıllı koydu!</p>

  <p class="calibre1">— Ya ben? Bakkal postayı kestikten başka, ekmek alacak para bile yok. Çocukları aç acına bıraktım...</p>

  <p class="calibre1">Deve:</p>

  <p class="calibre1">— Bırakın ulan şu her zamanki nağmeleri. Yok, mangır yok!</p>

  <p class="calibre1">Aralarına yıldırım düşmüş gibi oldu. Deve ekledi:</p>

  <p class="calibre1">— Mangırları kenef karıya kaptırmış! Ufak tefek, yeşil gözlü:</p>

  <p class="calibre1">— Nasıl? dedi.</p>

  <p class="calibre1">— Nasılı var mı ? Filim çevireyim derken, hali filim olmuş enayinin. Suratı, alnı malnı görmüyor musun? Nedir o çizikler? Morartılar? Öfke gibi kapkara bir sessizlik anından sonra, küfürler, sızlanmalar başladı:</p>

  <p class="calibre1">— Allahını da, kitabını da... — Yerini göğünü de...</p>

  <p class="calibre1">— Ulan ne kenef karı be!</p>

  <p class="calibre1">— Kaç para kaptırmış?</p>

  <p class="calibre1">— Beş bin küsur!</p>

  <p class="calibre1">— Beş bin küsur ha?</p>

  <p class="calibre1">— Ulan amma da kelekmiş bee</p>

  <p class="calibre1">— Hıyar.</p>

  <p class="calibre1">— Kalıbının adamı değil vesselam!</p>

  <p class="calibre1">İdris masa başında sadece dinliyordu. Sonunda baktı kî lâf uzayıp gidecek, söze karıştı:</p>

  <p class="calibre1">— Hiç vakit geçirmeden teftişe çıkmamız lâzım!</p>

  <p class="calibre1">Deve'ye göre de başka çare yoktu:</p>

  <p class="calibre1">— O kadar, dedi.</p>

  <p class="calibre1">Sonra yeşil gözlü, ufak tefek adama döndü:</p>

  <p class="calibre1">— Nereye koydun dünkü gazeteyi ?</p>

  <p class="calibre1">Yeşil gözlü, ufak tefek adam, rafa sakladığr gazeteyi alıp getirdi. Deve çabuk çabuk açtı: Kısa şehir haberleri sütununda, birkaç satırdan ibaret, küçük bir haberdi. Levent'teki bir apartıman inşaatında bir iş kazası olmuş, bir işçi ölmüş, birkaç işçi de yaralanmıştı.Kudret Yanardağ tuvaletten geldikten sonra,</p>

  <p class="calibre1">Deve:</p>

  <p class="calibre1">— Hadi bakalım, Palavracı, dedi. Kolları sıva! Kudret Yanardağ boynunu bükerek:</p>

  <p class="calibre1">— Yahu merhamet, dedi. Ayağımın tozuyla mı?'</p>

  <p class="calibre1">— Başka çaremiz var mı arkadaş? Millet mangırsızlıktan zil! Gazeteyi aldı, küçük iş kazasını okudu. Yaşlandı mı ne, artık rolüne karşı dehşetli bir bezginlik başlamıştı. Tuhaf bir bıkkınlık. İstemiyordu, istemiyordu, istemiyordu ama, evde karıya, dışarda arkadaşlara anlatamıyordu. Sanıyorlardı ki, onları kandırıyor. Kendi başına bir dolap çevirip, onları es geçecek!</p>

  <p class="calibre1">Deve:</p>

  <p class="calibre1">— Tamam mı? dedi. Bomboş gözlerle baktı</p>

  <p class="calibre1">— Ne tamam mı?</p>

  <p class="calibre1">— Teftişe çıkyor muyuz?</p>

  <p class="calibre1">Aklından ev, şehrin dışında, iki odalı, altı kahve ya da bakkaliye, küçücük ev geçti. Ama şu anda bu ev o kadar uzaklara kaçmıştı ki! Gözlerini Deve'ye çevirdi. Sonra ötekilere. Kara, elâ, mavi, yeşil bir alay göz, ona kinle bakıyordu. Bu kinden kurtulmanın tek çaresi, isteklerine uymaktı.</p>

  <p class="calibre1">— Çıkıyoruz, diye mırıldandı.</p>

  <p class="calibre1">Kısa boylu, yeşil gözlü odadan fırlarken, kapıda bir an durdu:</p>

  <p class="calibre1">— İki taksi çağırayım, değil mi?</p>

  <p class="calibre1">— Evet, dedi Deve. Yalnız, arabalar yeni olsun .'</p>

  <p class="calibre1">— Tabî, tabî...</p>

  <p class="calibre1">Kudret Yanardağ kendini rahat bir iskemleye bırakmış, taksileri getirmeye giden arkadaşının az önce çıktığı kapıdan yarı karanlık koridora bakıyordu. Görmüyordu. İçinde titreyen bir korku vardı günlerdir. Aslında günlerdir değil, yıllardır sallanıp duruyordu ama, bu son günlerde büsbütün artmıştı. Yakalanıverecek, bileklerine kelepçe takılıp hapse atılıverecek gibi geliyordu. Korkuyordu hapsolunmaktan. Yıllarca önce, nüfus kâtipliği yaptığı kasaba hapishanesinden biliyordu hapisliğin tadını. Günler değil, saatler, hattâ dakikalar geçmez, cansıkıntısı yağmur yüklü, ağır, kara bulut yığınlarıymışçasına içine çöker, bunalıyormuş gibi olurdu.Bağır, bağıramazsın; deli derler, ağla ağlayamazsın alay ederler, konuş, ne konuşacaksın? İçeriye düştüğün ilk günler bütün konuşacaklarını bol bol konuşmuş, tüketmişsindir. Başkalarının konuşmalarını dinlemek. Buna da doymuşsun, kanıksamışsındır. Bir anlatan en azından beş, on, yirmi sefer anlatmıştır. Her seferinde de değişik değişik. Yalan, diyemezsin. Dersen kızar, küfrederler, arkandan atar tutarlar. Buysa hemencik düşmanlıkların büyüyüp şişmesinden başka bir işe yaramaz. Düşmanlıklar büyür, şişer, genişler. Hiç yoktan sebepler, büyük ağız dalaşmalarına döner. Bıçaklar çekiliverir, insanlar şişleniverirler...</p>

  <p class="calibre1">— Ee, Palavracı., anlat bakalım! Gözlerini Deve'ye çevirdi. Yelken kulaklarıyla kocaman kocaman bakıyordu. Bu herif de öyle sinirine dokunuyordu ki. Yalnız bu mu? O da, öteki de, beriki de, hattâ hattâ cin bakışlı İdris de. Evde karıyla çocuklarının, yazıhanede arkadaşlarının sağmal ineği, dolap beygiri olmuştu yıllardır. Hele bu Deve! Ulan Kadırga'da yaptırdın kocca apartımanı. Nerden? Orasına Rufailer karışırdı. "Nerdeyse nerden oğlum. Sana ne?"</p>

  <p class="calibre1">Geldi, elini omuzuna koydu:</p>

  <p class="calibre1">— Anlatsana be!</p>

  <p class="calibre1">Onun yerinde olsa, yani Kadırga'daki apartıman gibi bir apartımanı olsa, karıyla çocuklara bıraksa, basıp gitse canım Anadolu'nun hatır, gönül, insanlık bilen kasabalarına. Ne, "Palavracı" diyenler, ne de kafasına öteberi atacak kadın. İğrenç karı, bakkala da iki bine yakın borç yapmıştı. Vermezdi, kaabil değil vermezdi. Katır inadı tutmasın bir sefer. Tutmuştu gene işte. Hem de ne inat! Deve, İdris'e yaklaştı, usullacık:</p>

  <p class="calibre1">— Seninki gene kara kara düşünüyor! İdris başını salladı, gülerek:</p>

  <p class="calibre1">— Ee, karıdan marizi yedi mi böyle düşünür arpacı kumrusu gibi!</p>

  <p class="calibre1">— Fakat hayat değil bununki be..</p>

  <p class="calibre1">— Kulağına gitmesin...</p>

  <p class="calibre1">— Herifi fena kıstırmış!</p>

  <p class="calibre1">— Çok söyledim zamanında, dinletemedim. O annesini görüyor musun, o annesini?' Bu Şehvar'ı nerden bulmuşsa bulmuş, tâ hapishaneye getirdiydi. Neymiş, paşa kızıymış. Ulan enayiliği bırak, bekârlık sultanlık dedim, dinletemedim. Bekâr olsaydı şimdi... ha?</p>

  <p class="calibre1">— Bekâr olsa parayla oynardı şerefsizim..</p>

  <p class="calibre1">— Ne karıdan güldü fıkara, ne de çoluk çocuktan !</p>

  <p class="calibre1">— Bir erkek yuları evlâd-ü eyâle teslim etti mi, bırak!</p>

  <p class="calibre1">Kısa boylu adam, yeşil gözleriyle telâşlı, geldi:</p>

  <p class="calibre1">— Haydin, arabalar tamam! Deve:</p>

  <p class="calibre1">— Yeni mi? Pırıl pırıl mı? Kral mı?</p>

  <p class="calibre1">— 956 model Şevrole ikisi de anam avradım olsun, kız gibi!</p>

  <p class="calibre1">İdris ciddileşerek:</p>

  <p class="calibre1">— Haydin, gidiyoruz! dedi.</p>

  <p class="calibre1">Kudret Yanardağ, Belediye mi, Hükümet mi, yoksa Devlet mi, her neye bağlı olursa olsun, yüksek yetkili, anî teftişler, kontrollar yapabilen bir heyetin başkanı çalımını alıvermiş, yüzündeki tırmıklarla, alnının morartılarını unutmuştu. Deve bu heyetin ağzı kalabalık bir memuru. Arabaları getiren, kocaman siyah çantasıyla "Teftiş heyeti'nin tahsildarı", ötekilerden herbiri yetkili bir memur, sekreter, doktor falan. Yazıhaneden ağır ağır çıkıldı. Koridor, merdiven ağır ağır geçildi, alt kata inildi, sonra iş hanının kapısına. Arabalar gerçekten de son model, pırıl pırıl şeylerdi. Biri kapkara, kocaman; öteki de kocamandı, pırıl pırıldı ama, lâcivert.. Her iki şoför de, başlarında zııt zııt zııt ayakkabılariyle Kudret Yanardağ'ı "Teftiş heyeti reisi" sanarak, direksiyonlarından heyecanlı birer saygıyla indiler. "Beyefendi"yi selâmladılar. Ötekilerin davranışı zaten zorunlu kılıyordu şoförleri böyle saygıya. Deve, kocaman boyu, kocaman elleri, ayaklarıyla koştu, öndeki taksinin kapısını açtı:</p>

  <p class="calibre1">— Buyurun beyefendi!</p>

  <p class="calibre1">O, yani Kudret Yanardağ, sarı çantası, rölöve şapkasıyla arabaya girdi. Şoför geç kalmış bir aceleyle direksiyona geçti:</p>

  <p class="calibre1">— Nereye emir buyuruluyor efendim? Beyefendi'nin muaviniymişçesine şoför mahalline geçen Deve, saygılı, kısık bir sesle:</p>

  <p class="calibre1">— Levent, dedi.</p>

  <p class="calibre1">İdris, kara çantalı ve ötekiler arka arabaya binmişlerdi, îki araba birbirinin ardından caddeyi hızla geçti. Kudret Yanardağ sıkıntısından hâlâ kurtulamamıştı.Kurtulamamak şöyle dursun,sanki ölüme hükümlü biriydi de,asılmaya götürülüyordu. Bunu anlamıyordu hiç kimse. Karısı sanıyordu ki, çok kolay, kendiliğinden oluveren işler görüyor kocası, binler, on binler kendiliğinden cebine akıyor, "Herif" se namussuzluğundan, para saklıyordu. Kudret Yanardağ'ın parası olmadığına, hiç değilse on beş yirmi bininin bulunmadığına karısı değil sade, arkadaşları, hattâ İdris bile inanmıyordu. Yalnız annesi... Ne iyi kadındı bu anne! Oğlunun, velev yalan, her dediğine hemencecik inanır, fırsat buldukça da yavrusunun, yıllarca öncenin "Tonton Kudret'i gibi, babasını hatırlatan iri, ama çok biçimli başını dizine alır, saatlerce okşar okşardı. Yavrusunun bu iğrenç kadının elinde bu hallere gelmesinden kendisini sorumlu tuttuğu için, Kudret, içinde bir acıma kaynağıydı. Artık yetmişe yaklaşmış, ömrünü tamamlamaktaydı. Bir gün "Emr-i Hak" vâki olur da, gözlerini yumarsa... ölmekten korkmuyordu. Kendisi de ortalardan silinince, "bu gudubet karı" nın yavrusunu ne hallere sokacağından korkuyordu!</p>

  <p class="calibre1">"— Kudreeet! Ne cehennemdesin? Çöpçü geldi, çöpçü!"</p>

  <p class="calibre1">Koskoca, kapılardan sığmayan Kudret, Kudret'i, Kudret'çiği, biricik yavrusu; iki gözü, tuvaletteyse bile palas pandıras koşar, paslı, pis tenekeyi kapar, çöpçüye koştururdu. O sıra isterse "Kazık oğlanlar" orada olsunlar. Ne anne bu işi onlara teklif eder, ne de onlar babalarının elinden çöp tenekesini alırlardı. Caddelerden ardarda hızla geçmekte olan arabalar çevreyi telâşa vermeseler bile, çevrenin dikkatini çekiyorlardı. Trafik memurlarıyla yol kavşaklarındaki lâmbalarda zaman zaman durularak caddeler açılıyordu. Birinde trafik görevlisi, kendini alamamış, sanki arabalardan öndekinde Başbakan, ardındakinde de Başbakan'ın adamları varmışçasına selâmlamıştı. Kudret Yanardağ farkında bile olmamıştı polisin bu selâmının. İçine kapanmış, hep o, "Asılmaya götürülen"in aysız, yıldızsız karanlığına kendini kaptırmış, çökmüştü taksinin köşesine. Başka zamanlar neyse ama, şu an, şu an ne için rahat bırakılmıyordu? Canı çalışmak, birtakım insanları kandırmak istemiyordu işte. Bambaşkaydı şu an. Çocuktu, korkak, ürkek, aç, beş parasız bir hamal, beceriksiz bir hırsızdı. Dünyanın bütün miskinliği üzerine çökmüş, palavrasıyla kandırıverdiği her zamanki insanlar sanki büyümüş, büyümüş, büyümüşlerdi. Neden zorluyorlardı sanki? İçinden gelmiyordu. Geldiği zamanlar ne olmuştu? Bütün ustalığını toplayıp kafese soktuğu esnaftan sızdırdığı paralar ne olmuştu? Alt tarafı bir apartıman katında oturmak, çeşitli taksitçilere borçlanma, borçlarını ödememe, borçlarını ödememenin verdiği utançla köşe bucak kaçıp, yol değiştirme karşılığı yediği bir, pek pek iki kab yemek değil miydi ? İşte yıllardır kafasında çimlenip, dallanan, budaklanan "Ev"ciği bile ona çok görülmüş, özene bezene çizdiği, gecelerini verdiği, hayallerinin en tazeleriyle bezediği şeyler hoyrat ellerde yırtılıp parçalanmıştı. Bir sigara yakmak geçtiyse de içinden, üşendi. Ne olacaktı? îçse de, içmese de değişecek olan neydi? En iyisi ölmekti galiba. Bir deprem falan oluverse de anacığıyla dizdize otururken, yıkıntılar altında kalıp... İçi kabardı. Anacığı onu bu insafsız dünyanın, insafsız insanları içinde bırakıp gitmemeliydi. O da giderse kendini daha bir yalnız, daha bir dayanaksız bulacak, yaşama gücü daha da azalacaktı. Derin bir iç geçirdi, arabanın geçtiği çevreye korkuyla baktı. Eyvaaah, sol gözü de seyirmeye başlamıştı. Çok denemişti sol gözünün seyirmesini. Birinde gene böyle, ama bunun yarısı kadar bile sıkılmıyordu o zaman, arkadaşlariyle bugünkü gibi "Teftiş ve tahsilât'a çıkmışlardı. Oysa rolünü nasıl da oynamıştı da, teftiş ettikleri yerin sahibi yememiş, diklenmişti. Ya gene öyle olursa? Ya adam diklenirse? İşi uzatırsa? Diklenip işi uzatmaz da polise başvurursa?</p>

  <p class="calibre1">— Beyefendi şu kahvede mola verelim mi?</p>

  <p class="calibre1">Uykusundan uyandı sanki. Deve'ye baktı. Fena olmazdı ama, kim inecekti arabadan? Kahvenin tahta iskemlelerine kim oturacak, kahveyi kim içecekti ? Bütün bunlara gücü yetmeyecek gibi geliyordu. Kolu kanadı kırılmış, içindeki güç, heves, istek, iğneyle delinmiş bir balon gibi içinden uçup gitmişti.</p>

  <p class="calibre1">Gene de:</p>

  <p class="calibre1">— Hayır, dedi. Teftişe geç kalırız!</p>

  <p class="calibre1">Şoför, "Haa... müfettiş" diye geçirdi, gaza bastı. "Nereyi teftiş buyuracaksınız beyefendi?" diye sormak isterdi ama, adamın sıkıntılı ciddiliğinden ürkerek vazgeçti. Yoksa "Büyükler"e her zaman, öyle sık sık rastlanmazdı. Deveden büyük fil olduğu gibi, çoğu zaman ince eleyip sık dokumakta dibine yakan trafik memurlarından yakınmak isterdi. Onların yüzünden vazgeçmişti dolmuşçuluktan. Nasıl geçmesin ki, yolcu aldın ceza, indirdin ceza, sağa baktın ceza, güldün ceza,..</p>

  <p class="calibre1">— Dur delikanlı!</p>

  <p class="calibre1">Deve, bilmem kaçıncı Levent'in sınırında durdurmuştu arabayı. İndi, "Müfettiş bey"in kapısını saygıyla açtı. Arka araba da gelmişti bu sıra. öndeki arabadan inen "Teftiş heyeti başkaniyle yardımcısı"nın yanına saygıyla geldiler. "Sayın başkan" önemle yürüdü. Taksiler bekliyeceklerdi besbelli. "Sayın başkanın" ardından seğirten Deve aklederek durdu, geri döndü, şoförlere resmî bir ciddilikle:</p>

  <p class="calibre1">— Bekleyin, döneceğiz! dedi.</p>

  <p class="calibre1">Apartımanın çöken bölümü olduğu gibi bırakılmıştı. Henüz iskelet halindeki yapı insansız, bomboş dikiliyordu, öne doğru kaykılmıştı azıcık.Deve önden yürüdü yapıya. Durdu. Sağa sola baktı... Görünürlerde kimsecikler yoktu. Seslendi:</p>

  <p class="calibre1">— Heeey, kimse yok mu burada be ?</p>

  <p class="calibre1">Öne kaykılmış yapının kaykılmışlığında hiçbir davranış olmadı. Kudret Yanardağ memnun, hattâ sevinçliydi. İnşallah kimseler yoktu yapıda. Buna sevinirdi işte. Sevinince de üzerine çökmüş beceriksizliğin koyu griliğinden kurtulabilir, ferahlardı.</p>

  <p class="calibre1">— Allah Allaaah...</p>

  <p class="calibre1">Kudret Yanardağ'a döndü, saygıyla:</p>

  <p class="calibre1">— Bendeniz içeriye girip etrafı kolaçan edeyim mi efendim?</p>

  <p class="calibre1">"— İnşallah kimse yoktur" diye geçirirken:</p>

  <p class="calibre1">— Gir, dedi.</p>

  <p class="calibre1">Beş dakika sonra geri dönen Deve:</p>

  <p class="calibre1">— Allahını kitabını, diye sövdü. Hiç kimseler yok!</p>

  <p class="calibre1">Kudret Yanardağ ferahlamış, sırtından sanki dağlar kalkmıştı. Tâ uzakta ardarda beklemekte olan arabalara bakarak:</p>

  <p class="calibre1">— Ne yapacağız ? dedi. Deve kızdı:</p>

  <p class="calibre1">— Ne demek ne yapacağız ? Burada kimse yoksa, çekip gideceğiz Boğaz'a</p>

  <p class="calibre1">— Boğaz'da ne var ?</p>

  <p class="calibre1">Deve gene sövdü:</p>

  <p class="calibre1">— Ulan başlarım sinsile sülâlenden ha, Palavracı!</p>

  <p class="calibre1">Gayet sakin:</p>

  <p class="calibre1">— Niye?</p>

  <p class="calibre1">— Niye mi ? Sende bugün tam bir aptallık var. Niye diyor herif be! Ulan, taksiler canavar gibi bekliyor. Vazgeçtik bizim ev kiraları, bakkal borçlarından. Taksileri savacak küçük bir voli bulalım da, yarına Allah kerim!</p>

  <p class="calibre1">İdris:</p>

  <p class="calibre1">— Şoförler uzaktan kurt gibi bakıyorlar! dedi.</p>

  <p class="calibre1">Ufak tefek, yeşil gözlü:</p>

  <p class="calibre1">— Çakal olmasınlar, basıp gidelim arabalara!</p>

  <p class="calibre1">Kudret Yanardağ sordu:</p>

  <p class="calibre1">— İyi, gidelim ama... Teftişi gereken bir yer var mı bildiğiniz? .</p>

  <p class="calibre1">Deve:</p>

  <p class="calibre1">— Allah kerim, dedi. Yoğurthane, mandra, bir şeyler bulur teftiş ederiz...</p>

  <p class="calibre1">*</p>

  <p class="calibre1">Arabacı Kel Mıstık'ın mahallesi, gecenin bu ileri saatinde gene tekmil antenlerini germiş, herifin, karısıyla yaptığı kavgayı dinliyordu. Hem de hazla. Kadının bileğindeki "üç yüz liralık altın bilezik" le, Kel Mıstık'ın günlerden beri kafa çekip sağda solda cart curt ederek övünmesinin sebebi anlaşılıyordu galiba bir dereceye, kadar:</p>

  <p class="calibre1">— .... Allah eşşeklerin yokluğunu vermesin. Eşşekler, enayiler olmasa benim gibi açıkgözler nasıl yaşar?</p>

  <p class="calibre1">Kadının cırlak sesi hesap soruyordu habire:</p>

  <p class="calibre1">— Cevap ver cevap: îki yüzü götürüp virmedin miydi müfettişe yani?</p>

  <p class="calibre1">— Belle ki vermedim. Sana ne?</p>

  <p class="calibre1">— Nasıl bana ne? Bsn senin neyinim?</p>

  <p class="calibre1">— Avradımsan Allah olmadın ya!</p>

  <p class="calibre1">— Peki, yarın biliyom ben yapacağımı...</p>

  <p class="calibre1">— Ne yapacan? Beni bilmem neyimden tavana mı astıracan?</p>

  <p class="calibre1">— Bilmem neyin batsın, uğursuz herif. Yarın olsun hayrı da beraber gelsin. Gidip Zeynep Anaya bunları bir bir anlatmazsam bana da Kör Dursun dimesinler!</p>

  <p class="calibre1">Mahalle kavrar gibi olmuştu meseleyi: Arabacı Kel, Müfettiş'e verilmek üzere aldığı beş yüzün üç yüzünü karısına kaptırmış, iki yüzüyle de günlerden beri kafayı çekiyordu demek? Bunları bütün mahalleliyle birlikte Zeynep Ana da işitmişti. Ertesi sabah Vilâyet'in kurt yenikleri içindeki eski tahtalarını silerken, yanına Vali beyin odacısı ince, uzun adam geldi, öyle dalmıgtı ki. Dalgın ve sinirli:</p>

  <p class="calibre1">— Kolay gele Zeynep Ana. Ürktü. Sonra yatışarak esnedi.</p>

  <p class="calibre1">Vali'nin odacısı:</p>

  <p class="calibre1">—Ne o? dedi. Gece çocuk mu emzirdin? Yaşlı kadın içini çekti:</p>

  <p class="calibre1">—Yok canım, ne çocuk emzirmesi? Arabacı Kel, gene çekmiş çekmiş kafayı, gece yarısı, karısıyla tutuştular. O ona o ona. insanda uyku mu bırakıyor deli cenabetler?</p>

  <p class="calibre1">Odacı üzerinde durmayacaktı ki, Zeynep Ana:</p>

  <p class="calibre1">— Karı da itin, uğursuzun biri, dedi. Ulan herif tutmuş sana üç yüz lira vermiş. Sen de gitmiş bilezik almışsın bu parayla. Daha ne dırdır edersin? İki yüzünü de varsın o harcasın. Hayır. Günlerden beri adamı gagalıya gagalıya kel tavuğa çevirdi!</p>

  <p class="calibre1">—Beş yüzü nerden almış Kel?</p>

  <p class="calibre1">Zeynep Ana şöyle bir düşündü: Gerçekten de nerden almıştı beş yüzü? Günlerdir süregelen kavgayı şöyle bir hatırladı. Bir müfettiş lâfıdır dönüp dolaşıyordu ortada. Bıçak bileyicisinin karısı komşulara şu geçenki Müfettiş'ten söz açmış, bilmem nerden Müfettiş'e verilmek üzere aldığı beş yüzü vermemiş de, karısıyla mı paylaşmış? Yoksa, Müfettiş kabul mü etmemiş? Anlattı bunları yalan yanlış. Vali'nin odacısı, "Müfettiş" sözüyle safi kulak kesilivermişti. Vali beyin günlerdir indirip kaldırdığına göre, "Herif", yani "Müfettiş bey" Ankara'ya gitmiş, İçişleri'ne raporunu vermiş. "Herifin Ankara'da Bakanlığa girişini görenler bile varmış. Odacı, Vali beyle Emniyet Müdürüne kahve, su götürûp getirdikçe kulak vermişti konuşmalarına. Pek tedirgindiler. Hattâ Vali bey, emekliye sevkedilmesinden korkuyordu. Emniyet Müdürüyle Vali Muaviniyse teselli ediyorlardı emekliye değil, belki de başka bir vilâyete tahvil edilebileceğinden söz açarak. Odacı bütün bunları yeniden düşünerek kahve ocağına gitti. Astımlı Vali çok titiz olduğundan, kahvesini özel olarak pişirtir, hattâ rastgele şeker yerine, şeker hastalarının küçük beyaz haplarından kullanırdı. Saat on bire doğru sıkıntıyla gelince, odacı koştu. Vali bey şapkasiyle bastonunu verdi. Aldı, askıya saygıyla astı. Sonra da masası önünde ellerini birleştirerek bekledi. Vali beyin hali hal değildi. Sıkıntısı her günden daha çok, rengi de her günden daha soluktu.</p>

  <p class="calibre1">— Kahve emrediyor musunuz beyefendi? Dalgındı da. Bakıyor, kalın kaşlarıyla dimdik bakıyordu da, "Yap", ya da "İstemem" demiyordu. Neden sonra:</p>

  <p class="calibre1">— Ne? dedi.</p>

  <p class="calibre1">— Kahve emrediyor musunuz?</p>

  <p class="calibre1">— Bana Vali muavinini çağır... Odacı koştu, haber verdi.</p>

  <p class="calibre1">Vali muavini de akşam fazlaca kaçırdığı pastırmalı yumurtadan rahatsız olmuş, geceyi hemen hemen uykusuz geçirmişti. Sabah sabah gene Vali'nîn kendi derdinden söz açacağını sanarak canı sıkıldıysa da, odacıya:</p>

  <p class="calibre1">— Geliyorum, dedi.</p>

  <p class="calibre1">Biraz geç gitti. Vali'yi odasında, kurt yeniği tahtaları gıcırdata gıcırdata dolaşır buldu. İçeriye Vali muavininin girdiğini görünce durdu:</p>

  <p class="calibre1">— Yeni bir şey yok, değil mi?</p>

  <p class="calibre1">Vali muavini, günlerdir huyu değişen âmirinin bunu ne için sorduğunu anlayarak:</p>

  <p class="calibre1">— Henüz hayır., dedi.</p>

  <p class="calibre1">Vali bu, "Henüz"ü beğenmedi:</p>

  <p class="calibre1">— Sakın bir şeyler işitmiş olmayasın?</p>

  <p class="calibre1">— Ne gibi efendimiz?</p>

  <p class="calibre1">— Yani, emekliye sevkim, yahut başka bir yerlere naklime dair ?</p>

  <p class="calibre1">Vali muavini sinirli sinirli güldü:</p>

  <p class="calibre1">— Hayır efendim, endişeye mahal yok.</p>

  <p class="calibre1">— Var. Benim için emekliye sevk felâket olur. Nakil de öyle. Önümüz kış, kıyamet. Yerimden oynamaya hiç niyetim yok ama, belli olmaz ki. Herif raporu aleyhimize tanzim ettiyse, hepimizi dağıtırlar. Emniyet Müdürünün kulağı deliktir. İçişlerine böyle bir müfettişin geldiğini oradaki adamı bildirmiş ama, rapordan falan haberi yok!</p>

  <p class="calibre1">Odacıya emretti:</p>

  <p class="calibre1">— Kahve yap bize!</p>

  <p class="calibre1">Yeleğinin cebinden çıkardığı küçücük bir kutudan özel şekerlerini uzattı. Odacı aldı, çıktı. Çeyrek saat sonra kahvelerle döndüğünde, Emniyet Müdürünü de yanlarında buldu.</p>

  <p class="calibre1">Vali bey:</p>

  <p class="calibre1">— Beyefendiye de kahve yap, dedi.</p>

  <p class="calibre1">Odacı bilmiyordu Emniyet Müdürünün kahveyi nasıl içtiğini. Daha doğrusu, o an unutmuştu. Sordu. Sonra çabucak pişirip getirdi. Vali bey masasının başına geçmişti:</p>

  <p class="calibre1">— Efendim, emekliye sevk bile olunsam mühim değil. Bizim bacanak İstanbul'da turistik bir otel açacak. Geçenki mektubunda, Valilikten aldığın paranın iki mislini veririm sana, diyordu. Diyordu ama,insan Valilikten, turistik otel idare müdürlüğüne indi mi, havası değişir. Ne dersiniz?</p>

  <p class="calibre1">Vali muavini aynı fikirde değildi:</p>

  <p class="calibre1">— Benim böyle hayırlı bir bacanağım olsa beyefendi...</p>

  <p class="calibre1">Emniyet Müdürü de onun gibi düşünüyordu:</p>

  <p class="calibre1">— Bastım mı istifayı... Vali:</p>

  <p class="calibre1">— Bakalım, dedi. Evde hanım, kızlar, görüştük, konuştuk. Şayet bir başka vilâyete tahvil değil de, emekliliğe ayrılırsam...</p>

  <p class="calibre1">— Hârika olur beyefendi, dedi Muavin. Sonra da gevrek kahkahalar atarak başladılar:</p>

  <p class="calibre1">— Turistik otel ne demek İstanbul'da?</p>

  <p class="calibre1">— Boğaz'da mı, Boğaz'da mı?</p>

  <p class="calibre1">— Hem de, dedi Vali, Boğaz'ın en şahane yerinde!</p>

  <p class="calibre1">— Desenize dünya cenneti?</p>

  <p class="calibre1">— Orası öyle. öyle ama... Emniyet Müdürü ayağa kalktı:</p>

  <p class="calibre1">— İstanbul beyefendi. İstanbul! Vali muavini daha da iştahlanmıştı:</p>

  <p class="calibre1">— Turistik otelde idare müdürlüğü demek, huriler, gılmanlar arasında cennet-i âlâ demek beyefendi !</p>

  <p class="calibre1">— Gılmanı geç bir yaprak...</p>

  <p class="calibre1">— Huriler olsun...</p>

  <p class="calibre1">— Kevser şarapları...</p>

  <p class="calibre1">— Yoo.. rakıdan şaşmam!</p>

  <p class="calibre1">— En mühimi, canım İstanbul'un havası, suyu!</p>

  <p class="calibre1">— Evet, dedi Vali. Hanım da öyle söylüyor...</p>

  <p class="calibre1">— Otel büyük mü bari?</p>

  <p class="calibre1">— Efendim hali inşa'da. Çok büyük. Bacanağa kalırsa, ayrıca ev tutmanıza lüzum yok, diyor. Bir daireyi bana tahsis edebilirmiş. O zaman nasıl olur beyefendi?</p>

  <p class="calibre1">Emniyet Müdürü:</p>

  <p class="calibre1">— Kaymaklı ekmek kadayıfı! dedi.</p>

  <p class="calibre1">Odacı içeri girdi, Emniyet Müdürüne bir "Sivil"in beyefendiyi acele görmek istediğini söyledi. Emniyet Müdürü fırladı. Geçenlerde, şu kelle kulak yerinde müfettişin geldiği sıra görevlendirilen sivil'di.</p>

  <p class="calibre1">Müdürüne sır verircesine:</p>

  <p class="calibre1">—Müfettiş'in sahte bir müfettiş olduğu kanısı bendenizde kesinleşiyor beyefendi, dedi.</p>

  <p class="calibre1">Gitti gideli "O"nun üzerine sağda solda soruşturma yapılıp duruyordu. Merakla sordu:</p>

  <p class="calibre1">— Yaa!</p>

  <p class="calibre1">— Evet.</p>

  <p class="calibre1">— Nasıl?</p>

  <p class="calibre1">— Şehrin kıyısında Haydar diye bir şarapçı var. Yanında çalışan garson adamımdır.Geçende sıkıştırırken sıkıştırırken patronunun herife bir paralar verdiğini ağzından almış!</p>

  <p class="calibre1">Emniyet Müdürü büyük bir ferahlıkla:</p>

  <p class="calibre1">— Yaa! dedi.</p>

  <p class="calibre1">— Evet.</p>

  <p class="calibre1">— Gel!</p>

  <p class="calibre1">"Sivil", âmirinin ardından Vali'nin odasına girdi. Odacı da merakla arkalarından. Emniyet Müdürü sevinçle:</p>

  <p class="calibre1">— Müjde beyefendi, dedi. Müjde! Vali heyecanla:</p>

  <p class="calibre1">— Hayrola?</p>

  <p class="calibre1">— Geçenki müfettişin ipliği pazara çıktı galiba.</p>

  <p class="calibre1">"Sivil"e döndü:</p>

  <p class="calibre1">— Anlat! : "Sivil" bildiklerini anlattı.</p>

  <p class="calibre1">Vali'nin heyecanı daha da artmıştı ki, odacı da ortaya bildiğini atıverdi:</p>

  <p class="calibre1">— Beyefendi, bendeniz de haddim olmayarak, bir şeyler işittim...</p>

  <p class="calibre1">Odacıya önemsizce baktılar. Bu adam, böylesine gizli şeylerin konuşulduğu sıra yanlarında neden bulunuyordu ?</p>

  <p class="calibre1">Odacı:</p>

  <p class="calibre1">— Arabacı Kel Mıstık da ona verilmek üzare bir lokantadan beş yüz almış, vermemiş. Hattâ bizim Zeynep Ana diyor ki, karısıyla paylaşmışlar parayı, diyor!</p>

  <p class="calibre1">Odacının "önemsizliği", bir anda dehşetli önem kazanıverdi.</p>

  <p class="calibre1">Vali:</p>

  <p class="calibre1">— Çok mühim! dedi. Emniyet Müdürü:</p>

  <p class="calibre1">— Anlat, anlat!.. Odacı:</p>

  <p class="calibre1">— Ben de Zeynep Ananın yalancısıyım beyim...</p>

  <p class="calibre1">— Zeynep Ana kim?</p>

  <p class="calibre1">— Şu, tahtaları silen, orta işlerine bakan avrat yok mu?</p>

  <p class="calibre1">Vali:</p>

  <p class="calibre1">— Burada mı o?</p>

  <p class="calibre1">— Benim odada beyim. Çağırayım mı?</p>

  <p class="calibre1">— Çağır!</p>

  <p class="calibre1">Odacı koştu. Tulum peyniri, ekmek, çayla hem sabah kahvaltısı, hem de öğle yemeği yerini tutturmaya çalışan Zeynep Ana, odacının heyecanı karşısında ürktü:</p>

  <p class="calibre1">— Ulan sana bir şey dediysek beni ne karıştırdın?</p>

  <p class="calibre1">— Sana göre hava hoş ana. Kalk haydi!</p>

  <p class="calibre1">— Acelen ne be? Şu lokmayı yutuyum hele.. Lokmasını yuttu, bir bardak suyu yere çömelip, elini de başına koyarak içtikten sonra, ağzını kara iş entarisinin eteğiyle sildi, çarpan yüreğiyle takıldı odacının ardına. Öyle kızıyordu ki şu minare kırığına. Bir sır verdiyse hemen koskoca Vali beye yetiştirmeli miydi? Bir daha ağzına sahip olma kararıyla, Vali beyin odasına girdi. Cigara dumanı içindeydi. Sordular, soruşturdular. Anlıyordu ki, bu sorup soruşturma kendisini hiçbir şekilde zararlı kılmayacak, tam tersi, bileğindeki üç yüz liralık altın bilezikle mahallede cart curt dolaşan, sağa sola caka satan, geceleri de kocasıyla kavga edip milletin tatlı uykularının canına okuyan Kör Dursun'un çanına ot tıkayacaktı. Başladı:</p>

  <p class="calibre1">— Her gece kavga, her gece kavga beyefendi. Mahalleli tekmil bıktı usandı. Neymiş, kocası beş yüz almış da, üç yüzünü kendine vermiş, geriye kalan iki yüzüyle de gece yarılarına kadar kafayı çekiyormuş...</p>

  <p class="calibre1">Vali merakla sordu:</p>

  <p class="calibre1">— Arabacı beş yüzü nereden almış?</p>

  <p class="calibre1">— Orasını bilmiyorum beyim.</p>

  <p class="calibre1">— Demek müfettişe verecekmiş, vermemiş?</p>

  <p class="calibre1">— Ben de bizim bileyicinin karısı Hadiye'nin yalancısıyım...</p>

  <p class="calibre1">Yarım saat içinde bileyicinin karısı Hadiye, arabacı Kel, karısı falan Emniyet'e çekilip sıkı bir ifadeden geçirildiler. Kel Mıstık, gene zifir gibi sarhoştu. Dikiliyordu boyuna:</p>

  <p class="calibre1">— Beni Emniyet Müdürüne götürün. Ben ancak ona anlatırım her şeyi!</p>

  <p class="calibre1">Emniyet Müdürü bütün bunları bitişik odada dinliyordu zaten. Dayanamadı:</p>

  <p class="calibre1">— Getirin! dedi.</p>

  <p class="calibre1">Kel Mıstık, Emniyet Müdürünü görünce bir ağıttır tutturdu. Bir yandan da adamın ellerine sarılmaya çalışıyordu:</p>

  <p class="calibre1">— Bir hatadır ettim beyefendi. Beni koru. Bunca yıllık arabacıyım. Mustafa Kemal Paşa'nın Yunan'ı İzmir'de denize döktüğü günden beri. Koru beni. Şuna buna yedirme. Ben, bu kel, Kel Mıstık sana her zaman lâzımım beyim!</p>

  <p class="calibre1">Emniyet Müdürü:</p>

  <p class="calibre1">— Sana göre hava hoş, dedi. Bizim maksadımız, o herifin gerçekten müfettiş olup olmadığını anlamak!</p>

  <p class="calibre1">Kel Mıstık:</p>

  <p class="calibre1">— Yoook, dedi. Herif sapına kadar müfettiş!</p>

  <p class="calibre1">— Ne biliyorsun?</p>

  <p class="calibre1">— Hem de müfettişler müfettişi!</p>

  <p class="calibre1">— İyi ama evlâdım, ne biliyorsun müfettişler müfettişi olduğunu?</p>

  <p class="calibre1">— Bilirim ben!</p>

  <p class="calibre1">— Kendisi mi söyledi?</p>

  <p class="calibre1">— Hı, söyler mi? Enayi mi?</p>

  <p class="calibre1">— Nerden anladın öyleyse?</p>

  <p class="calibre1">— Anladım ben. Bir insana şöyle bir bakayım, şıp, anlarım ne mal olduğunu. Allahtan bir his işte. Herif sapına kadar müfettiş hem de. Müfettişler müfettişi olmasa yediği yemeğin, içtiği rakının parasını verir mi?</p>

  <p class="calibre1">Emniyet Müdürü kızdı:</p>

  <p class="calibre1">— Zırvalama!</p>

  <p class="calibre1">— Hiç mi müfettiş, görmedik beyefendi?</p>

  <p class="calibre1">Emniyet Müdürü anlıyordu ki, zifir gibi sarhoş bu adamdan şu ânında bir şeyler öğrenmek imkânsız. Birden, âni bir soruyla boş atıp dolu tutmak istedi:</p>

  <p class="calibre1">— Demek ondan beş yüzü aldın, herife vermedin?</p>

  <p class="calibre1">Kel Mıstık boş bulunarak:</p>

  <p class="calibre1">— Lokantacıdan mı? dedi.</p>

  <p class="calibre1">— Evet.</p>

  <p class="calibre1">— Ocağına düştüm beyim. O herif aksinin biri. Ertesi gün sordu parayı götürüp verdim mi vermedim mi diye. Verdim dedim. Duyarsa, ki vermedim, garaz olur bana. Duyurma emi?</p>

  <p class="calibre1">Emniyet Müdürü hangi lokantacı olduğunu anlamamıştı ama, adama sezdirmemeliydi. Bir başka dolaylı yoldan gitmeyi uygun bularak:</p>

  <p class="calibre1">— Bana bakın! diye seslendi, içeriye bir daktilo memur girdi:</p>

  <p class="calibre1">— Buyurun beyefendi?</p>

  <p class="calibre1">Sesini mahsustan kıstı, işe önem, daha doğrusu üçü arasında kalacak bir sır süsü vermek için kısmıştı:</p>

  <p class="calibre1">— Arabacı Mıstık efendi yabancımız değil. Hattâ adamımız da sayabiliriz. Daha doğrusu benim adamım. Herkesden gizli ifadesini al...</p>

  <p class="calibre1">Kel Mıstık inledi:</p>

  <p class="calibre1">— Aman beyefendi... Emniyet Müdürü tekrarladı:</p>

  <p class="calibre1">— İfadesini al, bana getir!</p>

  <p class="calibre1">Kel Mıstık'a:</p>

  <p class="calibre1">— İfade evrakı bana gelecek, dedi. Kulağına eğildi:</p>

  <p class="calibre1">— Hiç merak etme. Ben hasıraltı ederim. Sonra unutma ki, sana göre hiç, hiçbir şey yok. Olsa ben kendi adamımı... haydi! Tam çıkarlarken, memuru çağırdı:</p>

  <p class="calibre1">— Bilhassa, dedi, beş yüz lira rüşvet aldığı lokantacının kim olduğunu öğren!</p>

  <p class="calibre1">— Bâşüstüne efendim...</p>

  <p class="calibre1">Üç gün içinde hemen hemen her şey öğrenilmiş, "Müfettişler müfettişi"nin korkunç bir dolandırıcı olduğu kanısına varılmıştı. Düzenlenen evrak Savcılığa teslim edilmişti. Peki ama, neredeydi bu adam şimdi? Bunu bilen olmadığı gibi, elde fotoğrafı da yoktu ki, çoğaltılıp sağa sola gönderilsin. Bütün bunlar, zaten emekliliği kanunen gelmiş Vali'nin emekliye sevkini önleyemedi. Vali bey bir hafta içinde Valiliğini yaptığı memleketle bütün ilişiğini kesip, bacanağının Boğaz'daki turistik otelinde idare müdürlüğü yapmak üzere İstanbul'un yolunu tuttu.</p>

  <p class="calibre1">*</p>

  <p class="calibre1">Semâ'nın bir gün altınlarla falan kaçıp ortalardan silinmesi, Şehvar'ı deliye çevirdi. Belki döner gelir diye bir bekledi, iki bekledi. Baktı ki yok, sanki dünya yıkıldı, altında kaldı. Nereye gitmişti? Niçin gitmişti? Hani bir yandan ebânımın, öte yandan Şehvar'ın boyunlarına sarılıp, yanaklarından şapur şupur öptükten sonra: "Aaah ah., ben sizler gibisini dünyanın neresinde bulabilirim canım ablalarım? Erkeklerin bıyığına köpekler işesin. Bundan sonra değil şöyle böyle, dünyanın en yakışıklı erkeğine dönüp bakarsam benden âdisi yok!" diyen cıvıl cıvıl kadın yalan mı söylemişti ? Aldatmış mıydı onları? Demek bütün bıcırdaması altınlarını koparıncaya kadardı? Ah, cahil kafa., ne diye, ne diye "Ahret kardeşi" ebânımm sözünü dinlememişti. Kadıncağız bilirmiş gibi:</p>

  <p class="calibre1">"Şehvar, canımın içi. Beni dinle, verme altınlarını şuna. Alır ya çarçur eder, ya da takılır pis bir herifin ardına. Vallahi şap gibi yanarız sonra!"</p>

  <p class="calibre1">Dinlememiş, dinlememişti işte. Şimdi vurunup dövünmek neye yarardı? Atı alan Üsküdar'ı geçmişti! Ondan artakalan bir mendil, birkaç kirli bez parçası, bir saç tokası, firketeleri falan bağrına basıp koklayarak ağlıyor, hemen hemen bütün gün gözyaşı dökerek, bitmez tükenmez iskambil, kahve fallarına bakıyor, baktırıyordu. Kocası, kaynanası, çocukları umurunda bile değildi. Kendini kapmış koyuvermişti. O kadar ki, zaman zaman tokat atacak kadar öfkelenen ebânım:</p>

  <p class="calibre1">"— Yeter Şehvar, yeter!" diye bağırıyordu. "... alt tarafı beş kuruşluk bir kenar mahalle kızı. Fazla bir şey beklenir mi ? Kancığı rahat tepti surda. Nesi eksikti? Rahatı beyde var mıydı? Kazık mı kakıyorduk ? Viskisine varana kadar yediği önünde, yemediği ardında değil miydi? Sırtında taş mı taşıyordu bize? Soğuktan sıcağa el mi sürüyordu? Deli! Yarın kokmuş erkekler hakkını avucuna verir, altınlarının maltınlarının üstüne bir güzel oturur, sonra da ardına bir tekme, görür gününü!"</p>

  <p class="calibre1">Hemen de ekliyordu:</p>

  <p class="calibre1">"— Ağlama, hiç ağlama. Tilkinin dönüp dolaşıp geleceği yer kürkçü dükkânıdır. İşte buraya kertiyorum, Semâ, erkeklerden alımını alıp da buraya gelmez, elimize ayağımıza kapanmazsa eşşek gibi anırırım ibret-i âlem için!"</p>

  <p class="calibre1">Şehvar tatlı tatlı dinliyordu. Hoşuna da gitmiyor değildi geri dönüp gelmesi ihtimali. Ah, ne iyi olurdu ne iyi!</p>

  <p class="calibre1">"— Gelir mi dersin ebânımcığım?"</p>

  <p class="calibre1">"— Hiç şüphen olmasın. Bu hususta tecrübelerim var. Benim elimden böyle nice nice Semâ'lar geçti. Bir Beyhan vardı Beyhan, hani her zaman anlatırım.. O da bu Semâ gibi ilik ilik kadındı. Hem de bundan daha genç, daha körpe. Bir oğlanla bir gece evlerinin ardındaki bir samanlıkta başından bir kaza geçiyor. Derken babası yakalıyor, yer misin yemez misin? Bir dayak, bir dayak. Sonra da kolundan tuttuğu gibi atıyor sokağa. Ortalık kış, kıyamet. Üstte yok, başta yok. Oğlanın evine gidiyor. Oğlan nerde ? Babası annesi üstüne bir yürüyüş yürüyorlar, soluğu alıyor bizde. Baktım, karların altında soğuktan mosmor olmuş. Çeneleri vuruyor. Zaten gözüm var. Sokuyorum hamama. Yıka ha yıka. Derken pembe pembe meydana çıkıyor. Karnını doyuruyorum, üst baş alıyorum, canlanıyor. Tıpkı tıpkısına bu Semâ gibi, o da başını şöyle yapıverir, alnına düşmüş kâhkülünü arkaya atıverirdi.. Aaaah ah Şehvar, yaktı, kavurduydu beni. Neyse, bir ay, beş ay. Kış geçti. Yaz geldi. Biti kanlandı ya? Başladı oynamağa. Bunun gibi, tıpkı bunun gibi. Senin oğlanla bu da başlamadı mıydı oynaşmağa? O da öyle. Zamparaları kapıdan kovarım, bacadan içeri alır. Üzerlerine az mı bulaşık suyu döktüm? Ne yaptımsa nafile. Bir gün de bir uyandım ki, ne uyanayım? Beyhan'ı koydunsa bul. Beyhan aşağı, Beyhan yukarı. Bir dilim ekmek olmuş kâfir. Ağladım, çırpındım, dövündüm. Fallar mı açmadım, hocalara mı baktırmadım? Adaklar mı adamadım? Yok, yok, yok. Fakat bir güüün.. hani bir gün dedimse, o bahar, yaz geçti. Kışla birlikte bir gün çat kapı gelmesin mi?"</p>

  <p class="calibre1">"— Ah Yarabbi... Semâ'cığım da bir gün gelecek mi?"</p>

  <p class="calibre1">"— Ama bende de Beyhan falan kalmamış, yerini Ayten almış. Hani anlatmıştım ya? O Ayten işte. Ne var Beyhan dedim ? Ellerime sarılıyor. Karın şişmiş, gebe, doğuracak. Ben ettim, sen etme ablacığım. Bundan sonra dizinin dibinden ayrılırsam... demeğe kalmadın, Ayten'ciğim yukardan işitmiş konuşmalarımızı, kartallar gibi yetişti, geldi. Kapıyı kızın suratına çaat! Sonra da döndü bana: Beyhan'cığını mutlaka geri almak istiyorsan, bana müsaade.. Deli miyim? Bin Beyhan'ı Ayten'ciğimin kesip attığı tırnağa değişir miyim? Hadi hadii, dedim, bin Beyhan feda olsun sana kııız!"</p>

  <p class="calibre1">Şehvar heyecanla soruyordu:</p>

  <p class="calibre1">"— Semâ döner gelirse yüzlemeyiz değil mi?"</p>

  <p class="calibre1">"— Yüzlemeyiz ama, sen bana bırak!.."</p>

  <p class="calibre1">Çocuk gibi telâşlanıyordu:</p>

  <p class="calibre1">"— Ne yapacaksın? Sakın kalbini kırma olmaz mı?"</p>

  <p class="calibre1">"— Sen bana bırak dedim ya!" Ebânım, metin görünmeğe çalışmasına karşılık, Şehvar kadar değilse bile, gene de gizliden gizliye yanıp tutuşuyor, yatağında zaman zaman gözyaşı döküyordu. Hakçası bu, Beyhan'dan da, Ayten'den de baskın çıkmıştı. Şayet Şehvar'la ortaklaşa sevmeseler, belki de aklını oynatırdı kadının kaçması üzerine.. Öte yandan mahallenin "Ağzı kara dedikoducuları" da pek keyiflenmişlerdi. Semâ'nın altınlarla falan kaçıp gitmesine. Hele İfakat gibi on parmağında on kara bulunanlarsa, meseleyi bakkal Akif'in orda, mahalle aralarındaki sokak başlarında, evlerde koşturup duruyorlardı:</p>

  <p class="calibre1">"— Kah kah kah, kih kih kih... ilâhi Semâ., hiç de güleceğim yoktu..."</p>

  <p class="calibre1">"— Nereye gitti dersiniz?" "— Cancağızının istediği yere ayol. Elmas parçası gibi taze. Yerde bırakırlar mı?" "— Doğru. Evlense bari!" "— Aklı varsa bir erkeğin boyunduruğuna girmez!"</p>

  <p class="calibre1">"— Doğru doğru... biz girdik de ne oldu? Kıymetimiz biliniyor mu?"</p>

  <p class="calibre1">"— Aklı varsa paralılarla yaşasın. Biraz eskidi de burunlanmağa başladı mı haaaydi yenisine. Öyle değilmi amma?"</p>

  <p class="calibre1">"— Tabî hanım teyze. En doğrusu o.."</p>

  <p class="calibre1">Şehvar bütün bu dedikodularla birlikte, evi, kocası, çocuklarının dışında, aklında Semâ, ya ebânım teyzenin orda, ya da odasına kapanıp Semâ'dan artakalan öteberilerin başındaydı. Böyle zamanlarında dünya siliniyor, sanki Semâ'nın hayali gerçek beden kadar kanlanıp canlanarak karşısına geçiyor, çokluk da âdeta konuşuyorlardı:</p>

  <p class="calibre1">"— Semâ'cığım, yavrum, bir tanem., neden kaçtın?"</p>

  <p class="calibre1">"— Ebânım teyzeden ablacığım..."</p>

  <p class="calibre1">"— Niçin ama?"</p>

  <p class="calibre1">"— Ben seni seviyorum, yalnız seni!"</p>

  <p class="calibre1">"— Kaçacağına söyleseydin olmaz mıydı elmasım?"</p>

  <p class="calibre1">"— Korktum."</p>

  <p class="calibre1">"— Neden?"</p>

  <p class="calibre1">"— Ebânım teyzenin kulağına gitmesinden."</p>

  <p class="calibre1">"— Ah canım benim, bir tanem. Ben hiç duyurur muydum ona?"</p>

  <p class="calibre1">"-- Akledemedim.."</p>

  <p class="calibre1">"— Bir daha kaçmayacaksın değil mi? Kaçma bir daha Semâ, beni çıldırtma. Sensiz olamıyacağımı anla şekerim.."</p>

  <p class="calibre1">"—Peki Şehvar ablacığım.."</p>

  <p class="calibre1">Annelerinin yatak odasına kapanıp, karyolanın ayakucuna oturarak dalması, Alev'i çok korkutuyordu. Bir gün ağabeylerine:</p>

  <p class="calibre1">— Çok korkuyorum, dedi.</p>

  <p class="calibre1">— Neden?</p>

  <p class="calibre1">— Annemin böyle birdenbire değişmesinden.. Tıb'ta okuyan Yalım, annesinin şu andaki ruhî durumunun psikanalizini yarıbuçuk yapmağa çalıştı ama, Hukuk'luyu tatmin etmedi bu açıklama:</p>

  <p class="calibre1">— Olmadı doktor, dedi.</p>

  <p class="calibre1">— Niye?</p>

  <p class="calibre1">— Bu bence bambaşka bir olay!</p>

  <p class="calibre1">Tıp'lı kızdı:</p>

  <p class="calibre1">— Ulan hukuklular ne anlar bu psichiqe'ten?</p>

  <p class="calibre1">— Belki ama, senin izahın da fasarya!</p>

  <p class="calibre1">— Bir tane atarsam?</p>

  <p class="calibre1">— O senin dediğin ebe gümeci. Baharda, kırlarda olur...</p>

  <p class="calibre1">— Bok!</p>

  <p class="calibre1">— Sensin.</p>

  <p class="calibre1">— Ulan eşek, kendini ne sanıyorsun?</p>

  <p class="calibre1">— Eşek sözüne kızmam ben!</p>

  <p class="calibre1">— Eşşoğlu eşgek!</p>

  <p class="calibre1">-— Baba, bak seni çağırıyor!</p>

  <p class="calibre1">Kudret Yanardağ günlerdenberi yatağından kımıldanamayan anacığının başucunda, dışardaki kardeşlerin kavgasına kulak bile vermiyordu. Şehvar'ın altınlarla birlikte kaçan Semâ'ya yas tutması, meydanı boş bulan kızın gece yarıları sevgilisini apartmanın en alt katındaki merdivenin altına çekip kendini sıkıştırtması, oğlanların herbirinin bir yanda çeşitli kız, ya da kadınlarla düşüp kalkması umurunda değildi. Anacığıyla beraberdi. Eli onun sütlâç kırışıkları içindeki yüzünde, gözleri anacığının ferini yitirmekte olan gözlerinde.. Komşu doktor, Kudret beyi bir kıyıya çekmiş:</p>

  <p class="calibre1">— Metin olun, demişti. Yapılacak bir şey yok. Anneniz..</p>

  <p class="calibre1">Bir doktor için bile gerçeği söylemek ne kadar zordu!</p>

  <p class="calibre1">— Anneniz Kudret bey..</p>

  <p class="calibre1">"— Kanser" diyemiyordu, dili varmıyordu. Bu, kapılardan sığmayan "müşekkel" adamın günlerdir anacığının başucundan ayrılmaması, üzülüp zayıflaması içine dokunuyor, dili varmıyordu gerçeği belirtmeğe.</p>

  <p class="calibre1">— Anneniz fazlaca üşütmüş. Sonra yaşı da hayli ileri..</p>

  <p class="calibre1">Kudret Yanardağ ellerine sarılıyordu doktorun:</p>

  <p class="calibre1">— Çare doktorcuğum, çare?</p>

  <p class="calibre1">Doktor gözlerini yerden zorla kaldırıyor:</p>

  <p class="calibre1">— Mutlak istirahat. Bir de iğnelerini her gün vurdurun!</p>

  <p class="calibre1">İğneler kanser'in korkunç ağrılarını dindirmekten başka bir şeye yaramıyordu ama, olsun, anacığı ıstıraplar içinde kıvranmıyor, bağırmıyor, boyuna uyuyordu ya! Sonra doktor: "Bırakın uyusun," demişti. ". . . ne kadar çok uyursa o kadar iyi!" Kudret Yanardağ anasının sarkmış elini avuçları arasına alıyor, öpüyor, okşuyor, seviyordu. Annesini hiç bu günlerdeki kadar sevdiğini hatırlamıyordu.. Ölüvermesinden korkuyor, bunu aklına getirmemeğe çalışıyordu ama, inadına geliyordu aksi gibi. Anacığı ölüverirse? Ondan başka hiçbir yakını yoktu. Onsuz ne yapardı bu dünyada? O olmadıktan sonra neye yarardı birtakım yerleri teftiş, birtakım paralar tahsil etmek? O olmadıktan sonra şehrin dışındaki eve ne lüzum vardı? Annesi bazan uyanıyor, mavi gözlerini oğlunun iri gözlerine dikerek Kudret'in tıpkı tıpkısına Kudret'e benzeyen rahmetli babasını hayal ediyordu. Gerek hayallerinde, gerekse düşlerinde adam boyuna el ediyordu: "— Gel hatun. Gel artık. Ben burada pek yalnızım, sana ihtiyacım var. En çok da çekişiyorlardı: "— İyi ama bey, Kudret'i kime bırakırım?" "— Hanım, düşündüğün şeye bak. Onun da karısı, çocukları var. Sen daha çok bana lâzımsın. Sonra biliyor musun burasını? Hiç de fena değil. Vallahi rahat edeceksin. Orada gelin, torunlar başının etini yiyorlar. Gel, gel buraya, kocanın yanına gel. Hani ilk evlendiğimiz günleri hatırla. Nasıl sevişirdik? Nasıl yaşardık birbirimiz için? Tozpembe bir geceliğin vardı., unuttun mu? En çok onu giydirirdim sana. Giyerdin, güvercinim derdim. Kollarıma yatardın. Sana arada Hacıbekir'den lâtilokum getirirdim de dünyalar senin olurdu. Unuttun mu? Gel, buraya gel karıcığım, sırtım üşüyor.." Uyanır. Bu ısrarlı düşlerin neye işaret olduğunu uzun uzun düşünür, ama gene de kocasının sırtının üşümesi içinde yara yeri gibi sızlasa da üzerinde durmazdı. Düş'tü bütün bunlar. Gerçekten elini avuçları içine almış, okşayan, öpen, seven bir oğulun yanındaydı, öyle bir oğul ki, karısı, çocukları iliklerine kadar düşmandılar. Gün gelse de adamcağız hastalanıp yatağa düşse, bunlar, bu nankörler dönüp bakmazlardı bile. Üstelik oğlu şu yıllar yılı anacığına anlatmakla bitiremediği "Ev"den hazla, iştahla, heyecanla söz açıyordu:</p>

  <p class="calibre1">"— Ne güzel olur değil mi anneciğim? Ha? Ne güzel olur değil mi?"</p>

  <p class="calibre1">"— Tabî evlâdım, olmaz mı?"</p>

  <p class="calibre1">"— Eskiden olduğunca, bey babamın ölümünden sonraki gibi, gene seninle ben, yani anayla oğul... sen yemeğimizi pişirirsin, ben aşağıda kahvemde olurum. Beni yukardan yemeğe çağırırsın. Ah anneciğim, senin sardığın yaprak dolmalarına ne kadar hasretim bilsen!"</p>

  <p class="calibre1">"— İyi olup kalkarsam yavrum ilk işim sana kendi elceğizimle yaprak dolması, Tatarböreği yapmak olsun. Sen Dilberdudağı'nı da severdin. Baban rahmetli de çok severdi.. Aaah ah beyim benim, beyefendim benim!" Düş'ünde gördüğü, boyuna, "— Gel, gel hanım. Arkam üşüyor. Isıt arkamı!" dediğini açmazdı yavrusunu üzmemek için. Doğrucası şaşırmış kalmıştı babayla oğul arasında. Baba gel der, oğul gitme der. Hiç yaşanacağı kalmamıştı bu dünyanın oysa. Karı karı, çocuklar çocuk olsa gitmek isterdi kocasının yanına. Ama ne karı karıydı, ne de çocuklar çocuk. Günlerdir yatıyordu da ne gelin, ne de torunlar kapıdan olsun bir, "— Nasılsın haminne?" dememişlerdi. Gelin zaten nemrutun biriydi, ondan beklemezdi ama, torunlar? Aynı kanı taşımıyorlar mıydı? Aynı soydan gelmiyorlar mı? O, onlar için böyle mi davranmıştı? Soğuk algınlıklarında bile arkalarına kininli sirkeler mi sürmezdi? Şişeler mi çekmezdi? Oğlanların sünnetinde rahmetli kocasından kalma son altın kırıntılarını da Bedesten'de bozdurup sünnet elbiseleri, oyuncaklar almamış mıydı? Ama onlar., gene de sağ olsunlar, Allah acılarını göstermesindi.</p>

  <p class="calibre1">Kudret Yanardağ'ın eve kapanması arkadaşlarını iyice sinirlendirmeğe başlamıştı. Deve:</p>

  <p class="calibre1">— Ne hergeledir o, diyordu. Paraları karıya kaptırdım diye numara yapıyor. Karıya para kaptırır mı o hiç?</p>

  <p class="calibre1">Ötekiler de herbiri bir şey:</p>

  <p class="calibre1">— Karıya kaptırdım lâfı dümen!</p>

  <p class="calibre1">— Dümen tabî.</p>

  <p class="calibre1">— Zaten dikkat ediyorum, eski iştahı da kalmadı. Eskiden kalkıp gidecekti teftişe de, Kudret ortalığı zangırdatmıyacaktı ha?</p>

  <p class="calibre1">— Herif büyük artist, büyük artist ama..</p>

  <p class="calibre1">— Bıktı mı, bezdi mi nedir?..</p>

  <p class="calibre1">— İyi ama, ekmek kapımız oğlum. Başka zenaatimiz var mı?</p>

  <p class="calibre1">En son İdris karıştı söze:</p>

  <p class="calibre1">— Annesi hasta, annesi! Umursamadılar bile:</p>

  <p class="calibre1">— Yahu annesi dediğin, kafa kâğıdı eskimişin biri!</p>

  <p class="calibre1">— Ama ne...</p>

  <p class="calibre1">— Yaşı yetmiş, işi bitmiş!</p>

  <p class="calibre1">— Peki kocakarının yanından ayrılmamasının sebebi ne?</p>

  <p class="calibre1">Şüpheyle bakıştıktan sonra, Deve:</p>

  <p class="calibre1">— Kimbilir? Tahsildar:</p>

  <p class="calibre1">— Aklıma gelen gibi mi yoksa? dedi Sekreter sordu:</p>

  <p class="calibre1">— Aklına gelen ne?</p>

  <p class="calibre1">— Eski karı oğlum, kimbilir. Kenarda, köşede... ha?</p>

  <p class="calibre1">Deve:</p>

  <p class="calibre1">— Sahi ha, dedi. Bak bu benim aklıma gelmemişti. Şehvar da buralara pek uğramıyor? Ne dersin İdris?</p>

  <p class="calibre1">Kocakarının kıyıda köşede altını maltını, yahut parası, veyahut da dişe dokunacak antika bir şeyleri niçin olmasındı? Niçin olmasın da Kudret karısından, karısı da Kudret'ten araklıyacak diye şüphelenmesinler ? Ne türlü düşünür, ne biçim şüphelenirlerse şüphelensinler, Kudret Yanardağ'ın içinden gelmiyordu, anacığının yanından ayrılmak. Son günlerde gittikleri "îş"lerde zoraki cart curtlar savurmuş, söktürmüş, söktürmemiş, söktürünce heriflerden üç beş tırtıklamış, paylaşmışlar, söktüremeyince de kös kös geri dönmüşlerdi. Bu sayede bakkalın iki bine yakın borcu tamamiyle değilse bile, yarıdan fazlası ödenmişti ki, bakkal yeniden veresiyeyi açmış, yeni alınanların bedellerini geriye kalan borcun altına yazmağa başlamıştı.</p>

  <p class="calibre1">— Anneciğim?</p>

  <p class="calibre1">— Yavrum?</p>

  <p class="calibre1">— Bugün nasılsın? Biraz daha iyi gibisin., ha? "— Bundan sonra benim iyiliğimden ne olacak?" diyemiyor, demeğe dili varmıyor, pek pek:</p>

  <p class="calibre1">— Çok şükür yavrum'larla geçiştirmeğe çalışıyordu.</p>

  <p class="calibre1">Yoksa kocasının el edişleri öylesine artmıştı ki, adamın öfkelenmesinden korkuyordu, öfkesinin çok kötü olduğunu bilirdi. İyiydi, hastı, yumuşak başlıydı ama, kızdı mı da öyle bir tokatlar atardı ki, Allah yarattı demezdi. O gün gene eli oğlunun avuçları arasında, dalmış gitmiş, her zamanki gibi gene düş'ünde kocasını görmüştü. Görmüştü ama, adamın yanında öteki mi vardı ne? Dikkat etmiş, "Karı"nın oracıkta bir ağacın ardına gizlendiğini seçer gibi olmuştu. Damarları mor mor fırlak, kupkuru eli oğlunun avuçları arasında, düş'ündeki kocasına sesli sesli sormuştu :</p>

  <p class="calibre1">— Yaa, demek öyle ?</p>

  <p class="calibre1">Adam şaşırmıştı:</p>

  <p class="calibre1">— Ne?</p>

  <p class="calibre1">— O karı gene yanında bakıyorum,. Ayol dünyada yetmedi mi de bir de öte dünyaya çağırdın onu?</p>

  <p class="calibre1">Kudret Yanardağ dehşetler içinde dinliyordu annesinin sayıklamasını:</p>

  <p class="calibre1">— ... yetmedi mi beyefendi, bu dünyada yetmedi mi ? Peki benim ne lüzumum var o halde ? Evet ya ben, ya da o! Sonra da omuzlarını silkerek:</p>

  <p class="calibre1">— Gelmem, istemiyorum, gelmem. O oradayken vallahi de gelmem billahi de. Üşürsen üşü. O orada, arkanı o ısıtsın. Gelmem efendi, a...</p>

  <p class="calibre1">Kudret Yanardağ avuçları arasındaki elden korkarak bırakıp kalkmıştı. Evde kimseler yoktu o sıra. Şehvar gene ebânımın orda, kız sinemada, sinemacı Necati abiyle diz dize, oğlanlardan büyüğü mahallenin şen duluyla Taşlık gazinosunda, küçük de Semâ'nın Kumkapı'daki babasının evi çevresinde. Çevresinde, çünkü Semâ bu iri yarı yakışıklı ama, müthiş müsrif oğlandan bıkmış, altınlarını bozdurup babasına bir mahalle bakkaliyesi açtıktan sonra, Anadolu içlerindeki çalgılı bahçelerde ses sanatçılığı yapmak üzere, Şehvar'dan kaçtığı gibi, Tunç'tan da kaçıp gitmişti. Kudret Yanardağ anasından, anasının oda kapısına kadar kaçmış, hayatında ilk, bu, canı kadar sevdiği kadından uzaklaşmak zorunda kalmıştı,</p>

  <p class="calibre1">Peki, ne yapacaktı şimdi?</p>

  <p class="calibre1">Yaşlı, üstelik hasta kadını nasıl bırakır da giderdi? Apartmanın önündeki caddeden taşıtlar uğultuyla gelip geçiyorlardı ama, apartmanın yarı karanlık havasında da acaip gölgeler uçuşmağa başlamış, ağır yapı yer yer çatırdar olmuştu sanki. Çocukluğundan kalma, derinlere işlenmiş, tâ derinlerden sanki yüze çıkan birtakım içe itilmiş yanlış inançlar, dinsel inançlar... belki de atalardan, ataların atalarından, binlerce yıl gerilerden birike birike toplanmış, nedenleri belirsiz inançların hayalleri, gölgeleriydi. Kimbilir hangi cenazesine ağlayan, gene kimbilir hangi başörtülü kadına yapılmış telkinlerden çocuk Kudret'in içine işlemiş şeylerdi ki, şimdi meydanı boş bulup yüze çıkıyorlardı:</p>

  <p class="calibre1">"— Ruhlar.."</p>

  <p class="calibre1">"— Ölüler ölmezler, yaşarlar.."</p>

  <p class="calibre1">"— Bizi seyrederler her an, civarlarımızda uçuşurlar!"</p>

  <p class="calibre1">"— Yalnızlık, tenhalığı severler. Yalnız evlerde, tenhalıkta insana sürünür sürünür geçerler. Geçerlerken kanatlarını bile dokundurdukları olur!"</p>

  <p class="calibre1">"— Ee... kul ne biliyor ki? Ruhlar için gizli, kapaklı var mı?"</p>

  <p class="calibre1">"— Bütün gizliler onlara ayan!"</p>

  <p class="calibre1">"— Fatiha, dua isteyen ruhlar işaret verirler insanlara!"</p>

  <p class="calibre1">İçi korku dolu, avuçlarını açtı, pıtırdayan dudaklariyle üç Külhüvallahi bir Elham okumağa başladı. Bu kelimeler, Arapçanın hiç anlamadığı bu kelimelerinin ölülerle, ruhlarla ilintisi olmalıydı, Şimdi çevresinde dolaşan gölgelerin çoğaldığını sanıyordu. Demek duaya ihtiyacı olan ruhların saldırısına uğramıştı ? Gölgeler yavaş yavaş insan sureti almağa başladılar ama, yaşayan insanlardan çok, yoğunlaşmış dumanlar gibi. Korkusu arttı. Annesine baktı büyümüş gözleriyle. Sayıklaması, ya da düş'te konuşması sona ermiş, rahat bir uyku içinde, rahat rahat soluğunu alıp veriyordu. Yavaşça ayrıldı odadan, kat kapısını açtı. Alt katlardan birinin de kapısı açık olmalıydı, apartman merdivenine portakal renkli bir ışık vurmuştu. Cesareti arttı. Ne ruhlar kaldı, ne de uçan, uçarken de kayan gölgeler.</p>

  <p class="calibre1">"— Mevtalar aydınlığı sevmezler!" Merdiven ışığına doğru ağır ağır indi. Işık, altmışlık taze İfakat Dürdane hanımın açık kapısından vuruyordu. Otomatiği yaktı. Kadın ya Tunç'u, ya da Yalım'ı bekliyor olmalıydı. Yukardan inmekte olan ayak seslerine kulak kabarttı. Sonra kapıya yürüdü: O... gelen babalarıydı! Kudret bey, Kudret beyefendi! Eski biçim sürmeli, rastıklı, düzgünlü yüzüyle, daha çok da bir zamanlar salaş tiyatrolarının suratı renk renk boyanmış palyaçolarını hatırlatırcasına:</p>

  <p class="calibre1">— Vay efendim Kudret beyciğim.. şükür görüştürene ayol..</p>

  <p class="calibre1">Kudret Yanardağ çakıyordu bu kadını ama, fırsat bulamamıştı. Çok parası, tahvili, altını, elması olduğu söylenir, zaman zaman evine hırsız girerdi. Ne hikmetse hırsızlar pek bir şey çalmaz, girer çıkarlardı işte..</p>

  <p class="calibre1">Şehvar: "—İfakat Dürdane hanımefendinin hususî hırsızları onlar!" diye manalı manalı gülerdi.</p>

  <p class="calibre1">— Nasıl oldu valdânım, beyefendi? Kudret Yanardağ içini çekti:</p>

  <p class="calibre1">— İyi olacak işallah..</p>

  <p class="calibre1">— İşallah efendim işallah. İnanır mısınız, ben size çok acıyorum!</p>

  <p class="calibre1">— Eksik olmayın efendim.</p>

  <p class="calibre1">— İçeri buyurmaz mısınız?</p>

  <p class="calibre1">— Bilmem ki, valde rahatsız..</p>

  <p class="calibre1">— Küçük paşalar yukarda değiller mi?</p>

  <p class="calibre1">— Hiç kimse yok.</p>

  <p class="calibre1">— Vah vah vah vah., yazık değil mi size? Sizin gibi bir zevç, sizin gibi bir beybaba.. Şehvar hanım da sizi çok ihmal ediyor hani.. Neden böyle yapıyor sanki? Siz ihmal edilecek erkek misiniz?</p>

  <p class="calibre1">İçerden rahat bir koltuk getirdi:</p>

  <p class="calibre1">— Buyurun efendim, buyurun beyefendiciğim... Kahveyi orta içerdiniz değil mi?</p>

  <p class="calibre1">Nasıl içeceği karşılığını vermesini beklemeden içeriye koştu, genç kadınların giydiği naylon mu, orlon mu, perlon mu mavi bir gecelikle üstündeki entariyi değiştirip geldi. Saçlarını çabucak taramış, dudaklarına kızıllık, sivri şakaklarına allık sürmüştü. Kırım kırım kırıtarak:</p>

  <p class="calibre1">— Kahveden önce çikolata? Yoksa bir kadeh likör mü emredersiniz? &lt;</p>

  <p class="calibre1">Gene karşılık beklemeden:</p>

  <p class="calibre1">— Yoksaaaa..</p>

  <p class="calibre1">Hep o genç kadınları hatırlatan davranışlarla buz dolabına koştu, açtı, soğuktan terlemiş küçük bir Kulüp şişesiyle geldi:</p>

  <p class="calibre1">— Evet, yoksa rakı mı? Bakın, nasıl terlemiş! Rakıyı masaya bıraktı. Hâlâ açık duran kat kapısını kapadı, gene bir koşu mutfağa gitti, bir tabak sardalye'yle döndü:</p>

  <p class="calibre1">— Yanına güzel bir salata da yaparım. Açsanız imambayıldım da var..</p>

  <p class="calibre1">Kudret Yanardağ bir an bu kadının yatak halini düşündü. Rahat rahat altmışın epeyce üstündeydi ama, şimdiye kadar ne sızılarından dertlendiğini duymuş, ne de böbrek ağrılarından sızlandığını. Zaman zaman: "Kendimi genç kadınlara değişmem ama, nerde o erkek? Beni deneyecek erkek nerde?" dediğini şurdan burdan işitmişti. İfakat Dürdane hanım bir yeni gelin iştihasıyla ordan oraya koşuyor, mutfakla rahmetlisinin iyi günlerinden kalma, çokluk akşamcılık yaptığı yuvarlak yemek masası arasında mekik dokuyordu. Gerçekten de hızını alamamış, yıpranmamış bir kadındı. Elin herifi'ne kendi kocasıymışcasına hizmet ederken, bir yandan da, "— Allah taksiratımı affetsin!" diyordu, ". . . ne yapayım? Ölenle ölünmez ya! Karını kırkına varmadan dul bırak da dünyayı değiş diye ona kim söyledi?"</p>

  <p class="calibre1">— Beyefendiciğim, imambayıldı?</p>

  <p class="calibre1">— Ee, ayıp oluyor ama, hani pek de severim imambayıldıyı!</p>

  <p class="calibre1">— Emredin efendim, emredin canım, gözüm, emredin..</p>

  <p class="calibre1">Kocaman bir kayık tabakta imambayıldı.</p>

  <p class="calibre1">— Lakerdanın yanına mor soğan emredersiniz tabî?</p>

  <p class="calibre1">— Estağfurullah... rica, rica sadece...</p>

  <p class="calibre1">— Ah Şehvar hanım, ah. Böyle kuzular gibi kocayı bulmuş da bunuyor. Ayol size hanımlık yapmak insana şeref verir şeref!</p>

  <p class="calibre1">— Teşekkür ederim efendim..</p>

  <p class="calibre1">— Vallahi kompliman değil beyefendi. İnanın, sizdeki sapına kadar erkeklik., ekmek bayat mı? İsterseniz gidip daha tazesini alayım?</p>

  <p class="calibre1">— Aman efendim, rica ederim., ne bayatı? Pamuk gibi.. Pamuk gibi ama, siz? Siz içmeyecek misiniz?</p>

  <p class="calibre1">Kırıttı:</p>

  <p class="calibre1">— Ah sizi ah., demek size kadeh arkadaşlığı etmemi arzu buyuruyorsunuz?</p>

  <p class="calibre1">— E, fena olmaz.</p>

  <p class="calibre1">— Peki. Ne yapayım? Madem istiyorsunuz...</p>

  <p class="calibre1">Mutfaktan kristel kadehlerden biriyle buz dolabından su getirip karşısına değil, bir iskemle soluna oturdu. Alışkın ellerle kadehine rakı koydu, sulandırdı, tokuşturdu:</p>

  <p class="calibre1">— Şerefe beyefendi!</p>

  <p class="calibre1">— Şerefiniz vaar olsun hamfendi!</p>

  <p class="calibre1">İlk, ikinci, sonra üçüncü kadehler İfakat hanımın dilini çözüvermişti. Allıkların altındaki teni kızarmağa, gözleri baygınlaşmağa başlamıştı:</p>

  <p class="calibre1">— Ah beyefendi tasavvur edemezsiniz rahmetliden çektiklerimi., iyi bir gününü görmedim gitti.</p>

  <p class="calibre1">Hani inanın, söylemesi ayıp, hepimiz dünya evine girdik, çıktık malûm ya? Ben eşimle, gene Allah rahmet eylesin, şöyle hayal kuracak bir ânımı... Dördüncü kadeh.</p>

  <p class="calibre1">— ... vallahi de hatırlamam, billahi de! Kudret Yanardağ:</p>

  <p class="calibre1">— Belli demek zorunda kaldı. Hiç yıpranmamışsınız...</p>

  <p class="calibre1">— Aaaah ah beyefendi. Şu sıralar üzerinize iyilik, hafif bir soğuk algınlığı geçirdim de üzerinizden ırak, kötüleştim. Mamafi, çok şükür Allahıma.. hani çocuk falan yapmadığımdan mıdır ne? Bakın şu etime! Kolunu uzattı. Kol hiç de o yaştaki bir kadının sarkık derili, porsumuş koluna benzemiyor, tam tersi, iştah bile veriyordu. Kudret Yanardağ kolu etli, kocaman avucuyla yakaladı. İfakat hanım gıdıklanmış gibi kıvrandı :</p>

  <p class="calibre1">— Aaaay...</p>

  <p class="calibre1">— Ne o hamfendi?</p>

  <p class="calibre1">— Gıdıklandım!</p>

  <p class="calibre1">— Bayılırım gıdıklanan kadına! Genç bir kadın gibi:</p>

  <p class="calibre1">— Sahiiii???</p>

  <p class="calibre1">Kudret Yanardağ işin dalgasında, bu sefer öteki kolu yakaladı. Yaşlı kadın büsbütün gıdıklanmışcasına kıvrıldı, kendini boyuna Kudret Yanardağ'ın üstüne üstüne atıyordu. Derken bir kucaklaşma, Sonra Kudret Yanardağ tam öpecekken, kalkıp masanın öte yanına kaçma. Kudret Yanardağ'ın kovalaması.</p>

  <p class="calibre1">— Ay kovalamayın, n'olursunuz kovalamayın!</p>

  <p class="calibre1">— Kaçma, kaçma diyorum sana..</p>

  <p class="calibre1">— Yapma Kudret, Kudret'çiğim n'olursun yapma!</p>

  <p class="calibre1">— Kız gelsene!</p>

  <p class="calibre1">— Ama nasıl olur canımın içi? Geliveren olursa?</p>

  <p class="calibre1">— Korkma, hiç kimse gelmez!</p>

  <p class="calibre1">Üstüne hamle. Kadının kaçması. Kaçış birden yatak odasına yönelmişti. Kudret Yanardağ ardından. Karyolanın yanında yakaladı, kucakladı. Tam, karyolaya atarken, dışarda Alev'in sesi:</p>

  <p class="calibre1">— İfakat hanım teyzee!</p>

  <p class="calibre1">Kudret Yanardağ kızının sesini tanıyarak geriledi.</p>

  <p class="calibre1">— Beni sorarsa burada yokum, görmedin!</p>

  <p class="calibre1">— Aa, tabî., dedi kadın. Koştu, kapıyı açtı.</p>

  <p class="calibre1">— Babam kat kapısını açık bırakıp bilmem nereye gitmiş. Gördünüz mü?</p>

  <p class="calibre1">— Yoo, dedi. Nasıl odu haminnen?</p>

  <p class="calibre1">Alev, kadının ağzından yayılan anason kokusuyla lâübalileşti:</p>

  <p class="calibre1">— Ne o İfakat hanımteyze? Anlıyalım yani... Rakılar bizsiz mi içiliyor?</p>

  <p class="calibre1">Durumu kurtarmak için iç geçirerek:</p>

  <p class="calibre1">— Aaah ah yavrum, dedi. Yalnızlık Allaha mahsus. Ne yapayım? Dişimin lanet ağrısı tuttu gene. İlâç niyetine.. Bu sırada kızın iki ağabeysi de gelmişlerdi. Üç kardeş babalarının nereye gidebilecekleri üzerine gürültülü bir konuşma halinde yukarı çıktılar.</p>

  <p class="calibre1">Çok geçmeden gelen babaları:— Cigaram bitmişti de, dedi.</p>

  <p class="calibre1"></p>

  <p class="calibre1">Şaka maka derken, İfakat hanımla mercimeği adamakıllı fırına verdiler. Yıllardır tek başına yaşayan kadın, eline geçirdiği güçlü erkeğe öyle bir sarılmıştı ki...</p>

  <p class="calibre1">"— Defet sıska Şehvarı! Kudret!"</p>

  <p class="calibre1">"— Sonra?"</p>

  <p class="calibre1">"— Sonra birlikte yaşayalım!"</p>

  <p class="calibre1">"— Çoluk çocuk? Ev bark? Evin barkın geçimi?"</p>

  <p class="calibre1">"— Sana ne? Sıska karın hazır yiyeceğine, yazının orospularını senin kesenden dost tutup paralar yedireceğine, bir yerlerde çalışsın. Oğlanlar eşek kadar eşek kadar. Kızınsa Mart kedileri gibi ayol, Allah vermeye ele avuca sığdığı yok. Hem sana bir şey söyliyeyim mi? Sen gerçekten de, karının dediği gibi, bir gemi arslanısın!"</p>

  <p class="calibre1">"— İfakat, sende mi?"</p>

  <p class="calibre1">"— Evet ben de. Ben de ama, ben senin erkekliğini karın gibi takdir edemiyenlerden değilim, Acıyorum sana. İyi kalplisin, hep bu iyi kalpliliğinin cezasını çekiyorsun. Aç gözlerini!"</p>

  <p class="calibre1">İfakat hanımın epeyce parası var mıydı acaba? Varsa, şu yıllar yılı kafasında yaşattığı, şehrin dışındaki evceğizi yaptırır mıydı? Hani buna yanaşsa, yanaşabilse de birlikte çekip gitseler, izlerini kaybetseler... Karısı çocukları kadar, parazit arkadaşlarından da bıkmış usanmıştı. Bir gün mutlaka, mutlaka çakılıp yakalanacaklar, içeri atılacaklardı. Artık ondan sonra cezaevinde geçmeyen, geçmeyi bilmeyen dakikaların gri yalnızlığında hayaller kur, günlerinin dolmasını bekle! Annesini beklerken aklına geldi gene bir gün bu, ev meselesi. Hazır kimseler yoktu, evde, annesi de rahat soluk alışlanyla kendi kendine uyuyordu. Tam fırsat. Hemen kalktı, indi aşağıya. Kapı, aralarındaki anlaşmaya göre hemen her zaman açıktı. İtip girdi. İfakat Dürdane hanım da zaten bekliyormuş. Genç kadınlarınki gibi toplanmış saçları, boyalı dudaklarıyla, koştu:</p>

  <p class="calibre1">— Geldin mi canımın içi?</p>

  <p class="calibre1">— Seninle çok önemli bir şey konuşacağım...</p>

  <p class="calibre1">— Öp beni!</p>

  <p class="calibre1">— Ama çok önemli!</p>

  <p class="calibre1">— Bu gece karınla mı yattın?</p>

  <p class="calibre1">— Yok canım.. — Yalansan?</p>

  <p class="calibre1">— Gözlerim kör olsun!</p>

  <p class="calibre1">— Beni kucağına oturt!</p>

  <p class="calibre1">Oturttu, öptü, okşadı ama sonu gelmiyordu kadının isteklerinin.</p>

  <p class="calibre1">— İfakat, yavrum, bir dakika dinlesene beni!</p>

  <p class="calibre1">— Yatak odama geçelim..</p>

  <p class="calibre1">— Geçeceğiz hayatım. Aklımdakini söyliyeyim</p>

  <p class="calibre1">— Önce yatak odama geçelim, sonra.. Çaresiz, kucakladı, götürdü, karyolaya bıraktı. Kadın hemen sırtüstü uzanmıştı. Elbiseyle falan uzanmak istedi:</p>

  <p class="calibre1">— Geldim ama, asıl söylemek istediğim..</p>

  <p class="calibre1">— Ceketini çıkar!</p>

  <p class="calibre1">— İfakat!</p>

  <p class="calibre1">— Ne o? İğrenç karına olsa soyunursun bile. Soyunacaksın, soyunacaksın efendim!</p>

  <p class="calibre1">— İfakat, şekerim biliyorsun, kimseler yok annemin yanında!..</p>

  <p class="calibre1">Kadın bu sefer yüzükoyun döndü, başladı şımarık şımarık ağlamağa.</p>

  <p class="calibre1">Kudret Yanardağ saçlarını okşamağa başladı:</p>

  <p class="calibre1">— İfakat, canımın içi, yavrum..</p>

  <p class="calibre1">Genç, kaprisli bir kadın gibi sıçrayıp oturdu:</p>

  <p class="calibre1">— Hayır, yalan söylüyorsun, beni aldatıyorsun, İfakat'ın değilim senin, canının içi de değilim, yavrun da. İfakat'ın, canının içi, yavrun olsam sözümden çıkmazsın!</p>

  <p class="calibre1">— Çıkıyor muyum sevgilim?</p>

  <p class="calibre1">— Çıkıyorsun ya!</p>

  <p class="calibre1">— Ne dedin de hayır dedim ?</p>

  <p class="calibre1">— Ceketini çıkar dedim çıkarmadın.</p>

  <p class="calibre1">— Peki hayatım, çıkardım işte! Kart karı bu sefer de:</p>

  <p class="calibre1">— Beni sıkı sıkı sar, diye tutturdu. Sardı.</p>

  <p class="calibre1">— Öp! öptü.</p>

  <p class="calibre1">— Daha sıkı, daha içten! Daha sıkı daha içten. Sonra ciddileşti:</p>

  <p class="calibre1">— Aklıma ne geldi biliyor musun? Şehrin dışında bir evimiz olsa diyorum..</p>

  <p class="calibre1">İfakat hanımın etine iğne dürtülmüştü sanki:</p>

  <p class="calibre1">— Neee ? Şehrin dışında evimiz mi ?</p>

  <p class="calibre1">— Evet, evimiz. Yukarıda iki oda, bir salon. Aşağıda kahve...</p>

  <p class="calibre1">Îfakat hanım kulaklarına inanamıyordu:</p>

  <p class="calibre1">— Allahım! Ne olacak?.</p>

  <p class="calibre1">— Şu benim kenef karı, ya oğlanlarıyla başını alıp gitse, ya da dünyasını değişse... ha?</p>

  <p class="calibre1">— Evet?</p>

  <p class="calibre1">— Seninle evlenip.. Sözünü kesti:</p>

  <p class="calibre1">— Oraya taşınsak öyle mi? Korkarım evin altındaki kahveyi de sen işletmeğe kalkardın?</p>

  <p class="calibre1">Ne evet diyebildi, ne hayır. Kadın anlamıştı adamın niyetini.</p>

  <p class="calibre1">— Senin gibi kapılardan sığmaz bir bey, beyefendiye yakışır mı kahvecilik ayol? Ben sana neden heves ettim?.. Beyefendiliğinden! Yoksa kahveci istesem bulamaz mıydım? Hayır. Gerekirse karını, çocuklarını, hattâ ananı falan atıp buraya, benim katıma yerleşeceksin. Pek pek başka bir şey yapabilirim: Satarız bu katı, İstanbul'un daha anlı şanlı semtlerinden birinde yeni bir kat alır, başımızı sokarız biter gider! Bu bile bir şeydi Kudret Yanardağ için. Böylelikle parazit arkadaşlarından kurtulur, her "Teftiş"te yakalandım, yakalanacağım korkusundan yürek oynatmaları geçirmezdi. Ama istediği ev, kahve... kahvenin bir yanında istidacı İdris. Kendisi masada. Garson, "— Çay biiir!", "— Kahve ikii. birisi yandan çarklıı!!" larla kahvenin cigara dumanından denizi içinde ordan oraya koşardı. Bu bir hasretti içinde.Hiçbir zaman ulaşamıyacağını sandığı bir hasret! İfakat hanım meselesini çıtlatmıştı İdris'e:</p>

  <p class="calibre1">"— Fakat Deve'ye falan sakın açma!"</p>

  <p class="calibre1">"— Deli misin?"</p>

  <p class="calibre1">"— Bir yerlerde zengin bir yağlı dul egafladım..."</p>

  <p class="calibre1">"— Eee???"</p>

  <p class="calibre1">"— Katı var, tahvilleri, mangırı..."</p>

  <p class="calibre1">"— Kaç yaşında?"</p>

  <p class="calibre1">Altmışın üstünde diyemedi: "— Eh, var bir elli beş ama, doğurmamış sağlam karı. Mesele sağlamlığında değil, mangırlı. Çakıyorsun ya?"</p>

  <p class="calibre1">"— Peki?"</p>

  <p class="calibre1">"— Ben bu teftişlerden, tahsilatlardan bıktım. Korkuyorum. Ne dersin? Yakalanırsak halimiz duman olmaz mı?"</p>

  <p class="calibre1">İdris'in aklından bir zamanların Anadolu içi kasabasının cezaevi geçti. Neleri eksikti? Sabahtan aksamlara kadar temyiz lâyihaları, dilekçeler yazarlar, dolu para kazandıktan başka, halli malli ama, cahil tutuklularla hükümlülerin ikramlarıyla metelik harcamadan geçindikten başka, para da biriktirirlerdi.</p>

  <p class="calibre1">"— Neden duman olacakmış halimiz? Keyfimiz beyde, paşada var mıydı? Unuttun mu o günleri?"</p>

  <p class="calibre1">"— Evet ama, yaşlandık şimdi. Sonra düşün, gazetelerin yazacaklarını düşün! Vallahi rezil oluruz.."</p>

  <p class="calibre1">Ama arkadaşları rahat bırakmıyorlardı:</p>

  <p class="calibre1">"— Palavracı, haydi gidiyoruz!"</p>

  <p class="calibre1">Pırıl pırıl taksiler aşağıda beklemektedir. Kalkar. Birtakım eli çantalı, kocaman kocaman defterli insanlarla birlikte "Teftiş Heyeti Reisi" edasıyla önden arabaya girer, ardından arkadaşları, gerçek bir "Teftiş Heyeti Reisi"ne gösterilen saygıyla izleyerek çevrenin saygısını sağlarlar. Arabalar hırslı, çevik, caddelerden geçer, "Teftiş"! istenen müessesenin önünde durulur. Ondan sonrası belli...</p>

  <p class="calibre1">Bir gün Deve:</p>

  <p class="calibre1">— Çocuklar, dedi. Boğaz'da kıyak bir turistik otel keşfettim. İyi kullanırsak şerefsizim voliyi vurduk!</p>

  <p class="calibre1">Anlattı:</p>

  <p class="calibre1">— Sahipleri memuriyetten gelme.. Andavallı insanlar. Polisten, âni baskınlardan falan ödleri kopuyormuş. Anlatan iyice etüt etmiş. Karı falan da bulunduruyorlarmış. Baskın basanın. O kayartoya haber gönderin de gelsin, yarın hemen gidelim! "Kayarto" birdenbire ağırlaşan annesinin başucundaydı. Kadının rengi morarmağa başlamıştı, eli yüzü, daha çok da sütlâç kırışıklıkları içindeki yüzü şişmişti. Kolunu kaldıramıyor, iğnesi yapılmazsa müthiş sancılarla cıyak cıyak bağırıyordu. Doktor kimbilir kaçıncı sefer gelmişti. Ama ağzından bir türlü baklayı çıkaramıyordu. Kadın komaya girmişti oysa. Pek pek yarın, belki öbür gün; daha öbür güne kalacağı şüpheliydi. Ama gene:</p>

  <p class="calibre1">— İğnelerine devam edin, diyordu.</p>

  <p class="calibre1">— Ağrılarını kesemez miyim doktorcuğum?</p>

  <p class="calibre1">— İğne yaptırmıyor musunuz?</p>

  <p class="calibre1">— Yaptırıyoruz ama...</p>

  <p class="calibre1">— Kâfi gelmiyor o halde. Bir buçuk ampul yapsın iğneci her seferde. Bir buçuk ampul yapılıyordu. İğneci de farkındaydı işin ama, o da farkına vardığı şeyi söylemiyor, kaçınıyordu:</p>

  <p class="calibre1">— Geçer inşallah. Bakarsınız bir gün kalkıvermiş...</p>

  <p class="calibre1">Kudret Yanardağ anacığının başından ayrılmıyordu ama, aklı fikri de İfakat'ta. Kadına bayıldığından değil, çamurlaşıvermesinden. O kibar, o, hatırını dirhem dirhem sayan kadın, şimdi iyice değişmiş, Kudret Yanardağ'a kapris üstüne kaprise başlamıştı :</p>

  <p class="calibre1">"— Kudret, vallahi karışmam. Külahları değişiriz!"</p>

  <p class="calibre1">"— Niçin elmasım? Ne yaptım?"</p>

  <p class="calibre1">"— Beni madem karına değiştin, madem sevgilinim, benim yanıma sık sık uğrayacaksın!"</p>

  <p class="calibre1">"— Annem İfakat, biliyorsun!"</p>

  <p class="calibre1">"— Bilmiyorum, hiçbir şey bilmiyorum. Vallahi de billahi de çamurlaşır, seni de, kendimi de elâleme rezil kepaze ederim bilmiş ol!"</p>

  <p class="calibre1">"— Ama İfakat, senin gibi bir hamfendi..." "— Ben hamfendi falan değilim artık anlıyor musun? Seviyorum ayol, dizimin dibinde istiyorum seni ötesi var mı?"</p>

  <p class="calibre1">"— O da olacak bir gün, sabret!" "— Edemem." "— Hatırım için!"</p>

  <p class="calibre1">"— Hatırın başım üstüne ama, edemem. E-de-meeeeem!" "— Niçin?"</p>

  <p class="calibre1">"— Yalnızlıktan bıktım. Sevdiğim erkek neden yatağımda olmasın bütün gece? Neden beni sarmasın, sevmesin, uykularımdan uyandırmasın? Hakkım değil mi?"</p>

  <p class="calibre1">"— Hakkın elmasım, hakkın ama.." "— Aması maması yok. O kenef karıyı, çocuklarını, ananı mananı atıp bana geleceksin, benimle olacaksın, o kadar!"</p>

  <p class="calibre1">Bakkal Akif:</p>

  <p class="calibre1">"— İfakat hanım teyze, size teyze demeğe dilim varmıyor. Son günlerde bu ne gençlik? Bu ne güzellik? Sakın âşık falan olmıyasınız?"</p>

  <p class="calibre1">Belki de yirmi yaş gençleşmiş, eti berraklaşmış, cıvıl cıvıl bir kadın olmuştu:</p>

  <p class="calibre1">"— Neden olmasın Akif efendi? Kokmuş Şehvar gibi, kadına âşık olmadım ya!"</p>

  <p class="calibre1">"— Ya?"</p>

  <p class="calibre1">"— Erkeğe ayol, erkeğe. Canım sağ olsun!"</p>

  <p class="calibre1">Mahalleye yıldırım hızıyla yayılmaktan geri kalmadı İfakat hanımın sevdası.. Gençler, yaşlılar, delikanlılar söylenip söylenip gülüyorlardı.</p>

  <p class="calibre1">"— Demek aşıkmış ha?"</p>

  <p class="calibre1">"— Hem de sırılsıklam!."</p>

  <p class="calibre1">"— Kime acaba?"</p>

  <p class="calibre1">"— Saklıyor kardeş..."</p>

  <p class="calibre1">"— Bu mahallede mi?"</p>

  <p class="calibre1">"— Belli değil.."</p>

  <p class="calibre1">Bir gün Alev:</p>

  <p class="calibre1">"— İfakat hanım teyze, işittiklerim doğru mu?" dedi.</p>

  <p class="calibre1">İfakat hanım her zamanki "İfakat hanım teyze" değildi. Zaten içerleyip durduğu Şehvar'ın piçine:</p>

  <p class="calibre1">"— Nedir işittiğin?" diye sertçe sordu:</p>

  <p class="calibre1">"— Âşıkmışsınız, doğru mu?"</p>

  <p class="calibre1">"— Anneniz hanımefendi gibi karılarla, kancıklara âşık değilim ya!"</p>

  <p class="calibre1">Alev bozuldu, Ne diyebilirdi? Öfkeyle yukarı çıktı, yatak odasında Semâ'nın öteberileriyle kapanmış annesine ağlıyarak başladı:</p>

  <p class="calibre1">— Yeter artık, yeter!</p>

  <p class="calibre1">Kadın neye uğradığını şaşırmıştı:</p>

  <p class="calibre1">— Nedir yeter olan?</p>

  <p class="calibre1">— Git de İfakat teyzenin dediklerini sor ona! Senin yüzünden yerlere geçiyoruz!</p>

  <p class="calibre1">Şehvar bir an Semâ'nın yapışkan, cıvık anılarından kendini kurtarıp kızına eski günlerin çamur Şehvar'ı öfkesiyle baktı:</p>

  <p class="calibre1">— Ne demek istiyorsun?</p>

  <p class="calibre1">— Ben bir şey demek istemiyorum, İfakat hanım teyzeden sor!</p>

  <p class="calibre1">— Ne soracakmışım kokmuştan?</p>

  <p class="calibre1">— Kokmuş mu, genç taze mi? Kadın sırılsıklam âşık.</p>

  <p class="calibre1">Şehvar kalktı, öfkeyle İfakat hanımın yolunu tuttu. İfakat hanım zaten bekliyordu. Hırslı hırslı çalınan zilden Şehvar'ın geldiğini anlamıştı. Açtı kapıyı. Şehvar karşısındaki kadının gençleşmiş, değişik yüzünü görünce şaştı. Ama gene de:</p>

  <p class="calibre1">— Alev'e neler demişsin İfakat hanım? diye sordu.</p>

  <p class="calibre1">— Neler demişim? Karşılığını aldı.</p>

  <p class="calibre1">— Bilmem. Kız ağlayıp duruyor!</p>

  <p class="calibre1">İfakat hanım, bendlerini yıkmış deli bir nehir azgınlığıyla:</p>

  <p class="calibre1">— Bana bak Şehvar! dedi. Ben bugüne bugün tek başına, erkek gibi yaşayan bir kadınım! Allahtan başka da hiç kimseden ne korkum var, ne de pervam. Bir karış bacağıyla karşıma geçip de bana, İfakat hanım teyze işittiklerim doğru mu? diye soramaz!</p>

  <p class="calibre1">Şehvar:</p>

  <p class="calibre1">— Neymiş işittiği?</p>

  <p class="calibre1">Annesiyle İfakat hanımın çekişmelerini merdivenin üst basamağında sinirli sinirli dinlemekte olan Alev:</p>

  <p class="calibre1">— Koskoca kadın aşıkmış, dedi. Aşıkmış!. İfakat hanım çılgın gibi kapıdan fırladı. Şehvar'ı mehvarı bir itişte geçivermiş, nerdeyse merdiveni hızla çıkacak, kızı ayaklarının altına alacaktı:</p>

  <p class="calibre1">— Elbette âşığım, canım sağ olsun. Senden, sizlerden neyim eksik? Ben senin gibi fittini fittoni'leri daha çoook cebimden çıkarırım, mart kedisi !</p>

  <p class="calibre1">— Mart kedisi sensin, dedi Alev. Kart kedi!</p>

  <p class="calibre1">— Ne var sokak süpürgesi? Şehvar karıştı:</p>

  <p class="calibre1">— Aşk olsun İfakat hanım. Kızın değil, torunun yaşındaki şeyle... aşk olsun yani!</p>

  <p class="calibre1">Bu sefer ona döndü:</p>

  <p class="calibre1">— Anasına bak kızını al, astarına bak bezini al!</p>

  <p class="calibre1">— Yaa...</p>

  <p class="calibre1">— Yoğurt!</p>

  <p class="calibre1">— Beğenmedin mi anasını?</p>

  <p class="calibre1">— Beğenilecek yerin kalmamış ki!</p>

  <p class="calibre1">— Senin maşallahın var... şuna bak, anam yaşında karı, düzgünler, sürmeler, rastıklar...</p>

  <p class="calibre1">— Evet ama, hem seviyorum, hem de seviilyorum kokmuş!</p>

  <p class="calibre1">— Nee? Kokmuş mu? Bana ha? Bana mı söylüyorsun?</p>

  <p class="calibre1">— Tabiî sana!</p>

  <p class="calibre1">— Ben senin gibi altmışımdan sonra azmadım anladın mı?</p>

  <p class="calibre1">— Doğruu. Semâ'nın ardından yas tutan, fal fal üstüne baktıran, gözyaşları döken benim değil mi?</p>

  <p class="calibre1">— Seni alâkadar etmez. Mahalleye rezil oldun haberin yok.</p>

  <p class="calibre1">— Hah hah haaay... aynaya bakıp söyledin galiba bunları.. Ayol ben tutuldumsa aslanlar gibi erkeğe tutuldum. Sen? Sen ya?</p>

  <p class="calibre1">İyice komaya girmiş anacının başucunda aşağıdaki çekişmeyi endişeyle dinlemekte olan Kudret Yanardağ'ın cezvesi iyice bulanmıştı, İfakat'ın "— Ayol ben tutuldumsa aslanlar gibi erkeğe tutuldum" demesi üzerine yerinden fırladı, çabuk çabuk giyinmeğe başladı. Çekişmenin kendi başında patlayacağına inanan yanı ağır basıyordu. Annesinin ağırlaşan soluk alışlarını falan unutarak evden fırlamayı düşünüyordu. Bu iş de nasıl olacaktı bilmiyordu ama, bir kolayını bulup cızlamı çekmezse, iki kadın işe onu karıştırabilirlerdi. Apartmanın öteki katlarında oturanların gene kadınlı, erkekli, don paça merdivene biriktikleri kahkahalarından anlaşılıyordu. Bir kavga olmasın, sanki komedi tiyatrosundaymışlar gibi, alttan alta kışkırtır, sonra da basarlardı kahkahalarını..</p>

  <p class="calibre1">— Çiroz çirooooz!</p>

  <p class="calibre1">— Ne var aşağı mahalle çaçası?</p>

  <p class="calibre1">— Bana mı? Bana mı söylüyorsun? Komşulaar, şahit olun komşulaaaaar!!!</p>

  <p class="calibre1">Derken kapışan kadınların birbirlerini yolarkenki cıyaklamaları arasında, Şehvar'in kart horoz sesi:</p>

  <p class="calibre1">— Kudreeet, Kudret beeeey!!! İfakat'ın sesi:</p>

  <p class="calibre1">— Kurban ol Kudret'e de, Kudret beye de, ;Sen o aslanlar gibi adamın eline su dökemezsin su!</p>

  <p class="calibre1">— Doğru. Ben dökemem... sen dök!</p>

  <p class="calibre1">— Eh, bir gün o da olur!</p>

  <p class="calibre1">— Yaa!</p>

  <p class="calibre1">— Evet.</p>

  <p class="calibre1">— Demek kocamda gözün var? — O senin kocan değil ki!</p>

  <p class="calibre1">— Ya?</p>

  <p class="calibre1">— Açtırma benim ağzımı Şehvar, komşulara daha fazla rezil olmayalım!</p>

  <p class="calibre1">— Aç aç... açılacağın kadar açıldın zaten, rezil olmaya gelince, bana göre hava hoş nineciğim...</p>

  <p class="calibre1">— Nineciğin mineciğin. Beni sana değişti ya! Merdivenlere birikenlerin hayret çığlığı! Yaa, demek İfakat hanım teyze, Kudret beye âşıktı? İşte bunu bilmiyorlardı. Ee, doğrusu aşk olsundu o erkek güzeli Kudret bey amcaya da!</p>

  <p class="calibre1">Aşağıda çekişme süredursun, "Kudret bey amca" titreyen elleri, ayaklarıyla zorla giyinmiş, merdivenden inmeğe başlamıştı. Tam da zamanıydı. İki kadın iki yandan üzerine atıldılar:</p>

  <p class="calibre1">— Demek bu kokmuş karıyla mercimeği fırına verdin öyle mi?</p>

  <p class="calibre1">Adam şaşırmıştı:</p>

  <p class="calibre1">— Şehvar, karıcığım... öteden İfakat:</p>

  <p class="calibre1">— Nee? Şehvar mı? Karıcığım mı?</p>

  <p class="calibre1">— Şey, İfakat hanım, İfakat hanımcığım..</p>

  <p class="calibre1">— Hani, şekerindim? Hani elmasındım? Kudret neler işitiyorum, Kudret?</p>

  <p class="calibre1">İki kadının çekiştirmesi, komşuların kahkahaları arasında fırsat bulup kendini sokağa attı. Oooh, dünya vardı. Ortalık günlük güneşlikti. Aklında ne annesi, ne de Şehvar'la İfakat... Bakkal Akif'e de görünmeden, hep o zııt zııt zııt iskarpinleri, sarı çantası, rölöve şapkasıyla cadde kaldırımında durdu.</p>

  <p class="calibre1">Ulan amma da felâketti be!</p>

  <p class="calibre1">— Taksi!</p>

  <p class="calibre1">Araba dolmuşta çalışıyordu oysa, durdu. Girdi.</p>

  <p class="calibre1">— Nereye emrediyorsunuz beyefendi? Soluk soluğa:</p>

  <p class="calibre1">— Cağaloğlu, dedi.</p>

  <p class="calibre1">Eveet, işler şimdi çatallanmıştı işte. Bu rezaletten sonra o eve nasıl dönerdi ? Dönse, karısı bir yandan, İfakat öte yandan didiklerlerdi. Sonra iki oğlu, kızı... Oğlanlar zaten memnun değillerdi. İkisi de üniversite öğrencisi oldukları halde, bir kaşık suda boğmağa bakıyorlardı. Şehvar'a gelince, herhalde bu rezaletin üzerine onu artık eve almak istemezdi., İfakat'se.. ulan amma da çatmıştı be! Karıyla işe şakadan başlamış, sonra da kuyruğu adamakıllı kaptırmıştı.. Kurtarabilirsen kurtar! Ne olursa olsun, şimdilik yazıhanede arkadaşlarına çaktırmamalı, "Teftiş ve tahsilât'a kendini vermeliydi. Vermeliydi ki, cebine birkaç para girsin!</p>

  <p class="calibre1">Yazıhanede arkadaşları da ayni şeyi görüşüyorlardı. Deve:</p>

  <p class="calibre1">— Yahu bıraksın anasının başında beklemeyi de gelsin, dalgamıza bakalım, diyordu. Ana bu, Elbette ölecek. Başucunda beklemekle canına can katacak değil ya!</p>

  <p class="calibre1">İdris, Boğaz'daki otel üzerine Deve'yi boyuna sorguya çekiyordu:</p>

  <p class="calibre1">— Demek kadın da bulunduruyorlar? Kocaman ayaklarıyla yazıhaneyi köşeden köşeye adımlamakta olan Deve:</p>

  <p class="calibre1">— Yahu, dedi. Yıllardır bu meslekten ekmek yiyorum. Yaş tahtaya basar mıyım?</p>

  <p class="calibre1">Bir başkası:</p>

  <p class="calibre1">— Hayır, bir şey değil, otelin sahipleri memuriyetten gelmiş insanlar diyorsun. Memuriyetten gelmiş olanlar bizim dümenimizi yerler mi ?</p>

  <p class="calibre1">Deve kızdı:</p>

  <p class="calibre1">— Enayiye bak. Ulan yedirmesini bildikten sonra, hazreti Allah'a bile yedirir insan!</p>

  <p class="calibre1"></p>

  <p class="calibre1">Boğaz'ın şahane bir yerindeki otel, pek o kadar kocaman dağil ama, zarifti, şirindi. Yeni açıldığı, işletmeye yeni açıldığı için fazla kalabalık değildi. Güneş altında sakin, rahat bir mavilik içindeki Boğaz'ın sularına bakan terasında otelin sahibi emekli hâkimle, emekli vali karşılıklı tavla oynuyorlardı. İkisi de iri yarı, ikisi de göbekliydi. Emekli vali zarları salladı salladı attı:</p>

  <p class="calibre1">— Ne o bacanak?</p>

  <p class="calibre1">— İki bir.</p>

  <p class="calibre1">— Dubara gibi geldi bana! '</p>

  <p class="calibre1">— Yoo.. mızıkçılık istemem! Oyna...</p>

  <p class="calibre1">— Peki, şu iki, şu da bir. Oldu mu ?</p>

  <p class="calibre1">— Olmayacak ne var mîrim? Al düşeşi. Tuh, şeşbeş. Ulan orada sıkıştık kaldık be...</p>

  <p class="calibre1">Boğaz'ın deniz kokusu sessizliği içinde hızla yaklaşıp, belki de otel kapısında duran iki arabaya dikkat bile etmediler. Oteldi burası.. Belki de yeni müşteriler gelmişti.. Emekli Vali, otelin İdare Müdürüydü ama, kendisi koş oraya, koş buraya gidecek değildi bu yaştan sonra. Üstelik astımı, şekeri, susu busu... Süreyya vardı yerine sağa sola koşturan. Bacanağının damadı. Doğrusu açıkgözdü. Polis, Belediye, şu bu işlerinden hınzır gibi anlıyor, gereğini gerektiğince yaparken ne şişi yakıyordu, ne kebabı!</p>

  <p class="calibre1">— Evet bacanak., bu se, bu da penç!</p>

  <p class="calibre1">— Bir çift, marssın, ona göre!</p>

  <p class="calibre1">— O çifti atmak, ah mîrim ah... Bilek ister ona bilek!</p>

  <p class="calibre1">Emekli Vali zar tutmakta olan elinin bileğini gösterdi:</p>

  <p class="calibre1">— Ne bu?</p>

  <p class="calibre1">— O mu? Lahana sapı lahana!</p>

  <p class="calibre1">Kah kah kah kah... güldüler. Emekli Vali zarları attı, iki bir. Emekli Hâkim:</p>

  <p class="calibre1">— Ee, dedi, geçmiş olsun bana!</p>

  <p class="calibre1">— Yak öyleyse bir cigara!</p>

  <p class="calibre1">— Sağ ol!..</p>

  <p class="calibre1">Hâkim'in damadı şip-şak aşağıya inip iki gıcır gıcır taksiyle otel kapısına dayananların kimliğini kestirmeğe çalışmadan önce, adamlarına emir verdi:</p>

  <p class="calibre1">— İçerdeki kadınlarla zamparalarını arka kapıdan... çakıyorsunuz ya?</p>

  <p class="calibre1">Gözleri yuvalarında fıldır fıldır dönen, otuz altı yaşlarında eski bir otel işletmecisiydi. Kayınbabası emekliye ayrılıp, eline de toplu bir para geçince kaç vakittir tasarladığı bu otel işini ihtiyarın kafasına sokmuş, ne yapmış yapmış, bu oteli aldırmıştı. Arabadan inenlerin davranışlarından, kimliklerini kestirmeye çalışıyordu ama, pek bir şey anlayamamıştı. Bakıyordu, sadece bakıyordu: Öndeki arabadan inen sarı çantalı, zııt zııt zııt sarı iskarpinli, boylu poslu adam, heyetin ya reisi olacaktı, ya da.....velhâsıl kestiremiyordu işte. Heyetin belki de reisi olması mümkün, zııt zııt zııt adam arabadan inmiş, arkasında elleri, ellerinde çantası, rölöve şapkası, aşağıdan yukarı otele bakıyor, yanıbaşındaki uzun boylu, kocaman elli ayaklı adam da kırıla döküle, büyük bir saygıyla ona bir şeyler anlatıyordu, ötekiler önemsiz, küçük memurlar olmalıydılar. Biri kara çantasıyla herhalde tahsildardı, öteki de... Doktor diyecekti ama, hayır, doktorluk kılık yoktu adamda. Hem ne diye doktor olsundu? Doktor olsa, Belediye'nin sağlık ekibi diyebilirdi ama, sağlık, fen işleri ekipleri gelmiş, herşeyleri görmüşlerdi. Kalıyordu polis. Polisten miydiler acaba? Polisten olsalar... yok canım, polis böyle gelmezdi.. Hooş, polisin nasıl geleceğini de Allah bilirdi ya... Baskına gelenler daha çok gece yarısı, yahut da sabaha karşı gelirler, baskın verirlerdi. Hayır, hayır, bu otelde henüz böyle bir şey olmamıştı. O, bunun daniskalarını, çalıştığı çeşitli otellerin idare müdürlüklerinden biliyordu. Uzun boylu, kocaman elli, kocaman ayaklı adam "Deve"ye benziyordu. Sarı ayakkapları zııt zııt zııt eden rölöve şapkalı, çantalı "Âmir"e yol gösterirken :</p>

  <p class="calibre1">— Buyurun beyefendi, diyordu.</p>

  <p class="calibre1">"Beyefendi" ağır adımlarla otel kapısına geldi, durakladı. İçeri girdi. Kapı yanında elleri kavuşuk bekleyen saygılı adama bakmadı bile. Bu, emekli hâkimin tecrübeli damadı üzerinde korku yaratmıştı. "Heyet" otele girmiş, otelin incecik kırmızı kum yolunda daha içerlere ağır ağır ilerliyorlardı. Süreyya en arkadaydı. Kimlikleri üzerine hiçbir fikri olmadığı için, yüreği çarpıyorsa da, kadınlarla zamparaların şimdiye kadar arka kapıdan aşırılmış olacaklarını sandığı için de ferahlık duyuyordu. İster Belediye, ister Polis, isterse de hiç hesapta olmayan herhangi bir "Teftiş" Kurulu üyeleri olsunlardı. Polis defteri düzenliydi; sağlık kurallarına dehşetli bir titizlikle riayet ediyorlardı. Ondan ötesine gelince..</p>

  <p class="calibre1">Deve, alt katın tuvaletlerinden birinin kapısını itti:</p>

  <p class="calibre1">— Bakın!</p>

  <p class="calibre1">"Beyefendi" şöyle bir baktı sonra:</p>

  <p class="calibre1">— Hafif koku var! dedi.</p>

  <p class="calibre1">Deve hemen hû çekti:</p>

  <p class="calibre1">— Haklısınız beyefendi, var! ötekilere de bakalım mı ?</p>

  <p class="calibre1">Kudret Yanardağ iri gözlerinin küçümseyen bakışlarıyla Süreyya'ya şöyle bir baktı:</p>

  <p class="calibre1">— Öteki helaların hepsi de böyle mi ? Ellerini önünde ovalayıp duran Süreyya:</p>

  <p class="calibre1">— Hayır beyefendi, dedi. Üst kattakiler alafrangadır!</p>

  <p class="calibre1">— Bunlar neden alaturka?</p>

  <p class="calibre1">— Efendim bunlar müstahdeminin olduğu için..</p>

  <p class="calibre1">— Yaa. demek müstahdemin insan değil? Kocaman defterli adama döndü:</p>

  <p class="calibre1">— Not al! Sonra parladı:</p>

  <p class="calibre1">— Necisin sen bu otelde?</p>

  <p class="calibre1">— İdare müdür yardımcısıyım efendim,</p>

  <p class="calibre1">— Tahsilin?</p>

  <p class="calibre1">— Orta beyefendi.</p>

  <p class="calibre1">— O halde, mikrop denilen şeyi bilirsin?</p>

  <p class="calibre1">— Biliyorum beyefendimiz..</p>

  <p class="calibre1">— Sâri hastalıkların mikroplardan geçtiğini, mikroplarınsa otelin asıl müşterileriyle müstahdemin diye bir ayırım yapmıyacaklarinı da bilmen lâzım!</p>

  <p class="calibre1">— Hak-kı âliniz var ama beyefendi.. Kocaman eli havaya kalktı:</p>

  <p class="calibre1">— Sözümü bitilmedim daha!</p>

  <p class="calibre1">— Özür dilerim efendim..</p>

  <p class="calibre1">— Mikroplar hem müşteri, müstahdemin diye bir ayırım yapmazlar, hem de... Sözünün ardını unutuvermişti. Aklında annesi, kavga, mahallelinin kahkahaları.. Sözünün ardını unutunca çokluk yaptığı gibi: __ Efendim? dedi.</p>

  <p class="calibre1">— Hak-kı âliniz var beyefendi..</p>

  <p class="calibre1">— Onun için.. Kocaman defterliye döndü:</p>

  <p class="calibre1">— Not aldınız değil mi? Kocaman defterli:</p>

  <p class="calibre1">— Aldım beyefendi..</p>

  <p class="calibre1">— Pekâlâ... Üst kata çıkalım!...</p>

  <p class="calibre1">Süreyya önden koştu. Ardında Deve. Deve:</p>

  <p class="calibre1">— Dur dur, dedi. Acele etme!</p>

  <p class="calibre1">Süreyya bozularak durdu. "Herifler" sağlık ekibi mi, polisten miydiler?</p>

  <p class="calibre1">Kudret Yanardağ zııt zııt zııt'larla önden merdivene yürüdü. Yarım adım sol gerisinde Deve, Deve'nin ardında kocaman defterli, onun ardında kara çantalı, daha arkada ufacık ufacık yeşil gözleri cin gibi parlayan bir kravatlı. Süreyya bu adamla anlaşabileceğini kestirdiği için, yanına sokuldu, konuşma kapısı aradı:</p>

  <p class="calibre1">— Abiciğim, affedersiniz.. Ne heyeti bu acaba?</p>

  <p class="calibre1">Ufacık ufacık yeşil gözlü adam öyle bir baktı ki, Süreyya tekme yemiş köpek gibi geriledi. Ulan ne tuhaf heyetti bu be! Bunca yıllık otelciliğinden gelen denemelerle biliyordu ki, ne heyeti olursa olsun, müessese sahibiyle anlaşma yoluna giderdi, gidebilirdi; gitmese bile kimliğini belirtirdi. Bir şey değil, yukarıda bacanağıyla tavla oynamakta olan kayınbabası emekli hâkim'e durumu anlatsa... Olmazdı ki! Emekliye ayrılması hiçbir şey değiştirmemişti. Herif kendini hâlâ hâkim saydığı için, cart carta bağlıyacak, hele emekli vali bacanağı da işe tıpkı tıpkısına emekli hâkim kaymbabası gibi, kendini hâlâ vali sayarak karıştı mı, bir çuval inciri barbat edecekti. En iyisi, işi oluruna bırakıp, şişi de, kebabı da yakmamaktı!</p>

  <p class="calibre1">Arkalarından seğirtti.</p>

  <p class="calibre1">"Heyet" ikinci kata çıkmıştı.</p>

  <p class="calibre1">Deve önden koştu. Sanki otelin köşesini, bucağını, girdisini çıktısını biliyormuş gibi, tuvaletlerden birinin kapısını rastgele açtı:</p>

  <p class="calibre1">— İşte beyefendi.. Buyurun!</p>

  <p class="calibre1">"Beyefendi", zııt zııt zııt, geldi, kapıda durdu. Duvarları, zemini beyaz fayans tuvalete baktı. Gerçekten de modern tuvalet tekniğine uygundu. En küçük bir eksiklik bulamazdı istese bile. Kafasında şimşek çakarak:</p>

  <p class="calibre1">— Bana otelinizin tarifesini getirin dedi. Süreyya hiçbir şey anlamadıysa da:</p>

  <p class="calibre1">— Emredersiniz beyefendi, diye koştu. Deve sesini alçaltarak:</p>

  <p class="calibre1">— Ulan çuvalladın, dedi. Neyin tarifesini istedin adamdan?</p>

  <p class="calibre1">— Ne bileyim ben?</p>

  <p class="calibre1">— Bugün tam dalgınlığın üzerinde. Ne oluyor sana?</p>

  <p class="calibre1">İçini derin derin çekti:</p>

  <p class="calibre1">— Anam, anam ağır hasta..</p>

  <p class="calibre1">Kafasından anacığı geçti gene: Ağır hastaydı gerçekten de. Anacığı, herşeyi. Bu dünyaya onu bağlayan tek insan! Gözlerini yumuverirse, Kudret Yanardağ için, yaşamanın hiçbir anlamı kalmazdı. Hele karısıyla İfakat'in takışması da tüy dikmişti.Süreyya, zııt zııt zııt adamın, "— Bana otelinizin tarifesini getir!" emri karşısında o an "Hangi tarifeyi?" diye sormamanın verdiği acz içindeydi. Öyle ya! Otelin ne tarifesi? Yatak ücreti mi? Yoksa lokanta kısmının yemek fiyatları tarifesi, yani liste mi? Üst kattaki terasa koştu. Kayınbabasıyla emekli vali bacanak tavla partisini kızıştırmışlardı:</p>

  <p class="calibre1">— Kesme zarımı!</p>

  <p class="calibre1">— Keserim bacanak, bu kadar zar gelmesi..</p>

  <p class="calibre1">— Vallahi bırakırım!</p>

  <p class="calibre1">— Partiler sende kalır!</p>

  <p class="calibre1">Süreyya elini tavlanın ortasına koydu: — Bırakın şunu da gelenlere bakın biraz! Emekli vali içerledi:</p>

  <p class="calibre1">— Oğlum lâubaliliği sevmem!</p>

  <p class="calibre1">Süreyya da bu "vali eskisi"ne ilk gündenberi İçerleyip duruyordu. Kayınbabasının bacanağıysa ne olmuştu yani? Süreyya olmasa, kayınbabası, herifi ailesi ile birlikte otelin bir dairesinde alıkoyacaktı. — Bey amca dedi, Birileri geldi, benden otelin tarifesini istediler! Ne kayınbaba hâkim, ne de kayınbabanın bacanağı emekli vali, "otelin tarifesi"nden hiçbir şey anlamamışlardı. Hâkim emeklisi:</p>

  <p class="calibre1">— Otelin ne tarifesi ? dedi. Emekli vali, bir parça da öfkeyle:</p>

  <p class="calibre1">— Öyle ya, ne tarifesi? Süreyya kırıta döküle:</p>

  <p class="calibre1">— Orasını ben de anlayamadım, dedi.</p>

  <p class="calibre1">— Git sor, öğren, gel oğlum! Emekli vali içini çekti:</p>

  <p class="calibre1">— Bu mu tecrübeli otel işletmecisi, bacanak? Süreyya kızdıysa da renk vermedi:</p>

  <p class="calibre1">— Bir zahmet siz kalkıp baksanız..</p>

  <p class="calibre1">Emekli vali hem Süreyya'nın şefi, hem de haftalardır otele yanlamış olmanın verdiği rahatsızlıktan kurtulmak için, ondan beklenmeyen bir çeviklikle yerinden fırladı. Hâkim emeklisi, bacanağına:</p>

  <p class="calibre1">— Bir dakika, dedi. önden yürüdü. Ardında Süreyya, alt kata indiler. Emekli vali, bütün emekliliğine karşılık kendini gene de vali saymaktan gelen bir alışkanlıkla, kolalı yakasıyla kravatını hiç lüzum yokken düzeltip, gene hiç lüzum yokken öksürdükten sonra, bir adım sol gerisindeki Süreyya'ya bakmadan sordu:</p>

  <p class="calibre1">— Neredeler?</p>

  <p class="calibre1">— Aşağıdalar efendim..</p>

  <p class="calibre1">"Efendim" sözü emekli valinin gururunu okşamış, yeni bir güç vermişti. İşte böyle zamanlarda belli olacaktı hizmeti. Emekli hâkim bacanak anlasındı tecrübeli idare müdürü damadının en gerekli bir yerde işe yaramayacağını! Bir kat daha indiler ve vali emeklisi uzaktan gözüne çarpan 'Müfettişler müfettişi"yle durakladı. Vay anasını, o muydu bu? Şu, hani en son valiliği zamanında şehri allak bullak eden sahtekâr? Hani savcılıkta tamamlanmış evrakı bekleyen adam ha? Bir anlık duraklamada hatırladı ki, "Müfettişler müfettişi" onu tanımıyordu. O gün vali muaviniyle konuşmuşlar, valinin rahatsızlandığı için yarım saat önce evine gittiğini kendisine bildirmişti. Yani vali emeklisi onu tanıyordu da, o, vali emeklisini tanımıyordu. Vali emeklisi kendini toparlayarak yaklaştı: "Müfettişler müfettişi" ona şüpheyle bakıyordu! Vali ne yapmalıydı da ürkütmemeliydi adamı? Yanına iyice yaklaştı, ellerini ovalıyarak:</p>

  <p class="calibre1">— Hoş geldiniz beyefendi, dedi.</p>

  <p class="calibre1">Başta Kudret Yanardağ, hiçbiri durumu olağanüstü bulmadılar.</p>

  <p class="calibre1">— Hoş bulduk, demedi Kudret Yanardağ. Doğrudan doğruya sordu:</p>

  <p class="calibre1">— Otelinizde kadın da bulunduruyor musunuz ?</p>

  <p class="calibre1">— Hayır, katiyen.</p>

  <p class="calibre1">— Bize yapılan ihbar, bulundurduğunuz merkezinde!</p>

  <p class="calibre1">Süreyya'nın aklı gitmişti, ama, emekli valinin kafasında da şimşek çakmıştı. Süreyya'ya döndü:</p>

  <p class="calibre1">— Beyefendileri neden lokanta kısmına buyur etmedin?</p>

  <p class="calibre1">Süreyya, hayretler içinde şaşaladı. Bu, kayınbabasının nekes bacanağı mıydı? Şimdiye kadar gerek belediye, gerekse polis, ya da başka yerlerden çeşitli görevliler gelmiş, hiçbirine böylesine bonkör davranmamıştı da, bunlara neden, niçin?</p>

  <p class="calibre1">Gene de:</p>

  <p class="calibre1">— Buyurun beyefendi, dedi.</p>

  <p class="calibre1">Kudret Yanardağ önden zııt zııt zııt yürüdü. Yarım adım solunda Deve, Deve'nin hemen arkasında İdris, İdris'in yanında kocaman defterli, kocaman defterilinin yanında da ufacık ufacık yeşil gözlü. Deve yolda:</p>

  <p class="calibre1">— Nasıl? dedi. Yalan mıymışım? Kudret Yanardağ kızdı:</p>

  <p class="calibre1">— Sırası değil şimdi! Deve'nin çenesi durmuyordu ki:</p>

  <p class="calibre1">— Bi binlikten aşağı kurtarmaz ha!</p>

  <p class="calibre1">— Ulan kessene be!</p>

  <p class="calibre1">Lokanta kısmına geçtiler. Kavuniçi, mavi dilimli deniz şemsiyelerinin altlarındaki masalarda çiftler, daha çok bira içerek, konuşuyorlardı.</p>

  <p class="calibre1">Deve:</p>

  <p class="calibre1">— Tâ karşıdaki masaya geçelim, pazarlık daha iyi kızışabilir orda!</p>

  <p class="calibre1">Kudret Yanardağ gene bir:</p>

  <p class="calibre1">— Kes! dedi.</p>

  <p class="calibre1">Çünkü dalgasına taş atıyordu boyuna. Anlamıştı otel sahiplerinin korktuğunu. Korkan her müessese sahibinin mutlaka kanuna aykırı bir yanı vardı, ya da olmalıydı. Elbette temiz bir binlik kaldıracaktı. Boğaz'ın pırlantası bu otel. Daha fazla da kaldırabilirdi belki, ama, falsoları neredeydi acaba? îşte bütün mesele bunu yakalamaktaydı! Tâ uçtaki masaya geçtiler.</p>

  <p class="calibre1">Süreyya:</p>

  <p class="calibre1">— Ne emir buyuruyorsunuz efendim? dedi. Deve:</p>

  <p class="calibre1">— Büyük bir Kulüp getir herşeyden önce! Kudret Yanardağ:</p>

  <p class="calibre1">— Bol miktarda buz. Sonra.. Istakoz var mı?</p>

  <p class="calibre1">— Emredersiniz beyefendiciğim!</p>

  <p class="calibre1">Kocaman defterli defterini yanındaki iskemleye bırakmıştı:</p>

  <p class="calibre1">— Tarama, dedi. Kara çantalı:</p>

  <p class="calibre1">— Havyar!</p>

  <p class="calibre1">Garsonlardan herhangi biri değil, siyah ceketiyle şef garson not ediyordu istenenleri. Süreyya:</p>

  <p class="calibre1">— Başka efendimiz? İdris en son karıştı lâfa:</p>

  <p class="calibre1">— Neyi uygun görüyorsanız getirin, dedi. Süreyya ve şef garson çekildikten sonra, Deve:</p>

  <p class="calibre1">— Bana bak Palavracı, dedi Kudret Yanardağ'a. Pazarlığı bana bırak!</p>

  <p class="calibre1">İdris:</p>

  <p class="calibre1">— Hayır bana, dedi.</p>

  <p class="calibre1">— İyi ama, sen ufakcısın kardeşim. Burada beş kişiyiz. En azından birer yüzlük geçmeli elimize, yiyip içtikten sonra!</p>

  <p class="calibre1">— Yüzlük az, dedi Kudret Yanardağ.</p>

  <p class="calibre1">— En azından dedim.</p>

  <p class="calibre1">— Yiyip içtikten sonra ikişer yüzlük nasıl, ikişer yüzlük?</p>

  <p class="calibre1">— Eh, fena sayılmaz!</p>

  <p class="calibre1">İstenen büyük Kulüp rakısı geldi. Buzdolabında terlemişti üşümekten. İstakoz, karides, havyar, ançuez,iri siyah zeytinlerle işli domates salatası, pilâki, bolca buz, şişe şişe maden suları..</p>

  <p class="calibre1">Süreyya:</p>

  <p class="calibre1">— Başka bîr emriniz beyefendiciğim ? Kudret Yanardağ çalımla:</p>

  <p class="calibre1">— Olursa sesleniriz, dedi.</p>

  <p class="calibre1">Süreyya elini belli etmediği bir sevinçle emekli valinin yanına gitti. Adam telefonda birtakım numaraları çevirdikten sonra:</p>

  <p class="calibre1">— Alooo, dedi. Kimsiniz efendim?</p>

  <p class="calibre1">Biraz kekeledi, sonra üstün saygılarını sunmak için hazırlanarak:</p>

  <p class="calibre1">— Bendeniz Ç. vali emeklisi beyefendiciğim. Hani şu tekemmül etmiş bir evrak vardı.. Hatırladınız mı? Evet beyefendi, burada, Boğaz'da, benim bacanağın otelindeler. Öyle yaptık beyefendiciğim, otelin lokanta kısmındalar şimdi. Evet evet, merak buyurmayın efendim. Elbette efendim. Yalnız biraz çabuk. Hayhay beyefendiciğim!</p>

  <p class="calibre1">Kulaklığı yerine koydu:</p>

  <p class="calibre1">Bir şeyler sezen Süreyya:</p>

  <p class="calibre1">— Ne oluyor yahu? dedi.</p>

  <p class="calibre1">Emekli vali, bu "Ne oluyor yahu?" ya da müthiş içerliyerek, sanki bu lâubaliliğin öcünü almak istercesine:</p>

  <p class="calibre1">— Bir şey yok, dedi.</p>

  <p class="calibre1">— Kime telefon ettiniz?</p>

  <p class="calibre1">— Az sonra öğrenirsin!</p>

  <p class="calibre1"></p>

  <p class="calibre1">Süreyya iyice öfkeli, terasa, kaynatası emekli hâkimin yanma gitti. Emekli hâkim, elinde zarlar, bacanağının dönmesini bekliyordu. Hep böyle yapardı, bacanak, mars olmak üzereyken... Mutlaka bir bahane bulur, sıvışır, emekli hâkime mars yapmanın zevkini tattırmak istemezdi. Süreyya hep o sinirli haliyle bir iskemle çekti:</p>

  <p class="calibre1">— Yahu çok tuhaf adam bu senin bacanak be beybaba!</p>

  <p class="calibre1">Emekli hâkim mars olacakken gene bir punduna getirip kaçan bacanağı için aynı şeyi düşündüğünden:</p>

  <p class="calibre1">— Çok, dedi.</p>

  <p class="calibre1">— Herifleri hiç sebep yokken içkiye davet ettirdi. Ne mecburiyetimiz var? Şerefsizim hesap en azından var yüz elli, iki yüz lira! Emekli hâkimin gözleri büyüdü:</p>

  <p class="calibre1">— Yüz elli, iki yüz?</p>

  <p class="calibre1">— Tabiî ya!</p>

  <p class="calibre1">Sonra ekledi:</p>

  <p class="calibre1">— Ne mecburiyetimiz var? Hiç kimseye haraç vermek zorunda değiliz. Şayet resmî görevlilerse, gerekiyorsa, varsa bir falsomuz, tutsunlar tutanaklarını !</p>

  <p class="calibre1">Emekli vali telâşla geldi. Bacanağına:</p>

  <p class="calibre1">— Çabuk on tane yüz liralık, dedi. Süreyya bir şeyler sezer gibi olmuştu. Emekli hâkim de:</p>

  <p class="calibre1">—- Ne olacak?</p>

  <p class="calibre1">— Siz dediğimi yapın, vaktimiz yok. Paraların numaralarını tesbit edelim, sonra da Süreyya bunların vermenin yolunu bulsun!</p>

  <p class="calibre1">Süreyya anlamıştı işi ama, çok tehlikeliydi. Görevlilere oyun oynamaya, hele onları faka bastırmaya gelmezdi. Ne yapıyordu bu adam? Otelin adı bir sefer kötüye çıktı mı, bir daha en önemsiz işinde bile gözleri dört açarlar, kahveni bile içmedikten başka, sık sık teftiş, müşteriyi rahatsız ederlerdi ki, bu da bir sefer yayıldı mı, artık müşteriden elini yıka!</p>

  <p class="calibre1">— Bana kalırsa boşverin bu dalgaya! dedi. Emekli vali kızdı:</p>

  <p class="calibre1">— Neden o?</p>

  <p class="calibre1">— Otelimizin adı çıkar, sonra her Allahın günü baskın, kontrol, şu bu. Bu da müşterinin işine hiç gelmez. Koca İstanbul'da, koca Boğaz'da başka otel yok değil ya! Emekli valinin kulağına söz girmiyordu:</p>

  <p class="calibre1">— Bu otelin idare müdürü ben miyim?</p>

  <p class="calibre1">— Orası öyle..</p>

  <p class="calibre1">Bu "orası öyle"ye kızdıysa da, kendini tuttu:</p>

  <p class="calibre1">— Öyleyse dediğimi yap!</p>

  <p class="calibre1">Süreyya istemiye istemiye gitti, otel kasasından on tane yüz liralık alıp geldi. Paraların numaraları tesbit edildi, imzalandı, Süreyya'ya teslim edildi. Süreyya istemiye istemiye lokanta bölümüne geçti. Beş kişi yiyor, içiyorlardı.</p>

  <p class="calibre1">Deve, Süreyya'yı uzaktan görünce:</p>

  <p class="calibre1">— Geliyor, dedi. Hep baktılar.</p>

  <p class="calibre1">— Deminki koca göbekli kimdi? diye sordu Kudret Yanardağ.</p>

  <p class="calibre1">— Otel idare müdürüyüm dedi ya!</p>

  <p class="calibre1">— Bu?</p>

  <p class="calibre1">— Bu da yardımcısı olmalı.. Süreyya yanlarına sokulmuştu:</p>

  <p class="calibre1">— Başka bir emriniz var mı? Deve:</p>

  <p class="calibre1">— Deminki beybaba idare müdürü mü? diye sordu.</p>

  <p class="calibre1">— Evet, dedi Süreyya,</p>

  <p class="calibre1">— Siz?</p>

  <p class="calibre1">— Ben yardımcısıyım efendim. Bir dakika rica edebilir miyim?</p>

  <p class="calibre1">Deve kalktı, yanına gitti Süreyya'nın. Bir şeyler sezmişti. Sezerdi be. Bu işlerde yeni miydi? En azından on beş yıldır geziyordu bu yollarda. Demek tam da üstüne basmışlardı? Herhalde, ona anlattıkları gibi, bal gibi randevuculuk yapıyorlardı.</p>

  <p class="calibre1">Ayrı bir masaya geçtiler. Süreyya'nın lâfı uzatıp, döndürüp dolaştırmasına lüzum kalmadı. Deve hemen senli benli oluverdi:</p>

  <p class="calibre1">— Çakıyorum otelinizi aslanım... burada dönen fırıldaklardan haberim var. Fakat sen, deminki gebeşe benzemiyorsun, hoşuma gittin. Seninle anlaşırsak bundan sonra rahat edersin!</p>

  <p class="calibre1">— Tamam, dedi Süreyya.</p>

  <p class="calibre1">— Aksi halde başınız ağrır!</p>

  <p class="calibre1">— Biliyorum beyim. Söyledim ama, herif bu işlerin adamı değil ki. Emekli validen otel idare müdürü olur mu? Güya iş yapacak. Sizinle bin liraya mı anlaştı?</p>

  <p class="calibre1">— İki bin dedik, o illâki bin üzerinde durdu.,</p>

  <p class="calibre1">— Bence bu da yanlış. Böyle müesseselerin sahipleri paradan kaçmıyacaklar. Fakat benim bildiğim, sizlere kata-külli olmaz!</p>

  <p class="calibre1">Deve şüpheyle sordu:</p>

  <p class="calibre1">— Ne kata-kullisi? Süreyya sır verircesine:</p>

  <p class="calibre1">— Benden duymuş olmayın, yüzlüklerin numaralarını tesbit etti aklınca!</p>

  <p class="calibre1">— Yaa! dedi Deve. Ver sen onları bana. O gitsin derdini Marko Paşa'ya anlatsın..</p>

  <p class="calibre1">On tane yüzlüğü aldı, pantolon cebine indirdi, kalktı:</p>

  <p class="calibre1">— Gel, makbuzları al!</p>

  <p class="calibre1">Arkadaşları masada merakla bekliyorlardı. Kocaman defterliye:</p>

  <p class="calibre1">— Beşer yüz liralık iki makbuz kes, dedi Sinirli görünüyordu.</p>

  <p class="calibre1">Kocaman defterli, önce ESNAFIN SESİ gazetesine otelce verilen bir yıllık reklâm bedeli olarak beş yüz liralık bir makbuz kesti. Sonra da İŞ VE İŞÇİ HABERLERİ gazetesine bir yıllık reklâm bedeli olarak ikinci bir beş yüzlük makbuz.</p>

  <p class="calibre1">— İmzala şurasını aslanım!</p>

  <p class="calibre1">Süreyya imzaladı. Bu suretle, alınan bin lira, iki ayrı gazetede otelin iki ayrı ilânı için birer yıllık reklâm ücreti olmuş oluyordu:</p>

  <p class="calibre1">— Yırt makbuzları ver beye., haah, tamam! Süreyya, elinde makbuzlar, dikiliyordu. Deve rakısını aldı, kaldırdı:</p>

  <p class="calibre1">— Sen çok hoşuma gittin. Şerefe:</p>

  <p class="calibre1">— Afiyet olsun beyefendi.</p>

  <p class="calibre1">— O gebeşe söyle, paraların numaralarını noterden tasdik ettirsin. Oldu mu?</p>

  <p class="calibre1">Süreyya makbuzları götürdü otel kasasına soktu. Az sonra gelen görevliler, baskını yapıp numaraları önceden tesbit edilmiş paralan Deve'nin pantalon cebinde buldularsa da hiçbir şey lâzım gelmedi. Çünkü bu paralar, otelin birer yıllık reklâm bedeli olarak iki ayrı gazeteye verilmişti. Makbuzlar vardı, makbuzların altları da otel idare müdürü yardımcısı tarafından imzalanmıştı. Yalnız Kudret Yanardağ..</p>

  <p class="calibre1">— Kudret Yanardağ hanginizsiniz? "Müfettişler müfettişi":</p>

  <p class="calibre1">— Ben, dedi.</p>

  <p class="calibre1">— O halde lütfen buyurun..</p>

  <p class="calibre1">Bembeyaz bir İstakoz parçasını çatalıyla ağzına atarken:</p>

  <p class="calibre1">— Sebep? Görevli:</p>

  <p class="calibre1">— Gittiğiniz yerde öğrenirsiniz! Masadan öfkeyle fırladı:</p>

  <p class="calibre1">— Siz kimsiniz, ne hak ve salâhiyetle beni.. Görevli kimliğini çıkarıp gösterdikten sonra:</p>

  <p class="calibre1">— Patırdıya boşverin lütfen, dedi. Buyurun!</p>

  <p class="calibre1">Bir anda bütün palavrası tuzla buz olmuş Kudret Yanardağ, ağzını peçetesiyle düşünceli düşünceli silerken, aklında da, hayli uzaklarda kalmış, gölgelenmiş birtakım resimler canlanıyordu: Küçük şaraphane, altmış yedi buçuk, sonra arabacı Kel Mıstık, lokanta, derken uzun boylu zayıf otelci, nikâhlı karısı, nikâhlı karısının altınları...Yoksa Semâ mı bir şikâyette bulunmuştu? İçini çekti. Arkadaşlarının yüzlerine hazin hazin baktı. Deve gülmüyordu. İdris düşünceli, ötekiler şaşkın. Demek ortada sırf kendisini ilgilendiren, yalnız onunla ilgili bir suç vardı? Bu gidiş sakın tevkifhaneye olmasındı? Peki ama... annesi? Anneciği? hastaydı, yatıyordu. İğnelerinin vurulması lâzımdı. Onu içeri atarlarsa, iğnelerini kim vurdururdu? Şehvar mı? Kaabil değil, düşünmezdi bile. Sonra kadının yanında kim kalıyordu? Ah, şimdi, şu anda anacığının yanında olsa, damarları mor mor fırlak, kuru elini avuçları arasına alsa... Damarları mor mor fırlak kuru el, o anda yatmakta olduğu sedirdeki yatağından aşağı sarkmıştı. Bu el onun mu? Bu eli oğlu avuçları arasına alıp okşar mıydı ? Hiç hatırlamıyor. Böyle bir şeyin olup olmadığını bile. Hem onun bir oğlu var mıydı? Adı Kudret mi? Yanardağ mı soyadı? Tuhaf şey. Böyle birini hatırlamTyor ki. Yalnız oğlunu değil, gelinini, torunlarını da. Şu anda İstanbul'da mı? İstanbul'un hayli ünlü bir semtinin bilmem ne adındaki apartmanının, üçüncü katında mı oturuyorlar? Bir zamanlar tuzcuda mı çalışırdı? Aydan aya oğlu ona elli lira verirdi usullacık da, o da bu parayı gelinine mi verirdi? Hiç, hiç hatırlamıyor. Peki birkaç saat önce geliniyle saçsaça başbaşa kavga edip karakolluk olan alt kattaki İfakat Dürdane hanım ya? Onu da hatırlamıyor. Hiç tanımadı ki. Kim o? Karanlık sulara ağır ağır batmakta olan yarı aydınlık bir gemi sanki. Yalnız, kocası. Düş'lerindeki gibi net değilse de, gene de titrek bir gölge. El ediyor, "— Gel!" diyor. "... çok yalnızım, üşüyorum, donuyorum. Gel beni ısıt karıcığım!" Gidecek gidecek., ondan başka kimi var? Elbette gidecek. Arada zil-zuma içip içip kalbini kırsa da,kocası. Gidecek elbette. Nasıl gitmez? Kızar sonra, bağırır çağırır. Bir zamanlar bir Rum karısıyla kaçıp Atina'lara gitmesi de önemli değil. Erkeğin elinin kınası. Kocasının uzanan eline uzatıyor elini. Eller tutuşuyor. Çekiliyor elinden. Kocasına doğru sarsıntısız, yağ gibi, gri bir kayışla bir bakıma çok hızlı, bir bakımaysa çok yavaş gidiyor. Ama gidiyor...</p>

  <p class="calibre1">— Ayy.. anne, kulakları sapsarı! İçerlerden Şehvar'ın hırçın karşılığı:</p>

  <p class="calibre1">— Gebersin!</p>

  <p class="calibre1">Duyuyor. Duyuyor duymasına, anlamıyor. "— Ayy.. anne, kulakları sapsarı!" diyen kim? "— Gebersin!" karşılığını veren? Biri torunu, öteki gelini mi? Oğlu, yavrusu, paşa soyundan gelme Kudret'çiğine özenebazene aldığı gelini mi? Az önce karakolluk olduğu kadınla kanlı kinli mi şimdi? Kayıyor, hep kayıyor kocasına doğru! Alev'se gözlerini dikmiş haminnesine bakıyordu. Gün gelecek o da mı böyle bir haminne olacaktı? Onun kulakları da mı böyle sararacak? Elinin damarları böylesine mor mor mu fırlayacaktı? Fakat hayır hayır, o hiçbir zaman böyle olmayacak. Neden olsun canım? Olmak istemiyor, zorla mı? Alnına düşen saçını başının bir hareketiyle arkaya attı. Sonra geniş, ağır, rahat soluk alıp vermeleri içindeki haminnesini bırakıp, seslendi:</p>

  <p class="calibre1">— Anne!</p>

  <p class="calibre1">Yatak odasında gene Semâ'nın firketeleri, saç tokası, bez parçalarıyla başbaşa annesinin karşılığı:</p>

  <p class="calibre1">— Ne var?</p>

  <p class="calibre1">— Gidiyorum,</p>

  <p class="calibre1">"__ Nereye?", ya da, "— Cehennem beri sen daha öte!" falan demesini bekledi, demedi. Dese ne olacaktı, demese ne? Kat kapısından fırladı. Merdiveni koşarak inerken, İfakat hanımın aralık kapısından içeri gözü kaydı. Kadın yoktu görünürlerde. Yoktu ama, amma da çamurdu ha!</p>

  <p class="calibre1">"— Komser bey, komser bey.. Ben bugüne bugün seyyibe bir kadınım. Arkamdan koşan erkeklere canım isterse yüz de veririm astar da. Hiç kimse keyfimin kâhyası değil! Zaten bunlar karmakarışık bir aile. Şu kız, şu Alev, bir karış bacağına bakmadan geçmiş karşıma, "İfakat hanım teyze, işittiklerim doğru mu?" "Âşıkmışsınız!" "Âşıkım, değilim, ona ne? Kız başıyle. ona mı kaldı benim gibi bir kadının âşıklığını kurcalamak? Ben de insanım komser bey oğlum, benim de hissim, nefsaniyetim var. Hani söylemesi ayıp, kendimi genç kızlara değişmem. Böyle olmasaydı Kudret bey... Canım efendim, Şehvar adam olaydı da kocasını komşulara muhtaç etmiyeydi, doğru mu eğri mi Allahaşkına? Hem efendim adamcağız yalnız karısından değil, çocuklarından da dertli. Bana birlikte kaçmak teklif etti ayol, kaçmak! Şehrin kıyısında bir ev yaptıralım İfakat'çığım dedi. Kaçalım seninle. Kurtar beni şunlardan!"</p>

  <p class="calibre1">"— Ooooşt köpeeek! Altmışın üstündesin altmışın üstünde. Bense daha kırkımı yeni bitirdim kokmuuuş!"</p>

  <p class="calibre1">"— Hah hah haay... görenler Allah için söylesinler kimin kokmuş olduğunu. Altmışımın, üstündeyim ama ,senin gibi kırkımda suyu çekilmiş çarığa dönmedim!"</p>

  <p class="calibre1">"— Suyu çekilmiş çank sensin!"</p>

  <p class="calibre1">"— Ben daha genç kız gibiyim genç kız. Senin gibi kazık kazık oğlanlar, kızlar yetiştirmedim. Ben hiç doğurmadım ne haber?"</p>

  <p class="calibre1">"— Onun için evine hırsız dümeniyle... açtırma benim ağzımı!"</p>

  <p class="calibre1">"— Canım sağ olsun. Elin kancıklarına tutulmuyorum ya! Tutulmuşsam kapılardan sığmaz, karısı tarafından ihmal edilmiş erkek güzeli bir beyefendiye tutulmuşum. O da bana tutulmuş. Ayıp mı ?</p>

  <p class="calibre1">"— İnsan ol da aradan çekil, kumrular gibi sevişelim!"</p>

  <p class="calibre1">"— Yırtık karııı!"</p>

  <p class="calibre1">"— Ne var kuru bamyaaa???"</p>

  <p class="calibre1">Alev gene başının o her zamanki hareketiyle saçını arkaya atarak bakkal Akif'ten içeri giriverdi:</p>

  <p class="calibre1">— Merhaba Eddi Konstantin! Bakkal yalnızdı:</p>

  <p class="calibre1">— Vay Marilin, ne haber?</p>

  <p class="calibre1">— Çiklet ver bana, çiklet!</p>

  <p class="calibre1">— Ne oldu kocakarıların meselesi?</p>

  <p class="calibre1">— Komser barıştırmış, dâvalarından vazgeçtiler. Hadi be, çiklet istedim ya!</p>

  <p class="calibre1">— Bir cikletlik konuştuk mu kız?</p>

  <p class="calibre1">— Ee... hadi!</p>

  <p class="calibre1">Bakkal camekândan aldığı Amerikan cikletini hemen vermedi:</p>

  <p class="calibre1">— Demek barıştılar?</p>

  <p class="calibre1">— Semte de rezil oldular ama!</p>

  <p class="calibre1">— Baban? Babandan ne haber?</p>

  <p class="calibre1">— Başlarım şimdi babamdan ha!</p>

  <p class="calibre1">— Amma da midesizmiş değil mi? Çikleti bakkalın elinden kaptı:</p>

  <p class="calibre1">— Çok!</p>

  <p class="calibre1">Jelâtinli kâğıdından soyarken:</p>

  <p class="calibre1">— Bir de...</p>

  <p class="calibre1">— Bir de?</p>

  <p class="calibre1">— Beş lira!</p>

  <p class="calibre1">— Beş lira mı ?</p>

  <p class="calibre1">— Beş lira, ne var?</p>

  <p class="calibre1">— Yoksa?</p>

  <p class="calibre1">— Fazla konuşma!</p>

  <p class="calibre1">— Peki, ne yapacaksın beşliği?</p>

  <p class="calibre1">— Pasta yiyeceğim.</p>

  <p class="calibre1">— Ben de seni yemek istiyorsam ya? Yanağını uzattı.</p>

  <p class="calibre1">Bakkal çevresini kolladıktan sonra kızın yanağını öptü. Fısıldadı:</p>

  <p class="calibre1">— Kilere geçsene!</p>

  <p class="calibre1">— Amaan.. hadi be!</p>

  <p class="calibre1">— Ne?</p>

  <p class="calibre1">— Beş lira!</p>

  <p class="calibre1">— Kilere geçeceksin ama? Geçersen beş yerine on veririm, hesabınıza da yazmam!</p>

  <p class="calibre1">Deftere geçmemesi de önemli değildi, geçmesi de. Şimdiye kadar geçenleri o ödememişti ki!</p>

  <p class="calibre1">— Sen beşliği ver, deftere geç! dedi.</p>

  <p class="calibre1">Ertesi gün gazeteler: "Kendisine müfettiş süsü veren Kudret Yanardağ adında kerli ferli birinin bir Anadolu ilinde içkili yerlerle lokanta ve otelleri teftiş ederek sahiplerinden paralar sızdırdığı için İstanbul'da, Boğaz'daki otelin lokanta kısmında arkadaşlarıyla keyif çatarken yakayı ele verdiğini" irili ufaklı manşetlerle yurt çapında yaydılarsa da, böyle şeylerle adamakıllı kanıksamış yurttaşlar üzerinde pek bir etki yapmadı bu. Uydurma doktor, uydurma hâkim, uydurma subay olayları gazetelerde sık sık okunur, gülünür, sonra da unutulurdu. Bu arada: "— Vay namussuz vay!" diyenlerin yanında, "— Ulan aşkolsun herife be, bravo:" diyenler de olurdu. Gene öyle. Yurdun çeşitli bölgelerine yayılmış gazetelerde Kudret Yanardağ'ın resmine bakılıyor: "— Ulan herif sahiden de kerli ferli" deniyordu. "— ... böyle işlere gireceğine, partilerden birine mebus adayı olsa da halka bol bol nutuk atıp sonra da mebus olsa, vekil olsa olmaz mıydı?"</p>

  <p class="calibre1">Şehvar:</p>

  <p class="calibre1">"— Allah kahretsin yüz karasını" demişti. "... anası yaşındaki karıya tenezzül eden, her türlü şerefsizliğe tenezzül eder. Benim böyle kocam yok. Yaptığını çeksin!"</p>

  <p class="calibre1">Gözyaşı döken İfakat hanımsa:</p>

  <p class="calibre1">"— Adamcağızı bu hallere hap o karı düşürdü!" diyordu. "Benim kocam olsaydı, vallahi de billlâhi de kuş sütüyle beslerdim!"</p>

  <p class="calibre1">Deve:</p>

  <p class="calibre1">"— Akılsız pezevenk! Kimbilir ne kadar tahsilat yaptı da bizden sakladıydı. Ee... Allahın parmağı yok ki sokup gözünü oysun! Arkadaşlarına ihanetinin cezasını çekiyor, meheldir!"</p>

  <p class="calibre1">Arabacı Kel Mıstıksa şehrin içinde şakır şakır dolaşıyor, önüne gelene veriyordu cayırtıyı:</p>

  <p class="calibre1">"_ Nasıl? Demedim miydi ben? Ulan bir baktım herife, hacı gözü yok. Koştum Emniyet Müdürüne, dedim böyle böyle beyim. Sabret Mıstık dedi, ekini belli etme. Tam zamanında..."</p>

  <p class="calibre1">Şehir antenlerini germiş "Müfettişler müfettişi" ni bekliyordu. Hangi saatte geleceği bilinse, çürük yumurta, domates, tenekelerle beklenecekti ama, hangi gün, hangi saatte geleceği belli değildi. Şehrin kıyısındaki küçük şaraphanede gene toplanılmıştı o akşam. Şarapçıdan başka hemen herkes ağzına geleni söylüyordu. Şarapçıysa sadece dinliyor, söze karışmıyordu. Çünkü Savcılık'ta ifade vermiş, "Herif"in ele geçmesinde tuzu karışmıştı ama, hâlâ bilmiyordu Savcı'ya bu haberin nasıl uçtuğunu.</p>

  <p class="calibre1">— Trenden inince candarmaların elinden alıp...</p>

  <p class="calibre1">— Ee?</p>

  <p class="calibre1">— Ağzını, burnunu bir güzel kırmalı!</p>

  <p class="calibre1">Tâ öbür bastan kısık bir ses:</p>

  <p class="calibre1">— Niye?</p>

  <p class="calibre1">— Kendine müfettiş süsü vermiş</p>

  <p class="calibre1">— Vermişse yutmayaydınız!</p>

  <p class="calibre1">— Sen yutmadın mı?</p>

  <p class="calibre1">— Yuttum, helâl olsun. Siz de yuttunuz, şimdi kusmağa çalışıyorsunuz. Marifet, hiç yutmamakta, hemen inanmamaktaydı. Her önünüze çıkana inanıverirseniz böyle olur işte!</p>

  <p class="calibre1">Bir başkası:</p>

  <p class="calibre1">— Amaaan... dedi, inansak da, inanmasak da ne değişiyor? Bu dünya bir dolap dünyası. Dolabını döndür de nasıl döndürürsen döndür!</p>

  <p class="calibre1">Hepsinin kafasında o, o geceki gelişi: Gecenin dokuz buçuğu muydu ne?.. İçeriye zııt zııt zııt girmişti.Sarhoşlar, aşırı sarhoşlar, hattâ zom'lar toparlanmış, kendilerine gelmişlerdi: Vay anasını, kimdi bu? Vali mi? Milletvekili mi? Yoksa Parti Başkanı, ya da Bakan mı? Kahverengi şapkası, siyah çizgili kahverengi kostümü, kolalı yakasına irice bağlı, siyah siyah damarlı kırmızı kravatı... Kompartımanda gene böyle oturuyordu. Siyah çizgili kahverengi elbisesinin yakaları epeyce yağlanmış, kolalı yakası kirlenmiş, sakalı uzamıştı. Ne olursa olsun gene de belliydi, gene "Büyük adam" etkisi yapıyor. "Suçlu"luğuna inandıramıyordu kimseyi.Tüfekli iki candarmadan soldakine göre, "— Besbelliydi ki, iftiraya uğramıştı. Bu kalıp, bu kıyafet,., kimbilir hangi mekteplerde, ne türlü dersler okumuştu? Bileklerindeki kelepçeyi çözseler, ne lazımgelirdi ?" Sağdaki candarmanın kaim kaşları öfkeyle çatılmıştı: "— Görüyordu herifin bey, beyefendi olduğunu, iftiraya da uğramış olabilirdi ama, kelepçesini çözmeğe gelince... Komutan sıkı sıkı tenbih etmişti, dikkat edin kaçar, demişti. Kaçmasa bile. bir âmirin sıkı tenbihi..."</p>

  <p class="calibre1">"— Canım âmir tâ İstanbul'da kaldı, ne haberi olacak?"</p>

  <p class="calibre1">"— Olmasın. Emir emirdir!"</p>

  <p class="calibre1">Kudret Yanardağ'sa candarmalara değil, vagon penceresinden zifir karanlığı içindeki geceye bakıyordu. Herkes bir yana, annesi duymuş muydu bu rezaleti acaba? Hasta kadının şekeri, tansiyonu yükselir, ağırlaşabilirdi. Allah vere de duyurmasalardı. Sonra, iğnesi... Şehvar, oğlanlar, kız... aklederler miydi acaba? Yanında kalırlar mıydı? Şimdi yanında olsa, mor damarları fırlak elini avuçları arasına alsa, okşasaydı. Fakat tuhaftı Boğaz'daki otelde yalnız onu tevkif edişleri... anlıyordu, demek bombası patlamıştı o sönük, o caddeleri hayvan pislikleri içindeki şehirde yaptığı "Teftiş" ve "Tahsilatın. Kim? Nasıl haber vermişti? Tevkif edilip, suçu işlediği yere yollanmasından anlaşılıyordu ki, hakkındaki deliller kuvvetliydi demek? Başını vagon penceresinin kenar tahtasına dayadı . Altındaki raylarda tık-tık-tık'lar... Gece derinleşerek uzayıp gidiyordu. Tam uykuya geçecekken soldaki candarma:</p>

  <p class="calibre1">— Bey, dedi. Beyefendi!..</p>

  <p class="calibre1">İsteksizlikle döndü, baktı:</p>

  <p class="calibre1">— Söyle evlât, ne var?</p>

  <p class="calibre1">— Uzat bileklerini de kelepçeni çözeyim! Müthiş bir yıkıntı içindeydi. Ne çıkardı kelepçesinin çözülmesinden?</p>

  <p class="calibre1">— Sağ ol evlât. Çözüp de ne olacak?</p>

  <p class="calibre1">— Neden be bey amca?</p>

  <p class="calibre1">— Anan var mı anan?</p>

  <p class="calibre1">İki candarmanın da anaları vardı.</p>

  <p class="calibre1">— Var, dedi soldaki</p>

  <p class="calibre1">— Hasta mı?</p>

  <p class="calibre1">— Değil şükür...</p>

  <p class="calibre1">— Anan hasta olsa, bugünlük yarınlık. Koyup yola çıksan, yahut da çıkarsalar. Ne yaparsın?</p>

  <p class="calibre1">İki candarma bakıştılar. Köydeki analarını hatırlamışlardı.</p>

  <p class="calibre1">Sağdaki candarma ilgiyle sordu:</p>

  <p class="calibre1">— Senin anan hasta mı bey?</p>

  <p class="calibre1">— Hem de ölümcül, oğul! Soldaki:</p>

  <p class="calibre1">— Vay bey vay.. Senin cünhan ne?</p>

  <p class="calibre1">— Uzundur oğul.</p>

  <p class="calibre1">— İftira mı ettiler sana?</p>

  <p class="calibre1">— Ne sayarsan say.</p>

  <p class="calibre1">İki candarma tekrar bakıştılar.</p>

  <p class="calibre1">Tren düdük çalarak küçük bir istasyona girdi, durdu, az sonra gene hareket etti. Candarmalar kelepçelerini çözdüler. Bu adamdan zarar gelmezdi. Belliydi ki, iftiraya uğramıştı.</p>

  <p class="calibre1">— Sağ olun çocuklar, dedi. Evlâtlarım sağ olun!</p>

  <p class="calibre1">O kadar zarar gelmezdi ki, tüfeklerini vagonun file rafına yatırıp dışarı çıktılar. Kudret Yanardağ'ın başı hep vagon penceresine dayalı, gözleri yarı örtük, yarı örtük gözlerinde annesi.Bir cigara yakmak geçti içinden, yoktu. Cigarasını İstanbul'da peşpeşine içip bitirmişti. Yenisini alacak parası da yoktu. Ama bir cigara, ah bir cigara olsaydı!</p>

  <p class="calibre1">İki candarma, vagon koridorundaki pencereye abanmış, bozkır gecesine bakarak cigara içiyorlardı.</p>

  <p class="calibre1">Gidip isteyemezdi ki!</p>

  <p class="calibre1">SON</p>

  <p class="calibre1"></p>

  <p class="calibre1"></p>

  <p class="calibre1"></p>

  <p class="calibre1"></p>

  <p class="calibre1"></p>
</body>
</html>
