<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1"></p>

  <p class="calibre1">Küçücük şaraphane gecenin dokuz buçuk sarhoşluğundan ayılıp, içeri girene baktı; bakmasıyla da elinde olmıyarak toparlandı: Vay anasını!... Kimdi vali, milletvekili, parti başkanı, belki de bakan yapılı bu adam? Kahverengi rölöve şapkası, siyah çizgili kahverengi kostümü, kolalı yakasına irice bağlı, siyah siyah damarlı kırmızı kravatı, gömlekle bile ılık ılık terlenen sıcak ağustos gecesinde ceketi, yeleği, içinde kimbilir ne türlü evraklar bulunan şişkin çantası...</p>

  <p class="calibre1">Yalnız garson değil, dar gelmekten patlamış gri pantolonu, dirseklere kadar sıvalı kıllı, kalın kollarıyla meyhaneci de koştu:</p>

  <p class="calibre1">— Buyurun beyefendi!</p>

  <p class="calibre1">"Beyefendi" değil bu şaraphane, değil bu şaraphanedekiler, bu şehrin valisi, emniyet müdürü, candarma kumandanını, boy boy, çegit çeşit avukatları, hâkimleri, lise, öğretmen okulu, sanat enstitüleri öğretmen ve müdürlerini, iş adamlarını falan hiçe sayabileceğini belirten bir çalımla, bakmadı bile.</p>

  <p class="calibre1">Kocaman ayaklı, kabakıyım biriydi. Ablak yüzü, kalın kapkara kaşları, ağız kıyılarında derlenip toparlanmış kapkara bıyığı, kemerli iri burnu...</p>

  <p class="calibre1">Çift kösele sarı iskarpinleriyle şaraphane betonunda zııt zınt zmt. diye, hiç ama hiç kimseye bakmadan, oradakileri adamdan saymadan, tâ dibe, dipteki peykenin yanına gitti. Durdu. Rölöve şapkasını çıkardı. Tepe saçları dökülmüş, iri bir baş, şaraphanenin tozlu ufacık ampulü altında yağlı yağlı parlamağa başladı. Sonra sağa baktı, sola baktı... çevresinde şapkasını asacak port manto'dan geçtim, alelade bir askı aradı, bulamadı. Tam karşısındaki badanasız duvara kakılmış paslı katır mıhına asacak değildi ya!</p>

  <p class="calibre1">Şaraphane sahibi emretti:</p>

  <p class="calibre1">— Beyefendinin şapkasını alsana! "Beyefendi" değil şapkasını vermek, bakmadı bile. Şapkasını, çanta tutan sağ elins geçirdi, boş sol elinin üzeri kıllı, kaim şahadet parmağını peykenin yağlı bir donukluk içindeki muşambasına sürdü, garsonla patronun yüzlerine bakmadan, kir bulaşmış parmağını omuzu üzerinden göstererek, kalın kalın sordu:</p>

  <p class="calibre1">— Bu ne pislik?</p>

  <p class="calibre1">Sonra çevik bir davranışla döndü, kirli duvarları işaret etti:</p>

  <p class="calibre1">— Bu ne rezalet? Şu duvarların suratsızlığına bak! Müşteriye karşı bu ne lâubalilik? Buraya sağlık ekipleri gelmiyor mu? Kontrol etmiyorlar mı? Ediyorlarsa neden kapatmıyorlar?</p>

  <p class="calibre1">Akları hafifçe kanlı iri gözlerinin soran, sorusuna karşılık bekliyen hırslı bakışlarını garsondan çok şaraphane sahibine dehşetle çevirmişti. Şaraphane sahibi, müşterilerin artık şaraplarını tezgâh ardında hiç kimseye çaktırmadan şipşak içiverdiği için, hayli sarhoştu. Yutkundu. Yanlışlıkla gülümsedi, sonra durumun önemini idrâk ederek bir şeyler söylemeyi, belki de birtakım mazeretler ileri sürmeyi deniyecek olduysa da, "Beyefendi" :</p>

  <p class="calibre1">— Şuna bak! diye, tam karşısındaki paslı katır mıhını basıyla işaret etti:</p>

  <p class="calibre1">— Ne bu? Sözüm ona askı mı?</p>

  <p class="calibre1">Çok iri bir patatesi hatırlatan şarapçıyı süzdü, süzdü, süzdü.</p>

  <p class="calibre1">Şarapçı gözlerini korkuyla yere indirmişti. Kim olduğunu henüz bilmiyordu ama, kim olursa olsun, "Herif", yerden göğe kadar haklıydı. Haklıydı, çünkü gerçekten de pisti şaraphanesi; duvarların badanası döküktü, ayıp resimler çizilmişti kurşun, ya da boyalı kalemlerle, ayıp ayıp yazılar yazılmıştı; şapka, palto, pardesü asacak port-manto'dan geçtim, alelade bir askı bile yoktu. Yoktu ama, yıllar yılı kış, yaz, bahar, şaraphanenin sıvaları dökük bu kirli duvarları, ayıp resimlerle yazılar dolu pis duvarları, yağlı peykeler arasında kendilerini yerli filmlerin ünlü jönleri, ya da İstanbul'un büyük kulüplerinin yüzbinlik forvetleri sanıp, şaraphanenin sigara dumanı yüklü havasında salladıkları palavralarla, tepe saçları dökülmüş, çoluk çocuğa karışmış orta yaşlı esnaf müşterileri sinirlendirdiklerinden habersiz müşterileri ona, duvarların badanasızlığı, peykelerin kirliliği, hele hele şaraphanenin askısızlığını hatırlatmamışlardı ki!</p>

  <p class="calibre1">— Bir bardak şarap ver bakim bana!</p>

  <p class="calibre1">Kıçı patlak pantolonuyla koca göbekli şarapçı, tezgâhına beceriksizce koştu. Titreyen elleriyle şaşkın, lâmpasa, bir bardak kırmızı şarapla geldi:</p>

  <p class="calibre1">— Buyurun efendim... "Beyefendi" unutmuştu âdeta. Şarapçıya sırtını çevirdi. Duvarda, tâ yukarda, iktidar partisi büyüklerinin belki de çirişle yanyana yapıştırılmış kirli taş basma resimlerine bakıyordu. Ardından elleri, elinde çantası şapkası...</p>

  <p class="calibre1">Bakmadan sordu:</p>

  <p class="calibre1">— Hangi partidensin?</p>

  <p class="calibre1">Kimliği üzerinde kesin hiçbir yargıya varamadığı, ama sağlama dişli bir "Kodaman" olduğuna zerrece şüphesi kalmıyan şarapçının elindeki şarap dolu bardak titriyordu, iktidar partisinin adını kekeledi.</p>

  <p class="calibre1">"Kodaman" âni, sert, öfkeli, hattâ heyecanlı bir dönüşle burun buruna geliverdi şarapçıyla, başladı:</p>

  <p class="calibre1">— Pekiyy.. bu muhterem, bu çok muhterem zevatın manevî huzurunda utanmıyor musun kii, bir muhalif partili mecburiyyeti içinde, partinin aziz liderlerinin resimlerini şu müstekreh duvarlara lâyık görüyorsun?</p>

  <p class="calibre1">Safi kulak kesilmiş şaraphanedekîlere döndü:</p>

  <p class="calibre1">— Sorarım size muhterem yurttaşlar: Haksız mıyım? Bu çok sayın zevata, şu pis, şu müstekreh meyhanenin kasvetli duvarlarında azap çektirmeğe bu partili vatandaşın hakkı var mı?</p>

  <p class="calibre1">Şaraphanedekiler içinde muhalif partililer de vardı ama, adamın öylesine etkisi altında kalmışlardı ki, hemen hemen bütün müşteriler, bir ağızdan:</p>

  <p class="calibre1">— Yoook! dediler. Olamaaaz</p>

  <p class="calibre1">— Elbette yok, elbette olamaz. Çünkü onlarr, bu aziz yurdun terakki ve tealisi için gece demiyor, gündüz demiyor, okuyor, yazıyor, kafa patîatıyorlar. Bu yurttaş, evet bu yurttaşsaa şaşılacak bir vurdumduymazlığın kahrolası lâkaydisi içinde.,. Üst yanını yitirdiği için:</p>

  <p class="calibre1">— Efendim? diye sordu.</p>

  <p class="calibre1">Başta şarapçıyla garsonu, kalıpsız, kirli fötr ya da kasketlerini ellerine alıp gözlerini önlerine süt dökmüşlükle indirmiş şaraphanedekilerden tek lâf çıkmıyacaktı ki, şarapçının kapıya yakın tezgâhı yanında ayakta demlenen, zom olmak üzere çatlak bir ses:</p>

  <p class="calibre1">— Biz adam olamayız! dedi.</p>

  <p class="calibre1">"Kodaman", sesin geldiği yana sertçe baktı. Öyle bir bakıştı ki, zom olmak üzere olan sesin sahibi yanlış anlaşılmaktan korkarak, ekledi:</p>

  <p class="calibre1">— Allah sizin gibi büyüklerimizi başımızdan eksik etmesin. Şerefsizim altın gibi, elmas gibi, pırlanta gibi lâflar. Lâkin... lâftan anlıyan nerde?</p>

  <p class="calibre1">"Kodaman", şarapçının elinde titreyip duran bardağa uzandı:</p>

  <p class="calibre1">— Ver bakalım!</p>

  <p class="calibre1">Aldı. Şaraphane tavanındaki tozlu, ufacık ampule doğru kaldırıp evirdi, çevirdi., evirip çevirirken de yüzü buruşuyordu: Pisti, pis! Duvarlar, peykeler, tavan, tozu ampul, beton döşeme, şarap bardağı... Herşey bulantı verici bir pislik içindeydi.</p>

  <p class="calibre1">Etli dudaklarının ucuyla, kalın dudaklarını pis bardağa değdirmemeğe çalışarak, bir yudum aldı. Yüzü allak bullak oldu. Ağzındaki küçük yudumu şaraphane betonuna püskürttükten sonra, bardağı nefretle uzattı:</p>

  <p class="calibre1">— Al, al, al!</p>

  <p class="calibre1">Dudaklarını kocaman elinin kıllı tersiyle sildi:</p>

  <p class="calibre1">— Şarap değil, rezalet!</p>

  <p class="calibre1">Pantalon cebinden beyaz mendilini çıkardı, ağzını uzun uzun sildi, sordu:</p>

  <p class="calibre1">— Demek, bu gayrı sıhhî pis yerde, müstekreh şaraplarla yurttaşları zehirlemek bahasına para kazanıyorsun ? Bu mu yurttaş sevgisi ? Vatanperverlik bu mu?</p>

  <p class="calibre1">Şaraphane büsbütün sus-pus olmuştu. O, başını önüne eğip sus-pus olmuş insanları kalın kaşları, akları az daha kızarmış bakışlarıyla ezdi, ezdi, ezdi.</p>

  <p class="calibre1">Sonra gene şarapçıya sertçe döndü:</p>

  <p class="calibre1">— Belediye Sağlık Ekibi uğramıyor mu buraya?</p>

  <p class="calibre1">Şarapçı garsonuna baktı, gülümsedi, ciddileşti:</p>

  <p class="calibre1">— Arasıra uğrarlar efendim.</p>

  <p class="calibre1">— Görmezler mi bu pisliği, mendeburluğu? Bu, şaraptan başka herşeye benzeyen şarabı?</p>

  <p class="calibre1">Şarapçı içini çekti, gözlerini çaresizlikle önüne indirdi.</p>

  <p class="calibre1">"Kodaman" bir şeyler sezmişti:</p>

  <p class="calibre1">— Anlıyorum, dedi, anlıyorum. Pekâlâ!.. Ceketinin mendil cebinden, büyük bankalardan birinin reklâm olarak yılbaşı dolayısiyîe verdiği kırmızı kaplı küçük defterle, İstanbul'da, Mısırçarşısı kapısındaki bir işportacıda görüp beş liraya satın aldığı, ama görünüşü çok cafcaflı tükenmeziyle dükkân içinde şaraphane tabelâsını arandı. Bulamadı. Büyük ayaklarının rahat adımlarıyla dükkândan zııt zııt zıt çıkarken, ellerinde fötr şapka, ya da kasketleriyle müşteriler, "Kodaman"ı eğilerek selâmladılar. O, arkasında elleri, ellerinde çanta, şapka, kırmızı kaplı defter, tükenmez... dışarı çıktı.</p>

  <p class="calibre1">İçerde kalanlar bu adamın kim olabileceğini kaşla gözle birbirlerine soruyorlardı ki o, dükkân kapısında kırmızıyla boyanmış, rastgele bir kontrplâk parçasına çirkin beyaz bir yazıyla yazılmış şaraphanenin adıyla sahibinin adı, soyadını deftere geçirir gibi yaptıktan sonra ,gene znt zııt zııt... uzaklaşmağa başladı.</p>

  <p class="calibre1">Köşe başlarında ufacık ampullerin aydınlatmağa çalıştığı sıcak bir gece vardı.</p>

  <p class="calibre1">Şaraphanedekilerinse dilleri çözülmüştü:</p>

  <p class="calibre1">— Herif sağlama esaslı biri, arkadaş!</p>

  <p class="calibre1">— Kodaman!</p>

  <p class="calibre1">— Sağlama!...</p>

  <p class="calibre1">— Sağlama ya, nerenin kodamanı?</p>

  <p class="calibre1">— Nerenin olursa olsun. Kodaman ya!</p>

  <p class="calibre1">— Belki de Belediyenin yeni sağlık müfettişi!</p>

  <p class="calibre1">— Yok canım...</p>

  <p class="calibre1">— Niye?</p>

  <p class="calibre1">— Kalıbını görmüyor musun? Vekil, vükelâ kalıbı!</p>

  <p class="calibre1">— Particiliği ya?</p>

  <p class="calibre1">— Herif sapına kadar partici!</p>

  <p class="calibre1">— Belki de partici bir müfettiştir?..</p>

  <p class="calibre1">— Sağlık ekibi mağlık ekibi karıştırdı. Demek sağlık ekiplerinin üstünde bir müfettiş?</p>

  <p class="calibre1">— Ya milletvekiliyse ?</p>

  <p class="calibre1">— Olur olur...</p>

  <p class="calibre1">— Durun hele! Bakan makansa ya?</p>

  <p class="calibre1">— Ağzının havına bakarsan vallaha Başvekil bile olabilir!</p>

  <p class="calibre1">Az önce "Kodaman"ı haklı çıkaran zom ses, az daha zomlaştı:</p>

  <p class="calibre1">— Piyango, dedi. Anam avradım olsun, piyango akşam akşam...</p>

  <p class="calibre1">Bir başkası şarapçıyı omuzıından itti:</p>

  <p class="calibre1">— Gidiyor lan, koş!</p>

  <p class="calibre1">— Koş ki koş!</p>

  <p class="calibre1">— Sonra vallaha.. Çakıyorsun ya?</p>

  <p class="calibre1">— Çakmaz olur mu? Kaçın kurrası o?</p>

  <p class="calibre1">— Eski kulağı kesik!</p>

  <p class="calibre1">Şarapçı ne yapacağını, ne yapması gerektiğini şaşırmış, çevresine bön bön bakıyordu.</p>

  <p class="calibre1">— Bakınma ulan, dedi komşu bakkal, bakınma!</p>

  <p class="calibre1">— Ne yapayım?</p>

  <p class="calibre1">— Ne yapacağını bilmiyor musun? Esnaflığa yeni mi başladın?</p>

  <p class="calibre1">— Ya Milletvekili'yse? Bakan'sa?</p>

  <p class="calibre1">— Kadere kırk beş! Sağdan soldan:</p>

  <p class="calibre1">— Öyle ya..</p>

  <p class="calibre1">— Madem insan, madem ağzı var...</p>

  <p class="calibre1">— O kadar!</p>

  <p class="calibre1">Şarapçının da aklına yatmıştı. Tezgâhına koştu, çekmeceyi çekti. Aksi gibi bütün bir ellilik, bir yüzlük yoktu. Onluklar, beşlikler, iki buçukluklar.. Rastgele avuçladı. Avucunda kiril paraların, tomarı seğirtti. Ya devlet başa, ya da kuzgun leşeydi.</p>

  <p class="calibre1">Milletvekili, Bakan falan değil de işi yokuşa vurmazsa, kırk elliyle geçiştirir, şaraphaneyi belki de kapanmaktan kurtarırdı.</p>

  <p class="calibre1">"Kodaman", sıcak Anadolu gecesinin zayıf elektrikle aydınlatılmağa çalışılmış tozlu yolunda, caddeye çıkmak üzereydi. Ardından seğirterek gelenin lâmpasa şarapçı olduğunu dönüp bakmadan anlamıştı.</p>

  <p class="calibre1">Az sonra şarapçının yanık sesi:</p>

  <p class="calibre1">— Beyefendi! diye yetişti. Bir dakika beyefendi!...</p>

  <p class="calibre1">Durdu. Şaraphanedeki çalımla yarım döndü:</p>

  <p class="calibre1">— Ne var?</p>

  <p class="calibre1">— Sağlığınız beyefendi!</p>

  <p class="calibre1">— Sana ne benim sağlığımdan?</p>

  <p class="calibre1">Şarapçı gene yanlışlıkla güldü, sonra ciddileşti:</p>

  <p class="calibre1">— Deminki teftişinizden yüzümüzün akıyla çıkamadık beyefendi.. Biliyorum, şaraphane çok pis. Duvarlar badanasız, şarap... ama ne yapayım? Küçükten kusur, büyükten af, beyefendi!..</p>

  <p class="calibre1">Hınçla:</p>

  <p class="calibre1">— Ya! dedi, öyle mi? Pis şarapla vatandaşı zehirle, parti büyüklerine saygısızlığın daniskasını göster, sonra da af, ha?</p>

  <p class="calibre1">Şarapçı donmuş kalmıştı.</p>

  <p class="calibre1">— Cevap ver!</p>

  <p class="calibre1">Verecek cevabı yoktu ki.. Yutkunup duruyor, arada yanlışlıkla güîümsese bile hemen ciddileşiyor,kendine geliyordu."Kodaman"haklıydı ama, Belediyenin sağlık ekibi gelmez, doktor uğramaz, müşteriler daha temizi, daha iyisini istemezlerse, suç şarapçının mıydı? Bunca yıllık esnaftı da üstelik. Şimdiye kadar böyle piyangoya benzeyen hiçbir "Kodaman" da gelmemişti. Boynunu büktü:</p>

  <p class="calibre1">— Beş çocuğum var, beyefendi. Kaynana, valide, kocası sizlere ömür, baldız, iki çocuğu..</p>

  <p class="calibre1">— Kısa kes!</p>

  <p class="calibre1">—.....benimkilerle yedi çocuk.. Benim hanım sekiz, kayınvalide dokuz, valde on...</p>

  <p class="calibre1">— Kısa kes dedim ya!</p>

  <p class="calibre1">— Bir daha seferki teftişinizde duvarları badanalanmış bulacaksınız. Büyüklerimizin resimlerini çerçeveleteceğim. Şarabın da...</p>

  <p class="calibre1">— Ulan kısa kessene!</p>

  <p class="calibre1">Şarapçı da kısa kesmekten yanaydı ama, paraları uzatsa, altından bir çapanoğlu çıkar mıydı? Ya herro, ya merro, uzattı:</p>

  <p class="calibre1">— Zâtı âlinize lâyık değil ama... "Kodaman", şarapçının uzattığı para tomarına hayretle baktı. Sanki şimdiye kadar böyle şeyle karşılaşmamış, gezip dolaştığı yerlerin esnafından bu biçim paralar almamıştı!</p>

  <p class="calibre1">— Nedir o?</p>

  <p class="calibre1">— Biraz kirli ama beyim, kusura kalma!</p>

  <p class="calibre1">— Ne parası yani ?</p>

  <p class="calibre1">— Bütün ellilik, yüzlük yoktu da..</p>

  <p class="calibre1">Baltayı taşa vurduğunu sanan şarapçı, mahvolmuştu:</p>

  <p class="calibre1">— Beyefendi, diye kekeledi, beyefendi. Bir cahilliktir ettim, Allah belâmı vereydi de... beyefendi, küçükten kusur, büyükten af. Şerefsizim ki bilemedim. Hani böyle ufak tefek memurları, âmirleri...</p>

  <p class="calibre1">— idare eder, sonra da yedirdim enayiye derdin, değil mi?</p>

  <p class="calibre1">— Hâşâ beyefendi, zâtınıza karşı hâşâ!</p>

  <p class="calibre1">— Bilirim bilirim, ben sizi avucumun içi gibi bilirim. Sekiz on nüfusluk ailenin geçim yükü altında olduğunu öğrenmeseydinı, bırakmazdım yakanı ama, neyse... Fakat size iyilik yaramaz! Şimdi hemen dükkâna döner, pis şaraplarla kafayı bulmuş cahil, dedikoducu ayak takımı müşterilerine öğünürsün!..</p>

  <p class="calibre1">— Ben mi beyefendi? Ben mi?</p>

  <p class="calibre1">— Sen, o, öteki.. Hepiniz birbirinize benzersiniz. Âmir, memur lekelemekte, habbeyi kubbe, pireyi deve yapmakta yektasınızdır. Ne namussuz gevezelersiniz...</p>

  <p class="calibre1">— Vallaha ben o biçim sütsüzlerden değilim, beyefendi. Sen surda tut, halime acı benim, bana bir iyilik yap, meyhanemi kapatmaktan vazgeç, ben gidip,... gözüme dizime durur şerefsizim. Yılan bile su vereni sokmazmış. Nerde öyle iyiliğe kötülükle karşılık veren var Çenabı-ı Allah kahhar ismiyle kahretsin!</p>

  <p class="calibre1">"Kodaman"ı gözden geçirdi.. Yumuşamıscasma, kuzu kuzu dinliyordu. Cesaretlenerek »özlerinin ardını getirdi:</p>

  <p class="calibre1">¦— ... ben öyle bir takımları gibi, sağda solda öğünmekten, âmir memurun ardından atmaktan hoşlanmam. Neden? Çünkü biz yolcuysak, sizler hancısınız! Bugün sana bir sütsüzlük yapsam, yerine gelecek olan mimler beni. Yaa der, demek benden öncekine böyle böyle yapmış? Kancayı takar, zâtınızın intikamını alıverir benden! Tilkinin dönüp dolaşıp geleceği yer kürkçü dükkânıdır beyefendi. Kan tükürürüm de, sordular mı, kızılcık şerbeti içtim derim:</p>

  <p class="calibre1">Şarapçının elinden paraların kirli tomarını çekti aldı</p>

  <p class="calibre1">— Vallaha dilediğin gibi hareket etmekte serbestsin. Benim hiç, ama hiç kimseden korkum yok! Kaç para bu?</p>

  <p class="calibre1">— Vallaha saymadım beyefendi. Çekmecede ne varsa...</p>

  <p class="calibre1">— İyi ama, ben dilenci miyim?</p>

  <p class="calibre1">— Estağfurullah beyefendi. Hazırlıksızdım da.. çekmecede ne varsa toplayıp... Malûm, işlerin kesat zamanı. Zâtınızca da bilinen bir şey. İnşallah bir daha sefere... hem duvarları badanalanmış bulacaksınız, hem de parti büyüklerimizin resimlerini...</p>

  <p class="calibre1">Paraların yıpranmış, kirli tomarını pantolon cebine indirmişti bile:</p>

  <p class="calibre1">— Bulmasam da olur, dedi. Yalnız, dikkat et, ağzından tek kelime..</p>

  <p class="calibre1">— Çıkmaz beyefendi, deli miyim?</p>

  <p class="calibre1">— Hem hiçbir şey elde edemezsin, hem de...</p>

  <p class="calibre1">— Şaraphanemi kapattırırsınız, bilmiyor muyum?</p>

  <p class="calibre1">— Artık orası belli olmaz. Kapattırır mıyım, hakkında başka işlemler uygulayıp seni esnaflıktan men mi ederim?</p>

  <p class="calibre1">— Eliniz uzun, kolunuz uzun beyefendi. Her ne isterseniz yapabilirsiniz. Hiç merak etmeyin, ben kahpe karı kasığında yatmadım! Bunca yıllık esnafım, âmir, memurlarla bunca aksatamız oldu, şükür bugüne kadar ne kimsenin başını ağrıttım, ne de kendi başım ağrıdı. Rahmetli babamdan nasihatlıyım: Hıfzillisan, selâmetilinsan, derdi...</p>

  <p class="calibre1">— Pekâlâ, haydi bakalım..</p>

  <p class="calibre1">— Güle güle beyefendi, Allah işinizi rast getirsin. Sağ olun, var olun...</p>

  <p class="calibre1">"Kodaman" ondan önce, gene zııt zııt zııt uzaklaştı. Sonra, istasyonu şehire bağlayan parke döşeli yolun kaldırımına çıktı, durdu. Çok geçmeden, bir fayton şakır şakır geldi. Geçip gidecekti ki,</p>

  <p class="calibre1">"Kodaman":</p>

  <p class="calibre1">— Arabacı!</p>

  <p class="calibre1">Çakır keyif, kupkuru arabacı kendi kendine bir türkü tutturmuştu.</p>

  <p class="calibre1">— Evet!</p>

  <p class="calibre1">Gemleri toparladı fayton gaak, durdu.</p>

  <p class="calibre1">— Boşum beyim, buyurun!</p>

  <p class="calibre1">Şarapçıyı çoktan unutmuştu. Faytona adımını atmadan önce, ardındaki elinde tuttuğu çantasıyla şapkasını sol eline geçirdi, boşalan sağ eliyle arabaya tutundu, adımını atmasıyla ağır bedeninin altında faytonun paslı paslı gıcırdaması, esnemesi, devrilecek gibi eğilmesi bir oldu.. Hattâ arabacı düşmemek için tutunmak zorunda kalarak, "Vay anasını" diye iç geçirdi ". . . herif sağlama var bir yüz yirmi kilo!"</p>

  <p class="calibre1">Şarapçı, şaraphanedekilere gerçekten de yüz vermedi:</p>

  <p class="calibre1">— Size ne?</p>

  <p class="calibre1">— Canım anladık, aranızda bir şey.. Peki, neciymiş ?</p>

  <p class="calibre1">— Neci olursa olsun! Tezgâha ciddî ciddî geçti.</p>

  <p class="calibre1">Az sonra garson, kurnazca sokuldu:</p>

  <p class="calibre1">— Yarın duvarları badanalayacak mıyız? Bakmadı bile:</p>

  <p class="calibre1">— Hele yarın olsun...</p>

  <p class="calibre1">Bakımsız beygirlerin zorla çektiği, cıvataların» dan laçka fayton, yarı aydınlık parkelerde şakırtıyla gidiyordu, "Kodaman", pantalon cebinden, az önce şarapçının verdiği paraları çıkarıp saymaya başladı: ". . . On, yirmi, otuz, kırk.. Şu onluk da lime lime, kumarcı parası gibi, neyse.. Kırk mıydı? Elli, altmış,altmış beş, yetmiş.. Hayır, beş değil iki buçukluk bu. Demek altmış yedi buçuk. Eh, fena değil. Altmış yedi buçuk bu, dört yüz seksen daha, beş yüz kırk yedi elli. Daha bir sürü yer dolaşacağım..." Bir istasyon evvelki ilçeden bindiği trenden yarım saat önce inmiş, şehrin kıyısındaki bu küçük şaraphaneye yaya gelmişti. Gerçi tekniği buydu ama, gene de güldü kendi kendine: Tren istasyona tam girerken abdest bozası tutmuştu. Trenlerin istasyonlara girerken, kondüktörlerin tuvaletleri kilitlemelerine oldu bitti içerlerdi. Bir sefer de gene böyle, Doğu Anadolu'da "teftiş ve tahsilâf'a çıktığı sıra, tren tam istasyona mı, gara mı girerken büyük abdest bozması gelmiş, koşmuş, kondüktörün tuvaleti kilitlemekte olduğunu görmüştü. Yapılacak şey basitti : İstasyon, ya da garın tuvaletine koşmak: Koşmasına koşmuştu ama, kendinden önce aynı şeyi yapmaya gelenler tuvalet kabinelerini doldurduktan başka, yaşlı, genç, çocuk bir sürü aday da kuyruğa girmişlerdi. Gene böyle. Bakmıştı ki olmayacak, istasyon dışındaki karanlık tarlalara vurmuş, koşarken de bel kayışını, pantalon düğmelerini çözmüş, belâdan zar-zor kurtulmuştu. Tabiî tren de çekip gitmişti. Onun için şehire yayan gidiyordu. Şehir kıyısındaki şaraphaneye ellerini sabunlamak, yüzünü yıkamak için girmiş, her zamanki gibi talihi gülmüş, altmış yedi buçuk vurmuştu işte. Bu, yüz de olabilirdi, iki yüz de. "Teftiş"e girdiği yerin sağlık kurallarına uygunsuzluğundan geçtim, müessesenin gizli kapaklı işlerinin, alavere dalaverelerinin büyüklüğü, genişliği, derinliği, bulaşıklığına bağlıydı.</p>

  <p class="calibre1">İçini çekti. Hey gidi günler hey! Ne günlerdi,. Millet parayla oynuyordu. Radyolarda "Büyükler"in bangır bangır bağırtısı, Kıbrıs'taki haklarımızı çiğneyenlere karşı millî hamasî şahlanışlarımız, mitingler...</p>

  <p class="calibre1">Böyle günlerde dalınan içkili lokantalar, çekilen kafalar, kaldırılan kadehler, sızdırılan paralar...</p>

  <p class="calibre1">Hele birinde, hiç unutmaz, üç arkadaş..</p>

  <p class="calibre1">— Teşrif Ankara'dan mı, beyefendi?</p>

  <p class="calibre1">Üç arkadaşla yaptıkları anî baskın ve teftişi unutarak kendine geldi. Arabacı, şoför, esnaf makule insanlarla lâubalileşmekten kaçınırdı ama, gecenin bu saatinde, geceyi zorla aydınlatmaya çalışan elektrikleriyle bin dokuz yüz otuzlardan önceyi hatırlatan şu tenha, şu yarı karanlık Anadolu şehrinde yârenlik etmekten ne çıkacaktı? Bugün buradaysa, yarın olmayabilirdi.</p>

  <p class="calibre1">Küçümseyerek:</p>

  <p class="calibre1">— Ankara'dan teşrif ettiğimi nereden anladın? dedi.</p>

  <p class="calibre1">Kara, kuru arabacı altmışa yakındı ama, saçlarını değirmende ağartmamıştı. En azından kırk yıl, evet kırk yıldır müşteri taşıyordu bu uzak istasyondan şehre. Müşteriye şöyle bir baksın, müşteriyi şöyle bir koklasın, tamamdı. Kaçın kur'asıydı o? Bu kalıp, bu kıyafet, arabasını gıcır gıcır gıcırdatan bu gövde... vekil vükelâydı! En azından umum müdür, müfettiş. Sağlama Ankara besisiydi. Kodaman, kalantor. Lâkin nesine gerek? Geçinmeye gelmişti bu dünyaya. Giden ağam, gelen paşam!</p>

  <p class="calibre1">— Ha? Nereden anladın Ankara'dan teşrif ettiğimi?</p>

  <p class="calibre1">Arabacı siyasi bir kıntigla:</p>

  <p class="calibre1">— Bilirim ben, dedi.</p>

  <p class="calibre1">— Bilirsin demek?</p>

  <p class="calibre1">— Bilirim. Bu saçları değirmende ağartmadık beyim!</p>

  <p class="calibre1">Herif çakır keyiften de aşırıydı. Alkolle karışık pis bir sarımsak kokusu yayıyordu konuşurken,</p>

  <p class="calibre1">— Nerde ağarttın ya?</p>

  <p class="calibre1">— Benim adım Mıstık, Kel Mıstık derler burda bana. Bu kelle var ya bu kelle?</p>

  <p class="calibre1">— Evet?</p>

  <p class="calibre1">— Sır yoluna kurban! Senin gibi nice nice beyler, beyefendilerin sırrı saklı bu fakir Mıstık'ta. Ölüm Allanın emri, canım sağken bendeki sırrı değil kulu, Allah bile söküp alamaz!</p>

  <p class="calibre1">— Aferîn. İnsan böyle olmalı işte.</p>

  <p class="calibre1">Mıstık bacak bacak üstüne atıp, arabanın içine doğru az daha döndü:</p>

  <p class="calibre1">— İstersen olma. Zor vazife altındayız. Arabacılık der geçerler.. Bir arabacıda, ama aklı başında, siyasî bir arabacıda çok iş vardır. Zatınız tabiî daha iyisini bilirsiniz ya, istasyon, tren, otel, lokanta... Bir trenden her cins insan iner. Hırlısı da, hırsızı da; arabama hırlısı da biner, hırsızı da, beşinci kolu da. Arabacı tetikte olacak, safi kulak kesilecek, gözlerini de dört açacak!</p>

  <p class="calibre1">— Biraz parlatmışsın galiba? Derin bir iç geçirdi:</p>

  <p class="calibre1">— Parlatmaz da ne yaparsın, beyim? Bende avrat, çoluk, çocuk, torun... ürkütmeden sayılmaz;</p>

  <p class="calibre1">Deheeeyyy,,, Leş gibi kokan ağzıyla "Kodaman"a yeni bîr yarım solla az daha eğildi:</p>

  <p class="calibre1">— İlkin Vali beyi mi göreceksin, Polis Müdürünü mü?</p>

  <p class="calibre1">"Kodaman" besmele görmüş şeytan gibi:</p>

  <p class="calibre1">— Ne onu, ne de onu! dedi. Kel Mıstık yemedi:</p>

  <p class="calibre1">— Sana ne dedim bey? Arabacı Kel Mıstık ser verir, sır vermez!</p>

  <p class="calibre1">— Ne demek istiyorsun, yahu ?</p>

  <p class="calibre1">— Yorma beni beyefendi, ben kaçın kur'asıyım? Buraya senin gibi nice nice âmirler, memurlar, müfettişler gelir de, bana açılırlar!</p>

  <p class="calibre1">Karanlıkta göz kırparak sordu:</p>

  <p class="calibre1">— Sen nerenin müfettişisin? Yani nereyi teftişe geldin?</p>

  <p class="calibre1">"Kodaman" kurtuluş olmadığını anlamıştı.</p>

  <p class="calibre1">— Bil bakalım nereyi teftişe geldim! dedi. Arabacı "tamam," diye geçirdi, ". . . Ben kaçın kur'asıyım be? Bunca âmir, memur, müfettiş, şu bu gelir Ankara'dan hiçbirini sekitmem de bunu mu sekiteceğim?"</p>

  <p class="calibre1">Kırbacını keyifle şaklattı:</p>

  <p class="calibre1">— Deheeey!...</p>

  <p class="calibre1">"Kodaman" sorusunu yeniledi:</p>

  <p class="calibre1">— Ha? Nereyi teftiş edeceğim? Üst yanına Rufailer karışırdı.</p>

  <p class="calibre1">__ O kadar incesini bilsem, ben de boynuma medeniyet yuları takar, elime bir çanta uydurur, çıkardım teftişe. Sen şimdi büyük bir zatsın, Ankara'dan da buraya gezmeye gelmedin ya?</p>

  <p class="calibre1">-Öyle,</p>

  <p class="calibre1">-Öğle değil beyim, şimdi akşam!</p>

  <p class="calibre1">Kendi kendine güldü. Ne olursa olsun, söktürmüştü ya! Oturduğu yerden, arabasının altından akıp giden parke taşlarına afili bir tükürük attıktan sonra:</p>

  <p class="calibre1">— Bir tarihte, diye başladı, zatınız gibi bir müfettiş beyi istasyondan aldımdı ama, o, zatınız gibi maşallah yüz yirmi kiloluk değil, Amasya bamyası gibi kupkuruydu. Müfettiş demeye bin şahit ister. Müfettiş, âmir mâmir dedin mi, yüz kiloyu aşmalı. Amasya bamyası gibi oldu mu, seni kimsenin gözü tutmaz. Polis, cenderme, çarşı ağası, esnaf, âmirin etli butlu, göbekli, alımı çalımı yerindesinden ürker.</p>

  <p class="calibre1">Doğru mu, eğri mi?</p>

  <p class="calibre1">— Doğru.</p>

  <p class="calibre1">— Bir karış boylunun çalımından ne olacak? Bağırır, çağırır, eser gürler, hırsını alamaz; ayaklarını yere vur ha vur. Niye? Esnaf böylelerinden korkacağına, gülesi tutar: Esgerlikte bir başçavuşumuz vardı, hırslı, çalımlı, sıkı mı sıkı. Lâkin fukarada boy bir karış. Bağırır, çağırır, milleti ürkütecek güya. Uşaklar korkacaklarına gülüverirlerdi. öyle ki birinde Lömen (Nûman) deriz, bir yarma vardı, güldü diye kızdı, tokat keskendi...</p>

  <p class="calibre1">O anı hatırlayarak güldü, kırbacını gene keyifle hayvanlarının yeleleri üzerinde şaklattı:</p>

  <p class="calibre1">— ... Keskendi ya, Lömen de minare kırığı. Başefendidir Lömen'e tokat atacağım diye bir zıpladı yetişemedi, bir daha, gene. Eh gayri gülmekten kimde can kaldı...</p>

  <p class="calibre1">Külüstür fayton bu arada birkaç köşe dönüp sokak geçtikten sonra, şehrin en büyük çarşısına girmişti. Boydan boya, sıra sıra inik kepenkler, arada elektrik direkleri, elektrik direklerinde fersiz ampuller...</p>

  <p class="calibre1">Hayvanlarının gemini kasıp arabayı yavaşlatan arabacı, gene çok önemli bir yarım sağla, sır verircesine</p>

  <p class="calibre1">— Seni Kristal lokantasına götüreceğim! dedi. Hemen de ekledi:</p>

  <p class="calibre1">— Oraya şehrimizin tekmil alavere dalaverecileri avratlarıyla filân gelir. Binbir dalavere orada döner.Çok büyük, çok esaslı lokantadır. Sahibine gelince, sorma. Zamanında o da benim gibi çulsuzun biriydi ya, bakma. Şimdi hatırı gönülü dörtyüz dirhem. Bütün büyük memurlar ahbabı. Hattâ şu sıra Vali bey bile oradadır belki avradıyla!</p>

  <p class="calibre1">"Kodaman"ın hiç işine gelmezdi. Arabacı:</p>

  <p class="calibre1">— Yemeler, içmeler, hızını alamayıp çiftetelli oynamalar. Rezaleti kendi gözünle görürsün. Tanımazlar seni. Ben de demem..</p>

  <p class="calibre1">Önemle sordu:</p>

  <p class="calibre1">— Sen tabiî Valiyi bile teftiş edebilirsin, değil mi?</p>

  <p class="calibre1">"Kodaman" sıkılmağa başlamıştı. — Sen beni, daha çok halkın kendi aralarında içip eğlendiği bir lokantaya götür!</p>

  <p class="calibre1">Arabacıda yeni bir şafak attı: Doğru Herifi Ankara'dan belki de vali, polis müdürü hakkında soruşturma yapmak için göndermişlerdi! Böyle olunca, ne diye heriflerle pat diye yüzyüze gelsin?</p>

  <p class="calibre1">— Doğru beyim, dedi. Haklısın. Ben orasını akledemedim..</p>

  <p class="calibre1">Arabaya gene yarım sağla eğildi, sesini kıstı:</p>

  <p class="calibre1">— Buranın bazı memurları hakkında en iyi bilgiyi sana.. (Göz kırptı) Neşe lokantasındaki esnaf verir. Oraya hem esnaf, hem de ufak memurlar gelir, çoğu kafayı beleş tutar. îyi mi ? "Kodaman"ın vereceği karşılığı beklemeden hayvanlarını kamçıladı. Külüstür fayton lâstik tekerlekleriyle bozuk, hemen hemen karanlık bir başka ara sokaktan, daha küçük, az aydınlık bir meydanlığa çıktı. Meydanlığın hemen sağında, aydınlık, camları tül perdelerle kapalı büyükçe bir lokantanın önünde durdu. Arabacı atladı, lokantaya koştu. Alkol kokusu, sigara dumanı içindeki lokantada millet vur patlasın çal oynasın gidiyordu. Bilmem nere belediye seçimlerini kazanmış muhalefet partisinin ileri gelenleriyle, şehrin orta halli esnafı, bir kısım küçük memurlar, Amerikan traktörleri acentaları memurları...</p>

  <p class="calibre1">Lokantanın iriyarı sahibi, lokantasının tam ortasında göbek atıyordu.Arabacı Kel Mıstık, hemen oracıkta, patronuna elleriyle tempo tutmakta olan şef garsona şip-şak haber verdi:</p>

  <p class="calibre1">— Benden duymuş olmayın, demin Ankara'dan gelen bir müfettişi getirdim. Dışarda arabada. Buraya girecek. Validen, en küçük memura kadar tekmil memleketi teftiş edip, Ankara'ya rapor verecekmiş. Söyle patrona, çakıyorsun ya? Geldiği gibi dışarı koştu.</p>

  <p class="calibre1">Şef garson, hâlâ kendini kaybetmişcesine göbek atmakta olan patronuna durumu haber verdi. Herif kavrıyamadı birden. Şef garson önemle anlatmağa çalışırken, Kel Mıstık, lokanta kapısını açmış, çift kösele sarı iskarpinlerini cızırdata cızırdata lokantaya giren "Kodaman"a, usulcacık haber verdi:</p>

  <p class="calibre1">— Senin için tüccar dedim. Müfettiş falan diye karıştırmadım. O değilden sor soruştur gayri, bozma!</p>

  <p class="calibre1">"Kodaman" üzerinde durmadı. Paldır küldür eğlenirlerken, şef garsonun verdiği haberle aralarına sanki bomba düşmüşe dönüveren iktidar, ya da muhalif partili, partisiz esnaf, nüfus, adliye, tapu, kadastro,çeşitli bankaların küçük memurları, büyük büyük açılmış gözleriyle, lokantadan içeri Milletvekili, belki de düpedüz Bakan çalımı içinde giren adama baktılar. Bu kelle, bu kulak, bu alım çalım, hele hele yürürken zııt zııt zııt.. eden büyük sarı ayakkaplarıyla bu adam basit bir müfettiş olamazdı. "Kodaman"dı bu, sağlama kodaman, kalantor! Aldığı aşırı alkolle ayakta zor duran lokanta sahibi, şef garson, garsonlarını falan itip bizzat koşmuştu.</p>

  <p class="calibre1">Geğirmesini tutmağa çalışarak:</p>

  <p class="calibre1">— Buyurun, dedi, hık. Buyurun, hık hık, Allah kahretsin, kahretsindi bu biraz kaçırınca gırtlağına yapışan "Hık hık"ları! Sanki faydası varmış gibi, boyuna hıçkırıp duran ağzını eliyle kapıyarak tâ dipteki masaya koştu. Allah kahretsin, masa örtüsü yer yer kurumuş yağ ve şarap lekeleri içindeydi. Tabaklar, çatlak, peçetelerin uçları salkımsaçak...</p>

  <p class="calibre1">— Örtüleri, dedi, hık, örtüleri falan çabuk değiştirin, hık!</p>

  <p class="calibre1">Lokanta sahibinin az önce paldır küldür kafa çekip, sonra da kendini alamayarak ortalarında göbekatmağa başladığı arkadaşlarından başka hemen hemen bütün lokanta ona bakıyor, fikir yürütüyorlardı :</p>

  <p class="calibre1">— Kim acaba?</p>

  <p class="calibre1">— Şef garson, müfettiş demiş amma...</p>

  <p class="calibre1">— Kalıba kıyafete bakarsan müfettişten filân büyük...</p>

  <p class="calibre1">— Doğru.</p>

  <p class="calibre1">— En azından Mebus, Vekil gibi...</p>

  <p class="calibre1">— Yahut iktidar partisinin esaslı bir kodamanı!</p>

  <p class="calibre1">— Olabilir.</p>

  <p class="calibre1">Lokanta kapısı yanında durmuş, ağırlanarak tâ karşı masalardan birine buyur edilmekte olan "Kodaman"a memnunlukla bakan arabacı Kel Mıstık'a seslendiler. Baktı, gördü, biraz geç gitti masaya. Çoğunun ağızları altın kaplama, beş kişiydiler. İçlerinde esnaf da vardı, çiftçi de, banka memuru da.</p>

  <p class="calibre1">Sordular:</p>

  <p class="calibre1">— Kim lan bu iri herif?</p>

  <p class="calibre1">"İri herif" sözüne bıyık altından gülen arabacı:</p>

  <p class="calibre1">— Umum müfettişler müfettişi! dedi.</p>

  <p class="calibre1">Bir masa önden kulak kabartan Adliye Başkâtibi gözlüğünü sinirli sinirli düzelterek:</p>

  <p class="calibre1">— Yok böyle bir memuriyet, dedi.</p>

  <p class="calibre1">Kel Mıstık boş iskemlelerden birine çökmüştü bile. önünde duran, yarısı içilmiş rakı kadehini, kendisininmişcesine aldı, tepesine dikti. Yağları donmuş taskebebından çatalıyla bir parça. Sonra:</p>

  <p class="calibre1">— Sizin anlayacağınız, herif buraya Vali'den en küçük memura teftişe gelmiş!</p>

  <p class="calibre1">Haber kulaktan kulağa lokantaya yayılıvermişti. Küçük esnaf, bir kısım çiftçiler memnun, ama memurlarla bankalarda çalışan çeşitli müstahdemler, daha doğrusu yarası olanlar, gocunmağa başlamışlardı.</p>

  <p class="calibre1">Adliye Başkâtibi sordu:</p>

  <p class="calibre1">— Nerden duydun ? Tapu - Kadastro kâtibi:</p>

  <p class="calibre1">— Kendi mi söyledi?</p>

  <p class="calibre1">"Kendi söylemedi, ben yakıştırdım. Yüz kiloluk adam müfettişler müfettişi değilse, başka ne olabilir?" dese, önemi azalacak, belki de, "Ulan serseri. Senin de bir bok bildiğin yok!" diyeceklerdi.</p>

  <p class="calibre1">— Kendi söyledi tabiî, dedi.</p>

  <p class="calibre1">Boş kadehine yeniden rakı koydu, susuz musuz dikti.</p>

  <p class="calibre1">— Daha doğrusu, ben ağzından aldım. Ona kalsa saklıyordu. Lâf aramızda, çok gizli tutuyor. Sakın, dedi, büyüklerin kulağına gitmesin ki, yolda gezdiklerini belleyip... Göz kırptı:</p>

  <p class="calibre1">— Çakıyorsun ya? Herif bildiğiniz gibi değil, anasının gözü, siyasî!</p>

  <p class="calibre1">Adliye Başkâtibi başta olmak üzere, bütün bu sözler pek de yerinde değil gibiyse de, arabacı Kel Mıstık gene de bazı doğruları belirtiyordu. İlk defa gördükleri bu adam tüccar olamazdı, çiftçi hiç, alelade bir memur asla. Olsa olsa, en azından müfettiş!</p>

  <p class="calibre1">Kadastro memuru:</p>

  <p class="calibre1">— Ya Kel'in dedikleri doğru da, herif el altından halkı dinleyip..</p>

  <p class="calibre1">Nüfus kâtibi:</p>

  <p class="calibre1">— Yukarıya bildirecekse?</p>

  <p class="calibre1">Olabilirdi, herşey olabilirdi, Gerçi çiğ yememişlerdi, karınları ağırmıyordu ama, gene de ne şeytanı görmek, ne de selevat getirmekten yanaydılar. Onlara değmiyen yılan bin yaşasındı. Hazır rakılarını içmişler, karınlarını doyurmuşlardı. Eğlenmeye gelince, eh eğlenecekleri kadar da eğlenmişlerdi. Daha ne duracaklardı ? Adliye Başkâtibi, geçen yıllar içinde gene böyle kelle kulak yerinde bir müfettişin Adliye'ye verdiği tepeden inme baskını hatırlayarak gözlüğünü düzeltti. Tapu-kadastro kâtibi, içerlere çökmüş gözlerini oğuşturup iskemlesinden kalktı. Nüfus kâtibi, göbeğini pantalonuna yerleştirmek istercesine bastırıp, pantalonunu yukarı çekti. Bütün kâtiplerin kafasında, "Belki de bizim daireyle ilgili bir teftiştir?" fikri, tam kalkmışlardı ki, hâlâ boyuna hık hık edip duran lokanta sahibi, önemle geldi:</p>

  <p class="calibre1">— Ulan, dedi, baltayı taşa vurduk biz, hık...</p>

  <p class="calibre1">Hepsi her yandan merakla, ne olduğunu sordular.</p>

  <p class="calibre1">Anlattı:</p>

  <p class="calibre1">— Masa örtüsü, hık, peçete, hık hık, tabaklar, mabaklar hık, berbattı. Üstelik de hık, yemek listesini istedi, hık, yok, dedim hık, hık!</p>

  <p class="calibre1">Dişleri altın kaplama bir çiftçi:</p>

  <p class="calibre1">— Kızdı mı ?</p>

  <p class="calibre1">Arabacı Kel Mıstık bu arada Adliye Başkâtibinden artakalmış yarım bardak sulu rakıyı da usullacık almış, dikmişti. Yeni bir çatal pencesiyle, yeni bir taskebabı parçası.</p>

  <p class="calibre1">Bu arada konuşulanlara da kulak vermiyor değildi.</p>

  <p class="calibre1">— Kızmadı, hık, bu lokanta hık hık, bu örtü, bu peçetelerin hık, her zaman böyle mi olduğunu, hık, sordu hık.</p>

  <p class="calibre1">— Ne cevap verdin?</p>

  <p class="calibre1">— Hayır, dedim hık, ama, yuttu mu hık, yutmadı mı?</p>

  <p class="calibre1">Lokantanın öteki masalarını doldurmuş banka memurlarıyla, bankalardan kredi alan küçük esnaf, çiftçiler de bu masa kadar ilgilenmişlerdi. Umursamıyanlar da yok değildi. Böyleleri daha çok kendi yağıyla kavrulan, devlet, hükümet, banka, Tapu, Adliye madliyeyle ilgisi olmayanlardı. Nelerine gerekti herifin kimliği, şehire ne için geldiğinden. Arabacı Kel Mıstık birden parladı:</p>

  <p class="calibre1">— Aha aha., defterini çıkardı, kalemini de... Demedim mi ben size müfettişler müfettişi diye? Bir şeyler yazıyor!</p>

  <p class="calibre1">Memurlar üzerinde durmadılar. Yalnız, birbiri ardısıra lokantadan çıktılar.</p>

  <p class="calibre1">Lokanta sahibi, Kel Mıstık'ın tam karşısına geçip, hıkırtıyla oturdu:</p>

  <p class="calibre1">— Ne yazıyor acaba, hık ?</p>

  <p class="calibre1">Kel Mıstık bıyıkaltından gülerek:</p>

  <p class="calibre1">— Ne yazacak, dedi. Lokantada gördüğü yolsuzlukları !</p>

  <p class="calibre1">— Yani uzun lâfın kısası, hık, bu adam, hık, sence yani hık hık, belediye müfettişi mi, hık?</p>

  <p class="calibre1">— Daha büyük!</p>

  <p class="calibre1">— Daha mı büyük, hık ?</p>

  <p class="calibre1">— Tabiî daha büyük. Bedeni görmüyor musun?</p>

  <p class="calibre1">Birden dikkat etti ki, "Kodaman", tâ karşıki masadan kendisine el ediyordu. Toparlandı:</p>

  <p class="calibre1">— Beni çağırıyor! Masadan fırlarken:</p>

  <p class="calibre1">— Geliyorum beyefendi! dedi. Son aldığı rakıların etkisiyle iskemleleri falan devirerek koştu. "Kodaman"ın masası donatılmış, ancak çekinilen, ya da çok hatırlı müşteriler için kullanılan yeni, gıcır gıcır örtü, peçete, tabak, çatallar ikram edilmiş, küçük bir Yeni Rakı açılmıştı. Arabacıya göre, helâl olsundu herife. Doğrusu masaya yakışıyordu. Yalnız masaya mı ? örtülere, peçete, çatal, bıçak, kıyıları yaldızlı tabaklara da, Hele üzeri kıllı tombul eliyle sulandırılmış raki kadehini alışı, kadehi ağzına götürüşü, yudumlayışı, sonra kadehi yerine bırakışı, ekmeği koparışı, önce dudaklarına bastırışı, daha sonra da çatalına takışı...</p>

  <p class="calibre1">— Buyur beyefendi!</p>

  <p class="calibre1">"Kodaman" gülümseyerek, hep o büyük adam haliyle iltifat etti:</p>

  <p class="calibre1">— Yahu Mıstık efendi, ben senin araba ücretini vermeyi de unuttum. Ha ?</p>

  <p class="calibre1">Pantolonunun cebinden çıkardığı, eski, kirli iki buçukluğu, çevreye göstermeden, uzattı. Mıstık, böyle önemli birini taşımış olmanın gururu içinde, uzatılan parayı elinin tersiyle itti:</p>

  <p class="calibre1">— Sok cebine. Bir daha da para lâfı etme!</p>

  <p class="calibre1">— Neden?</p>

  <p class="calibre1">— Kırk yılın başı senin gibi bir beyefendiyi arabamıza aldıysak ne oldu yani?</p>

  <p class="calibre1">— İyi ama evlâdım, bu senin hakkın!</p>

  <p class="calibre1">— Hak değirmende, Sen onu, dokuzu bırak da.. Eğildi, her zamanki sır verirmişliğiyle:</p>

  <p class="calibre1">— Seninkiler fitili aldı, dedi.</p>

  <p class="calibre1">— Kim benimkiler?</p>

  <p class="calibre1">— Lokantacı, Adliye Başkâtibi, Nüfus, Tapu-Kadastro kâtipleri falan ama, enayiler. Kendi başlarından korkuyorlar. Halbuki senin derdin Vali'de, Polis Müdürü'nde, değil mi? Cahiller işte. Tabiî hiç bozmadım. Bırak korksunlar. Öyle değil mi amma? Yarası olmayan gocunmaz! Arabacı Kel Mıstık'ın "Kodaman"la uzun uzun konuşması az önce kendilerini ilgilendirmeyen esnafın bile dikkatini çekmişti şimdi. Kel Mıstık da farkındaydı bunun. Bir yandan, "Kodaman"la konuşuyor, öte yandan çevreyi kontrol ediyordu. Görsünlerdi, herkesin çekindiği bir "Kodaman"la nasıl senli benli konuştuğunu!</p>

  <p class="calibre1">— Hepsinin yarası var beyim, dedi, hepsi gocunuyor. Şu masalardakilerin tümü esnaf. Tümü de gaza su karıştırır, kömüre işer, yağı bile şunu bunu ona keza, milletin zararına berbat ederler!</p>

  <p class="calibre1">"Kodaman", gerçekten bir müfettiş gibi önemle sordu:</p>

  <p class="calibre1">— Peki, Belediyenin sağlık ekipleri uyuyor mu?</p>

  <p class="calibre1">— İlahi beyim., sen neyin nesini soruyorsun? Esnaf bunlar esnaf, ayaklı canavar herbiri. Fıkara çarşı ağaları da ev bark sahibi, onlar da çoluk çocuk besliyor. Sonra, isterse zabıt mabıt tutsunlar. Heriflerin bir ayağı Belediye'de, bir ayağı Vilâyet'te, surda burda. Bu memlekette partili demek ne demek?</p>

  <p class="calibre1">Lâf olsun diye sordu: — Ne demek?</p>

  <p class="calibre1">— Orasını kendin daha iyi bilirsin!</p>

  <p class="calibre1">Lokanta sahibi, şef garsona:</p>

  <p class="calibre1">— Bu Kel'de çok iş var, hık! dedi.</p>

  <p class="calibre1">Upuzun boyuyla maşayı hatırlatan şef garson:</p>

  <p class="calibre1">— Doğru, diye başını salladı.</p>

  <p class="calibre1">— Bu herif, bu adamın kim olduğunu biliyor, hık hık...</p>

  <p class="calibre1">— Bilmez olur mu patron? Göz kırptı, sesini alçaltarak:</p>

  <p class="calibre1">— O gün Birinci Şube'den Ali efendinin anlattıklarını unuttun mu?</p>

  <p class="calibre1">— Unutur muyum, hık? Ha, sahi sen de yanımızdaydın o gün...</p>

  <p class="calibre1">— Emniyet Müdürüne falan bilgi verirmiş...</p>

  <p class="calibre1">— Sen hık, bir küçük Yeni Rakı hık, aç getir, hık, içirip içirip hık, ağzından lâf alalım, hık hık...</p>

  <p class="calibre1">Şef garson rakıyı getirmek üzere tezgâha giderken, yan masalardan birindeki çiftçiler çağırdılar: Gitti:</p>

  <p class="calibre1">— Buyrun ağalar!</p>

  <p class="calibre1">"Ağalar" içinde en kalınları, lokantanın baş köşesindeki masaya kurulmuş kendi kendine demlenirken oradakileri zerrece adam yerine koymadığını belirtmek istermişe benzeyen "Kodaman" üzerine bilgi almak istedi:</p>

  <p class="calibre1">— Neyin nesi, kimin fesi bu, oğlum? Şef garson kısa kesmek için:</p>

  <p class="calibre1">— Valla ağa, çok gizli tutuyor, amma, biz yerinden öğrendik, bu şehirde Vali'den çöpçüye kadar herkesi teftiş edecek, yukarıya rapor verecekmiş! Zoma yaklaşan ağalarda bu sözler heyecan yarattı. Hemen hepsi bankalardan, daha çok da Ziraat Bankasından yakınmaktaydı.Gerçi banka, yetkisi dahilinde çiftçilere gerekli krediyi açmıştı ama, yetmemişti aldıkları kredi. Çoğu paraları ev, apartman yaptırmaya, pek çoğu da içkiye, kumara, büyük Şehirlerdeki bar karılarına yatırmışlardı. Bankaydı bu. Versindi efendim! Ne diye vermiyordu? Tükenecek miydi? Vermiyordu, çünkü paraları geceleri valinin evindeki briçlere, pokerlere, konkenlere yatırıyorlardı.</p>

  <p class="calibre1">Ağalar sevinç içindeydiler:</p>

  <p class="calibre1">— Ulan bu müfettişi buraya Allah mı gönderdi dersiniz ?</p>

  <p class="calibre1">— Tabî yahu.</p>

  <p class="calibre1">— Ona ne şüphe?</p>

  <p class="calibre1">— Deveden büyük fil var oğlum..</p>

  <p class="calibre1">— Devlet, Ziraat Bankasını niye açtı?</p>

  <p class="calibre1">— Çiftçi vatandaşlarıma kana kana avans, kredi açsın diye!</p>

  <p class="calibre1">— Bitti.</p>

  <p class="calibre1">— O kadar..</p>

  <p class="calibre1">— Vali bey şimdi ayıklasın pirincin taşını bakalım.</p>

  <p class="calibre1">Arabacı Kel Mıstık tuvalete giderken çağırdılar. Kendisini adam yerine koymayan bu adamlara oldu bitti içerleyen Mıstık, hafif bir yalpayla yanlarına gitti:</p>

  <p class="calibre1">— Buyur ağa!</p>

  <p class="calibre1">İskemle ikram ettiler, oturmadı. "Kodaman"ı sordular. Bugüne kadar adam yerine konulmamanın hıncıyla:</p>

  <p class="calibre1">— Umum Türkiye Başmüfettişler Müdürü! dedi.</p>

  <p class="calibre1">Türkiye'de böyle bir unvanın olup olmadığını bilmek değil, böyle bir unvanın yeryüzünde olamıyacağından habersiz cahil ama, zengin çiftçiler, üzerinde durmadılar.</p>

  <p class="calibre1">En ağaları:</p>

  <p class="calibre1">— Yani buraya niye gelmiş? diye sordu. Kel Mıstık gevezelik etmemek için:</p>

  <p class="calibre1">— Vallahi orasını bilmem, dedi.</p>

  <p class="calibre1">Ağalar da sarhoştular, ağalar da tıpkı Mıstık gibi atıp tutmayı severlerdi, içlerinden biri:</p>

  <p class="calibre1">— Biz biliyoruz, dedi. Mıstık merakla:</p>

  <p class="calibre1">— Nedir bildiğin?</p>

  <p class="calibre1">— Vali'den çöpçüye kadar herkesi teftiş edip yukarıya rapor verecek!</p>

  <p class="calibre1">Mıstık elini önemle uzattı:</p>

  <p class="calibre1">— Pardon. Ben saklıyordum... demek sizde biliyormuşsunuz!</p>

  <p class="calibre1">Mıstık'ın da katıldığı karmakarışık bir konuşma başladı:</p>

  <p class="calibre1">— Bilmeyen mi var?</p>

  <p class="calibre1">— O banka müdürleri, Savcı, Hâkim makim görürler...</p>

  <p class="calibre1">— Demek, arkadaş bunların yaptıkları tâ Ankara'lara kadar gitmiş de büyüklerimiz... hı?</p>

  <p class="calibre1">— Tabî yahu.</p>

  <p class="calibre1">— Lâkin herifin oturuşuna bak, oturuşuna! — Halis müfettiş.. - .:</p>

  <p class="calibre1">— Müfettiş dediğin dağ gibi olacak, gözünü budaktan sakınmayacak!</p>

  <p class="calibre1">— Top'nan bile devrilmeyecek be!</p>

  <p class="calibre1">— Lâkin aşkolsun. Herif masaya yakışıyor..</p>

  <p class="calibre1">— Rakı koyuşu, sulandırıcı, dikişi...</p>

  <p class="calibre1">— Çatalıyla meze alışı ya ?</p>

  <p class="calibre1">— Her yanından asalet akıyor!</p>

  <p class="calibre1">Mıstık dayanamadı. İşte böyle, her cihetçe yüzde yüz müfettiş birinin sıkı ağzından lâf almıştı lâf!</p>

  <p class="calibre1">— Arabama binerken anladım işi efendi. Bak, size böyle böyle demişler. Ben bir bakışta anladım. Dedim kendi kendime, bu Ankara besisi sağlama, esaslı bir kodaman ya, nerenin kodamanı ? Neyin kodamanı?.. Ee, kırk yıldır patriğin eşeğini... ha? Ağzından girdim, burnundan çıktım...</p>

  <p class="calibre1">Şef garson yanına geldi:</p>

  <p class="calibre1">— Mıstık efendi, patron çağırıyor! "Efendi" lâfı da ayrıca gururunu okşamıştı.</p>

  <p class="calibre1">— Geliyorum, dedi.</p>

  <p class="calibre1">Kalktı, hayatından belki de ilk, adam yerine konulmanın sevinci, kendini önemli sayısıyla:</p>

  <p class="calibre1">— Gayri bundan ötesinin taşını ayıklasın Vali mali! dedi.</p>

  <p class="calibre1">Tuvalete girip çıktı, birbirine dolaşan bacaklarıyla az önce artık rakılarla artık mezelerle idare ettiği masaya oturdu. Patron ona özel olarak bir küçük Yeni Rakı açtırmış, cacık, salata, sıcak bir taskebabı hazırlatmıştı. Bu, gururunu büsbütün okşadı. Demek, gerçekten önemli insandı; daha doğrusu, önemliliği yeni anlaşılmıştı!</p>

  <p class="calibre1">— Herifin Umum Türkiye Başmüfettişler Müdürü olduğunu herkes biliyor, dedi.</p>

  <p class="calibre1">Patronun korkusu az daha arttı:</p>

  <p class="calibre1">— Nereden duymuşlar?</p>

  <p class="calibre1">— Yerin kulağı var, ama, bana öyle geliyor ki, o ağzı tekmil altın kaplama ağa var ya ağa?</p>

  <p class="calibre1">Patron o masaya doğru baktı:</p>

  <p class="calibre1">— Hâşim ağa mı?</p>

  <p class="calibre1">— Hâşim ağa, Ankara'dan hususî bildirmişler ona. Neden dersen, o banka müdürleri, ille de Ziraat Bankası müdürü görecek, dedi. Herife kredi açıp, bol avans vereceğine, hergün Vali'nin evinde, Polis Müdürünün evinde briçler, pokerler, konkenler.. Vallaha benim de haberim var. Bana sorarsa söylerim. Yazık değil mi millete?</p>

  <p class="calibre1">Patron hem dinliyor, hem de boyuna hık, hık, hık.</p>

  <p class="calibre1">Merakla sordu:</p>

  <p class="calibre1">— Demin seninle uzun uzun konuştu. Ne sordu? Hık.!</p>

  <p class="calibre1">Gene atmaya başladı:</p>

  <p class="calibre1">— Buranın valisi, polis müdürü, banka müdürleri, tekmil memurlarından başka, esnafı da bozukmuş, doğru mu? dedi..</p>

  <p class="calibre1">— Sen ne cevap verdin? Hık!</p>

  <p class="calibre1">— Ben mi? Hiç canım.. Memleketin engin yerini verir miyim? Ama biliyor o. Sen istediğin kadar sakla, dedi. Esnafın gaza su kattığını, kömürler ağır çeksin diye kömürcülerin kömürlerine işediğini, yanlış dirhem kullandıklarını biliyorum. Sonra, buranın banka müdürleri de, en çok Ziraat Bankası müdürünün, çiftçiye bol kredi vereceğine Valiyle, Polis müdürüyle akşamları toplanıp kumar oynadıklarından da haberim var, dedi. Dondum kaldım arkadaş. Herif kurt! Sonra, Belediyenin sağlık ekibi de esnafı hiç kontrol etmiyormuş, dedi. Yalan mı? Ediyor mu?</p>

  <p class="calibre1">Lokanta sahibi tâ karşıda kendi kendine demlenmekte olan ''Umum Türkiye Müfettişler Müdürü" ne korkuyla baktı. Sonra üstüste hık hık etti:</p>

  <p class="calibre1">— Yandık, dedi. Şap gibi yandık! Bizim örtüler, peçeteler de berbattı. Tabaklar çatlaktı, hık. Üstelik, yemek listesi istedi, onu bile veremedik. Demek; sağlık ekipleri, hık, böyle böyleymiş dedi?</p>

  <p class="calibre1">— Dedi şerefsizim!</p>

  <p class="calibre1">— Sen ne dedin o öyle deyince, hık ? Kel Mıstık'm kafasında şimşek çaktı:</p>

  <p class="calibre1">— Sağlık ekipleri Allahlık beyim, dedim. Kime kancayı takarlarsa yandılar. Canlarının istediği cennetlik, istemediği cehennemlik, dedim.</p>

  <p class="calibre1">— O ne dedi, hık? Gene attı:</p>

  <p class="calibre1">— Defterine yazdı dediklerimi!..</p>

  <p class="calibre1">— Yazdı hı? Bak bak, hık, ne o? Hık, ne yapıyor öyle, hık?</p>

  <p class="calibre1">Kel Mıstık da "Kodaman"ın ne yaptığını anlayamamış, hattâ elindeki kalemle lokanta kapısına doğru bir şeyler ölçüp biçmesinden hiçbir anlam çıkaramamıştı. — Nereyi ölçüp biçiyor? Hık! Bir şeyler, kötü, çok kötü bir şeyler sezerek arabacı Kel Mıstık'ın masasından kalktı, "Kodaman"ın masasına heyecanla gitti, durdu, ellerini göbeği üzerine koydu. "Kodaman", lokanta kapısına dikkatle bakarak kalemle sanki uzaktan uzağa santimliyormuş gibi, hâlâ ölçüp biçiyor, bu işi mahsustan uzatıyordu.. Sonra küçük defterine bir şeyler çizdi, birtakım hesaplar yaptı, daha sonra başını lokanta sahibine birden kaldırdı:</p>

  <p class="calibre1">— Belediye Fen îşleri'nden herhangi bir tebligat yapılmadı mı sana?</p>

  <p class="calibre1">Bunu sorarken, göz ucuyla da çevreyi kontrol ediyordu,. Lokantanın hemen bütün müşterileri yemeyi, içmeyi bırakmış ona bakıyorlardı. Lokanta sahibi tam hık'layacaktı ki, "Kodamanın sorusuyla sanki kuvvetli bir yumruk yedi ve hıkırtısı geçti.</p>

  <p class="calibre1">— Anlıyamadım, efendim?..</p>

  <p class="calibre1">— Belediye Fen İşleri'nden diyorum, herhangi bir tebligat yapılmadı mı sana?</p>

  <p class="calibre1">İki yanına şaşkınlıkla baktı, sonra:</p>

  <p class="calibre1">— Hayır, dedi.</p>

  <p class="calibre1">— O halde..</p>

  <p class="calibre1">Çantasını masaya aldı, açtı, bir tabaka beyaz kâğıt çıkardı, lokanta sahibinin adını soyadını, lokantanın adını falan yazdıktan sonra, küçük defterine çizdiği krokilerin daha büyük, daha mufassalını kâğıda çizdi. Kâğidı çantasına kaldırmadan önce:</p>

  <p class="calibre1">—Bu lokanta kapısı, dar! dedi.</p>

  <p class="calibre1">Hiçbir şey anlamayan lokanta sahibi, sanki yeni bir yumruk yemişti.</p>

  <p class="calibre1">— Dar mı? Hık!</p>

  <p class="calibre1">— Evet, dar. Bu kapı, iki yana, en azı kırkar santim genişletilmeli!</p>

  <p class="calibre1">Artık bu konu üzerinde durmayacaktı. Tükenmezini cebine soktu, dükkân kapısıyla ilgili kroki çizip birtakım hesaplar yaptığı kâğıdı çantasına soktu, çantayı yanındaki iskemlesine indirdi. Rakısına, mezelerine döndü. Alnı kırışıyor, kaşları çatılıp açılıyordu. Rakısını üzeri tüylü elinin biçimli parmaklarıyla kibarca aldı, zarif bir yudum, üstüne gene aynı zariflikte bir yudum su, şık bir çatalla salatadan alış, ağzına atış, asîl çiğneyişler... O, bir "Umum Türkiye Müfettişler Müdürü"ydü. Gelir, kontrolünü tepeden inme yapar, notlarını alır, içkisini içer, karnını doyurur, kalkar giderdi. Masası yanında, göbeği üzerinde birleşmiş elleriyle dikilip duran lokanta sahibiyle mi uğraşacaktı? Sağlık kurallarına önem vermeyen, fennî gereklere sırtını dönmüş, üstelik mecbur olduğu halde bir liste, evet bir yemek listesi bile bulundurmayan bu ilkel lokantanın ilkel insanlarıyla... Hafifçe öksürdü. Tabakasından bir Yaka sigarası alıp yakacaktı ki, lokanta sahibi hıkırtısını zor tutarak çakmağına davranıp çaktı, beyefendinin cigarasını saygıyla yaktı. Sonra ağzını peçeteye sildi, sertçe:</p>

  <p class="calibre1">— Hesap! dedi.</p>

  <p class="calibre1">Lokanta sahibi yeni bir yumruktan sonra kendini toparlayarak kırıttı. Hesap almamak önemli değildi. Önemli olan, "Kodamanın aldığı notlar ve lokanta üzerinde edindiği kanaatla yarın Belediyeye giderek Fen ve Sağlık İşlerinde bağırıp çağırarak mahvına yürümesini önlemekti,</p>

  <p class="calibre1">"Kodaman" âdeta gürledi:</p>

  <p class="calibre1">— Hesap dedim!</p>

  <p class="calibre1">Patron, şef garson, garsonlar falan bir an karıştılar. Ne yapacaklardı? Gerçekten hesap puslası mı götüreceklerdi? Götürmeleri mi doğruydu? Götürmemeleri mi? O, bütün bu çekimserliğin şaşkınlığıyla zerrece ilgilenmeden kalkmış, rölöve şapkasını başına geçirmiş, sarı çantasını almış, pantalon cebinden de, yediği yemeklerle içtiği rakının hesabını ödemek için, bundan önceki yerlerden "tahsil ettiği" dört yüz küsurla, küçük şaraphaneden kestiği altmışyedi buçuğun tomarını çıkarmıştı: Bekliyordu, hesap bekliyordu! Peki ama nerdeydi hesap? Bu herifler Fen Sağlık kurallarına uymamakla kalmıyor, bir de müşteriyi bekletiyorlardı! Avazı çıktığınca bağırmağa başladı:</p>

  <p class="calibre1">— Nedir bu müşteriye karşı saygısızlık? Nedir bu lâubalilik? Bir saattir hesap istiyorum, hâlâ hesap gelecek! Allahümme sâbirin!</p>

  <p class="calibre1">Lokanta halkı gerçekten müfettişler müfettişine benzeyen, sapına kadar büyük, büyükler büyüğü bu adamın çalımına hayran olmuş, birbirlerine bakışları, kaş, göz, çene, dudak, gerdan hareketleriyle:</p>

  <p class="calibre1">"— Helâl olsun!" demek istiyorlardı.</p>

  <p class="calibre1">"— Helâl olsun şerefsizim..."</p>

  <p class="calibre1">"— Müfettiş dediğin böyle olur!"</p>

  <p class="calibre1">"— Milletvekili, Bakan olacak adam be!"</p>

  <p class="calibre1">"— Helâl olsun!"</p>

  <p class="calibre1">Şef garson, lokanta sahibinin çaresiz bir baş işaretiyle hesabı masaya şipşak getirip, bir tabak içinde bıraktı. "Kodaman", yarısından çoğu şişesinde duran rakıyla yediği yemeklerin tutarı olan on altı küsura yüzde on eklenmemiş olduğunu görerek sordu:</p>

  <p class="calibre1">— Niçin garsoniye eklemediniz?</p>

  <p class="calibre1">Şef garson patronuna baktı. Patron gene hafif kırıttı:</p>

  <p class="calibre1">— Zâtıâliniz için...</p>

  <p class="calibre1">Sözü aldı:</p>

  <p class="calibre1">— İltimas geçtiniz, öyle mi?</p>

  <p class="calibre1">Eliyle lokantanın öteki müşterilerini şööyle bir tarıyarak:</p>

  <p class="calibre1">— Bütün bu sevgili vatandaşlar yurttaş değil mi? Onlardan aldığınız yüzde onu niçin benden de almıyor, bana iltimas geçiyorsunuz? Bu yaptığınız hak mı? Adalet mi? Namus kurallarına sığar mı?</p>

  <p class="calibre1">Müşterilere döndü:</p>

  <p class="calibre1">— Sorarım aziz vatandaşlar, yurttaşlık hukukuna sığar mı?</p>

  <p class="calibre1">Sarhoş, yarı sarhoş, zom "Aziz vatandaşlar" gürredek cevapladılar:</p>

  <p class="calibre1">— Sığmaaaaz! O da coşmuştu:</p>

  <p class="calibre1">— Elbette sığmaz muhterem vatandaşlar. Ya benden de alacak, yahut sizden de almayacak!</p>

  <p class="calibre1">— Almıyacaaaaak!!!</p>

  <p class="calibre1">Derken iş cıvıdı, millet zıvanadan çıktı:</p>

  <p class="calibre1">— Helâl olsun beyefendi, helâl olsun sana emdiğin süt!</p>

  <p class="calibre1">— Helâl olsuuuun!</p>

  <p class="calibre1">— Allah seni, senin gibileri başımızdan eksik etmesiiiin!!!</p>

  <p class="calibre1">— Etmesiiiin!!!</p>

  <p class="calibre1">— Allah seni çoluğuna, çocuğuna bağışlasın!!</p>

  <p class="calibre1">— Bağışlasın!!!</p>

  <p class="calibre1"></p>

  <p class="calibre1">— Âmiiiiin!</p>

  <p class="calibre1">O, üzeri tüylü, ağır elini kalabalığın yaygarası üzerine kaldırdı. Gürültü, nümayiş şııp, kesildi. Olabilirdi ki, müşteriler arasında polisle ilgili, durumu emniyete haber verebilecekler de bulunuyordu.</p>

  <p class="calibre1">— Bana gösterdiğiniz samimeyete çok teşekkür ederim muhterem vatandaşlarım ama, ben, bu nâçiz ben, bu büyük iltifata kat'iyyen lâyık olmıyan...</p>

  <p class="calibre1">Kalabalık gene bir deniz gibi şahlanıp kabardı âdeta:</p>

  <p class="calibre1">— Hâşaaaaa!</p>

  <p class="calibre1">— Lâyıksııın</p>

  <p class="calibre1">— Senden daha lâyığı olamaaazzz!</p>

  <p class="calibre1">O gene elini kaldırdı, kalabalık yatıştı:</p>

  <p class="calibre1">— Asıl lâyık olanlar, bu aziz vatanın terakki ve tealisi için gece gündüz göznuru döküp, sabahlara kadar dirsek çürüten muhterem büyüklerimizdir vatandaşlarım!</p>

  <p class="calibre1">— Büyüklerimizdiiiir!</p>

  <p class="calibre1">— Ne mutlu Türk'üm diyene, arkadaşlaaaar! Alkış, "Yaşa, varol!" dan lokanta zangır zangır titriyordu ki, o, yüzde onu da hesaba koydurup, ön yedi küsür'a karşılık üç tane onluk attı. Garson üstünü vermeğe davranıyordu, elinin tersiyle tabağı itti:</p>

  <p class="calibre1">— Kalsın!</p>

  <p class="calibre1">Sarı çantası elinde, lokanta halkını selâmladığı şapkasıyla zııt zııt zııt... lokanta kapısına doğru ilerlerken, ortalık alkıştan kırılıyordu. Tam kapıda, gürültüyü işitip gelmiş bir bekçiyle karşılaştı. Fakat bu âni karşılaşış sanki bekçiyi yıldırımla çarptı: Derhal askerde öğrendiği sert bir esas vaziyetle put kesilerek, bu hiç tanımadığı "Kodaman"ı gözleriyle takip etti. Arabacı Kel Mıstık da bütün bunlar olurken, beyefendiyi avuçları patlarcasına alkışlamış, sonra da ağzını peçetesiyle silip, üç parmak içilmiş, rakısını kara şalvarının geniş cebinden içeri sokmuştu. Beyefendi'nin ardından tam çıkarken, şef garson yetişti, fısıldadı:</p>

  <p class="calibre1">— Beyefendi'yi oteline bıraktıktan sonra gel!</p>

  <p class="calibre1">— Niye?</p>

  <p class="calibre1">— Patron öyle istiyor...</p>

  <p class="calibre1">Kaybedecek vakti yoktu. "Peki" anlamına bir baş işaretiyle lokantadan, beyefendinin ardından fırladı.</p>

  <p class="calibre1">— Tabiî bir otele teşrif edeceksiniz, değil mi? beyefendi ?</p>

  <p class="calibre1">"Kodaman" unutmuştu Kel Mıstık'ı Şöyle bir baktı, hatırladı:</p>

  <p class="calibre1">— Haa.. Sen misin? " . ¦</p>

  <p class="calibre1">— Evet beyefendi. Bir otele gideceksiniz tabiî? :</p>

  <p class="calibre1">Arabaya ilerlerken:</p>

  <p class="calibre1">— Ee, tabiî., dedi. Vakit hayli ilerledi, Geceyi otelde geçirmem lâzım!</p>

  <p class="calibre1">Yolda, arabanın içine gene laubali bir yarım sağla eğilen Kel Mıstık:</p>

  <p class="calibre1">— Helâl olsun beyefendi,., dedi. Kırk yıllık arabacıyım şurda, lâkin sapına kadar müfettişsin. Hem de müfettişler müfettişi...</p>

  <p class="calibre1">"Kodaman" memnun, güldü, gene de:</p>

  <p class="calibre1">— Kaldır şu müfettiş lâfını! dedi.</p>

  <p class="calibre1">— Boşver beyefendi. Herkes kurt be.. Anam avradım olsun, yedisinden yetmişine kadar herkes biliyor seni!</p>

  <p class="calibre1">— Neyimi biliyor?</p>

  <p class="calibre1">— Ankara'dan buraya niye geldiğini!</p>

  <p class="calibre1">Önemsizlikle:</p>

  <p class="calibre1">— Niye gelmişim?</p>

  <p class="calibre1">— Ha haaa.. En çok da o Ziraat Bankası müdürü var ya Ziraat Bankası müdürü?</p>

  <p class="calibre1">— E?</p>

  <p class="calibre1">— Çiftçilerin yüreği ille de ondan pek göyünük!</p>

  <p class="calibre1">— Neden? Çiftçiye gerekli krediyi vermiyor mu?.</p>

  <p class="calibre1">— Orasını bilmem gayri ya, benim anladığım, az veriyormuş. Hani lâf aramızda, bizim çiftçilerimizde de iş yoktur haa!</p>

  <p class="calibre1">— Niye?..</p>

  <p class="calibre1">— Niyesi var mı bre beyim? Bilmez gibi benden soruyorsun. Aldıkları krediyi çiftlik işlerinde kullansalar dağ taş mahsul olur. Hayır, kullanmazlar...</p>

  <p class="calibre1">— Ne yaparlar ya?</p>

  <p class="calibre1">—Beyim ağzımdan lâf alıp da sonra bunları Mıstık diyor deme!</p>

  <p class="calibre1">— Merak etme.</p>

  <p class="calibre1">Eğildi, fısıldadı:</p>

  <p class="calibre1">—İçki bunlarda, kumar bunlarda, Ankara'ya, İstanbul'a gidip bar karılarıyla har vurup harman savurma bunlarda. Ee, para mı dayanır buna? Bir de ev, apartman yaptırıyorlar mı sana? Bir değil beş, on, yüz Ziraat Bankası olsa, fos!</p>

  <p class="calibre1">Sonra birden hatırlayarak:</p>

  <p class="calibre1">— Ha. dedi. Lokantada ne diye hesabı gördün beyim?</p>

  <p class="calibre1">"Kodaman" merakla:</p>

  <p class="calibre1">— Ya ne yapacaktım?</p>

  <p class="calibre1">— Ya ne yapacaktım'ı var mı? Senin gibi ağırlığınca altın değer bir beyefendi, külüstür lokantasına gelmiş, iki kadeh rakısını içmiş, ne çıkar?.</p>

  <p class="calibre1">Kesti attı:</p>

  <p class="calibre1">— Ben dilenci değilim!</p>

  <p class="calibre1">— Hâşa beyim, hâşa amma...</p>

  <p class="calibre1">Kırbacını beygirlerinin yelelerinde şaklattı. Sonra, midesinde daha şimdiden sasımış pis yağ kokusuyla geğirip oturduğu yerde dimdik doğruldu. Ulan sahiden de müfettişler müfettişi değil, ağırlığınca altın ederdi bu adam. Müfettiş olsa, herifin de engin yerini yakaladığına göre, niye hesap ödesindi? Tamam tamam... Umum Türkiye Müfettişler Müdürü değil, Umum Türkiye'nin bilcümle valiler, emniyet müdürleri, mebusları, vekil vükelâsı üzerinde Müfettişti. Alımından, çalımından, kadeh bardak, çatal bıçak tutuşundan, lokmayı koparışı, çatalına takışı, salatanın, yemeğin suyuna batırışı, zıt zııt zııt yürüyüşü, masaya oturuşu, konuşuşu, hattâ sekize katlı beyaz, kar gibi mendiline sümkürüşüne kadar belliydi bu. İstediği kadar saklasın, o değilden gelsin. Kırk yıllık arabacı, insan sarrafı Kel Mıstık yer miydi ? Sonra, akıl var, yakın vardı. Herif bu kadar büyük adam olmasa, cebinde, hem de pantalon cebinde o kadar çok, öyle desteyle para mı olurdu? Ee, olunca da tabiî tenezzül etmezdi külüstür lokantacının yirmi, yirmi beş liralık hesabına.</p>

  <p class="calibre1">— Haklısın beyim, diye mırıldandı. Yerden göğe kadar haklısın!</p>

  <p class="calibre1">"Kodaman"sa, hiç istemediği halde lokantada kopan nümayiş yüzünden ödemek zorunda kaldığı hesabı düşünüyordu. Hiç sevmiyordu şu arada hem kendi coşup, hem de milleti coşturuşunu. Altından çapanoğlu filân çıkmazdı çıkmaya ama, ne lüzum vardı? Zararı gene kendisine dokunuyordu. Şayet o ala ala hey olmasaydı, hesabı ödemez, otuz liradan çıkmazdı. İki buçuk lira da şu kılkuyruk arabacıya bayılmıştı. Demek ki, şarapçıdan aldığı altmış küsur liranın yarısını bayılmıştı? Sonraa... "— Eşeğin büyüğü ahırdan çıkıyor. Bırak otuz lira bayılmayı, herif anasının gözü müdür ne, lokanta kapısının kırkar santim yanlara genişlemesi işinde bile telâşlanmadı. Deyyus. Halbuki ben bu numarayı İstanbul'da bile yedirmiştim!" Aklından, İstanbul'daki lokanta sahibinden aldığı iki gıcır gıcır yüzlük geçti. Bu arada arabacının az önce, "— Haklısın beyim, yerden göğe kadar haklısın" ını hatırladı.</p>

  <p class="calibre1">— Neden haklıyım?</p>

  <p class="calibre1">— Haklısın tabî beyefendi. O kadar insanın içinde yemek parasına tenezzül edecek değilsin ya!</p>

  <p class="calibre1">Bu heriften de huylanmağa başlamıştı. Sanki bir şeyler sezmişçesine soruyor, eşeliyor, lâf almağa çalışıyordu. Belki de lâf almak falan değil, huyu buydu. Çünkü gayet iyi biliyordu ki, Anadolu kasaba ve şehirlerinin gar, istasyonlarıyla şehir arasında çalışan, daha çok faytoncuların hemen hepsinde vardı bu eşeleyicilik. Sonra gene biliyordu ki, bunlardan pek çoğu, şüphelendikleri müşterilerini bağlı oldukları polise haber verirlerdi. Bu haberler arasında bazan çok önemlileri de bulunurdu. Polis üzerinde durur, eşeler, inceler, arada çok, ama çok önemli sonuçlar da elde ederdi.</p>

  <p class="calibre1">Arabacıyı tersledi:</p>

  <p class="calibre1">— Sen, üstüne vazife olmayan işlere karışma! Arabacıya yeni bir tokattı bu. Yıllara varan tecrübesine dayanarak biliyordu ki, böyle herhangi bir müfettiş titizlenip azarladı mı, üstüne düşmemeliydi. Bırakmalıydı yakasını. Altından çapanoğlu çıkabilirdi. .,</p>

  <p class="calibre1">— Beni şu otele bırak!</p>

  <p class="calibre1">Yol üzerinde, yarı kapalı kapısı, pencere pencere sönük ışıklarıyla derme çatma bir oteldi, ki, Mıstık "Müfettişler Müfettişi"ni bu otele yakıştıramadı:</p>

  <p class="calibre1">— Daha büyük, daha löküsleri var beyefendi!</p>

  <p class="calibre1">— Sana ne söyledimse onu yap!</p>

  <p class="calibre1">— Başüstüne.</p>

  <p class="calibre1">Gemleri kıstı, arabayı tam otelin önünde durdurdu. Sonra da, arabanın sağ ön tekerleğine basarak yere atladı, bir koşuda otelin yarı açık cümle kapısından içeri girdi. Yarı karanlık merdiveni bir solukta çıktı.Sağdaki "Kâtip" odasının penceresinden içeri baktı: Gencecik kâtip, önündeki masaya koyduğu kollarına kapanmış, uyuyordu.</p>

  <p class="calibre1">Telâşla camı vurdu:</p>

  <p class="calibre1">— Heey!</p>

  <p class="calibre1">Kâtip tınmadı bile. Gene vurdu, sonra gene:</p>

  <p class="calibre1">-----Heey kâtip efendi, kâtip efendi, heey!</p>

  <p class="calibre1">Kâtip kollarının üstünden başını uykulu uykulu kaldırdı:</p>

  <p class="calibre1">— Hıh? Ne var be?</p>

  <p class="calibre1">Birden arabacı Kel Mıstık'ı tanıyarak, camı açtı.</p>

  <p class="calibre1">Kel Mıstık önemle:</p>

  <p class="calibre1">— Bir müfettiş getirdim, dedi. Herif bildiğin gibi değil. Şehrimizi vali'sinden çöpçüsüne kadar teftişe gelmiş. Anam avradım olsun şap gibi yanarsınız ha!</p>

  <p class="calibre1">Otel kâtibi karayağız, kuru bir delikanlı, "Müfettiş" sözüyle, otel müşterilerinin emanet olarak otel kasasına bıraktıkları paralar içinden, yerine tekrar koymak üzere alarak dostuna yedirdiği paranın kasa açığını hatırladı, bir titreme geçirdi. Merdiveni zııt zııt zııt çıkmakta olan "Kodaman"a korkuyla baktı. Herif, şimdiye kadar gördüğü belediye, fen işleri, ya da emniyet müfettişlerinden çok daha kalıplı, onlardan çok daha çalımlıydı. Yalnız kasa açığı değil, yataklar, yorganlar, yastıklar, yatak yüzleri, yorgan kılıfları da temizlik kurallarına uymuyordu. Birçoğu pire, tahtakurusu kan lekeleri içindeydi. Sonra, beyannamesiz, kaçak birtakım insanlar da yatırıyorlardı. Ah, bu patron, ah bu patronu! Köylüsüymüş, bildiği tanıdığıymış... Bin kere söylemişti, âbi bu kanunsuzluklara son verelim diye. Merdivendeki "Kodaman"a yeniden korkuyla baktı. "Herif" belediye mi, yoksa emniyet müfettişi miydi? Gecenin bu saatinde teftiş olur muydu? Koştu. Adamı merdivenin yarısında karşıladı:</p>

  <p class="calibre1">— Buyurun beyefendi. Çantanızı verin lütfen! Vermedi. Merdiven muşambasının çivisinden kurtulup kalkmış yerini parmağıyla işaret etti:</p>

  <p class="calibre1">— Çak orayı!</p>

  <p class="calibre1">Otel kâtibi, cızırtılı ayakkaplarıyla merdivenin çürük tahtalarını esneterek ağır ağır çıkmakta olan bu adamın, herhangi bir müfettişten de önemli, büyük biri olabileceğine çoktan inanmıştı, kaşla göz arasında, otel sahibine nerden, nasıl bir telefon edip, ya da ettirip durumu bildirebileceğini düşünüyordu. Aklına geldi, ardından merdivenleri ağır ağır çıkmakta olan arabacı Kel Mıstık bu işi yapabilirdi. Yavaşladı, fısıltıyla:</p>

  <p class="calibre1">— Bizim patrona telefon et, acele gelsin! dedi.</p>

  <p class="calibre1">Arabacı Mıstık geri döndü, merdivenleri koşarak indi, otelden fırladı. Telefon, telefon... gecenin bu saatinde, nereden bulacaktı? Az önce arabayla gelirken önünden geçtikleri nöbetçi eczane aklına geldi. Uzak da sayılmazdı. Bir koşu. Daldı içeriye. "Manyak" kalfa, tezgâh başında, birtakım ilâçlar hazırlarken, kendi kendine konuşuyordu. Sarhoştu da. İçeriye birinin telâşla girdiğini görmüş, aldırmamıştı: "— Hergeleler., işleri düştü mü şimşek kesilirler. Düşmedi mi? Bakmazlar bile yüzüme. Boş ver!"</p>

  <p class="calibre1">Kel Mıstık belli bir heyecanla tezgâha sokuldu:</p>

  <p class="calibre1">— Kardaş be, şurdan bir telefon edebilir miyiz?</p>

  <p class="calibre1">Neden sonra başını kaldırıp arabacının yüzüne aptal aptal bakan kalfa:</p>

  <p class="calibre1">— Ha? dedi.</p>

  <p class="calibre1">— Müsaaden olursa, bir telefon! Anlamamış davrandı:</p>

  <p class="calibre1">— Ne telefonu?</p>

  <p class="calibre1">Mıstık'ın tepesi attı, adamı kocaman kulaklarıyla birden fareye benzettiyse de, uzatmadı. İşi düşmüştü sarhoş bulaşığa!</p>

  <p class="calibre1"></p>

  <p class="calibre1">— Surdan, ücreti neyse verelim de bir telefon...</p>

  <p class="calibre1">— Kime?</p>

  <p class="calibre1">— Otel sahibine. Senin anlayacağın, Ankara'dan müfettiş geldi. Şehri valisinden çöpçüsüne kadar teftiş edip Ankara'ya rapor verecekmiş...</p>

  <p class="calibre1">— Ne müfettişi?</p>

  <p class="calibre1">— İncesini bilmiyorum. Otel kâtibi rica etti, bizim patronu arayıver dedi...</p>

  <p class="calibre1">— Sizin patron kim?</p>

  <p class="calibre1">— Benim değil, otel kâtibinin patronu!</p>

  <p class="calibre1">— Hangi otel?</p>

  <p class="calibre1">Kel Mıstık dalga geçildiğini anlamıştı, patladı:</p>

  <p class="calibre1">— Ananın dini! Dalganın sırası mı lan? Ettireceksen ettir, ettirmiyeceksen yok, de!</p>

  <p class="calibre1">"Manyak" kalfa gerçekten de fareyi hatırlatan sivri çeneli, ince yüzü, kalbur kulaklarıyla bir kahkaha attı:</p>

  <p class="calibre1">— İlâhi Mıstık., et bakalım., numarası kaç?</p>

  <p class="calibre1">— Ne bileyim ben?</p>

  <p class="calibre1">— Katalogta var mı?</p>

  <p class="calibre1">— Ettin bir hayır, kendin ara bari...</p>

  <p class="calibre1">Kalfa telefon katalogunda numarayı buldu, çevirdi :</p>

  <p class="calibre1">— Aloo...</p>

  <p class="calibre1">Sonra dinledi, kulaklığın ağız yanını avucuyla kapadıktan sonra:</p>

  <p class="calibre1">— Ohoo... dedi. Herifin evinde gene kavga var! -Kel Mıstık:</p>

  <p class="calibre1">— Ne kavgası?</p>

  <p class="calibre1">— Yazın sazlı bahçeye bir karı gelmişti, İstanbullu. Onu kapattı ya!</p>

  <p class="calibre1">Sahi, memleket çalkalanmıştı.</p>

  <p class="calibre1">— Ee?</p>

  <p class="calibre1">— Aynı mahallede otururuz. Eski karısıyla kapatması her Allahm günü birbirlerini yerler!... Alooo,</p>

  <p class="calibre1">Gene tam Mıstık'a bir şeyler anlatacaktı ki, karşıdan ses geldi. Kalfa kendini tanıttı, sonra da kısaca bildirdi:</p>

  <p class="calibre1">— Otelinize Ankara'dan büyük bir müfettiş gelmiş. Anlıyorsun ya? Ani baskın. Kâtibin acele gelsin demiş. Hemen şimdi. Tamam!</p>

  <p class="calibre1">Arabacıya:</p>

  <p class="calibre1">— Başka bir emriniz Bay Mıstık Kel? Mıstık ciddî ciddî:</p>

  <p class="calibre1">— Borcum? dedi.</p>

  <p class="calibre1">Kalfa, dudağında tebessüm, ilâçlarının başına geçti. Mıstık, kara şalvarının cebinden çıkardığı bir avuç bazuk parayla tezgâha sokuldu:</p>

  <p class="calibre1">— Borcum ne? Kalfa bakmadan:</p>

  <p class="calibre1">— Bir dahaya ikisini bir verirsin, dedi.</p>

  <p class="calibre1">— Olur mu?</p>

  <p class="calibre1">— Olmazsa yontarız! Karşılıklı gülüştüler.</p>

  <p class="calibre1">Kel Mıstık eczaneden çıktıktan sonra kaldırımda bir an durdu. Şimdi ne yapmalıydı? Otele gidip, otel önünde bıraktığı arabasına atlayıp eve mi gitseydi? Yoksa... "— Yoksa, ne yoksası? Gece epeyce ilerledi. Çekip gitmez de ne yaparsın? Başım gene sersem gibi. Bundan sonra gelecek ne tren var, ne bir şey. Kenef karı gene yolumu gözlüyordur..." Havaya baktı, aya karşı sarhoş sarhoş esnedi. Gerinecekti ki, aklına lokanta sahibi geldi. Şef garson lokantaya gelmesini söylemişti! Kafasında şimşek çaktı: "Sakın Kodaman'la el altından görüşmek istemesin? Vallaha olur ha! Dur bakalım, gidip bir bakayım, öyle bir şeyse, beni de görmesi lâzım!" Otel önüne bıraktığı arabasına koştu. Geç kalmışcasına atladı, dizginleri toparlayıp kamçısını hayvanların yeleleri üzerinde şaklattı:</p>

  <p class="calibre1">— Deheeeey ..</p>

  <p class="calibre1">Kaburgaları çıkık beygirler hayli dinlenmişlerdi,yekindiler. Boş fayton, şehrin yarı karanlık sokaklarından şakırtıyla geçip, lokantanın, artık bir hayli sönükleşmiş tül perdeli camları önünde durdu. Atladı arabadan. Kara şalvarının cebinde, yarısına yakını içilmiş Yeni Rakı şişesini yoklayarak, lokantadan içeri girdi. Lokanta iyice tenhalaşmıştı. Patron kasası başında, gene o bitmez tükenmez "Hık hık"larıyla, o günkü kasanın hesabını yapıyordu.Kel Mıstık'ı görünce, paraları kasa çekmecesine itip kalktı:</p>

  <p class="calibre1">— Gel!</p>

  <p class="calibre1">Boş masalardan birine geçtiler.</p>

  <p class="calibre1">— Ee, anlat bakalım, hık!</p>

  <p class="calibre1">Kel Mıstık ne anlatacaktı? "Herifin yolda, "— Sen üstüne vazife olmayan işlere karışma!" dediğini mi ? Yoksa otel üzerine konuşurlarken, "— Daha böyük, daha löküsleri var beyefendi" deyişine karşılık, "— Sana ne dedimse onu yap!" diye azarladığını mı? Bunları söylemek belki fena kaçmaz. "Herifin çalımı, kendinden eminliği üzerine lokanta sahibine fikir verebilirdi ama, lokanta sahibi zaten varacağı fikre varmış, hattâ korkuya kapılmıştı. Büsbütün korkutmak neye yarayacaktı?</p>

  <p class="calibre1">"— Ee, anlat bakalım!"a karşılık;</p>

  <p class="calibre1">— Ne anlatayım? dedi. Otelleri motelleri de teftişe başladı.. Beni halkın yatıp kalktığı otellerden birine götür, dedi. Şöyle bir düşündüm, aklıma bizim Cafer geldi, onun oteline götürdüm.</p>

  <p class="calibre1">Lokanta sahibinin korkusu daha da artmıştı:</p>

  <p class="calibre1">— Demek hık otelleri de teftişe başladı hık?</p>

  <p class="calibre1">— Tabî yahu. Lokantalar, oteller, kahveler, işyerleri miş yerlerini tekmil gezip hem teftiş edecek, hem de vali mali hakkında milletten tahkikat geçecek!</p>

  <p class="calibre1">— Sana hık, öyle mi dedi hık?</p>

  <p class="calibre1">— Bana demedi.</p>

  <p class="calibre1">— Ya, hık?</p>

  <p class="calibre1">— Ağzından aldım bütün bunları. Ona kalsa, ben müfettiş filân değilim diyor. Diyor a, gülüyor da bıyık altından. Ankara'dan hususî gönderilmiş. Bunu ben söylemiyorum, demin şoo masada oturanlardan kurumsak biri vardı, o da söyledi!</p>

  <p class="calibre1">— O nerden hık, biliyormuş, hık? Attı:</p>

  <p class="calibre1">— Ankara'da böyük bir akrabası mı, adamı mı ne varmış, o yazmış mektupla!</p>

  <p class="calibre1">— Ne demiş hık?</p>

  <p class="calibre1">— Böyle böyle, çok böyük bir müfettişi buradan oraya gönderiyoruz. Kendinize mukayyet olun. Yalnız, sakın dallandırmayın, demiş..</p>

  <p class="calibre1">Lokanta sahibi iyice fitili aldı:</p>

  <p class="calibre1">— Desene şehircek yandık şap gibi, hık?</p>

  <p class="calibre1">— Niye? Sana göre ne var?</p>

  <p class="calibre1">— Hık, ne var'ı var mı? Herif, hık, benim lokantada, hık, bir yemek listesi bile hık, bulamadı. O masa örtüleri hık, peçeteler hık, çatlak tabaklar... Derken hık, lokanta kapısının yanlara hık, kırkar santim genişletilmesi hık. En çok da hık, bu. En azından bir hafta hık, on günlük hık, iş!</p>

  <p class="calibre1">— Peki ne yapacaksın?</p>

  <p class="calibre1">Lokantacı, Kel Mıstık'a uzun uzun baktı, sonra:</p>

  <p class="calibre1">— Böyleleri, dedi, paraya maraya da yanaşmaz hık!</p>

  <p class="calibre1">Kel Mıstık toparlandı:</p>

  <p class="calibre1">— Kim demiş?</p>

  <p class="calibre1">— Kim mi demiş, hık? Sakın...</p>

  <p class="calibre1">— Sakını makını yok. Madem ağzı var, korkma. Ağzı olanın yememesi gayrikaabil!</p>

  <p class="calibre1">Çökük avurtları, içerlere gömülmüş kara, ışıltılı, sarhoş gözleriyle lokanta sahibine dikkatle baktı:</p>

  <p class="calibre1">— Amma, tabî ağızdan ağıza fark var!</p>

  <p class="calibre1">— Nasıl? Hık!</p>

  <p class="calibre1">— Kimi ağız ufak lokma yutar, kimi ağız da böyük!</p>

  <p class="calibre1">— Yani? Hık!</p>

  <p class="calibre1">— Yani, Vasil, Dimitri...</p>

  <p class="calibre1">— Sana hık, açıldı mı?</p>

  <p class="calibre1">— Nene lâzım senin? Benim adım Mıstık, Kel Mıstık. Kırk yıldır bu şehirde patriğin eşeğini... anla! Herifi geriden şöyle bir gördüm, dedim tamam. Bu Ankara besisi buraya boşuna gelmiyor! Gir sakalının altına, o değilden.., tabî öğreneceğimi öğrendim, kendi bile şaştı!</p>

  <p class="calibre1">— Şaştı hı?</p>

  <p class="calibre1">şaştı, beni sen gezdir! dedi.</p>

  <p class="calibre1">Birden her şeyi anlayıveren lokanta sahibi:</p>

  <p class="calibre1">— Öyleyse hık, ocağına düştük Mıstık. Sen bilirsin gayri, hık...</p>

  <p class="calibre1">Mıstık'tı o, arabacı Kel Mıstık, ötesini de, berisini de elbette bilirdi. Dinsizin hakkından imansız gelir, zaman zaman "Kör bıçakla enselerinden kesmeli bu deyyusları!" dediği lokanta sahibiyle, ona yüzvermeyen esnaftan pek çoğunun iliğini sömürdükten başka, o kendini beğenmiş valiye de ne adam olduğunu göstermeliydi.</p>

  <p class="calibre1">— Açıkçası, iş bende biter arkadaş, dedi. Lokanta sahibi bir hayli ayılmış, hık hık'lar da azalmıştı:</p>

  <p class="calibre1">— Hık, herifle anlaştın mı?</p>

  <p class="calibre1">— Nene lâzım senin?</p>

  <p class="calibre1">— Yok, yani şey... hık...</p>

  <p class="calibre1">— Uzun lâfın kısası arkadaş: Ceza yememek, dükkân kapısının olduğu gibi kalmasını istiyor musun, istemiyor musun?</p>

  <p class="calibre1">— İstemez olur muyum Mıstık? Hık!</p>

  <p class="calibre1">— Ver bana temiz bir beş yüzlük. Atalım ağzına, mesele kapanıp gitsin!</p>

  <p class="calibre1">Mıstık'ın hesabı basitti: Lokantacıdan beş yüzü alacak, sonra da her zamanki gibi, durumu gidip Emniyet Müdürüne fısıldayacaktı. Tabî lokantacıdan beş yüz aldım falan diye karıştırmayacaktı. Bu arada Emniyet Müdürü, adamın durumunu inceletecek, gerekirse kendisi inceliyecek, "Herif" anlayacaktı Ankara'dan buraya ne için geldiğinin, ya da gönderildiğinin çakıldığını. O zaman ya çekip gidecekti, ya da gitmeyecek, soruşturmasını açıktan açığa yapacaktı ki, o zaman da Mıstık pek pek "— Al paranı arkadaş. Kahpe dölünün biri işimizi bozdu, arabamızın tekerine taş koydu!" diyecek, lokantacıdan aldığı beş yüzü geri verecekti. Lokanta sahibi kalktı, kasaya gitti, üç tane bütün yüzlükle döndü.</p>

  <p class="calibre1">Kel Mıstık paralara şöyle bir baktı:</p>

  <p class="calibre1">— Ne kadar?</p>

  <p class="calibre1">— Üç yüz.</p>

  <p class="calibre1">— Ne olacak?</p>

  <p class="calibre1">— Herife. ; Küçümseyerek güldü:</p>

  <p class="calibre1">— Herif dilenci mi be?</p>

  <p class="calibre1">— Az mı?</p>

  <p class="calibre1">— Dişinin kovuğunu bile doldurmaz! Yüz yirmi kiloluk herif. O biçim adam, iki yüzle, üç yüzle doyar mı? Başkaları gibi, yediği yemeğin, içtiği rakının paralarına tav olmadı, çıkardı cart diye gördü hesabı. Hem de fazlasıyla. Sen ver ordan iki yüzlük daha:</p>

  <p class="calibre1">— Ne söylüyorsun Mıstık? Beş yüüz?? Mıstık yapma bir öfkeyle kalktı:</p>

  <p class="calibre1">— Öyleyse yatar bu iş. Haydi bana eyvallah... Lokanta kapısına yürüdü.</p>

  <p class="calibre1">Lokantacı koştu:</p>

  <p class="calibre1">— Yahu hemen de darılma be Mıstık</p>

  <p class="calibre1">— Darılması darılmaması yok. Parayı kendime istemiyorum. Bana göre hava hoş. Böyle dedi, sen dedi, açıkgöz birine benziyorsun, beni şehrinizde dolaştır, girdiyi çıktıyı, gizli kapaklıyı, kirliyi temizi göster bana. Uyuştuk uyuştuk, uyuşmadık mı, bir rapor, beyinlerini patlatayım, dedi. Mesele bu...</p>

  <p class="calibre1">Lokanta sahibi gitti, bütün iki tane yüzlük daha alıp geldi:</p>

  <p class="calibre1">— Senin hakkın bunların içinde tabî?</p>

  <p class="calibre1">Kel Mıstık paraları kara şalvarının cebine indirirken :</p>

  <p class="calibre1">— Bana kulağasma, dedi. Benimki hemşerilerime hizmet. Maksat ne? Arada rakınızı içiyoruz,yemeğinizi yiyoruz. Ekmek, su hatırı var. Sizin canınızın yanması benim canımın, ciğerimin yanması demektir. Sizin canınız yanmazsa benim istifade-medir bu. Haydi hoşça kal, düşünme! Kara donunun cebinde beş tane yüzlük, lokantadan çıktı. Arabasına atladı, kırbacını beygirlerinin yeleleri üzerinde keyifle şaklattı:</p>

  <p class="calibre1">— Deheey!..</p>

  <p class="calibre1">Saatler gece yarısına doğru bir hayli ilerlemiş, evlerin aydınlık pencereleri az daha seyrekleşmişti. Kaldırımlarda bekçiler, arada elektrik direkleri, ya da yıkık, harap duvarların diplerine kusarken,düşmemek için tutunmağa çalışan, ya da elektrik direğine bitmez tükenmez dertlerinden kimbilir hangisini döken sarhoş, sarhoşlar... Aklına birden karısı geldi. Gece bir hayli ilerlediği halde eve dönmeyen kocasının gene kimbilir. nerde,kimlerle kafayı çekip sızdığını sanacak, ondan sonra da sabaha kadar dır dır dır.. Arabasını ara sokaklardan birine sürdü, kamçısını şaklattı. Zayıf beygirler ara sokağın toprak yolunda tırısa kalkarak külüstür faytonu Kel Mıstık'ın evine doğru sürüklediler. Ev, bu ara sokağın ta sonunda, biri ahır, iki gözden ibaretti ki, Mıstık ahırda hayvanlarını barındırıyordu; berikinde de kör karısıyle oturuyorlardı. Kadın uzaktan akrabasıydı. Sol gözü sanki bir bıçakla oyularak çıkarılmıştı da, bu iş yapılırken kadın korkunç çığlıklar atmıştı, bu çığlıklar sanki yüzünde öylece kuruyup kalmıştı! Erkeği hatırlatan, sert çizgili, çok çirkin bir yüzdü. Bütün isteklerine rağmen arabacı Mıstık'a çocuk doğuramamış, bu kısırlığını sırası geldikçe kocasına yüklemekten çekinmemişti:</p>

  <p class="calibre1">"— Hadi hadi pis cenabet! Erkek olaydın da gebe bırakaydın. Uğursuz!"</p>

  <p class="calibre1">Kel Mıstık yılmıştı bu kadından. Adam ak dese mutlaka kara diye çıkardı karşısına. Günlerden salı mı? İlle de karşı koyacaktı:</p>

  <p class="calibre1">"— Hayır, çarşamba!" "— Etme avrat, salı bugün. Bak, takvime!" "— Hadi hadi., beni kandıramazsın,okumam yok diye!" Komşunun ilkokula giden kızını çağırır, ona okuturdu da kadın gene dayatırdı: "— Kızı tenbihledin değil mi?" O gün canı et yemeği çekse de, sabahleyin yataktan kalkarken etli bir yemek pişirmeyi kursa, tam bu sırada da Kel Mıstık:</p>

  <p class="calibre1">"— Yahu karı, canım bir et yemeği çekti bugün!" dese, hemen cayardı:</p>

  <p class="calibre1">"— Amaaan, eti batsın. Başka gün yaparız!"</p>

  <p class="calibre1">Kerpiç evinin toprak yola bakan penceresinde kocasını bekliyordu. Bu saate kadar gene neye kalmıştı ? Trenler gelip gideli saatler olmuştu. Bir yerlerde, birileriyle içip sızmasına razıydı. Ya içip sızmadı da, bir yerlerde, bir karıya tutulduysa? Bütün kaygısı buydu. Kocası, çocuk doğurmuyor diye kendisini atar, doğuracak bir başka kadına kapılır mıydı? Böyle bir şey olsa ne yapacağını yıllar yılı, gecelerce düşünmüş; aralarında hükümet nikâhı olmadığına göre, herifi eve nasıl getirir, o karıdan nasıl koparırdı? Bıçak bileyicisi komşunun karısı Hediye:</p>

  <p class="calibre1">"— Başını boş bırakma Dursun abla!" demişti. "Neden dersen, benim emmim tamam yetmiş yaşındaydı, karısı çocuk doğurmuyor diye bir göçmen karısına kaptırdı kendini; ondan da bir çocuğu oldu mu sana? Tamam. İzinnamesiz eski avradı küplere bindi ya, neye yarar? Muhaciri nikahladı. Eski avrat muhacirin evine kavgaya gelip de eve zorla girince cünhalı düştü. Mahkeme, muhakeme, derken bizim eski yenge hapise atıldı. Onun için, sen sen ol, Mıstık emmiye göz açtırma!" Bileycinin karısına hak veriyordu. Çocuk çocuk diye taşa saplanıyordu herif. Bir gün o da şu Hediye'nin amcası gibi muhacir olmazsa yerli, yerli olmazsa aptal avradına dolanıp, Hediye'nin amcası gibi çocuk sahibi olmasın? Karıya bir de nikâh yaptırdı mı, ondan sonra ayıkla artık pirincin taşını! Birden arabalarının yaklaşmakta olan sesi. Bu sesi ezberlemişti. İsterse bin tane araba içinde olsun, gene ayırdeder, gene tanırdı. Tanırdı, tanıyordu, tanımıştı işte. Geliyordu herif ama, bu saat hangi saatti? Bu saate kadar nerelerde sürtmüştü? Soracaktı ona, zindan edecekti dünyayı! Kapıya indi, eşikte, beline dayalı yumruklan ile, bekledi. Araba az sonra tam kapı önünde durdu, Mıstık epeyce sarhoş, arabadan atladı, karısının yanına sevinçle geldi. Elinde bir demet para, keyifli keyifli sallıyordu:</p>

  <p class="calibre1">— Bak lan bak, kör cenabet, paralara bak! Kadın "para" lâfını duyunca, kocasını haşlamayı unutarak, para destesini elinden çekti aldı:</p>

  <p class="calibre1">— Ne parası bu?</p>

  <p class="calibre1">— Ne parası mı? Anayı kızından ayıran... deli soyka!</p>

  <p class="calibre1">Kadın yaşantısı boyunca hiç bütün yüzlük görmemişti. Hemen saydı. Beş taneydi.</p>

  <p class="calibre1">— Beş tane. Yani kaç lira şimdi bunlar?</p>

  <p class="calibre1">— Beş yüz!</p>

  <p class="calibre1">— Beş yüüüz? Aboo.. bizim mi bunlar, Mıstık?</p>

  <p class="calibre1">— Belle ki bizim! Durumu kısaca anlattı. Kadın paraları koynuna soktu:</p>

  <p class="calibre1">— Gece vakti yanında durmasın, yitirir mitirirsin, Bende dursun, Lâzım olunca...</p>

  <p class="calibre1">— Deli misin karı? Her an lâzım olur. Ver şunları</p>

  <p class="calibre1">— Vermem!</p>

  <p class="calibre1">— Ulan ver diyorum, karı!</p>

  <p class="calibre1">— Vermem Mıstık, gece vakti vermem. Emniyet Müdürünün evine gidip haber vereceğim diyorsun. Git. Paralara ne lüzum var? Bir çekişmedir bağladı. Gece yarısına yaklaşmış, vaktin hafif ay ışığında o ona, o ona. Kadın bir fırsatını düşürüp odaya kaçtı, kapının tahta sürgüsünü sürüverdi. Arabacı Mıstık dışarıda bağırıp çağırıyor, kapıyı yumrukluyordu ama, nafile. O kadar ki, kadın buz gibi,geçmiş pencereye oturmuş, kocasının kapıyı öfkeyle yumruklayışına bakıyor, aldırmıyordu. Adam baktı ki olmıyacak, "Allah belânı versin kör cenabet!" diye arabaya atladı, dizginlere hırsla sarıldı, kırbacını hırsla şaklattı:</p>

  <p class="calibre1">— Deheeey!..</p>

  <p class="calibre1">Araba şakırtıyla uzaklaşınca kadın pencereden çekildi. Koynundan beş tane yüzlüğün ılık destesini çıkardı. Küçük gaz lâmbasının sarı ışığında bir bir saydı, sonra tersinden bir daha saydı, daha sonra da yüzlükleri yere yaydı, karşılarına geçip oturdu. Bu paralar onun için bir kuvvetti. İsterse Mıstık, bundan böyle eve hiç uğramasın. Beş tane yüzlük! Ye ye bitmez, ye ye tükenmezdi! Emniyet Müdürünün evi önünde arabasını öfkeyle durdurdu. Yere atlamadan önce karısına içinden okkalı bir küfür savurdu. Ulan ne lanet kadındı bu be! Lanet, Allahın belâsı, pis, aksi... nasıl da bunun böyle olacağını hesap etmeden kaptırmıştı paraları! Bir şey değil, dünya dünyaya, yer yere geçse, kıyametler kopsa geri vermezdi beş yüzü. İnanmazdı ki bu paranın kendi parası olmadığına! Emniyet Müdürünün evine aşağıdan yukarı baktı: Anadolu'nun ikinci derece illerinde çokluk "Konak" denilen, eski biçim, kafesli, şahnişli evlerden biriydi. îl'in en gösterişli yapılarından. Ne var ki, son yıllarda yapılmış zarif stil yapıların yanında çok modası geçmiş, çok sönük kalıyordu. Buysa, bütün il'liğine rağmen, çok büyük bir köyü hatırlatan şehirde yerinilecek bir şey değildi. Emniyet Müdürünün oturduğu ev, validen sonra, şehrin en gösterişli yapısıydı. Modern, stil yapılarsa ünlü fabrikatörlerle, büyük bir çiftçiye aitti ki, ne Emniyet Müdürü, ne de Vali onlarla yarışamazlardı.</p>

  <p class="calibre1">Emniyet Müdürünün evinin üst kat pencerelerinde ışık vardı. Demek henüz misafirler dağılmamışlardı. Belki de gene kumar oynuyorlardı, kimbilir? Orası hiç önemli değildi Kel Mıstık için. Koskoca bir Emniyet Müdürü, koskoca bir Vali, boş zamanlarında eşi, dostuyla kumar da oynar, içki da içer, görüşür, konuşur da, içinden geleni, içinden geldiğî gibi yapardı. Yapardı ya, tuhaftı bu şehir işte. Emniyet Müdürü, vali olmakla sanki insanlıktan çıkmışlarmış gibi, makamlarında put gibi oturmalı, eşiyle dostuyla briç, poker oynamamalı, karşılıklı iki kadeh bir şeyler içmemeliydiler. Hemen pis bir dedikodudur tutturuyorlardı: Vay efendim, Emniyet Müdürüyle Vali birleşmişler, şehrin para babası tüccar, fabrikatör, ya da hazır yeyicilerini poker, briç partilerine düşürüp, dayanıyorlar içkiyi, ondan sonra da, söğüşle Allah söğüşle! Niçin? Kerli ferli fabrikatörler, tüccar, iş adamları çocuk muydular ki, Emniyet Müdürü, Vali onları kandırsın. Her biri şeytana pabucu ters giydirirlerdi dürzülerin Kanmasınlar. Sonra, kâğıt oyunuydu bu, şans işi. Yarısı şanssa, yarısı da fentbazlık. Açsınlar gözlerini. Hayır, hem koşar adamların sofrasında içkilerini içer, çuhalı masaları başında çatır çatır kumar oynar, kazandıkları zaman bir şey yok, kaybettiler mi, ertesi gün başlardı kumarda boğulduklarını yaymağa.</p>

  <p class="calibre1">Arabadan yavaşça indi.</p>

  <p class="calibre1">"Her zaman böyle, "Beyefendi"ye fısıldanacak bir haber varsa gelir, gecenin saat kaçı olursa olsun, çat kapı, beyefendiyi uyandırır, haberi verirdi. Onun için pervasızdı. Bir zamanlar öyle enti-püften gibi gözüken haberler yetiştirmişti ki, Emniyet Müdürü üzerinde durmuş, inceleyip eşelemiş, altından büyük casusluklar, beşinci kolluklar çıkmıştı.</p>

  <p class="calibre1">Kapıya giderken, içinden karısı gene küfür gibi geçti.</p>

  <p class="calibre1">O sırada Emniyet Müdürü, Vali, şehrin bazı hatırlı tüccarlarıyla müteahhit ve fabrikatörleri toplanmış,bundan önceleri olduğunca, briç oynuyorlar, hanımlar da bir kıyıda kendi aralarında, kendilerini ilgilendiren meseleler üzerinde konuşuyorlardı. Sokak kapısının çınlayan zili, konağa yayılınca, Emniyet Müdürü elindeki kâğıtları dizlerine indirip, önemle kulak kabarttı: Gecenin bu saatinde kim olabilirdi? Gözleri, geniş omuzlu, iri yarı valiye gitti. Bakışlarıyla konuşmağa başladılar.</p>

  <p class="calibre1">"— Kim?"</p>

  <p class="calibre1">"— Bilmiyorum beyefendi..."</p>

  <p class="calibre1">"— Gecenin bu saatinde?"</p>

  <p class="calibre1">"— Evet, garip. Belki de şehrin âsâyişiyle ilgili bir..."</p>

  <p class="calibre1">"— Öyle olsa telefon yok mu? Her kimse, neden bizzat geliyor? Bu sakın şu senin laubali arabacı olmasın?"</p>

  <p class="calibre1">Emniyet Müdürünün aklına yatmıştı. Olabilirdi. Hem de evet evet, oydu, mutlaka. Nitekim az sonra hizmetçi kız, beyaz, zarif önlüğü, uyku dolu gözleriyle geldi, beyefendinin kulağına arabacı Kel Mıstık'ı fısıldayınca, tahmininde yanılmadığını anlayarak baktı valiye. Vali de anlamıştı bu bakıştan gelenin kim olduğunu. Üzerinde durmadı. Evet, münasebetsizlikti beş paralık arabacının, gecenin bu ileri saatinde koskoca bir Emniyet Müdürünün evine kadar gelip rahatsız etmesi ama, gene de bunu münasebetsizlik saymamak lâzımdı. Kanun dışı davranışların haber verilmesinde münasebet, ya da münasebetsizlik aranmazdı. Kendisi sevmiyordu o arabacı parçasını. Ayak takımıyla "hemhal olmayı" sevmezdi oldu bitti ama, şehrin asayişiyle ilk plânda ilgili sorumlu bir görevli...</p>

  <p class="calibre1">Gırtlağını temizleyip beyaz mendiline tükürdükten sonra, esnemesini tutarak:</p>

  <p class="calibre1">— Efendim, dedi. Bu gece hiç şansım yok! Briç kâğıtlarını masanın yeşil çuhasına ters çevirip bıraktı.</p>

  <p class="calibre1">Gecenin en şanslı adamı genç bir fabrikatör, beylik bir espri yaptı.</p>

  <p class="calibre1">— Kumarda kaybeden aşkta kazanır, beyefendi!</p>

  <p class="calibre1">Bütün geniş omuzluluğu, iri yanlığı, güçlü kuvvetliliğine rağmen, ufak tefek karısından ödü kopan Vali,yan gözle bir kıyıdaki hanımlar arasında sık sık esneyerek, anlatılanları dinler gözüken karısına baktı. Kadının kulağı bu yandaydı. Bakmaz, ilgilenmez görünmesine karşılık, kocasının bilhassa çapkınlık konusundaki tutumunu yakından izler, ya da izlediğini sanırdı.</p>

  <p class="calibre1">Vali bey:</p>

  <p class="calibre1">— Aman efendim, dedi. Bu yaştan sonra, bu kalıp kıyafet, bilhassa bu göbekle mi?</p>

  <p class="calibre1">Oysa ne yaşı, ne de kalıbı kıyafetiyle göbeği bu işlere zerrece engel teşkil etmedikten başka, tam tersi, ilde adamakıllı yakışıklı sayılırdı. Hanımı, kocasının verdiği karşılığı beğenmişti. Ne fabrikatörün esprisi, ne de kocasının karşılığıyla ilgili değilmişcesine, o sıra fabrikatörün şık, zarif hanımının anlattıklarını dinler gözüküyordu. Genç kadın Fransız okullarından birinde öğrenimini yaptığı için, gayet güzel fransızca biliyordu. Her ay çifter çifter gelen moda, ya da bol resimli magazinlerden derlediği çeşitli yazıları okur, toplantılarda hemen hemen hep o konuşurdu. Bu yüzden şehrin belki de en bilgili kadınıydı. Başta Valininki olmak üzere, Emniyet Müdürününki, öteki memur, tüccar, müteahhit, fabrikatör hanımları çok içerliyorlardı ona. İçerliyorlardı ama, o kadar. Duruşları, anlattığı şeyleri hiç de ilginç bulmamışlar gibi başka yana bakışları, ya da ona göstermeden birbirlerine dudak büküşleriyle onu alçaltıp, küçümsemişcesine, alçaltıp küçümseyince de aşağılık duyularından kurtulmuşcasına ferahlarlardı.</p>

  <p class="calibre1">Bir ara Emniyet Müdürü belli bir telâşla geldi. Vali beyi vilâyetteki makamında ziyaret ettiği sıraların ciddiliğiyle kulağına eğildi. Arabacı Kel Mıstık'tan aldığı haberi önem taşıyan birkaç resmi kelimeyle anlatıverdi.</p>

  <p class="calibre1">Vali bey de resmî bir hayretle:</p>

  <p class="calibre1">— Yaa! dedi.</p>

  <p class="calibre1">Emniyet Müdürü aynı resmî edayla başını salladı:</p>

  <p class="calibre1">— Evet ;</p>

  <p class="calibre1">— Peki ne yapmayı düşünüyorsun?</p>

  <p class="calibre1">— Uygun bulursanız alâkalı memurlara telefon edip...</p>

  <p class="calibre1">Vali şöyle bir düşündükten sonra:</p>

  <p class="calibre1">— Fakat... dedi.</p>

  <p class="calibre1">Emniyet Müdürü leb'den, leblebi'yi çıkararak, Vali beyin sözünü kesti:</p>

  <p class="calibre1">— Merak buyurmayın efendim, ne onun, ne de hiç kimsenin ruhu bile duymaz!</p>

  <p class="calibre1">— Çünkü, malûm a!</p>

  <p class="calibre1">— Malûm beyefendi. Vatandaşın yurt içinde dilediği gezip dolaşma esenliği...</p>

  <p class="calibre1">— Değil mi ya?</p>

  <p class="calibre1">— Hakk-ı âliniz var. Hiç merak buyurmayın!</p>

  <p class="calibre1">Vali, hızla uzaklaşan Emniyet Müdürünün ardından kaygıyla baktı. Neşesi kaçmıştı birdenbire. Gerçi çiy yememişti, karnı ağrımazdı, her şeyler mevzuat gereğinceydi ama, gene de... Demek ortalarda aşağı tabakanın bilgisinden toplanılacak, belki de köklü bir soruşturmaya esas teşkil edecek bir "Mesele" vardı? Ne olabilirdi? Aklından yığınla taahhüt işleri, ihaleler, banka kredileri geçti. Hiçbirinde bir Valinin yetkisini kötüye kullandîğını belirtecek en küçük bir formalite eksikliği, ya da "keyfî"lik yoktu ama, gene da belli olmazdı. İçişleri Bakanlığındaki can düşmanlarından kalın kaşlı, kısa boylu, son derece riyakâr birini hatırlayarak, sesli sesli:</p>

  <p class="calibre1">— Küllü kasirün fitne! dedi.</p>

  <p class="calibre1">Kadınlar da dahil, davetlilerden hiç kimse Vali beyin ne demek istediğini anlamamıştı. Bakıyorlardı, sadece bakıyorlardı yüzüne. O, başını iki yana salladıktan sonra:</p>

  <p class="calibre1">— Efendim, dedi, burada yabancı yok. Ankara'dan bir... herhalde mülkiye müfettişi olacak, göndermişler...</p>

  <p class="calibre1">Bütün bakışlardaki dikkat bir anda şahlandı âdeta.</p>

  <p class="calibre1">— Yaa!</p>

  <p class="calibre1">— Niçin acaba?</p>

  <p class="calibre1">— Niçin acaba?</p>

  <p class="calibre1">— Müfettişler bir il'in en büyük mülkiye memurundan habersiz niçin gelir bir vilâyete?</p>

  <p class="calibre1">Bunu Vali bayin hanımı söylemişti ki, meselenin ruhu buradaydı. Onun da, başkalarının da bildiklerine göre, Ankara'dan müfettişler çokluk, o vilâyetin resmî dairelerinde incelemeler yapmak için gelirler, gelmeden önce, geldikten sonra durumu Valiye bildirirlerdi. Demek bu safer Vali bey hakkında da soruşturma yapılacaktı! Oradakilerden pek çoğu belki bunu düşünmemişlerdi ama, Vali bey düşünmüşler farzederek sinirlendi:</p>

  <p class="calibre1">— Gelebilir, dedi. Gerekirse bir vilâyetin en büyük mülkiye âmiri de, hiç haberi olmadan izlenir, hakkında rapor tanzim edilir!</p>

  <p class="calibre1">Aynı şeyleri, "merkez"e telefon etmekte olan Emniyet Müdürü de düşünüyor, o da yukardaki düşmanlarını hatırlamaya çalışıyordu. Demek ki halktan, yahut da, şehrin "Mer'iyyül-hâtır" kimselerinden Ankara'ya bir takım şikâyetler uçmuştu ki, şehrin en büyük mülki âmirinden habersiz, belki de çok yetkili bir müfettiş göndermişlerdi. Bu müfettiş şayet olgun, tecrübelerle pişmiş biri değil de, ham ahlatsa, cahil halktan dinlediği şeyleri gerekli makama rapor eder, günün birinde de bir tepeden inme...</p>

  <p class="calibre1">— Aloo... sen misin Ferit?</p>

  <p class="calibre1">Masası başında uykulu bir sıkıntıyla kravatını düzelten nöbetçi görevli, müdürünün sesini tanımıştı :</p>

  <p class="calibre1">— Evet beyefendi, dedi.</p>

  <p class="calibre1">Sonra müdürün anlattıkları şeylerden heyecanlanarak uykusunun içinden sıyrılıp çıktı, müdürünün beklediği resmî ilgiyle:</p>

  <p class="calibre1">— Yaa! dedi</p>

  <p class="calibre1">Dinledikçe heyecanlanıyordu:</p>

  <p class="calibre1">— Öyle mi beyefendi? Olabilir, olabilir efendim. Anlıyorum, gayet iyi anlıyorum. Tabiî efendim, emredersiniz, emredersiniz, hemen şimdi. Neticeyi derhal bildiririm beyefendi. Merak buyurmayın efendim...</p>

  <p class="calibre1">Uyku, yorgunluk, şu, bu'dan eser kalmamış, o her zamanki üstün enerjisiyle masasında ayağa fırlamıştı. Sonra ayağa fırlamaya lüzum olmadığını idrâk ederek oturdu. Zile bastı. İçeri giren bekçiye, o sıra nöbetçi sivil görevlilerden birini çağırmasını söyledi. Bekçi koşara benzeyen bir hızlı yürüyüşle odadan çıktı. Az sonra istenen sivil geldi, âmirini usulünce selâmladı. Âmir üzerinde durmadı, üstünden aldığı emri tebliğ etti:</p>

  <p class="calibre1">— Şimdi arabacı Mıstık gelecek, birlikte Güzel İzmir Oteline git. Fakat katiyen renk verme. Ne adama, ne de etrafa!</p>

  <p class="calibre1">— Başüstüne efendim.</p>

  <p class="calibre1">— Dur, ne başüstüne? Otele hiç renk vermeden gidecek, kerli ferli beyefendinin kimliğini tesbit edeceksin. Açıkçası, adamın Ankara'dan geldiği anlaşılıyor. Belki de müdür beyin söylediği gibi, burada idarî makamlar etrafında geniş bir soruşturma yapmağa gelmiştir. Fakat biz bu tarafını bilmiyoruz. Anlıyorsun ya? O, buraya vazife görmeğe geldiyse, biz de kendi vazifemizi görmek zorundayız!</p>

  <p class="calibre1">— Elbette efendim..</p>
</body>
</html>
