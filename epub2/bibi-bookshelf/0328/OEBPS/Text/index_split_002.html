<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1">— Yani, hakkında zina dâvası açılabilir ve sen üç ay yiyip içeriyi boylarsın!</p>

  <p class="calibre1">— Semâ?</p>

  <p class="calibre1">— Semâ kim?</p>

  <p class="calibre1">— Şey., benim şey canım..</p>

  <p class="calibre1">— Metresinin adı Semâ mı?</p>

  <p class="calibre1">— Evet.</p>

  <p class="calibre1">— Ona ne olacak? Evli değil ki! Sen içeriyi boylarsın..</p>

  <p class="calibre1">— Hapse girdikten sonra nikâhtan da düşerim ya!</p>

  <p class="calibre1">— Kim demiş onu? Yatar, çıkar, nikâhtan da düşemezsin. Üstelik karın yeni bir ihbarla seni gene mahkemeye verirse, cezan çoğalır. Ve bu böyle sürer gider! Otelcinin yüzü karpuzlu lâmbadan vuran sarı ışıkta bir an karardı. Ne kötüydü, na kötüydü şu dünya, şu dünyanın kanunları, mahkemeleri, adaleti! Deve dişi gibi adamı karı elinde oyuncak yapıyordu. Mal, mülk sahibi, kazancı yerinde, zengin biriydi. Hoşlandığı, hoşlandığı ne kelime, sevdiği, çıldırdığı bir kadınla dilediğince yaşayamıyor, parası puluyla rezil oluyordu. Derin bir iç geçirdikten sonra:</p>

  <p class="calibre1">— Peki beyefendi, dedi, bu işin içinden nasıl sıyrılıp çıkacağım?</p>

  <p class="calibre1">"Müfettişler müfettişi" bilek saatine baktı, esnedi:</p>

  <p class="calibre1">— Yahu, vakit sabaha yaklaşmış! Sonra sinirlendi:</p>

  <p class="calibre1">— Bütün bunlardan bana ne be? Beni ne alâkadar eder ? Senin hususiyetinle uğraşmak benim vazifem mi Ne mecburiyetim var birader ? Beni evine bunun için mi davet ettin? Şuna bak, saat üçü geçiyor!</p>

  <p class="calibre1">Otelcinin de uykusuzluktan gözleri iyice ağırlaşmıştı :</p>

  <p class="calibre1">— Yerden göğe kadar haklısınız beyefendi. Fakat... ocağınıza düştüm. Beni bütün bu belâlardan kurtarın Allah aşkına!</p>

  <p class="calibre1">Kesti attı:</p>

  <p class="calibre1">— Bir tek yol var: Metresini buradan çıkaracaksın!</p>

  <p class="calibre1">Otelci aklını kaybedecekti:</p>

  <p class="calibre1">— Neee? Buradan çıkaracak mıyım?</p>

  <p class="calibre1">— Evet, çıkaracaksın!</p>

  <p class="calibre1">— Kaabil değil beyefendi..</p>

  <p class="calibre1">— O halde ne halin varsa gör. Mâil-i inhidam otel, kaçak yatırılmış müşteriler, sağlık kurallarına zerrece uymayan yataklar, çarşaf, ötekiler..</p>

  <p class="calibre1">Çantasıyla rölöve şapkasını sedirden aldı. Otelci hayretler içinde:</p>

  <p class="calibre1">— Nereye beyefendi?</p>

  <p class="calibre1">— Canım efendim, gecenin bu saatine kadar aile dırıltısı dinledik. Benim vazifem değil ki!</p>

  <p class="calibre1">— Aman beyefendi, ne münasebet? Bir dakika! Fırlayıp odadan çıktı. Üst kattaki misafir odasına bakıp gelecekti. Olabilirdi ki oda, karyola, örtüler falan... Metresiyle karşılaştı. Tuvaletten çıkmış, geliyordu.</p>

  <p class="calibre1">— Beyefendiyi yalnız bırakma, dedi.</p>

  <p class="calibre1">— Ne yapayım?</p>

  <p class="calibre1">— Yanına git..</p>

  <p class="calibre1">Elinde olmayarak gülmek geldi içinden. Güldü de ama, otelci farketmedi. Kedinin boğazına ciğer asıyordu telâşeyle. O kalıp, o kıyafet, bir kadını her anlamda mutlu kılabilecek o alım, çalım, güç... Hafifçe titredi. Hırslı bir titreyiş.. "Beyefendi"nin bulunduğu kendi odasına gitti. Adam oda içinde ağır ağır dolaşıyordu. Kadını görünce durdu:</p>

  <p class="calibre1">— Nerde o?</p>

  <p class="calibre1">— Kim?</p>

  <p class="calibre1">— Otelci?</p>

  <p class="calibre1">— Bilmem. Yukarı çıktı acele acele..</p>

  <p class="calibre1">— Dinle beni: Herifi yumuşattım. Karıyla da konuştum. Senin için yapılacak tek şey; bu evden ayrı bir eve çıkmak. Madem birlikte yaşıyacağız... Genç kadın yüklü göğsüyle bakıyordu:</p>

  <p class="calibre1">— Nasıl?</p>

  <p class="calibre1">— Canım işlet kafanı biraz. Herif sana fena tutkun. Bundan faydalanmamız lâzım!</p>

  <p class="calibre1">— Yani giderken beni birlikte götürmiyecek misin?</p>

  <p class="calibre1">— İstesem de götüremem. Sonra dile düşeriz. Müfettiş, otelcinin metresini kaçırmış, derler. Onun için, en doğru yol, herife dayat, seni ayrı bir eve çıkarsın...</p>

  <p class="calibre1">— Sonra?</p>

  <p class="calibre1">— Sonra atlar İstanbul'a gelirsin. O zamana kadar ben unutulurum. Hiç kimse, bana kaçtığını bilmez. Oldu mu?</p>

  <p class="calibre1">— İstanbul'da seni nasıl bulurum?</p>

  <p class="calibre1">— Sana bir adres vereceğim, beni orada ararsın. Aklında tut, herif nerdeyse gelir. Hemen bir kenara yaz: İdris İnce - Cağaloğlu... İdris İnce'nin han, yazıhane adı ve numarasını söyledi. Genç, cin gibi zeki kadın, kaşla göz arasında bir kıyıya İdris'le yazıhanesinin adresini tam yazıp işini bitirmişti ki, otelci koşarak geldi:</p>

  <p class="calibre1">— Buyurun beyefendi! Birden anlıyamadı:</p>

  <p class="calibre1">— Hayrola?</p>

  <p class="calibre1">— Odanız hazır.</p>

  <p class="calibre1">— Yaa, öyle mi? Demek nihayet yatağımıza kavuşacağız ?</p>

  <p class="calibre1">— Özür dilerim beyefendi. Zâtı-âlinizi buraya aile dırdırı dinletmeye getirmemiştim ama, kader, kısmet..</p>

  <p class="calibre1">— Ne yapalım, olur..</p>

  <p class="calibre1">Sarı çantası, rölöve şapkası, zııt zııt zııt'larıyla odadan çıktı.</p>

  <p class="calibre1">Genç kadını hafif bir sinir sarmıştı. Sevincin verdiği bir sinir. Onunla birlikte hemen gitse belki daha iyi olacaktı ama, böylesi daha iyiydi. Önce ayrı bir eve çıkarttırırdı kendisini, vaadettiği bilezikleri, elmas taşlı küpeyi, kuyumcuda görüp o gün çok beğendiği yüzüğü falan aldırır, sonra da bir gün pırrr.. Çabucak soyundu, karyolasına girdi, kocaman bir virgül gibi kıvrıldı, yorganın altına. Aklında "Müfettişler müfettişi". Müfettişliği falan umurunda değildi. Erkekti, her anlamıyla erkek. Şu anda, onun kollarında olmak isterdi. Peki niçin değildi? Otelci mi? Hadi canım, pek de umurunda mıydı, otelci ? Olmasa bile, gene de ondan ayrıydı işte! İçini derin derin çekti. "Herife meseleyi nasıl açmalıydı? Hemen mi? Birkaç gün sonra mı ? Herhalde birkaç gün sonra açması daha uygun olacaktı. Hemen açarsa, otelci şüphelenebilirdi. Bütün bunlara lüzum kalmadı. Az sonra sıkıntıyla gelen otelci, üstünü başını soyunmaya kalmadan karyolaya sokuldu, kadını okşamağa başladı. Bunun ne demek olduğunu bilirdi. Genç kadına ne zaman bir fikrini kabul ettirmek istese, soyunup yanına girmeyi beklemez, ayaküstü onu okşamaya başlardı. Sordu:</p>

  <p class="calibre1">— Hayrola? Gene ne domuzluğun var? Nikâhlı karısı bu, ya da buna benzer bir şey sorsa, tepesi atar, tersleyiverirdi. Ama bu... bu ne derse desindi! İçini çekti, biraz geç:</p>

  <p class="calibre1">— Bu rezalet ne zamana kadar devam edecek diye sordu.</p>

  <p class="calibre1">Genç kadın anlamamış davrandı:</p>

  <p class="calibre1">— Hangi rezalet?</p>

  <p class="calibre1">— Gece yarısı bayrakları açtınız. O sana, sen ona. Elin adamının yanında... üstelik müfettiş de herif.. Tutsa vaziyeti resmiyete dökse, anamı ağlatsa benim... ha?</p>

  <p class="calibre1">— Gene iyi adammış.</p>

  <p class="calibre1">— Bırak iyiliğini, kötülüğünü., bu rezalet ne zamana kadar devam edecek?</p>

  <p class="calibre1">Yorganı atıp yatakta oturuverdi:</p>

  <p class="calibre1">— Bana ne soruyorsun be?</p>

  <p class="calibre1">— Kızma şekerim. Kime sorayım?</p>

  <p class="calibre1">— Rezalete sebep bensem, bırak beni çekip gideyim. İstanbul'a, sen de nikâhlı karınla mesut ol!</p>

  <p class="calibre1">Otelcinin aklı gitti:</p>

  <p class="calibre1">— Ne münasebet şekerim?</p>

  <p class="calibre1">— Daha ne?</p>

  <p class="calibre1">Yutkundu, dudaklarını yaladı, sonra:</p>

  <p class="calibre1">— Demin yukarda müfettiş beyle de konuştuk., aklıma ne geliyor biliyor musun?</p>

  <p class="calibre1">— Ne geliyormuş?</p>

  <p class="calibre1">— Hani eskiden de konuşmuştuk.. Sana şehrin bir başka, uzak semtinde güzel bir ev tutsam...</p>

  <p class="calibre1">Genç kadın lâf olsun diye itirazı bastı:</p>

  <p class="calibre1">— Haa, anlaşıldı. Beni başından atsan da, âdi karın etrafa, "Attırdım!" diye övünüp gezse, değil mi?</p>

  <p class="calibre1">— Hele öyle bir şey yapsın...</p>

  <p class="calibre1">Çıplak ayaklariyle karyoladan atladı. Yumruklarını beline dayayıp alayla sordu:</p>

  <p class="calibre1">— Ne yaparsın?</p>

  <p class="calibre1">— Ne mi yaparım?</p>

  <p class="calibre1">— Öyle ya, söyle bakalım: Ne yaparsın? Otelci şimşek gibi düşündü bir an: Gerçekten de ne yapardı?</p>

  <p class="calibre1">Genç kadın bindirdi:</p>

  <p class="calibre1">— Demin açtı ağzını yumdu gözünü müfettiş beyin önünde de ne yaptın? Ne yapabildin?</p>

  <p class="calibre1">— Odasına götürüp tokatlamadım mı?</p>

  <p class="calibre1">— Tokatladın. Sen vurdukça o böğürdü. Susturabildin mi?</p>

  <p class="calibre1">Genç kadını koltuk altlarından tutup karyolaya kaldırdı, oturttu:</p>

  <p class="calibre1">— Bırak şimdi bunları..</p>

  <p class="calibre1">— Peki, bıraktım. Ayrı eve bir şartla çıkarım... Otelci umutla baktı:</p>

  <p class="calibre1">— Ne şartı?</p>

  <p class="calibre1">— Buraya arasıra uğrayacaksın. Her zaman benimle kalacaksın. Oldu mu?</p>

  <p class="calibre1">Otelciyse tam tersini düşünürdü oldu bitti. Karşılık alamayan genç kadın, titizlikle, ama yapma bir titizlikle sordu:</p>

  <p class="calibre1">— Oldu mu diyorum?</p>

  <p class="calibre1">— Valla bilmem ki Semâ'cığım?</p>

  <p class="calibre1">— Haa... anlaşıldı. Beni oraya kaldırıp atacaksın, ondan sonra da...</p>

  <p class="calibre1">— Gündüzleri akşama kadar senin yanında olacağım !</p>

  <p class="calibre1">Genç kadının aklından gece trenleri geçti. Ankara, İstanbul'a geceleri de trenler gelip gidiyordu. Bir gece herif nikâhlısının yanında horlarken atlar bir arabaya, haydi istasyon, ordan da trenle ver elini İstanbul! İçi sevinçle çalkalandığı halde, yastığına kapandı, numaradan hıçkırmağa başladı. Otelci, çabucak soyundu, yanına girdi, başladı okşamağa:</p>

  <p class="calibre1">— Semâ, Semâ'cığım, yavrum. Bak bana, bana bak...</p>

  <p class="calibre1">— Bana bak diyorum, baksana bana Semâ! Kupkuru gözleriyle sertçe baktı:</p>

  <p class="calibre1">— Ne var?</p>

  <p class="calibre1">— Seni kaldırıp atmak değil, düşünemem bile bunu. Ama bakıyorum bu karı seni fena üzüyor. Onun için, dinle beni, ayrı bir eve çıkarayım. Dayayıp döşiyeyim... oldu mu?</p>

  <p class="calibre1">Hemen "Peki" demedi. Yeniden kapandı yastığına, yeniden, hattâ öncekinden daha şiddetli hıçkırıklardan sonra, gene yatakta oturuverdi:</p>

  <p class="calibre1">— Bir şartla!</p>

  <p class="calibre1">— Emret...</p>

  <p class="calibre1">— Vaadettiğin yüzüğü, küpeyi, bilezikleri taşınmadan önce alırsın. Sonra evi tutarsın, dayar döşersin, ondan sonra...</p>

  <p class="calibre1">Otelcinin içinde bir sevinç çırpınmağa başlamıştı :</p>

  <p class="calibre1">— Ondan sonra taşınırsın!</p>

  <p class="calibre1">— Gündüzleri yanımdan ayrılmazsın!</p>

  <p class="calibre1">— Ayrılmam..</p>

  <p class="calibre1">— O zaman...</p>

  <p class="calibre1">— O zaman şekerim ?</p>

  <p class="calibre1">— Razı olabilirim. Ama dediğim gibi, ilk şart yüzük, küpe, bilezikler!</p>

  <p class="calibre1">Neşeyle karyoladan atlayan otelci, gitti karpuzlu lâmbayı iyice kısıp, geldi, genç kadının yanına girdi.</p>

  <p class="calibre1">Saat sabahın dördüne geliyordu. "Müfettişler müfettişi" koca konağın horultuyla uykuda olduğuna inandığı sıra, karyoladan yere yavaşça indi. Buradan önceki şehirlerden yaptığı Tahsilât'tan başka, bu şehrin şarapçısı, otel kâtibinden aldıklarıyla birlikte iki bin altı yüz altmış yedi lira elli kuruşu vardı. Otelcinin karısı ne kadar vermişti acaba? Ve şimdi bütün parası ne olmuştu ? Kapı arkasında asılı pantalonunun cebinden para tomarını çıkardı saymağa başladı: ".... nee? Beşyüz mü? Dehşet be! Yüzlükler de çarktan çıkma gibi, gıcır gıcır. Beşyüz, beşyüzelli, altıyüz, yediyüz, sekizyüz..." Keyifli keyifli güldü. "Karı demek iyice paralı!" Uzun uzun sayarak vakit geçirmeğe lüzum yoktu. Otel kâtibinden aldıklarıyla birlikte iki bin altıyüz altmış yedi lira elliydi; beşyüz de otelcinin nikâhlısından, üç bin yüz altmış, elli! Fakat bunca yıllık Teftiş ve tahsilatlarında böylesine bir kelepire rastlamamıştı. Yani, şimdiye kadar hiçbir eve misafir edilmemiş, hiçbir evde de nikâhlı karı-metres mücadelesine rastlamamıştı! Paraları pantalon cebine tekrardan yerleştirirken, kendi kendine sordu: — Otelciden de bir şeyler almam lâzım. Bir binlik, hiç olmazsa bir beşyüzlük falan..dur dur, deminki paraya küpe, bilezikler dahil değil.. Eee.. Kudret, aferin, işler adamakıllı yolunda gitti. Gitti ama, daha fazla oyalanmadan hızla uzaklaş buradan. Arabacı Kel bilmem neyi hiç beğenmedim. Bunlar Emniyet'le falan alâkalı olabilirler. Otelcinin dediği gibi. İş, polise aksederse... Gerçi hakkımda şikâyet olmazsa, ki yok, hiç kimse bir şey yapamaz. Yurttaşın Anadolu'da dilediğince seyahat hürriyeti tahditli değil ya! Birden aklına gene karısı geldi. Yüzü buruştu, içinden öğürmek geçti. En çok da burun köklerine akmışa benzeyen kirpiksiz, ufacık gözleri! Pantalonunu kapı arkasından aldı, sedirin üzerine yatırıp eliyle ütüledi, şöyle bir, katladı. Asılı durursa çuvala döneceğini sanıyordu. Karyolaya ağır ağır geldi, tam önünde durdu: " —Kenef karıya bir binlik posta etsem? Yahut bankayla... İyi ama, takip ediliyorsam para yolladığım adreste İstanbul'daki evimi bulur, yaptığım işi tesbit eder, müfettiş falan olmadığımı anlarlar. Bu anlaşılınca, başlarlar şehirde soruşturma yapmaya. Şarapçı, otelci, lokantacı derken çorap söküğü gibi..." İstanbul'daki arkadaşlarını düşündü. İri burunlu, uzun, kısa boylu, hepsi de alım-çalım bakımından Kudret Yanardağ gibi değilse de, gene de ayrı ayrı kurt insanlardı. Hiçbiri gerçeği polisin istediğince bildirmezdi ama, olsun, bu "Teftiş"teki "Tahsilât'tan onlara pay vermek niyetinde değildi. "— Kira, sıpalara üst-baş, bakkala, kasaba, manava, taksitçilere borç gırla. Ee, kendi şahsî masrafım, içkim falan? Anca bize göre. Anneme de bir manto yapmak lâzım bu kış. Kadın pek tırıllastı. O olmasa, kenef karı, sıpalar, gözümü oyardı alimallah. Hani Allah gecinden versin, ölüverirse diye ödüm kopuyor. Öldü mü, yandım. Şaşı, kuru, mendebur karı tırnaklarını gırtlağıma iyice geçirir. Hergele oğlanlar, kız..." Paranın her yılki gibi gene çarçur oluvereceğini bilmenin ağırlığı kapkara bir kâbus gibi oturmuştu içine.Bıkmış usanmıştı bu kâbuslardan. Ah şu karı, ah şu mendebur karı., ulan çiroz hâlâ çivi gibi, poker, briç, viski... ". . . inek karı, viski neyine senin? Zıkkımlanacaksan, şarap zıkkımlan bari, rakı zıkkımlan. Hayır. Viski, hem de İskoç olacak. Sanki ingilizce bilirmiş gibi. İskoç değil de Skaç!" Okkalı bir küfür kaçırdı. Sonra da ürkerek çevresine bakındı telâşla. Sanki karısı buralardaydı, duyabilirdi. Sedire ilişti bir ara. İş arkadaşı İdris'i düşündü: Onun da ufacık gözleri burun köklerine akmışa benziyordu ama, hiç de karısı gibi mendebur değildi. O kadar değildi ki, karısının bir gün usullacık yazıhaneye gelip ağzını aramasını bile hemen haber vermişti:</p>

  <p class="calibre1">"— Seninki geldi bugün buraya!"</p>

  <p class="calibre1">"— Kim?"</p>

  <p class="calibre1">"— Karın, Şehvar.."</p>

  <p class="calibre1">"— Niye?"</p>

  <p class="calibre1">"— Malûm.."</p>

  <p class="calibre1">"— Kadın ve para meselesi değil mi ?"</p>

  <p class="calibre1">"— Malûm dedim ya!"</p>

  <p class="calibre1">"— Sen ne dedin?"</p>

  <p class="calibre1">"—Ne diyebileceğimi bilmiyor musun?" "— inandı mı?" ,</p>

  <p class="calibre1">"— İstersem, inandırabileceğimi de bilirsin.." "— Yaşa."</p>

  <p class="calibre1">"— Sen de yaşa. Hani birtakım parfümler falan almıştı ya?"</p>

  <p class="calibre1">"— Haa.. o gün mü?"</p>

  <p class="calibre1">"— O gün. Annenden falan attı tuttu.."</p>

  <p class="calibre1">"— Ne dedi?"</p>

  <p class="calibre1">"— Her zamanki, malûm şeyler.."</p>

  <p class="calibre1">Karyolaya gitti, girdi, beyaz örtüyü kalın, kıllı bacaklarına çekti. İdris'e de biraz para ayırmalıydı. Ayırmalıydı, ayıracaktı ama, Semâ'ya İdris'in yazıhane adresini vermesi... gerçi idris'in zamparalığı falan yoktu. Ağzı da sıkıydı ya, gene de korkuyordu bir biçimsizlik oluvermesinden. Bir yandan bir yana döndü. Kadına yarın bir fırsat düşürüp İdris'e fazla açılmamasını tenbih etmeliydi. Etmeliydi ki, sakalı eline vermesin. O kuru bamya, o sinir yükü, çirkin, yenilmez yutulmaz karının bu kadar bindirmesi, bütün sırlarını bilmesindendi. Aptallık etmiş, paşa torunudur falan diye herşeyini anlatmış, "Müfettiş"liğini bile gizlememişti. Gene bir yandan bir yana döndü. Allah AHaaaah... uyku tutmuyordu be. Gözleri uykusuzluktan çöller gibi yanıyordu oysa. Yarın geç vakte kadar uyur, geceki uykusuzluğunun acısını çıkarırdı. Çıkarırdı ama, Semâ, cıvıl cıvıl Semâ, hârika Semâ şu anda o ciğeri beş para etmez herifin kollan arasında mıydı? "Tabiî" diye geçirdi. "Tabiî ama, neden? Niçin? Ne hakla? Madem anlaştık, bundan sonra, benim sayılır. Deyyus, hakkıma, hakkı sarihime..." öksürdü, kendi kendine güldü. Sanki karşısında îdris, yahut da "Boktan arkadaşlarından kısa boylu, çakır gözlüsü vardı. Sanki, İstanbul'da Meserret kahvesindeydiler, karşı karşıya da, Anadolu macerasını anlatıyor, anlatırken de "Hak"tan, "Hakkı sarih'ten söz ediyordu. Arkadaşı da sanki: "— Hak mı?" diyordu, "...hakkı sarih mi? Hangi hak ? Hangi hakkı sarih ulan ? Herifin karısından mangırları tırtıkla, bileziklerini falan al, metresini ayarla. Sonra da herif son birkaç gece daha yatacak belki, onu çok gör, hakkına el atılmış, hakki sarihin gaspedilmiş say. Aşkolsun oğlum palavracı!" Arkadaşları kısaca, "Palavracı" derlerdi. Yüzü gene nefretle buruştu. Onlar neydi ya? Asıl palavracı onlardı. Meserret kahvesine sabah sabah toplanılır. Gazeteler açılır. Herbiri bir kurt, gözler projektör gibi, taranır tekmil gazeteler. Daha çok da işyerlerindeki iş kazaları üzerinde falan durulurdu. Bir yerlerde bir duvar mı yıkılmış. ? Bir amele mi ölmüş? Tamamdı. Bayram sevinci içinde kahveden çıkılır, pırıl pırıl taksilere dolunur, atlanırdı iş kazası olan yere. Kalıbı, kıyafeti milletvekili, bakan, müfettişe benzeyen Kudret Yanardağ başta, ötekiler derece derece arkasında, "Teftiş heyeti" gibi, düşülürdü iş kazası olmuş yere.</p>

  <p class="calibre1">"— Sakatlanan işçinin sağlık durumu ne merkezde?"</p>

  <p class="calibre1">Her işyerinde eksik bir şeylerin, kanunsuzlukların bulunduğu kaide halinde olduğundan, "İşveren" ya da sorumlu mühendis, mimar, hık, mık'a başlardı. Derken yalvarıp yakarmalar, ardından da "Allah ne verdiyse", "Miktar-ı münasip dercep edilir", gene teftiş heyeti edasiyle taksilere dolunup ver elini gazinolar, randevu evleri!. Uykusu gene piç olmuştu. Karyoladan indi. Gazinolara, randevu evlerine de pek para vermezlerdi. Gene hep o "Teftiş heyeti" çalımı içinde, Palavracı önde, teftiş heyeti reisi, ya da kimbilir, belki de Belediye Sağlık Ekibi sanılarak, korkulur, çekinilir, en iyi yerler onlara ayrılır, kadınların en güzelleri, yiyeceklerin, içkilerin en pahalıları onlara ikram edilirdi. Yerler, içerler., yeyip içerken sık sık çatal, bıçak, peçete, tabak beğenilmez, bardaklar -lâf olsun diye- kirli, canım balıklar bayat bulunur, garson azarlanır, şef garson kovulur, patron çağırılırdı. Patron çokluk süklüm püklüm gelirdi. Korku içinde. Korkunun derecesine göre, ona da bağırılır çağırılır, üstü örtülü tehditler savrulurdu ki, yeyip içtikten başka bolca bir cep harçlığiyle körkütük çıkılırdı gazinodan. Esnedi. "Kenef uyku!" dedi sesli sesli. "Karyolaya girsem kaçarsın, yatmayıp kalksam gelir, beni esnetirsin.." Pencereye gitti, perdeyi hafifçe açtı, dışarıya baktı: İkinci plân caddenin bozuk parkeleri, sıra sıra elektriklerle aydınlanmıştı. Kimseler yoktu. Perdeyi kapayıp çekildi. Yarın parayı karısına, İdris'e postayla mı, yoksa banka yoluyla mı gönderseydi ? İkisini de mahsurlu buluyordu. Takip ediliyorsa? Adresi tesbit edilip enselenirse? Cart-curt'unu yemezlerse? Eski sabıkası da meydana çıkınca cezası katlanarak içeri atılırsa? Bu sefer içerde yeni, candan bir îdris bulabilecek miydi bakalım? Sedir üzerindeki çantasından cigarasiyle kibritini çıkarıp, yaktı bir tane. İstemiyordu, yeniden hapse girmekten korkuyordu. Şayet "kenef karısı" ile "boktan arkadaşları" olmasa, bu palavra işlere de son verir, çekilirdi kenara. Cigarasından aldığı dumanlar tavana doğru ağır ağır yükseliyor, sonra da odaya yayılıyordu. Daha şimdiden odayı açık mavi, açık gri bir duman tülü kaplamıştı. Evet evet, "kenef karı"yla "boktan arkadaşları" olmasa, şu şimdi pantalon cebindeki üç binden çok parayla İstanbul'un dışında, altı kahve, üstü iki odalı bir evcik yaptırır, anacağını yanma alır. İdris'le birlikte...</p>

  <p class="calibre1">Ne zaman bunları düşünse canlanırdı. Gene öyle oldu. Cigarasından keyifli bir duman aldı. İdris, kendisi, annesi, "Helâî-i münallah" kazanacakları paralarla... Kafasında gene İdris canlanmıştı. İstanbul'da, İdris'in Cağaloğlu'ndaki büyük iş hanlarından birinin üçüncü katındaki yazıhanesinde çok konuşmuşlardı bunu. Kısa beyaz külotu, tire ten fanilâsı, etli, büyük kocaman kocaman ayaklarıyla sedire ilişmisti. Sonra sarı çantasından yıllar boyu hayalinde yaşattığı altı kahve, üstü iki odadan ibaret evinin çeşitli açılardan iştahla çizilmeğe çalışılmış plânlar tomarını çıkardı. Kendi çizdiği, hepsi de hemen hemen ezberindeki bu karakalem plânlara kimbilir kaçıncı sefer yeniden, teker teker göz attıktan sonra, bunlar içinde en beğendiğinin üzerinde durdu. Bu plân, altta kahveden başka bir de küçük bakkaliye sıkıştırılmış, üstü iki odalı yapılardan biriydi. Kendisi, ya da İdris kahvede oturur, gene kendisi, ya da İdris bakkal dükkânına bakardı. Oh be, ne güzel olurdu, ne güzel! Büyük oğlan Tıb'bı bitirmiş, küçük Hukuk'u, biri avukat olmuş, öteki doktor. Kız da eczacı. İsterlerse babalarını defterden silsinler, zaman zaman başına kaktıkları gibi, babalarının "Palavra"dan para kazanmasına dayanamayıp, ilgilerini kessinlerdi. Öyle memnun olurdu ki! "Kenef anaları"nı yanlarına alsalar, artık sabahlara kadar poker, briç partileri, çaylar, toplantılar, geziler... Analarına at, spor araba alsınlardı isterse.. Karısından, çocuklarından, herkesten bucak bucak sakladığı yalnız anacığıyla Îdris'in bildiği ev plânlarını sarı çantasına kaldırdı, her ihtimale karşı, İstanbul merkez postahanesinden tomarla alınmış, sırasına göre, zaman zaman kullanılmış para kâğıtlarından ikisini ayırıp, tükenmeziyle doldurmağa başladı. Karısına bir binlik, Îdris'e de ikiyüz elli posta etmeliydi. İdris'ten çok karısı.. Şimdiye kadar yollamadiğı büyük hataydı.. Eve gidince gene açardı iğrenç ağzını: "_ Eee.. Kudret Yanardağ beyefendi hazretleri, hasır eskileri çöp tenekeleri., iki haftadır keyfince gezdin tozdun. Tabiî yanında Şehvar yok, kalıbını kıyafetini yaya yaya, fakir fıkaraya kendini sata sata rakılar içtin, zıkkımlıklar yedin, karılara kızlara kırım kırım kırıttın, değil mi? Burada Şehvar dokuz doğurdu parasızlıktan. Senin umurunda mı?" Daha fazla düşünmek istemedi, gözlerinin önünde karısının burun köklerine akmış şaşı gözleri, kuru yüzü, sözümona berberde yaptırılmış, ama "bir boka benzemiyen" saçları... Posta kâğıdını doldurmağa koyuldu.</p>

  <p class="calibre1">Tam bu sırada otelci de tuvalete kalkmıştı. Geç yattığı, üstelik de genç metresiyle boğuştuğu için yorgundu, gözlerinden uyku dökülüyordu, öyle olduğu halde, üst katın misafir odasındaki lâmba söndürülmemiş, hiç olmazsa kısılmamış olacaktı ki. lâmbanın sarı ışığı merdivenlere vurmuştu. Yoksa "Beyefendi" yatmamış mıydı? Tuvalete girip çıktı. Sakın rapor mapor düzenliyor olmasındı? Uykusu falan dağılıverdi. Aklından "Mâil-i inhidam" oteli, otelin pis örtüleri, kirli helâlan şusu busundan başka, kâtip tarafından teklif edilen iki yüz liralık rüşvet geçince, uyku muyku kalmadı. Yolunu üst katın merdivenlerine yöneltti. Ayağındaki terlikler gecenin bu ileri saatindeki sessizlikte bir münasebetsizlik yapabilirlerdi. Eline aldı. Ayaklarının uçlarına basarak, kedi sessizliğiyle, merdivenleri çıktı. Sofa üzerindeki pencereye iyice yaklaşmağa lüzum kalmamıştı. İndirilmiş tülün ötesindeki "Müfettişler müfettişi"nin masa başında, bir şeyler yazdığını seçti. "Eyvah!" diye geçirdi "...herif yatmamış. Ne yazıyor acaba ?" Pencereye az daha sokuldu. Evet evet, yazıyordu, harıl harıl bir şeyler yazıyordu, hem de. "Mâil-i inhidam" otel, otelin sağlık kurallarına taban tabana zıt yatakları, yorganları, yatak yorgan örtülerinden geçtim, kaçak yatırılan müşterileri, kâtibin verdiği ikiyüz liralık rüşvet, nikâhlı karısının yanında zorla tuttuğu metres., aklından sıkıntıyla geçti. Bütün bunlar onu bir değil, birçok sefer suçlu duruma sokabilirdi.</p>

  <p class="calibre1">Ne yapmalıydı ?</p>

  <p class="calibre1">Ani bir kararla kapıyı vurup bekledi.</p>

  <p class="calibre1">"Müfettişler müfettişi" ürktü ilkin. Kapısı mı vurulmuştu? Evet. Niçin? Sakın âhu bakışlı Semâ gelmiş olmasındı? Kapının vuruluşu Semâ gibi bir kadının kibarlığını hatırlatacak biçimde, hafifti. Dudağında memnun bir tebessüm, kalktı, çarpan kalbiyle kapıya gitti, yavaşça açtı. İçerden vuran karpuzlu lâmbanın bol, sarı ışığında âhu gözlü Semâ yerine, kart otelciyi görünce tepesi attı:</p>

  <p class="calibre1">— Ne var? Ne istiyorsun?</p>

  <p class="calibre1">Otelci korktuğuna uğramış gibiydi ? Galiba. Uğramayacak olsa ne diye bağırsın? Herhalde raporunu hazırlıyordu, niyeti kötüydü ki, hatıra gönüle falan bakmıyordu, bakmayacaktı.</p>

  <p class="calibre1">— Zâtı-âlinizle biraz görüşebilir miyim efendim?</p>

  <p class="calibre1">Otelcinin belki de rüşvet vermek isteyeceği ihtimali kafasından şimşek hızıyla geçtiği için, gerekli azametin çalımıyla:</p>

  <p class="calibre1">— Gecenin bu saatinde?</p>

  <p class="calibre1">— Evet beyefendi.</p>

  <p class="calibre1">— Tuhaf, çok tuhaf; hem de...</p>

  <p class="calibre1">— Rahatsız ettim, özür dilerim ama, suçlarımız o kadar çok ki, bir türlü uyku tutmadı!</p>

  <p class="calibre1">— Pekâlâ, konuş bakalım!</p>

  <p class="calibre1">Otelci kırıttı bir iki, gülümsedi, ciddileşti, hafifçe öksürüp yutkundu ama, ağzından tek lâf çıkmadı.</p>

  <p class="calibre1">— Konuşsana bee!</p>

  <p class="calibre1">— Rapor tanzim ediyordunuz değil mi beyefendi?</p>

  <p class="calibre1">Anlaşılmıştı. Memnun, ama bunu belli etmeden:</p>

  <p class="calibre1">— Sana ne? dedi.</p>

  <p class="calibre1">— Hiç beyefendi. Bana göre şu ki...</p>

  <p class="calibre1">— Evet?</p>

  <p class="calibre1">— Ocağınıza düştüm yani. İsterseniz çanıma ot tıkar, beni mahvedebilirsiniz!</p>

  <p class="calibre1">— İstemezsem?</p>

  <p class="calibre1">— İstemezseniz hayatımı bağışlarsınız!</p>

  <p class="calibre1">"Müfettişler müfettişi" yalın, kocaman ayakları, kısa beyaz külotu, kalın kıllı bacakları, tire fanilâsı, kocaman göbeğiyle odada ağır ağır dolaştı. Öfkeli, kolay kolay yola gelmiyecek, gelse bile epeyce bir şeyler koparmadan adamın yakasını bırakmıyacak gibi davranmalıydı. Arkasında elleri, otelcinin tam karşısında durdu:</p>

  <p class="calibre1">— Şehrinize geldim, tesadüf yolum senin berbat oteline düştü. Göreceklerimi gördüm. Hem de Emniyet'ten gizli, kaçak yatırılan insanlara kadar herşeyi. Bütün bunlar yetmezmiş gibi, bir de utanmadan kâtibin ikiyüz liracıkla işi kapatacağını sandı. Sorarım: Ben Çingene miyim be?</p>

  <p class="calibre1">Otelciyi gözleriyle uzun uzun tarttı, sonra ardını getirdi:</p>

  <p class="calibre1">— Demek, elli lira, yüz lirayla müfettiş, kontrol, belediye görevlilerini falan idare edip uyutmağa alışmışsınız ki, bana ikiyüz liracık teklif ettiniz?</p>

  <p class="calibre1">— Hâşa beyefendi..</p>

  <p class="calibre1">— Sus, hadi sus. Bana iyi bak. Ben senin bildiğin avanaklardan değilim, biir; rüşvet müşvetten anlamam ikii.. Üçüncüsüne gelince..</p>

  <p class="calibre1">Sokak kapısı çalındı. Otelci şaştı. Bu saatte, gecenin bu saatinde kim olabilirdi ? Elindeki terlikleri yere attı, giydi. Merdivenleri koşarak indi, taşlığı geçti, kapıyı açtı: Kâtibiydi:</p>

  <p class="calibre1">— Bütün gece sivillerin biri gitti beşi geldi patron!</p>

  <p class="calibre1">— Niye?</p>

  <p class="calibre1">— Akşamki kodamanı arıyorlar.. Şehirdeki bütün otelleri, hanları aramışlar yok yok. Koş dediler bana, sakın senin patronun evinde olmasın? Ben de...</p>

  <p class="calibre1">— Ne dedin?</p>

  <p class="calibre1">— Patronumun âdeti değildir, evine yabancı insan kabul etmez, dedim.</p>

  <p class="calibre1">— İyi demişsin.</p>

  <p class="calibre1">— Yok değil mi ?</p>

  <p class="calibre1">— Ne işi var benim evimde be?</p>

  <p class="calibre1">— Biliyorum patron, öyle söyledim zaten.. Gidip yokmuş diyeceğim..</p>

  <p class="calibre1">— De!</p>

  <p class="calibre1">Kapıyı kapadı, ama, pişman da olmuştu yok dediğine. Şehrin âsayişiyle görevli makamlara karşı yalancılık etmekle suç işlemiş olmıyacak mıydı? Şiddetle aranan birini evinde saklıyor, sorulunca da "Haberim yok!" diyordu. Onlardan geçtim, bu,evinde sakladığı "Müfettişler müfettişi"nin de dikkatinden kaçacak mıydı bakalım? Bir çuval inciri berbat etmişlerin süklüm püklümlüğüyle yukarı, "Müfettişler müfettişi"nin yanına çıktı yeniden. Bundan önceki suçlarına bir de bizzat bir müfettişi evinde sakladığı halde, görevlilere yalan söyleme suçu binmişti. Yarın nasıl olsa evinden çıkacak, hazırladığı raporla belki de Valiye dayanacak. Herşeyi sayıp döktükten başka, "Beni evinde sakladı. Görevlileriniz sorduğu zaman da inkârdan geldi.Otelinde de kaçak insanlar görmüştüm teftişimde. Demek ki bu adamın devlet makamlarından hem pervası yok, hem de her türlü gayrikanunî işlere yataklık edegelmeğe yatkın bir karakteri var. Gereken işlemi hemen uygulayın!" derse?</p>

  <p class="calibre1">"Müfettişler müfettişi", beline dayalı yumruklarıyla sanki onu bekliyordu. Kaşları da bir çatıktı ki!</p>

  <p class="calibre1">— Kim o? diye sordu.</p>

  <p class="calibre1">— Benim kâtip, efendim.</p>

  <p class="calibre1">— Şu, bana ikiyüz liracık veren mi?</p>

  <p class="calibre1">— Beyefendi, yalvarırım..</p>

  <p class="calibre1">— Niçin gelmiş?</p>

  <p class="calibre1">— Şehir birbirine girmiş beyim. Zâtınızı arıyorlarmış!</p>

  <p class="calibre1">— Kimler?</p>

  <p class="calibre1">— Siviller...</p>

  <p class="calibre1">— Niçin?</p>

  <p class="calibre1">— Zâtınızın büyük bir memur olduğunuzu anlamışlar herhalde, başlarından korkmuş olacaklar..</p>

  <p class="calibre1">"Elbette büyük memurum. Onlara yarın sorarım ben!" anlamı taşıyan bir sözde reddedişle:</p>

  <p class="calibre1">— Zâtımızın büyük bir memur olduğumuzu neremizden anlamışlar?</p>

  <p class="calibre1">Otelci gülmedi, kırıttı:</p>

  <p class="calibre1">— Aman beyefendi, bunu anlamıyacak ne var?</p>

  <p class="calibre1">— Tuhaf...</p>

  <p class="calibre1">— Size şöyle bir bakan, hemen anlar büyük, çok büyük bir memur, bir âmir olduğunuzu!</p>

  <p class="calibre1">— Neyse, geç bunu şimdi. Bani niçin arıyorlarmış?</p>

  <p class="calibre1">— Bütün otelleri, hanları dolaşmışlar. Size rasgelmeyince..</p>

  <p class="calibre1">— Burada yattığımı mı çıkarmışlar ?</p>

  <p class="calibre1">— Çıkarmamışlar. Bir ihtimal olarak...</p>

  <p class="calibre1">"Müfettişler müfettişi'nin tepesi gerçekten bir müfettişler müfettişi gibi attı:</p>

  <p class="calibre1">— Sen ne dedin?</p>

  <p class="calibre1">— Yoklar burada dedim efendim..</p>

  <p class="calibre1">— Neee???</p>

  <p class="calibre1">— Yoklar dedim.</p>

  <p class="calibre1">— Neden? Niçin? Ne için sakladın efendi? Devletin görevlilerinden hakikat gizlenir mi?</p>

  <p class="calibre1">Otelci kireç kesilmişti, titriyordu. Beriki avazı çıktığı kadar bağırıyordu:</p>

  <p class="calibre1">— Demek ben ya kaçakçıyım, ya da herhangi kanuna aykırı, gizli işlerle meşgul, bu işlerde seninle ortak birisiyim ki...</p>

  <p class="calibre1">— Beyefendiciğim! Kulağına söz girmiyordu:</p>

  <p class="calibre1">— ... birisiyim ki, beni gizlemek mecburiyetini duydun! Bundan bin türlü mâna çıkar efendi. Demek gizli kapaklı işlerin oluyor kanun dışı insanlarla ve böylelerini sık sık saklıyorsun ki, kâtibin bu alışkanlıkla evine bu saatte gelip beni aradı ?</p>

  <p class="calibre1">— Vallahi, billahi yok böyle bir şey beyim!</p>

  <p class="calibre1">— Sonraa.. beni ne diye arıyorlarmış ? Ben neyim? Kimim? Hapishane kaçağı bir kaatil, bir zehir kaçakçısı, bir casus muyum? Yoksa, evet yoksa, Türkiye Cumhuriyeti kimliğini taşıyan, yurt içinde dilediği seyahati yapmakta serbest bir vatandaş mı ? Bu memlekette herhangi bir vatandaş, misaki millî hudutları dahilindeki herhangi bir şehir veya kasabaya gidip, otel veya handa değil, herhangi bir ahbabının evinde geceyi geçiremez mi? Geçirirse suç mu bu? Kanunda, daha açıkçası Anayasa'nın ihtiva ettiği vatandaş hak ve hürriyetleri muvacehesinde idarî makamlar hangi hak ve selâhiyeife...</p>

  <p class="calibre1">Sözünün ardını çokluk olduğunca gene unutuvermişti:</p>

  <p class="calibre1">— Efendim?</p>

  <p class="calibre1">Otelci ne diyeceğini şaşırmış, hayır kalmamıştı. Ağzını açtı mı, oy avına çıkmış milletvekili adayı patırtısıyla konuşan bu kalın kaşlı, gümrah bıyıklı, semiz insana sığınmaktan başka çare olmadığını anlamıştı.</p>

  <p class="calibre1">—Beyefendi, dedi, ocağınıza düştüm. Elinizi ayağınızı öperim, bir halttır ettim, yarın mesele anlaşılınca beni mahvederler. Yalnız bırakmayın beni!</p>

  <p class="calibre1">Bu herif de lâfı amma uzatıyordu..</p>

  <p class="calibre1">— Kısa kes! dedi.</p>

  <p class="calibre1">— Peki beyefendi, emredersiniz. Yani diyeceğim şu ki...</p>

  <p class="calibre1">— Ne?</p>

  <p class="calibre1">— Beni yalnız bırakmazsınız...</p>

  <p class="calibre1">"— Size bir binlik.." falan mı diyecekti ?</p>

  <p class="calibre1">— Evet?</p>

  <p class="calibre1">— Kurtulmuş olurum.!</p>

  <p class="calibre1">—Bana ne faydası var senin kurtulmanın?</p>

  <p class="calibre1">— Yani, şey., evet, öyle ya, size ne faydası— Çok doğru.. Ama beyefendi, sizce de malûm ki, biz bu şehirde kontrolsüzlüğün başıboşluğuna alıştık. Bundan sonra ilk fırsatta yıkıldım yıkılacak otelimi yeniden yaptıracağım. Yatakları, yorganları, yatak yorgan çarşaflarını..</p>

  <p class="calibre1">Ortalık ağarıyor, lâf sa uzadıkça uzuyordu. Dayanamadı, gene bir:</p>

  <p class="calibre1">— Kısa kes! çekti.</p>

  <p class="calibre1">— Otelimde hiçbir surette kaçak müşteri yatırmıyacağım!</p>

  <p class="calibre1">— Sana kısa kes dedim!</p>

  <p class="calibre1">— Metresimi tavsiyenize uyarak başka eve...</p>

  <p class="calibre1">— Ulan sana kısa kes demiyor muyum ? Otelci gece, "Müfettişler müfettişi"ni misafir odasına uğurlayıp metresinin yanına döndükten sonra, hattâ metresiyle boğuşup, kadın hafifçe horlamağa başlayınca kalkıp, uygun bir sıra bir yolunu bulup avucuna sıkıştırmak için hazırladığı bütün bir beşyüzlüğü pijamasının cebine sokmuştu. Şayet az bulur, patırtıyı göklere çıkarırsa, gıcır gıcır bir beşyüzlük daha tutuşturabilmek için bir başka beşyüzlüğü de öbür cebine yerleştirmişti. İlk beşyüzlüğü çekinerek uzattı:</p>

  <p class="calibre1">— Beyefendi, kâtibin cahilliğini affedin! Parayı eline aldı, sordu:</p>

  <p class="calibre1">— Kâtibin hangi cahilliği?</p>

  <p class="calibre1">— İkiyüz vermişti ya?</p>

  <p class="calibre1">Anlamıştı. O, hiç olmazsa bir binlikle kapamak istiyordu bu işi. Beşyüz, ikiyüz de kâtibin verdiği, yediyüz. Hiç olmazsa üçyüz daha vermeliydi ki, öfkesi biraz yatışsın!</p>

  <p class="calibre1">Elinde gıcır gıcır beşyüzlük, içini hırsla çekti:</p>

  <p class="calibre1">— Bu cahillik bu gece ikinci sefer tekrarlandı. Arkadaş şunu unutma, her ağzı olan mutlaka yemez! Kaide değildir bu. Beni burada çok yanlış anladınız. Hayatımda hakkım olmayan hiçbir şeye tenezzül etmedim. Devlet, millet aleyhine, saçı bitmedik yetimlerin hakkını gırtlağımdan geçirmedim, geçirmem de! Tenezzül etmem buna arkadaş!</p>

  <p class="calibre1">Otelcinin verdiği gıcır gıcır beşyüzü tehdit edercesine salladı:</p>

  <p class="calibre1">— Bu, suçtur. Seni yıllarca hapis yatırabilir. Ne yaptığının farkında mısın? Aklınla düşünüp, iz'ân edebiliyor musun? Çeşitli suçlarını affettirebilmek için bana rüşvet veriyorsun! Ne korkunç şey! Ben şimdi bunu mevkii muameleye koyayım mı ? Seni mahkemeye verip hapishane köşelerinde sürüm sürüm süründüreyim mi?</p>

  <p class="calibre1">— Sizin âlicenap vicdanınızdan...</p>

  <p class="calibre1">— Vazifede âlicenap vicdan yoktur. Vicdan vazifedir ve bir vazife mukaddestir!</p>

  <p class="calibre1">Otelciyi gözden geçirdi, sonra:</p>

  <p class="calibre1">— Cevap ver, dedi. Ben şimdi bu paraları ne yapayım ?</p>

  <p class="calibre1">Otelci boynunu büktü:</p>

  <p class="calibre1">— Ha? Ne yapayım?</p>

  <p class="calibre1">Birden bir şey hatırlamışçasına başını salladı:</p>

  <p class="calibre1">— Evet, en iyisi.. Emretti:</p>

  <p class="calibre1">— Bana bir beşyüz daha ver bakayım!</p>

  <p>Otelci öylesine etki altındaydı ki, öbür beşyüzlüğü de çıkarıp uzattı: Aldı beriki:</p>

  <p class="calibre1">— Bin oldu. İkiyüz de eşek kâtibinin verdiği, bin ikiyüz. Bu bin iki yüzü ne senin suratına fırlatacağım, ne de mevkii muameleye koyup seni hapishane köşelerinde süründüreceğim! iki beşyüzlüğü adamın suratına suratına salladı:</p>

  <p class="calibre1">— Ben bu paraları Ankara'ya döndüğüm zaman Çocuk Esirgeme Kurumuna bağış edeceğim, anladın mı ?</p>

  <p class="calibre1">Sonra hemen ekledi:</p>

  <p class="calibre1">— Tek şartım, metresini ayrı bir eve çıkaracaksın!</p>

  <p class="calibre1">Otelci ferahladı. Paralar ondan çıktıktan sonra, ister "Müfettişler müfettişi"nin kursağına gitsin, isterse Çocuk Esirgeme Kurumu kasasına.</p>

  <p class="calibre1">— Oldu mu?</p>

  <p class="calibre1">— Emredersiniz beyefendi.</p>

  <p class="calibre1">— Fakat unutma ki, benden başkaları benim gibi anlayışlı davranmaz. Neden? Talihin varmış. Bir ara hafifçe uykuya geçmiştim, rüyamda rahmetli beybabamı görmüştüm. Biz, paşa dedem yoluyla Saray-ı hümâyun'a dayanırız!</p>

  <p class="calibre1">İçini dertli dertli çekti:</p>

  <p class="calibre1">— Haydi, marş! dedi. Anan kadir gecesi doğurmuş...</p>

  <p class="calibre1">Otelci yerden temennalarla uzaklaşıyordu:</p>

  <p class="calibre1">— Allah ömürler versin beyefendi. Allah her tuttuğunuzu...</p>

  <p class="calibre1">Kapıyı yüzüne kapadı.</p>

  <p class="calibre1">Otelci, âhu bakışlı metresinin yanına dönerken, bahçedeki kümeste horoz sabahın müjdecisi gibi, uzun uzun ötmeğe başladı.</p>

  <p class="calibre1"></p>

  <p class="calibre1"></p>

  <p class="calibre1">*</p>

  <p class="calibre1"></p>

  <p class="calibre1">Sabah sabah gene başlamıştı millet:</p>

  <p class="calibre1">— Ben bu memlekette bunca yıldır esnafım,, böyle alımlı çalımlı, böyle tok sözlü ne müfettiş gördüm, ne de büyük adam!</p>

  <p class="calibre1">— Mebus adaylarından daha mı patırtılı konuşuyor yani ?</p>

  <p class="calibre1">— Mebus adayları ne ki yanında? Konuşmak yakışıyor herife şerefsizim..</p>

  <p class="calibre1">Daha bir başka semtte, daha başka bir esnafa soruyorlardı:</p>

  <p class="calibre1">— Peki, anladık. Niye gelmiş buraya?</p>

  <p class="calibre1">Bunu bilen yoktu işte. Onların anladığına göre, Ankara'dan büyük adamlar sık sık gelirdi vilâyetlerine ama, bunun gibi Vali'yi falan aşıp, memleketin büyüklerine haber vermeden değil. Geleceği bir hafta önceden bilinir, başta Vali, derece derece öteki büyük memurlar, istasyona giderler, adamı fabrikatörlerle öteki iş adamlarının pırıl pırıl otomobilleriyle alır şehire getirirlerdi. Ondan sonra gelsin ziyafetler, gitsin nutuk. Buysa... bu, şimdiye kadar gelenlerden belki de çok daha heybetli olduğu halde, usullacık gelmiş, kimliğini, niçin geldiğini saklamış, sağdan soldan öğrenildiğine göre, doğrudan doğruya şehrin eteklerinden başlamıştı memleketi teftişe.</p>

  <p class="calibre1">— Ee.. her Firavun'un bir Musa'sı var oğlum!</p>

  <p class="calibre1">— Doğru. Herif demek memleketi esaslı şekilde teftiş edip...</p>

  <p class="calibre1">— Tabiî yahu, raporunu verecek..</p>

  <p class="calibre1">— Ondan sonra seyreyle sen gümbürtüyü! Biri, yanındakilere fısıldadı:</p>

  <p class="calibre1">— Vali sabah sabah makamına gitti!</p>

  <p class="calibre1">— Deme?</p>

  <p class="calibre1">— Şerefsizim ki ha!</p>

  <p class="calibre1">— Yarası olan gocunur!</p>

  <p class="calibre1">— Gocunur ki gocunur...</p>

  <p class="calibre1">Akşam poker, bezik partisinde gene avuç dolusu kaybederken. "Herifin geldiği haberi" üzerine daha fazla kaybetmekten kurtulan fabrikatörlerden biri, Vali'yi hiç sevmeyen, her zaman el altından aleyhinde atıp tutan karşı partili bir müteahhide:</p>

  <p class="calibre1">— Lâf aramızda, haber Vali üzerinde yıldırım tesiri yaptı! dedi. Neye uğradığını bilemedi. Eli ayağı çözüldü..</p>

  <p class="calibre1">Müteahhit birçok taahhüt işlerindeki suiistimalde Valiyi baş suçlu görmekten özel bir zevk alırdı:</p>

  <p class="calibre1">— Tabî, dedi. Arttırma eksiltmelerde kapalı zarfların içindekileri adamlarına fısıldar mı? Sonra da komisyon alır mı? O müfettiş gelsin de benimle konuşsun..</p>

  <p class="calibre1">Koca göbekli, astımlı Vali, vilâyetteki odasında, makamına henüz gelmiş, soluğunu toplamağa çalışıyordu, öyle erken bir saatti ki, değil irili ufaklı memurlar, odacılar bile gelmemişti. Yalnız vilâyetin, daha çok da Vali beyin odasının bulunduğu tahta koridoru her sabah erken erken yıkayıp silen kara entarili Zeynep ana gene faaliyetteydi. Vali beyi erkenden vilâyete gelmiş görünce, gözlerine inanamadı. Ayağa kalktı, toparlandı. Ellerini yanlarına birleştirerek, beyefendiyi başıyla selâmladı. Sonra gene işine büyük bir şaşkınlıkla koyuldu. Vali beye karşı özel bir saygısı olmakla bsraber, gene de, elinde olmayarak, "Evden mi kovdular sabah sabah babam?" diye geçirmişti. Bir ara Vali beyin kalın sesi:</p>

  <p class="calibre1">— Zeynep anaa!</p>

  <p class="calibre1">Koridor tahtalarını silmekte olduğu bezi atıp, yaş ellerini de kara entarisinin kuru eteğine kurulayarak koştu:</p>

  <p class="calibre1">— Buyurun beyim!</p>

  <p class="calibre1">— Bana yarım bardak su alıver.</p>

  <p class="calibre1">— Başüstüne.</p>

  <p class="calibre1">Rengi de renk değildi bugün Vali beyin. Vali beyin renginin renk olmaması birden önemini yitirivermişti. Odacı olacak o sırık herif kahve takımlarıyle su sürahisinin bulunduğu daracık odayı gene kilitlemiş, anahtarı da birlikte götürmüştü. Şimdi ne yapacaktı? Suyu hemen koşturmazsa adamın öfkelenip belki de işine son vermesinden korkuyor, telâşı artıyordu. Aklına birden Baytar Müdürlüğü geldi. Zaman zaman su sürahisini Baytar Müdürünün masasında görürdü. Koştu. Alt katta, yarı karanlık bir başka salonda masaları, duvardaki Atatürk levhası toz içinde, perdeleri yarı inik bir odaydı. Adamın, yani Baytar Müdürünün on gündür izinli olduğunu bilmediği için, odasına "tû lanet" etti. Sonra her zaman gördüğü tozlu sürahiden, tozlu bardağa bayat suyu doldurup, daha sonra da Vali beyin yarım bardak istediğini hatırlayıp yarısını Baytar Müdürünün tozlu tahtalarına dökerek, koşturdu.</p>

  <p class="calibre1">Vali bey, odasının çivileri laçka tahtalarını gıcırdata gıcırdata dolaşıyor, bu şehirdeki karşı partili bir kısım tüccarla müteahhitleri düşünüyordu. Bunları o kadar iyi tanıyordu ki, aklından boy sırasıyle teker teker geçiyorlar, geçerlerken de dişlerini gıcırdatıp yumruklarını sıkarak:</p>

  <p class="calibre1">"— Biz biliriz müfettişe diyeceklerimizi!" demek istiyorlardı.</p>

  <p class="calibre1">Odaya yarım bardak suyla giren Zeynep anaya bir süre, anlamsızca baktı. Bu kadın da gene ne istiyordu? Sonra elindeki yarım bardak suyu gördü, hatırladı. Hatırlayınca da astımı, damar sertliği, kalb yetersizliği, romatizmaları aklına geldi. îlâcı elindeydi zaten, suyu aldı, ilâcını içti. Yüzü buruşarak:</p>

  <p class="calibre1">— Ne berbat su bu ? dedi.</p>

  <p class="calibre1">Uzatılan bardağı alan Zeynep ana, kaç vakittir sırasını beklediği taşı gediğine koyuverdi:</p>

  <p class="calibre1">— Odacınız odacı değil ki beyefendi!</p>

  <p class="calibre1">— Niçin?</p>

  <p class="calibre1">— Bizim bildiğimiz odacılar Vali beyin suyunu taze taze doldururlar. Bu, kendi havasında..</p>

  <p class="calibre1">Vali beyin bunları düşünecek zamanı mıydı? Esnedi.</p>

  <p class="calibre1">Zeynep ana:</p>

  <p class="calibre1">— Uykunuzu iyice alamamışsınız beyefendi, dedi.</p>

  <p class="calibre1">Birden bütün geceyi, bütün geceyle de "Müfettiş" midir ne karın ağrısıdır herifi hatırladı. Efendim deve dişi gibi, koskoca adam Ankara'dan sallana sallana geliyor, şehrin lokantalariyle otellerini teftiş ediyor, sonra bir dilim ekmek oluyor da, Vilâyetin âsayişiyle görevli koca Emniyet teşkilâtı adamı bir türlü, ele geçirmek şöyle dursun, nerede kaldığını, geceyi nerede geçirdiğini tesbit edemiyordu.</p>

  <p class="calibre1">Birden Zeynep anaya dert yandı:</p>

  <p class="calibre1">— Yok efendim, yok, emniyet diye bir şey yok bu memlekette, ister misin herif şehrin asayişi bakımından emniyeti kontrol ediyor olsun?</p>

  <p class="calibre1">Zeynep ana hiçbir şey anlamamıştı.</p>

  <p class="calibre1">Vali bey endişelerini dile getirmeye koyuldu:</p>

  <p class="calibre1">— Yalnız Emniyet Müdürünü suçlasa neyse. Bir de tutar, Vilâyetin en büyük mülkî âmiri sıfatiyle beni de işe karıştırıverir. Üstelik poker, bezik partileri, bilmem taahhüt işlerindeki, ihalelerdeki yolsuzluklar, şunlar, bunlar da artık çorap söküğü gibi gider! ,</p>

  <p class="calibre1">Ankara'da, Zat Işleri'ndeki hasmını hayalledi.</p>

  <p class="calibre1">— O namussuz da fırsatı ganimet bilerek... Hayır, bir şey değil, merkez-i hükümette derdimi dinletirim ama.. Çevresine korkuyla baktı. "Merkezi hükümet" teki arkasının sıkı tenbihini hatırladı: "Bu seferlik önledik. Fakat dikkat et. Zat İşlerindeki herif çok ağır basıyor. Bir daha sefere vallahi emekliye ayrılırsın!"</p>

  <p class="calibre1">Geğirdi.</p>

  <p class="calibre1">Her ne pahasına olursa olsun, şu gecedenberi arayıp da bir türlü yeri tesbit edilemiyen müfettiş midir, ne Allahın belasıdır herifi bugün, kabil olursa sabah sabah bulmalıydılar.</p>

  <p class="calibre1">Telefona gitti, numaraları Öfkeyle çevirdi:</p>

  <p class="calibre1">— Aloo.. sen misin?</p>

  <p class="calibre1">Emniyet Müdürü evinde, pijamalarını çıkarmış, pantalonunu bacağına yeni geçirmişti. Bel kayışını olsun bağlamaya vakit bulamamıştı ki, telefon çaldığı için koşmuştu. İçinde bir his, bir önsezi, Valinin onu sabah sabah, erkenden arayacağını biliyordu.</p>

  <p class="calibre1">— Benim beyefendi.. Efendim? Hiçbir haber yok beyefendiciğim. Bütün gece şehrin her tarafını defalarca taradık âdeta. Maalesef beyefendi. Ne oteller kaldı, ne de hanlar..</p>

  <p class="calibre1">Kulaklık kulağında, boyuna söyleniyordu:</p>

  <p class="calibre1">— Evet beyefendi, doğru, çok doğru., maazallah... haklısınız. Geliyorum efendim, çeyrek saate kadar!</p>

  <p class="calibre1">Kulaklığı yerine koydu, yanıbaşında dikilmekte olan genç, güzel karısına göz kırptı, sanki söylediklerini Vali bey duyarmış gibi, ağzını yaklaştırıp fısıldadı :</p>

  <p class="calibre1">— Herif fitili fena almış!</p>

  <p class="calibre1">Akşam, arabacı Kel Mıstık'ın haberi getirdiği andan beri esmeğe başlayan havanın içinde olan genç, güzel kadın, merakla sordu:</p>

  <p class="calibre1">— Neden bu kadar korkuyor? Gene fısıltıyla :</p>

  <p class="calibre1">— Yarası olan gocunur karıcığım! Kravatını duvar aynasında bağlamak üzere o yana giderken, gözüne ayna yanındaki duvar takvimi ilişti. Dokuz yüz elli yedi yılının Ağustos on ikisini gösteriyordu. Bugünse on üçüydü ayın. Bir gün önceyi gösteren yaprağı koparıp karısına uzattı. Genç kadın aldı:</p>

  <p class="calibre1">— Peki, ne olacak şimdi?</p>

  <p class="calibre1">Aynada kravatını bağlamakta olan yakışıklı adam:</p>

  <p class="calibre1">— Ne? diye sordu.</p>

  <p class="calibre1">— Adam bulunmazsa?</p>

  <p class="calibre1">— Hiç canım, ne olacak? Herif belki de bir tanıdığı, yahut akrabasının evinde kalmıştır.</p>

  <p class="calibre1">Cehennemin dibinde kalsın canım. Polisin, emniyetin de haber alma imkânları bir raddeye kadardır..</p>

  <p class="calibre1">İçeriden tatlı bir çocuk sesi:</p>

  <p class="calibre1">— Babacığınım!</p>

  <p class="calibre1">Genç Emniyet Müdürü, on yaşındaki kızının tatlı sesiyle Valiyi de, akşam şehire düşüveren "Müfettiş"i de unutarak, koştu:</p>

  <p class="calibre1">— Efendim yavrum?</p>

  <p class="calibre1">Sarı saçlı, annesini hatırlatan, taşbebek kadar güzel kız, karyolasında, kısacık mavi geceliğiyle sırtüstü yatıyor, çıplak kollarını babasına uzatıyordu :</p>

  <p class="calibre1">— Beni öpmeden mi gideceksiniz?</p>

  <p class="calibre1">Kızını kollan arasına aldı, sıktı, saçlarını öptü öptü...</p>

  <p class="calibre1">— Seni öpmeden gider miyim hiç?</p>

  <p class="calibre1">— Peki nereye böyle erken erken?</p>

  <p class="calibre1">— Vali bey amca çağırdı!</p>

  <p class="calibre1">— Amaaan Vali bey amca da... kahvaltı yapmadan mı gideceksiniz?</p>

  <p class="calibre1">— Ee, bugün öyle...</p>

  <p class="calibre1">— Bana sütümü kim içirecek ya?</p>

  <p class="calibre1">— Anneciğin.</p>

  <p class="calibre1">— Ben sizin içirmenizi istiyorsam ya? Kızını karısına uzattı:</p>

  <p class="calibre1">__ Anneciğin darılır ama sonra, öyle değil mi? annesi?</p>

  <p class="calibre1">Genç kadın başının bir hareketiyle alnındaki bir tutam saçını arkaya attıktan sonra:</p>

  <p class="calibre1">— Ben dargınım ona! dedi.</p>

  <p class="calibre1">Çocuk sofada lastik topuyla oynarken zarif bir vazoyu masadan düşürüp kırmıştı. Gözlerini önüne indirdi. Zaten babasının da böyle şeyleri düşünecek vakti yoktu. Ceketini sırtına geçirdi. Hava çok sıcaktı. Daha şimdiden terlemişti.</p>

  <p class="calibre1">— Gel öpeyim seni yavrum..</p>

  <p class="calibre1">Annesinin kucağındaki kızını öptü. Kız da babasını. Sonra:</p>

  <p class="calibre1">— Öğleye gelirken unutmazsınız değil mi? Unutmuştu bile genç baba:</p>

  <p class="calibre1">— Neyi?</p>

  <p class="calibre1">— Tom Miks'imi..</p>

  <p class="calibre1">— Ha, evet. Unutmam, unutmam. Haydi bay baaaay!</p>

  <p class="calibre1">Çevik adımlarla sofaya geçti, merdiveni inerken, sokakta Kel Mıstık'ın şakırtısı. Sahi, akşam bir şeyler gevelemişti. "Herif" bir oteli teftişten sonra sırra kadem bastığına göre, sakın o otelin sahibinin evinde geceyi geçirmiş olmasındı? Kel de böyle düşünerek, sabaha karşı otelcinin evine gideceğini söylemişti. Arabaya binerken kızıyla karısı balkondan el sallıyorlardı. O da onlara el salladı. Yolda:</p>

  <p class="calibre1">— Ne yaptın? diye sordu arabacıya.</p>

  <p class="calibre1">Kel Mıstık, onu sabaha kadar üzüp yoran karısından koparabildiği ikiyüz liranın ne de olsa neşesiyle, hayli ferahtı, ama, bütün gece hemen hemen yarım saat olsun uyumamıştı.</p>

  <p class="calibre1">— Neyi beyefendi?</p>

  <p class="calibre1">— Otelcinin evine gittin mi? Birden hatırlayarak:</p>

  <p class="calibre1">— Haa.. hayır. Kâtibi gönderdim..</p>

  <p class="calibre1">— Orada mıymış?</p>

  <p class="calibre1">— Yokmuş beyim.</p>

  <p class="calibre1">— Şaşılacak şey, diye geçirdi Emniyet Müdürü. Kel Mıstık:</p>

  <p class="calibre1">— Teşrif vilâyete tabî ?</p>

  <p class="calibre1">— Evet. Vali bey sabah sabah bekliyor!</p>

  <p class="calibre1">Kel Mıstık o sıra Emniyet Müdürünün evine şu meseleyi, "Herifin otelcinin evinde de olmadığını bildirmek için gelmiş, ne yapmaları gerektiğini öğrenecekti. Vali beyin bu kadar erken vilâyete gelmesine şaştı:</p>

  <p class="calibre1">— Demek Vali bey bu saatte makamında ?</p>

  <p class="calibre1">— Öyle.</p>

  <p class="calibre1">Yarım sağla arabanın içine döndü:</p>

  <p class="calibre1">— Niye?</p>

  <p class="calibre1">Emniyet Müdürü az kalsın "Yarası var da gocunuyor" diyecekti, kendini tuttu. Ne olursa olsun, memleketin en büyük mülkî âmiriydi!</p>

  <p class="calibre1">Yeni bir yarım sağ, yeni bir göz kırpış:</p>

  <p class="calibre1">— Niye?</p>

  <p class="calibre1">— Ne niye?</p>

  <p class="calibre1">— Ee.. bazan öyle icabeder..</p>

  <p class="calibre1">— Neden icap eder?</p>

  <p class="calibre1">Emniyet Müdürünün birden tepesi attıysa da terslemeyi uygun bulmadı. Kel Mıstık çok işlerine yarıyordu sırasına göre. Baştan atmak için:</p>

  <p class="calibre1">— Hikmet-i hükümet derler buna Mıstık efendi, dedi.</p>

  <p class="calibre1">Hiçbir şey anlamayan arabacı, kırbacını hayvanlarının yeleleri üzerinde şaklattıktan sonra, kendi kendine mırıldanmağa başladı:</p>

  <p class="calibre1">— Hikmet-i hükümet... hikmet-i hükümet... hikmet-i hükümet...</p>

  <p class="calibre1">Vilâyetin üç katlı, harap ahşap yapısı önünde beyefendiyi indirdi. Emniyet Müdürü geç kalmışçasına,âdeta koşarak yapının tahta merdivenini çıkarken, meraklılar arabacıya sokuldular. İçlerinden kravatlı, efendiden biri sordu:</p>

  <p class="calibre1">— Emniyet Müdürü neden böyle erken erken geldi Mıstık?</p>

  <p class="calibre1">Kendini kasarak:</p>

  <p class="calibre1">— Vali bey çağırtmış!</p>

  <p class="calibre1">Başta soruyu soran kravatlı, şaştılar:</p>

  <p class="calibre1">— Vali bey mi ?</p>

  <p class="calibre1">— Bu saatte?</p>

  <p class="calibre1">— Çok mühim bir şey mi var acaba?— Belki de seferberlik?</p>

  <p class="calibre1">— Olur olur...</p>

  <p class="calibre1">Gene kravatlı, Mıstık'ın az önce arabada Emniyet Müdürüne sorduğu gibi bir göz kırpışıyla: — Niye? dedi. Mıstık çalımla:</p>

  <p class="calibre1">— Ne niye?</p>

  <p class="calibre1">— Vali bey niye bu kadar erken gelmiş makamına?</p>

  <p class="calibre1">— Emniyet Müdürünü hatırlayarak:</p>

  <p class="calibre1">— E... bazan öyle icap eder..</p>

  <p class="calibre1">— Niye? Neden icap eder? Arabasına atlarken:</p>

  <p class="calibre1">— Hikmet-i hükümet derler buna, dedi. Dizginleri toparlayıp, kırbacını hayvanların yeleleri üzerinde şaklattı:</p>

  <p class="calibre1">— Deheeeeeeyü!</p>

  <p class="calibre1">Orada kalanlar, en çok da kravatlı, efendiden adam şaştı arabacı Mıstık'ın "Hikmet-i hükümet" ine. Yıllardır tanıdığı, ayyaş, geveze, üstüne vazife olmayan şeylere burnunu sokan, içip içip kaldırımlara sızan biri ne biliyordu "Hikmet-i hükû-met"i?</p>

  <p class="calibre1">— Herif diplomatlıktan da çakıyor, dedi.</p>

  <p class="calibre1">— Çakar. Onun çakmadığı var mı?</p>

  <p class="calibre1">Tam bu sırada akşam, Emniyet Müdürlüğünde Müfettiş"in kimliğini, kendisine çaktırmadan öğrenme görevi verilen "Sivil" geliverince, sözü kestiler. Merakla, genç adama bakıyorlardı. O, hiçbiriyle ilgilenmeden merdiveni ciddî ciddî çıktı, Bütün gece imanı gevremişti koş oraya, koş buraya. Hani şu herif "Müfettiş" değil de, herhangi zararlı biri olsa, şu anda eline geçse... İlk katın insansız loşluğunu geçip ikinci kata çıkılan merdivene yöneldi. . . . Eline geçse, itoğlu itin anasından emdiğini burnundan getirirdi. Ulan anlamıştı işte müfettiş mi ne Allahın belâsı olduğunu.. Buraya da ne için gelirse gelsin. Yattığı, zıbardığı yeri saklamakta ne mâna vardı? Sonra, müfettiş, bilmem ne? Teftiş edecek de ne olacaktı? Otellerin pisliği, lokantaların sağlık kurallarına uymaması, sokaklar, esnaf, A dan Z ye kadar herşeylerin bozuk olduğuna dair düzenleyeceği rapordan da ne çıkacaktı? Düzelecek miydi ? Bütün bunları Ankara bilmiyor muydu ? İkinci kat. İkinci kat, birinciye bakarak az daha aydınlıktı ve çok iyi tanıdığı Zeynep ana tahtaları siliyordu.</p>

  <p class="calibre1">— Kolay gelsin, dedi.</p>

  <p class="calibre1">Geveze kadın hemen ayağa kalktı, haber verdi:</p>

  <p class="calibre1">— Vali bey erken erken geldi!</p>

  <p class="calibre1">— Bizimki yanında mı?</p>

  <p class="calibre1">— O da az önce geldi.</p>

  <p class="calibre1">Sivil, kravatını düzelterek üçüncü katın merdivenine yöneldi. A dan Z ye kadar bütün bozuklukları düzene sokabilecek miydi sanki vereceği rapor? "—. . . ohoooo..." diye geçirdi.". . .şimdiye kadar nice raporlar verilmiştir. Bu da onların yanına gider, ebedî uykusuna varır!"</p>

  <p class="calibre1">Üçüncü kat Artık ne "Müfettiş", ne vereceği raporlar, ne de verilecek raporla işlerin düzene girip girmeyeceği..</p>

  <p class="calibre1">Valinin kapısına geldi. Vurdu, bekledi. Emniyet Müdürünün tanış sesi:</p>

  <p class="calibre1">— Geel! Girdi.</p>

  <p class="calibre1">Vali bey elleri arkasında, odada sıkıntıyla dolaşırken kapı vurulmuş, kimin geldiğini merak etmişti. Sivil her ikisini başıyla kibarca selâmladıktan sonra:</p>

  <p class="calibre1">— Maalesef, nerede kaldıklarını tesbit edemedim efendim, dedi.</p>

  <p class="calibre1">Valinin birden öfkesi taşarak:</p>

  <p class="calibre1">— Neden? Neden tesbit edemiyorsun? Vazifen ne?</p>

  <p class="calibre1">Emniyet Müdürü de kızmıştı bu soruya. Lâf mıydı yani? Herif kalkmış Ankara'dan özel olarak buraya gönderilmişti. Kimbilir ne maksadı vardı gelişinde? Şehrin otelleriyle hanlarından bagka yerde yatıyor da, bunu, yani kaldığı geceyi, geçirdiği yeri bilhassa saklıyorsa, ne yapsındı emniyet? Memlekette davul çaldırıp, tellâl çağırtacak değillerdi ya!</p>

  <p class="calibre1">Vali ise bildiğini okuyup, duruyor, akşamdan beri birikenleri âdeta kusuyordu:</p>

  <p class="calibre1">— Emniyet demek, bir memleketin A dan Z ye kadar her türlü âsayişiyle ilgili ve bu asayişin tanziminde birinci derecede görevliler ocağı demektir. Bir emniyet, önceden haber alma vasfını haiz olmalıdır. Haber, haberin sıhhatini tevsik, sonra da kanun çerçevesi dahilinde suçu suçsuzluktan ayırt etmek, Emniyetin birinci vazifesidir. Halbuki siz...</p>

  <p class="calibre1">Emniyet Müdürünün sabrı da taşmak üzereydi. Valinin sözünü keserek, sivile: .</p>

  <p class="calibre1">— Ona dair hiçbir haber alamadınız mı ?</p>

  <p class="calibre1">Vali Emniyet Müdürüne içerlediyse de, belli etmedi. Bakalım başka ne gibi bilgi toplamışlardı...</p>

  <p class="calibre1">Sivil, az önce Validen yediği zılgıtın isteksizliğiyle:</p>

  <p class="calibre1">Vali bey merakla sokuldu:</p>

  <p class="calibre1">— Meselâ?</p>

  <p class="calibre1">— Meselâ... Akşam saat dokuz sularında şehrin kıyı bir şaraphanesine uğramışlar, şaraphaneyi çok pis bulmuşlar ama, asıl kızdıkları, şaraphanenin kirli duvarlarında çirişle asılı iktidar partisi büyüklerinin, pardon, büyüklerimizin taş basma resimlerini görünce, bu saygısızlığa öfkelenmişler, bağırıp çağırmışlar şarapçıya..</p>

  <p class="calibre1">Vali ferahlıkla:</p>

  <p class="calibre1">— Öyle mi? dedi. Demek beyefendi iktidar partisini tutuyorlarmış?</p>

  <p class="calibre1">Emniyet Müdürü de memnun:</p>

  <p class="calibre1">— Öyle anlaşılıyor efendim, dedi. Sivile döndü:</p>

  <p class="calibre1">— Kimden öğrendiniz bunu ? Sivil, "ifşaedeceği" sırrı bir yabancının işitmesinden korkarcasına çevresini kolladı, sonra:</p>

  <p class="calibre1">— Şaraphane garsonu adamımdır efendim, dedi.</p>

  <p class="calibre1">— Peki, şarapçıyı çağırtıp bizzat dinlemediniz mi?</p>

  <p class="calibre1">— Dinledim efendim.</p>

  <p class="calibre1">— Neler anlattı?</p>

  <p class="calibre1">— Şarapçı pek bir şeyler anlatmadı ama, garson ve müşteriler arasında o sıra orada bulunan bir yakınımızın anlattığına göre, şaraphaneyi çok pis, çok kontrolsüz bulmuşlar, sağlık ekibinin gelip gelmediğini sormuşlar efendim...</p>

  <p class="calibre1">— Sonra? dedi Vali.</p>

  <p class="calibre1">— Sonra, bir bardak şarap istemişler, bir tek yudum almışlar, çok berbat bulmuşlar ve milletin sağlığı pahasına kazanç sağlamanın vatanperverlikle alâkasını sormuşlar..</p>

  <p class="calibre1">Valinin korkusu büsbütün artmıştı. Emniyet Müdürüne hazin hazin bakarak başını salladı:</p>

  <p class="calibre1">— Adam, işi, demek, çok sıkı tutuyor? Sivile sordu:</p>

  <p class="calibre1">— Bütün bunlardan belediye reisi olacak kendini beğenmişe bahsettiniz mi?</p>

  <p class="calibre1">Sivil, haklı olarak Emniyet Müdürüne çevirdi gözlerini, öyle ya, belediye reisiyle ne ilgisi olabilirdi? Yahut da ne sıfatla uyarmağa kalkardı adamı?</p>

  <p class="calibre1">Emniyet Müdürü:</p>

  <p class="calibre1">— Bunu bizim bildirmemiz lâzım, dedi.</p>

  <p class="calibre1">Vali de hatasını anlamıştı, örtmek için emretti:</p>

  <p class="calibre1">— Ne duruyorsun ? Aç telefonu, ikaz et! Emniyet Müdürü telefonda şehrin Belediye Reisinin ev telefon numaralarını çevirdi:</p>

  <p class="calibre1">— Alooo...</p>

  <p class="calibre1">Hizmetçi kızdan başka Belediye Reisi beyefendi, hanımefendi, küçük hanımlar, küçük beyler uykudaydılar. Telefondaki "Emniyet Müdürü"nün önemi üzerine bilgisi olmadığından:</p>

  <p class="calibre1">— Uyuyorlar, dedi.</p>

  <p class="calibre1">Emniyet Müdürü:</p>

  <p class="calibre1">— Uyandır!</p>

  <p class="calibre1">— Uyandıramam.</p>

  <p class="calibre1">— Niçin?</p>

  <p class="calibre1">— Akşam geç yattılar. Hanımefendi sıkı sıkı tenbih etti, kim ararsa arasın bizi sakın uyandırma, dedi.</p>

  <p class="calibre1">Emniyet Müdürü, hizmetçinin delibozuk biri olduğunu anlamıştı:</p>

  <p class="calibre1">— Kızım, çok mühim bir şey söyleyeceğiz Reis beye. Sen uyandır!</p>

  <p class="calibre1">Kart hizmetçinin erkeği hatırlatan yüzü karıştı:</p>

  <p class="calibre1">— Uyandıramam dedim ya be! Aaa... ne lâftan anlamaz insanmışsın! Bir insana bir lâf bir sefer söylenir. Uyandıramam, o kadar! Nee? Maaşımı sen vermiyorsun, anladın mı? Uyandırmayacağım işte! Kulaklığı hırsla yerine bırakıp, bulaşıklarının başına giderken telefon yeniden çalmağa başladı. "Dert!" diye geri döndü. Belki başkasıydı. Kulaklığı aldı:</p>

  <p class="calibre1">— Aloo.. kim? Gene mi sen? Hayır, uyandıramam!</p>

  <p class="calibre1">Emniyet Müdürü yumuşaklıkla:</p>

  <p class="calibre1">— Bak, Vali bey konuşacak, dedi. Hizmetçi inanmadı:</p>

  <p class="calibre1">— Hadi hadi, beni kandıramazsın. Vali bey bu saatte horul horul uyur. Senin karşında çocuk yok. Zır zır edip durma, vallaha Reis bey uyanınca derim, cünhalı düşersin! Telefonu yeniden, daha büyük bir hırsla kapadı. Allah Allaah.. ne lâf anlamaz insanlar vardı şu dünyada be! însan olan bir insana bir lâf bir sefer söylenirdi. "Uyandıramam!" demişti, ne diye zorlayıp duruyordu yani? Uyandır'mış. Uyandıramazdı! Hanımefendinin de bir bildiği vardı herhalde. Koskoca bir Belediye Reisinin karısıydı, bilmem ne müdürününki kadar aklı yok muydu? Mutfağa girdi. Telefonun kimbilir kaçıncı sefer çalması, önce hanımefendinin uykusuna girip uyandırmış, sonra da Belediye Reisi beyefendinin ağır uykusunu tırmalayarak onu, uykunun derinliklerinden yüze çıkarmıştı. Koyu uykuyla uyanıklık arası... Hanımefendi delibozuk hizmetçisinin sesine kulak vermişti:</p>

  <p class="calibre1">— Aloo... kim? Vali bey mi? Bana bakın, karşınızda eşşek yok sizin. Ben bugüne bugün koskoca bir Belediye ireizinin hizmatçısıyım. Bana kül yutturamazsınız. Deminki ses bilmem ne müdürü dediydi, şimdi sen çıktın karşıma Valiyim diyorsun. Vali bey bu saatta değil, bundan iki saat, üç saat sonra bile uyanmaz. Hayır, uyandıramam! Ekmeğimi siz vermiyorsunuz, maaşı sizden almıyorum. Uyandırıp da sizin yüzünüzden ekmeğimden olamam!</p>

  <p class="calibre1">Hanımefendi karyoladan atladı. Dekolte geceliğinden taşan çıplak, löp löp göğsü, kollan, varisli bacaklarıyla telefona gitti.</p>

  <p class="calibre1">— Kiminle konuşuyorsun kız?</p>

  <p class="calibre1">Kalın kara kaşları, erkek yüzüyle kadından çok kocaman elli, ayaklı bir erkeği hatırlatan Fatma, zaman zaman Belediye Reisinin kızlarıyla arkadaşlarını gerçekten erkek heyecanları içinde sarar, kucaklayıp sıkar, hatta altına alıverirdi. Hanımefendi üstüne gelip de, "Kiminle konuşuyorsun kız?" demeseydi telefonu Valinin yüzüne şırak diye kapatacaktı.</p>

  <p class="calibre1">— Kim olacak? Delinin biri hanımcığım... Hanımefendi kulaklığı aldı:</p>

  <p class="calibre1">— Ver bakayım. Alooo... kim? Vali mi? Siz misiniz beyefendi ? Hay Allah kahretsin. Aman efendim, özür dilerim, çok afedersiniz. Bizim delibozuk hizmetçi, Fatma ayol. Kusura bakmayın beyefendi... Hanımefendi nasıllar? Eksik olmayın efendim. Bizimki mi? Uyuyor henüz. Akşam biraz fazla kaçırdı viskiyi. Mani olmak mı? Bilmez misiniz, hanım sözü dinler mi hiç? Sağ olsun, iyidir hastır ama, söz dinlememesi olmasa. Kim dediniz efendim? Müfettiş mi? Lokantaları, otelleri mi teftiş etmiş? Yaaa!Hemen, hemen uyandırayım beyefendi, bir dakika...</p>

  <p class="calibre1">Kocasının, "Bu memleketin pisliğiyle başa çıkmak imkânsız. Sağlık müfettişlerinden, belediye memurlarına kadar herkes kendi dalgasında. Bir gün Ankara'dan suret-i hususiyede bir müfettiş geliverse de bizden habersiz bir teftiş yapsa, hepimiz şapa otururuz!" dediğini hatırlamıştı. Heyecanı telâş halinde artarak kocasını uyandırmaya koşarken, küçük kızı, kavuniçi geceliğinin fazla açık yakasından taşan zengin göğsüyle, uykulu uykulu sordu:</p>

  <p class="calibre1">— Kim o telefon eden sabah sabah, anne?</p>

  <p class="calibre1">Kızına cevap verecek durumda değildi. Kocasının yanına telâşla gitti, sarsarak uyandırmaya başladı:</p>

  <p class="calibre1">— Bey, bey hişt, bey...</p>

  <p class="calibre1">Saçlarının yarısından çoğu ağarmış Belediye Reisinin iri gövdesinden içinin derinliklerine sanki elektrik dalgaları yayıldı. Karısı tekrar, sonra tekrar sarsıp: "Bey, bey hişt, bey"lere devam edince, yarıbuçuk uyanarak:</p>

  <p class="calibre1">— Hık!</p>

  <p class="calibre1">— Korktuğunuza uğradınız galiba. Ankara'dan bir müfettiş gelmiş, akşamdan beri lokantaları, otelleri teftiş ediyormuş...</p>

  <p class="calibre1">Doktor ısrarla: "Sakın yataktan sıçrayarak kalkmayın, fazla heyecanlanmayın" dediği halde, sıçrayarak kalktı, yere heyecanla atladı, üzerleri kıllı kocaman ayaklarına rugan terliklerini heyecanla giyerken:</p>

  <p class="calibre1">— Telefonda mı? Bekliyor mu?</p>

  <p class="calibre1">— Telefonda, dedi hanımefendi.</p>

  <p class="calibre1">Küçük kız niçin telefon edildiğini öğrenmişti sabah sabah. îki ablasıyla ayrı karyolalarda yattığı yatak odalarına koştu. Ablalar da uyanmıştı. Haberi verdi:</p>

  <p class="calibre1">—Ankara'dan bir müfettiş gelmiş!</p>

  <p class="calibre1">Ablalara neydi?Mavi dekolte geceliklisi:</p>

  <p class="calibre1">— Eee, n'olmuş gelmişse? diye sordu, öteki hepsinden güzeldi:</p>

  <p class="calibre1">— Genç miymiş? Yakışıklı mıymış?</p>

  <p class="calibre1">Yeşil geceliğinin göğsünden fırlamış sağ memesini çevik bir el hareketiyle içeri itiverdi. Küçük bayağı sinirlendi:</p>

  <p class="calibre1">— Ne bileyim genç mi, yakışıklı mı?</p>

  <p class="calibre1">— Git öğren, emrediyorum sana!</p>

  <p class="calibre1">Küçük, bir erin esas vaziyetiyle toplanıp selâm çaktı:</p>

  <p class="calibre1">— Emredersiniz bayan!</p>

  <p class="calibre1">Büyük de güzeldi, ama boyluydu bir parça. Boylu olmasa bir, bir de yüzünde, daha çok da çenesinde sivilceler olmasa.</p>

  <p class="calibre1">— Gece rüyamda kimi gördüm bilin bakalım, dedi.</p>

  <p class="calibre1">Ortanca:</p>

  <p class="calibre1">— Bilmeyecek ne var? Küçük:</p>

  <p class="calibre1">— Bozacı Nejat'ı mı ?</p>

  <p class="calibre1">En büyük karyolasına sırtüstü uzandı, elleri başının altında. Traşlı koltukaltları görünüyordu Gözlerini kırmızı gece lâmbasının hâlâ yanmakta olduğu tavana dikmişti. Her zamanki gibi, aklında iri yarı, bir kız kadar güzel eczacı Nejat. Günde birkaç sefer lâf olsun diye eczaneye uğrar, lâf olsun diye çeşitli kremler, losyon alırdı. Genç, yakışıklı eczacı çakıyordu ama, ortancaya bitiyordu o asıl. Ortanca memlekette bir taneydi onca. Eski güreşçi mi, boksör mü ne, bir doktorla kırıştırdığını doktorun kıza abayı yaktığını bilmese hemen balta olacaktı ama, çekiniyordu. Çünkü delibozuğun biriydi doktor. İkide bir, "Yumruklarım kaşınıyor, dağıtılmak ihtiyacında olan çene var mı?" diye meydan okurdu sağa sola. Şayet kırıştırdığı ortancaya asıldığını duysa, kasman yumruklarıyla... Ortanca:</p>

  <p class="calibre1">— Bizim boksör, dedi, bugün gene benimle boks antrenmanı yapacak!</p>

  <p class="calibre1">Küçük:</p>

  <p class="calibre1">— Fena mı?</p>

  <p class="calibre1">— Canımı yakıyor kız!</p>

  <p class="calibre1">Büyük hâlâ tavana dalgın dalgın bakıyordu. Ortancanın dikkatinden kaçmadı:</p>

  <p class="calibre1">— Ne o abla hanım, pek romantik bir poz içindesiniz gene!</p>

  <p class="calibre1">Küçük hınçla:</p>

  <p class="calibre1">— Nejat'çığını düşünüyordur...</p>

  <p class="calibre1">Ablasının ne dediğini duymadı, öyle sinirleniyordu ki. Nejat ona göreydi işte, ona göre. Ne dîye ablası daha önce tanışıvermiş, kırıştırmağa başlamıştı? Korkmasa, ablasının elinden almağa kalkardı ama,korkuyordu. Hem de beybabasından. Gençliğinde kırdığı ceviz kırkı değil, belki de yüzkırkı geçmiş babasının gözü hâlâ çöplükte olduğu halde, kızlarını sıkmaktan yanaydı. Yok koskoca Belediye Reisiydi, yok herkesin gözü onların üstündeydi, yok karşı parti, muhalefet vardı memlekette. Herkesin yaptığı göze batmazdı da, kendilerininki...</p>

  <p class="calibre1">Annesi oda kapısında peydahlanıp da, "Uyandınız mı?" diye sorunca, düşüncelerinin zinciri koptu.</p>

  <p class="calibre1">— Uyandık, dedi.</p>

  <p class="calibre1">— Babanız korktuğuna uğradı.</p>

  <p class="calibre1">Üç kızın üçünü de ilgilendirmezdi ama, gene de lâf olsun diye sordular:</p>

  <p class="calibre1">— Ne oldu?</p>

  <p class="calibre1">— Ankara'dan bir müfettiş gelmiş gizlice. Şehrin lokantalarını, otellerini teftiş ediyormuş!</p>

  <p class="calibre1">— Babama ne? dedi büyük.</p>

  <p class="calibre1">— Hiiç, dedi anne. Babana göre hava hoş ama, Vali bey pek telâşlanıyormuş!</p>

  <p class="calibre1">Ortanca:</p>

  <p class="calibre1">— Niye ? diye göz kırptı.</p>

  <p class="calibre1">İri yarı, ama genç baba, karısının omuzu üzerinden cevapladı:</p>

  <p class="calibre1">— Yarası olan gocunur, kızım!</p>

  <p class="calibre1">Belediye Reisi ellinin üstünde, ama yaşından çok genç gösteren bir adamdı. Akşam fazla kaçırdığı viskinin, daha doğrusu şeytana uyup viski arasında yuvarladığı rakı, votkaların karışmasıyla berbat haldeydi.</p>

  <p class="calibre1">— Bana çabuk bir Alka! dedi. Hanımefendi yeşil sabahlığıyla bir koşu gitti, yarım bardak su, bir Alka tabletiyle geldi. Reis bey tableti mavi kabuğundan soyup yarım bardak suya attı. Beyaz tablet suyun içinde döne, kıvrana, fısıldaya erimeğe başlamıştı. Biriken suyun içinde âdeta ihtilâl oluyordu: Küçük küçük kabarcıklar cızırtılarla suya başkaldırarak atmosferlerini parçalamağa çalışıyor, ama suyun havayla birleştiği yere gelince patlayıveriyorlardı. Sonunda her şey bitti. Yarım bardak su, ihtilâlci, afacan, yaygaracı Alka'yı eritmiş, kendileştirmişti. Reis bey buzdolabından getirilmiş Alka'lı suyu sıcak midesine indirip boş bardağı karısına uzattı:</p>

  <p class="calibre1">— Ooooh! Sonra gülerek:</p>

  <p class="calibre1">— Demek eşek Fatma... ha? Hanımefendi gülmedi, kızdı:</p>

  <p class="calibre1">— Gülme şu sersem kıza!</p>

  <p class="calibre1">— Ne olmuş anne? diye sordu büyük kız.</p>

  <p class="calibre1">— Emniyet Müdürünü azarlamış telefonda. Sersem! :</p>

  <p class="calibre1">Kızlar birden meraklandılar:</p>

  <p class="calibre1">— Azarlamış mı ? Nasıl ?</p>

  <p class="calibre1">— Adam, Vali beyle birlikteymiş. Babanı aramışlar. Hani akşam tenbih etmiştik ya, babanı kim ararsa arasın uyandırmasın diye? Sen tut..</p>

  <p class="calibre1">Kızlar katıla katıla güldüler.</p>

  <p class="calibre1">Reis bey:</p>

  <p class="calibre1">— İyi yapmış, dedi. Aferin benim Fatma'ma.» Seslendi:</p>

  <p class="calibre1">— Fatma!</p>

  <p class="calibre1">Suçlu bir karşılık:</p>

  <p class="calibre1">— Efendim beyefendi?</p>

  <p class="calibre1">— Hanıma bakma sen. Vali beyle, Emniyet Müdüründen başka kim olursa olsun, sabahleyin beni uyandırma olmaz mı?</p>

  <p class="calibre1">Mutfak kapısında durmuştu, bulaşık sulu elleriyle: "Peki beyefendi..." diyecekti, hanımın çatık kaşları, asık yüzünden korktu. Gözlerini önüne indirdi. Fakat şu beyefendi... "Olsun, saçları ağarmış olsun. Yakışıklı adam ya sen ona bak! Boy, pos, endam, kırpık bıyık..." İçini çekti. Nerdeee... imkân mı vardı? Erkek suratlı hizmetçisinin aklından geçenlerden habersiz Belediye Reisi, sırtına ceketini isteksizlikle geçirdikten sonra, karısının düzelttiği kravatını aynada kontrol etti, mırıldandı:</p>

  <p class="calibre1">— Öyle de uykum var ki! Hanımefendi sinirlendi:</p>

  <p class="calibre1">— Bu Vali de deli midir nedir? Saat dokuz yok daha. Ne diye herkesi tatlı uykusundan uyandırır, bilmem ki!</p>

  <p class="calibre1">— Efendim, dedi Reis, kafam kızarsa gitmem, mecbur değilim. Bana ne müfettişten, otelleri teftiş ediyormuş. Ediyorsa varsın etsin. Rapor mu verecek, pis diye, sağlık kurallarına uymuyor diye? Versin. Ankara ne yapacak bana? Saçlarımdan tutup tavana mı asacak? Kafamı kızdırırlarsa al atını ver tımarımı der çıkarım işin içinden! Büyük toprak sahibi, inadına zengin bir adamdı. Hattâ Belediye Reisliğini "Fahrî" yapıyor, lâf olsun diye alıyordu maaşını. Tutkuları vardı: İçinde oturduğu şehrin bu birinci sınıf caddesindeki aşı "boyalı konak, dededen kalmaydı. İstese bir değil, beş, on apartman yaptırırdı. Gerçi apartmanları vardı ama, oturmuyordu. Kiradaydılar. Dedesinden kaldığını sık sık, sağda solda anlattığı bu ev bir dede ocağıydı; burayı bırakıp başka yere taşınmayı dede ocağına saygısızlık telâkki ediyordu. İsteksizlikle evden çıktı, kapıda onu bekleyen 956 model Cadillac'ına atladı.</p>

  <p class="calibre1">Valinin odasında Emniyet Müdürü, emniyetin irili ufaklı memurları, çeşitli lokanta, içkili yerler, oteller sahipleri toplanmıştı. Vali bey her zamanki Vali bey değildi. Rengi kireç kesilmiş, yarı sinirli, sorup soruşturuyor, "Adamın" geceyi nerede geçirdiğini, şu an nerede bulunduğunu tesbit edememenin korkulu öfkesini taşıyordu. Belediye Reisinin içeri girdiğini görünce esnafla, Belediye ve Emniyetin irili ufaklı memurlarını bırakarak :</p>

  <p class="calibre1">— Gel birader, dedi, neredesin yahu? İnadına esneyen Belediye Reisi:</p>

  <p class="calibre1">— Rahatsızım da, dedi.</p>

  <p class="calibre1">— Geçmiş olsun. Neyiniz var?</p>

  <p class="calibre1">— Akşam karışık, çeşitli içkiler almışım da...</p>

  <p class="calibre1">— Geçer, dedi Vali.</p>

  <p class="calibre1">Sonra Belediye Reisinin, "Yok geçmiyecekti ? Geçer'miş. Bu yaşta bu zekâ" gibilerden düşünebileceğini hesaba katmadan, durumu kısaca anlattı: Anlaşıldığına göre, Ankara'dan gizlice bir müfettiş gönderilmişti. Adamın bütün gece arandığı halde bulunamayışı, bir yerlerde gizlenmiş olmasındandı Bütün mesele, gizlendiği yeri tesbit edip... Geceyi evinde geçirten uzun boylu otelci korkuyla bakındı çevresine. Şurda burda, daha çok da Emniyet'te falan adamı otelde gördüğünü, fakat sonra ayrıldıklarını söylemiş, geceyi evinde geçirttiğini, hattâ avanta verdiğini saklamıştı.</p>

  <p class="calibre1">Vali bey:</p>

  <p class="calibre1">— Haydi, gidebilirsiniz. Bir şartla: Adamı nerede görürseniz en yakın karakola haber verin. Fakat anlıyorsunuz ya? Herif Ankara'dan buraya gizlice, memleketimizi teftiş etmek için gönderilmiştir. Sakın kendisine bir şey...</p>

  <p class="calibre1">İrili ufaklı, toplu, zayıf bir alay esnaf:</p>

  <p class="calibre1">— Merak etme beyim, dediler. Müfettiş değil, şeytan olsun isterse...</p>

  <p class="calibre1">Nekreliğiyle tanınmış lokantacı Çakal Ali kaçırıverdi:</p>

  <p class="calibre1">—O tilkiyse biz kuyruğuyuz beyim! "Kodaman"ı evinde saklayan uzun boylu otelci endişeyle oradan ayrılmıştı. Vilâyetten çıktı. Kel Mıstık bekliyordu. Otelciyi görünce göz kırparak sokuldu:</p>

  <p class="calibre1">— Ne haber?</p>

  <p class="calibre1">Üzerindeki şüpheleri büsbütün silip atmak için:-</p>

  <p class="calibre1">— Vali, Emniyet Müdürü, derken Belediye Reisi... ulan amma da cayırdattı memleketi herif be! dedi.</p>

  <p class="calibre1">Arabacı Kel Mıstık başını önemle salladı: -</p>

  <p class="calibre1">— Eee... tabiî. Hikmet-i hükümet aslanım!</p>

  <p class="calibre1">Otelci duymadı. Kel'in arabasına girdi. Kel yerine atladı, dizginleri toparladı, kamçısını hayvanlarının yeleleri üzerinde her zamanki gibi şaklattı:</p>

  <p class="calibre1">— Deheeeey!..</p>

  <p class="calibre1">Yolda hiçbir şey konuşmadılar. Kel Mıstık anlıyordu işin dehşetli önemini.</p>

  <p class="calibre1">Araba içine yarım sağla hafifçe eğilerek:</p>

  <p class="calibre1">— Ne adam olduğumu anladınız mı? dedi. Otelci, böyle bir adamı evinde gizlice misafir edip, sonra da bunu ilgili makamlardan saklamış olmanın korkusuyla:</p>

  <p class="calibre1">— Ne?</p>

  <p class="calibre1">— Ne adam olduğumu anladınız mı?</p>

  <p class="calibre1">— Ne gibi?</p>

  <p class="calibre1">— Herifi keşfeden ben oldum. Sırası gelip de kırk yıllık arabacıyım, gözümden şeytan bile kaçamaz dedim mi, basıyorsunuz kahkahayı. Nasıl? Kaçar mıymış, kaçmaz mıymış? Otelci ne kaçar dedi, ne de kaçmaz. Üzerinde durmadı hattâ. Bir an önce eve gitmek, "Herifin durumuyla ilgilenmekten başkasını düşünmüyordu. Peki ama, enine, boyuna, yüz kilonun üstünde, üstelik ayakkabıları da zıtt zııt zııt eden bu koca herifi evinden nasıl çıkaracak, nasıl komşulara falan çaktırmadan savacaktı? Yolda Kel Mıstık'ın boyuna işleyen çenesiyle ilgilenmeden, eve korkuyla geldi. Anahtarıyla kapıyı açtı, girdi. O ne? Derinlerden bir horultu geliyordu. Bu horultunun ne işi vardı evinde? Bunca yıllık evde şimdiye kadar böyle bir horultu...</p>

  <p class="calibre1">Kafasında şimşek çaktı: Sakın "Müfettiş bey" horlamasmdı ?</p>

  <p class="calibre1">Üst kata, "Müfettiş bey"in misafir edildiği odaya heyecanla gelince anladı: Horlayan gerçekten de "Müfettiş bey"di. Sağa baktı, sola baktı., ne yapacaktı şimdi ? Kapısını vurup girse, sarsarak uyandırsa da "fecî şekilde" horladığını söylese... çok ayıp kaçacağından başka, herif belki de kızardı. Uyandırmasa, bu makaralı horultu mahalleye yayılabilir, şimdiye kadar mahallenin tanımadığı bu horultu, evinde sakladığı adamı ele verebilirdi. Sesli sesli öksürdü. Pencerenin tül perdesinden içeri baktı: "Herif" sırtüstü yatıyordu, camız gibi. Açık ağzıyla kalın kalın horluyor, dünyayı umursamıyordu. Emniyet'te, şurda burda adamın kendi evinde misafir olmadığını söylemeyip, saklamasaydı zarar yoktu. Varsın makaralı, makarasız... dilediği gibi horlasında. Ama şimdi., yeniden öksürdü, sonra tekrar. Tınmıyordu bile herif.Karısının odasına koştu. Yoktu. Sağa sola arandı, yok yok yok. Metresinin katına indi, odasına girdi. Uyuyordu. Minyon vücuduyla çok iri bir virgülü hatırlatarak tatlı tatlı kıvrılmıştı. Dayanamadı. Yanına gitti. Çıplak bacaklarını, kocaman virgülün iri eğrisini okşamaya başladı. Genç kadın neden sonra uyandı, döndü. Uykulu uykulu baktı. Birden tanıyamadı otelciyi. Düşünde "Müfettiş bey"le birlikteydi. Boğaz'daki bir otelde. Bu pis herif de ne diye okşayıp tatlı rüyasından uyandırmıştı sanki?</p>

  <p class="calibre1">— Ne var sabah sabah be? Otelci karyolanın ucuna ilişti:</p>

  <p class="calibre1">— Bir halt ettik ki sorma!</p>

  <p class="calibre1">— Ne haltı?</p>

  <p class="calibre1">— Horultuyu duymuyor musun?</p>

  <p class="calibre1">— Düşümde onun.</p>

  <p class="calibre1">— Bir şey değil, mahalleye yayılırsa yandık!</p>

  <p class="calibre1">— Niçin?</p>

  <p class="calibre1">— Bildiğin gibi değil, herif memleketi altüst etti. Demin beni vilâyete çağırmışlardı, gittim. Hemen hemen bütün esnafı toplamışlar. Emniyet Müdürü bile ordaydı. Derken Belediye Reisi de geldi. Herifi aratmışlar bütün gece. Bulamayınca deliye dönmüşler!</p>

  <p class="calibre1">— Bizde misafir kaldığını niye söylemedin'</p>

  <p class="calibre1">— Ne bileyim ben? Eşeklik işte. Sakladım peşin, sonra da öyle gitti. Şimdi düşünüyorum, herif uyanacak, çıkıp gidecek. Mahalleli de görecek. Nasıl yapsak bilmem ki ?</p>

  <p class="calibre1">Odanın içinde dolaşmağa bağladı. Gerçekten, nasıl defedecekti herifi? Tam bu sırada nikâhlı karısının geniş kalçalarıyla merdiveni çıkıp, sofayı odasına doğru geçtiğini gördü.</p>

  <p class="calibre1">Az sonra da gitti, odasında buldu.</p>

  <p class="calibre1">— Nerdeydin?</p>

  <p class="calibre1">Hani yıllardır unuttuğu kıskanç kocalara mahsus bu soruştan memnun:</p>

  <p class="calibre1">— Karşı terzilerdeydim, dedi.</p>

  <p class="calibre1">— Horultu dışardan işitiliyor mu? Kadın farkında bile değildi. Kulak verdi:</p>

  <p class="calibre1">— Yoksa Müfettiş bey mi horluyor?</p>

  <p class="calibre1">— Canım bırak gimdi bunu, duyuluyor mu komşulardan, duyulmuyor mu?</p>

  <p class="calibre1">Şaşırdı: .</p>

  <p class="calibre1">— Ne?</p>

  <p class="calibre1">— Herifin horultusu! Ferahladı:</p>

  <p class="calibre1">— Duyulmuyor.</p>

  <p class="calibre1">— Aman duyulmasın da. Sakın orda artık eksik bir lâf etmeseydin!</p>

  <p class="calibre1">Endişeyle:</p>

  <p class="calibre1">- Herifin bizde geceyi geçirdiğini falan...</p>

  <p class="calibre1">— Ne gibi?</p>

  <p class="calibre1">Bir an buz gibi olduysa da, kendini toparladı:</p>

  <p class="calibre1">— Edilir mi? dedi. Deli miyim? Aklımı peynir ekmekle mi yedim?</p>

  <p class="calibre1">Oysa neler de neler konuşmuşlardı terzinin bilgiç, ağzı kara, yarısı yerde bodur karısıyla! Kocasını kâtibin erkenden alıp götürmesinden faydalanarak koşmuştu. Bodur karı mutfakta bulaşık yıkıyordu. Otelcinin karısını görünce, akşamki böğürmeleri hatırladı. Kadın ne zaman dayak yese böyle böğürür, kıyametleri koparırdı. Sormağa kalmadan bağlamıştı anlatmağa:</p>

  <p class="calibre1">"— Sorma gülüm sorma, neler oldu bu gece!"</p>

  <p class="calibre1">Terzinin karısı çok önemli şeyler geçtiğini anlayarak bulaşıkları bırakıp, mutfak kapısının eşiğine oturmuş, koynundan cigara paketiyle kibritini çıkarıp bir cigara yakıvermişti. Bayılırdı cigara içerek dedikodu yapmağa.</p>

  <p class="calibre1">"— Allah tarafından olacak, geceyarısı bizimki bîr Müfettiş getirdi eve. Baktım tahtalar, merdiven basamakları gıcıır, gıcııır, gıcııır... Şeytan dürttü. Yavaşça atladım yataktan, kapıyı aralayıp baktım ki, ne bakayım, enine, boyuna, kapı gibi bir adam. Elinde sarı çantası, mebus şapkası... Nasıl yakışıklı, hani lâf aramızda, tam senlik!"</p>

  <p class="calibre1">Terzinin ufak tefek karısı gülmüştü:</p>

  <p class="calibre1">"— Kaşı gözü yerinde hı?"</p>

  <p class="calibre1">"— Tam senlik dedim ya!"</p>

  <p class="calibre1">"— Bıyığı?"</p>

  <p class="calibre1">"— Kız tam senlik dedim işte.. Yüz kilodan fazladır eksik değil.."</p>

  <p class="calibre1">Terzininkinin içinden baygınlığa benzer bir şeyler geçmişti:</p>

  <p class="calibre1">"— Rakılı rakılı, cigaralı cigaralı kokar o kurban olduğum ha?"</p>

  <p class="calibre1">'"— Duur, dinle. Baktım içeri dışarı girip çıkıyorlar. Hele orospuyu görme. Zaten aylardır yerde miyim gökte mi, bilmiyorum, bir de merdiven başında bizimkiyle sarılıp gapur gupur öpüşmesinler mi?"</p>

  <p class="calibre1">"— Kim?"</p>

  <p class="calibre1">"— Orospu!"</p>

  <p class="calibre1">Terzininki heyecanla kımıldanmıştı:</p>

  <p class="calibre1">"— Eee???"</p>

  <p class="calibre1">"— Deli kafam bir hükmetti, ne oldum, nasıl oldum bilmem. Allah tarafından bir cesaret geldi, başladım bağırmağa!"</p>

  <p class="calibre1">"— Ne diye kız?"</p>

  <p class="calibre1">"— Müfettiş beeey, müfettiş bey diye. Şöyle bir hatırlıyorum. Bizimki de orospu da bir telâşlandılar.. Çenem durur mu? Ver yansın. Artık ne bileyim? Saydım döktüm: Adaletini göster, evimde, namuslu evimde nikâhsız avrat taşıyor aylardır. Kanuna sığar mı? Hak mı, adalet mi?.. Beni kendir kement zaptedemezdi. Uzatmayalım, müfettiş geldi, susturdu beni. Kurban olduğumda bir eller var kız,., tombul, kıllı kıllı. Sıcacık!"</p>

  <p class="calibre1">"— İnsanı o ellerle sıkı sıkı tutup canını acıtmalı ki..."</p>

  <p class="calibre1">"— Dinledi, dinledi... Sonra ne dedi biliyor musun?" ;</p>

  <p class="calibre1">"— Ne dedi?"</p>

  <p class="calibre1">"— İstersen derhal muameleye geçeyim ama, kocan hapse girer, dedi. Halbuki sen ikisi birden girer, sonra da karıdan kurtulursun dediydin. Karı nikâhsızmış, girmezmiş. Girse bile, bizimkini de attıktan sonra, ha girmiş ha girmemiş... öyle değil mi?"</p>

  <p class="calibre1">Terzininkinin yüzünden bozulmanın esmer gölgesi geçmişti:</p>

  <p class="calibre1">"— Ne bileyim? Ben de başkalarının yalancısıyım. Öyle biliyordum. Demek ikisinin içeri düşmesi için nikâhlı olmaları lazımmış ha?"</p>

  <p class="calibre1">"— Öyle dedi müfettiş bey.."</p>

  <p class="calibre1">"—Neyse... sonra?"</p>

  <p class="calibre1">"— Sonra, adam iyi adam, bilgili adam, ağırlığınca altın eder. Beni bir kenara çekti..."</p>

  <p class="calibre1">Terzininki, yerinde gene iştahla kımıldandı:</p>

  <p class="calibre1">"— Eee??? Kenara çekti demek?"</p>

  <p class="calibre1">Otelcininki de memnun, hattâ gururlu:</p>

  <p class="calibre1">"— Sorma!"</p>

  <p class="calibre1">Göz kırpmış, atmağa başlamıştı:</p>

  <p class="calibre1">"— Bileğim sıcacık avucunda. Demek herif üstüne ortak getirdi, dedi. içim bir kabarsın, bir ağlamaya başlıyayım... Çenemden tutup başımı kaldırdı, sus dedi, sus ağlama. Gözü çıksın o midesiz herifin. Senin gibi mayalar gibi kadını bırakıyor da, yazının çirozlarına tapıyor ha, dedi."</p>

  <p class="calibre1">Terzininkinin içinden bir kıskançlık geçmişti.</p>

  <p class="calibre1">"— Sağına baktı, soluna baktı. Görünürlerde kimseler yok. Beni kucakladı, kendine çekti, gözlerimin yaşını sildi avuçlarıyla!"</p>

  <p class="calibre1">Yoo, terzininkinin bu kadarına tahammülü yoktu. Kocaman elli, ayaklı, bastığı yeri cızırdatan, üstelik boylu poslu, yakışıklı, kara bıyıklı bir erkek güzelinin, şu yağ tulumunu sarıp gözyaşlarını avuçlarıyla kurulaması... inanmamıştı, inanmamıştı ama, renk vermemeğe çalışmış, onu "Orospu'yla" kıyaslamıştı. "Orospu" nerdee, bu yağ tulumu nerdeydi!</p>

  <p class="calibre1">"— Sonra?"</p>

  <p class="calibre1">"— Sonra, dedi ki; sen hiç merak etme şekerim, dedi. Biraz fedakârlık yapabilir misin, - dedi. Ne gibi dedim. Böyle böyle, para, bilezik falan. Ben onu buradan çekip gitmeğe razı ederim, dedi. Hemen sıyırdım bileziklerimi, birikmiş paralarımı da..."</p>

  <p class="calibre1">"— Herife mi verdin?"</p>

  <p class="calibre1">"— Herif değil, müfettişe. Orospuya verip burdan aşıracak!"</p>

  <p class="calibre1">Adamın bütün bunları "Orospu"ya verip vermiyeceği de önemliydi ama, asıl önemli olan, yağ tulumuna "Şekerim" demesiydi adamın. Doğrusu aşk olsundu. Boylu, poslu, yakışıklıydı ama, hiç mide yoktu demek? Terzininki tabiî bütün bunları da belli etmemişti. Tam bu sırada kocasının arabayla geldiğini duyarak koşmuştu eve. Kocası yanından düşünceli düşünceli ayrılmadan önce sıkıladı yenibaştan:</p>

  <p class="calibre1">— Sakın kimseye kaçırma herifi evimizde misafir ettiğimizi ha!</p>

  <p class="calibre1">— Deli miyim? dedi. Kaçırılır mı?</p>

  <p class="calibre1">Adam hızla gittikten sonra geçti karyolasına oturdu. Gerçekten de, delilik etmişti terzininkine açılıp saçılmakla. Bin kere kendi kendine yemin, and eder ağzından bir şeyler kaçırmamak için, duramaz, hemen koşardı terzininkine. Terzininki de hani dost yüzlü düşmandı ya, düşünmek istemezdi bir türlü. Geveze, ağzında mercimek ıslanmaz, kıskanç... O sıra evlerinin penceresinde, kıskançlığın kararttığı esmer yüzüyle otelcilerin sokak kapısına bakıyordu. Adamı pek merak etmişti. Bakalım yağ tulumunun anlattığı gibi yakışıklı, iri yarı, tuttuğu yeri kopartıp morartacak kadar güçlü müydü? Birden karşı pencereye çıkıveren otelciyle karşılaşınca, içeri çekildi. Otelci de evinin terzilere bakan penceresinden çevreyi kontrol etmek isteyerek, pencereye gelmişti o sıra; terzininkiyle karşılaşmış, kadının onlara bakmakta olduğunu anlamıştı. Sakın "Herifin horultusunu duyduğu için pencereye çıkmış olmasındı?"</p>

  <p class="calibre1">Metresi yanına geldi:</p>

  <p class="calibre1">— Ne o? Kime bakıyorsun? &lt;</p>

  <p class="calibre1">— Hiiç, diye pencereden çekildi.</p>

  <p class="calibre1">— Seni senii.. bilmem mi ben seni?</p>

  <p class="calibre1">— Neyimi bilirsin?</p>

  <p class="calibre1">— Terzinin bodurunu dikizliyordun, değil mi?</p>

  <p class="calibre1">— Vallahi değil, billahi değil.</p>

  <p class="calibre1">— Sus sus haydi, midesiz. Bana bak: Bana çok çabuk, ama çok çabuk bir ev tutup, beni bu iğrenç, üstelik sucuyla oynaşan alçak karının yanından ayırmaz, vaadettiğin bileziklerle küpeyi, mantoyu satın almazsan, vallahi de durmam burada, billahi de anladın mı? Bilezikler, küpe, manto, şu bu önemli değildi. Önemli olan; genç kadının, müfettişin yanında da kaçırdığı, sucu meselesi. Gerçi nikâhlısını sevmiyor, sucudan değil, hiç kimseden kıskanmıyordu ama, gene de çevreye karşı, nikâhı altında bir kadının oynaması, oynayabilmesi kanına dokunuyordu.</p>

  <p class="calibre1">— Bırak bunları, dedi. Bilezikler, küpe, manto kolay. Şu sucu meselesi...</p>

  <p class="calibre1">Genç kadın gene kızdı:</p>

  <p class="calibre1">— Ay ay... yalan mı sanıyorsun? İftira mı ediyorum yani ? Vallahi de doğru billahi de. Karın, karşı terzinin boduru, öbür taraftaki avukatınki... bunlar yere bakan yürek yakan cinsten. Haftadan haftaya sinemaya giderler. Niye? Hepsinin ayrı ayrı birer tane var da ondan! Otelcinin öfkeden kaşı gözü oynamağa başlamıştı. Bu sırada birden evi âdeta temellerinden sarsan kaim bir öksürük top gibi patlayınca, kendine gelerek karısını falan unuttu. "Herif" uyanmış olacaktı. Koştu. Pencerenin tülü ardından içeriye yavaşça baktı: Kısa külotu, tire fanilâsı, kocaman göbeğiyle falan karyoladan atlamıştı. Sofaya bakan pencerenin tül perdesi ötesindeki ince, uzun gölgeyi gördü. Otelci olduğunu anladığı halde, gene de gürledi:</p>

  <p class="calibre1">— Kim var orda? Otelci yerlere geçerek:</p>

  <p class="calibre1">— Benim beyefendi! diye koştu.</p>

  <p class="calibre1">İçerden sürgülü kapı açıldı. "Kodaman", kocaman göbeğiyle:</p>

  <p class="calibre1">— Saat on bire geliyor be, dedi. Ne diye uyandırmadınız beni bu saate kadar?</p>

  <p class="calibre1">Ellerini önünde uğuşturan otelci kekeledi:</p>

  <p class="calibre1">— Ce... cesaret edemedim beyefendi!</p>

  <p class="calibre1">— Niçin?</p>

  <p class="calibre1">— Horul horul uyuyordunuz da!..</p>

  <p class="calibre1">— Haa, evet. Horlarım biraz ama, hiç kimseyi rahatsız etmem. Demek horultum dışardan duyuluyor?</p>

  <p class="calibre1">Otelci, "Hem de nasıl. Sokaktan duyulacak diye ödüm koptu!" diyemeyeceği için:</p>

  <p class="calibre1">— Biraz, dedi.</p>

  <p class="calibre1">Duymadı bile. Gece gene düşünde "Kenef kan" sıyla uğraşmıştı. Bugün ne yapıp yapıp ya banka, ya da posta yoluyla beş yüz mü olur, bin mi... bir şeyler yollamalıydı. Aksi halde, İstanbul'a döndüğü zaman kıyametleri koparırdı lanet! Pantolonunu bacağına çabucak geçirdi.</p>

  <p class="calibre1">Otelci gene çekinerek sordu:</p>

  <p class="calibre1">— Sütün yanına, tereyağı, reçel de emreder misiniz?</p>

  <p class="calibre1">Akları kanlanmış iri gözlerini öfkeyle çevirdi:</p>

  <p class="calibre1">— Ne?..</p>

  <p class="calibre1">— Sütün yanına diyorum efendim...</p>

  <p class="calibre1">— Ne olmuş sütün yanına?</p>

  <p class="calibre1">— Tereyağıyla reçel emreder misiniz?</p>

  <p class="calibre1">— Deli misin sen be?</p>

  <p class="calibre1">Bileğindeki saati otelcinin göğsüne sokarcasma:</p>

  <p class="calibre1">— Görmüyor musun? Saat on bire geliyor! öğle olmuş. Bu saatte süt ne demek? Tereyağı, reçel ne demek?</p>

  <p class="calibre1">Zııt zııt zııt... dışarı çıktı. Sofanın sağına baktı, soluna baktı, gene gürledi:</p>

  <p class="calibre1">— Aptes bozacak, el yüz yıkayacak bir yer yok mu?</p>

  <p class="calibre1">— Var efendimiz, buyurun!</p>

  <p class="calibre1">Maşayı hatırlatan otelci merdivene koştu, alt kata hızla indi.</p>

  <p class="calibre1">— Semâ!</p>

  <p class="calibre1">Genç kadın odasında boyanıyordu:</p>

  <p class="calibre1">— Ne var?</p>

  <p class="calibre1">— Beyefendi el yüz yıkamağa iniyor, yeni havlu çıkar!</p>

  <p class="calibre1">Semâ hiç de otelci gibi telâşlanmadı. Ne diye telâglanacaktı? İnce, uzun, geniş, alımlı çalımlı, zengin, fakir... efendi, bey, beyefendi, paşa, âlim, cahil... ne olurlarsa olsunlar; erkek değiller miydi? Gene ne olurlarsa olsunlar güzel, aklı başında bir kadının karşısında kırılıp dökülmeğe mecbur değiller miydi? işte şu merdiveni zııt zııt zıııt inmekte olan sayın bay meselâ. Adres vermiş, fırsat bulsa ayaklarını öpmeyecek miydi? Otelci korkup çekinsindi, ona ne?</p>

  <p class="calibre1">— Orada, dedi, sandıkta. Al götür!..</p>

  <p class="calibre1">Otelci sandığa gitti, kaba tüylü, mavi, yeşil, sarı, kırmızı işlemeli beyaz havluyu aldı, koştu.</p>

  <p class="calibre1">"Kodaman" iri göbeğiyle sofada hırslı hırslı dikilmekteydi :</p>

  <p class="calibre1">— Hani? Nerde?</p>

  <p class="calibre1">— Burada beyefendimiz, buyurun! Önden koştu, tuvaletin kapısını açtı.</p>

  <p class="calibre1">— İyi, anladık. Benimle beraber mi gireceksin kenefe ?</p>

  <p class="calibre1">— Aman efendim, rica ederim..</p>

  <p class="calibre1">— Ver şu havluyu. Haydi, yallah!</p>

  <p class="calibre1">Otelci tekme yemiş köpek gibi metresinin odasına döndü. Genç kadın hâlâ boyanmasını bitirememişti. Gülerek:</p>

  <p class="calibre1">— Ne o? dedi. Kovuldun mu? Canı burnuna gelmişti otelcinin:</p>

  <p class="calibre1">— Ne yapsak yaranamıyoruz birader, dedi. Bu büyük adamların hiç yüzlerinde gözleri olmuyor. Bir şey değil, evden nasıl çıkaracağız bakalım... Odanın içinde gitti, geldi, metresinin tam arkasında durdu. Genç kadının aynada boyanmakta olan hayaline bakıyor, görmüyor, görse bile anlamıyordu.</p>

  <p class="calibre1">— Buna Vali'den maliden de bahsedilmez, dedi.</p>

  <p class="calibre1">Genç kadın boyalı dudaklarıyla bir an döndü:</p>

  <p class="calibre1">— Niye?</p>

  <p class="calibre1">— Öyle ya, şehir çalkanıyor. Koca vilâyette, yediden yetmişe herkes müfettiş beyin geceyi nerede geçirdiğini merak ediyor. Buna desem ki, evden usullacık çıkın. Sorarlarsa geceyi benim evimde geçirdiğinizi söylemeyin... kızar mı, kızmaz mı?</p>

  <p class="calibre1">Semâ:</p>

  <p class="calibre1">— İstersen ben söyliyeyim, dedi.</p>

  <p class="calibre1">— Sana kızmaz mı?</p>

  <p class="calibre1">— Belki kızmaz. Kızsa bile nihayet kadınım. Dağdan inme ayı değil ya bu!</p>

  <p class="calibre1">Sonra gene boyanmasına koyulurken:</p>

  <p class="calibre1">— Hooş, dedi. Ayılar bile kadınlara karşı nazik...</p>

  <p class="calibre1">Otelci de kaç sefer okumuştu kadınlara, kızlara âşık olan ayıları gazetelerde. Gülecekti, "Herif" in tuvaletten çıkmakta olduğunu, kapıyla sofa tahtalarının gıcırdamasından anlamıştı, koştu. Tuvaletin önünde, kurulanıyordu. On bire kadar uyumuştu ama, doğrusu uykusunu da tem almıştı hani. Koca gövdesinin her yanından rahatlık, dinlenmişlik, sağlık dereler gibi akıyordu. Demin şu herif süt, tereyağı, reçelden söz açmıştı. Bir de iştahı vardı ki. Allah ne verdiyse gövdeye indirse hani hiç de fena kaçmayacaktı ama, öğle olduğu da muhakkaktı. Peki ama, hemen sokağa çıkıp da ne yapacaktı?</p>

  <p class="calibre1">Sordu:</p>

  <p class="calibre1">— Reçel dedin demin, ne reçeli?</p>

  <p class="calibre1">— Marmelât beyefendi.</p>

  <p class="calibre1">— Bal yok mu?</p>

  <p class="calibre1">— Âlâsı var emrederseniz.</p>

  <p class="calibre1">— Süt nasıl süt? Katıksız mı bari?</p>

  <p class="calibre1">— Kendi ineklerimden sağılıyor efendim. Hiç lüzum yokken bilek saatine gene baktı:</p>

  <p class="calibre1">— Vakit de öğleye yakın ama... Otelciye bakışlarını çevirdi, kesinlikle:</p>

  <p class="calibre1">— En iyisi, şehrinizin pis lokantalarında mideyi bozmaktansâ...</p>

  <p class="calibre1">Emretti:</p>

  <p class="calibre1">— Süt, tereyağı, marmelât ve... Elini cebine attı, buruş buruş bir on liralık çıkardı:</p>

  <p class="calibre1">— Yarım kilo yağsız pirzola... Fakat, sahanda ve tereyağında kızaracak anladın mı?</p>

  <p class="calibre1">Otelci buruşuk onluğa falan bakmadan fırladı:</p>

  <p class="calibre1">— Emredersiniz efendim! Adam silinip gitmişti bile.</p>

  <p class="calibre1">"Kodaman" onluğu pantolon cebine sokarken mırıldandı:</p>

  <p class="calibre1">— Ne yapalım? Para almadı...</p>

  <p class="calibre1">Gözleri oda kapısında Semâ'ya ilişince kaynayıp taşmakta olan bir cezve kahve gibi heyecanlandı. Son derece kibar:</p>

  <p class="calibre1">— Günaydın hanımefendi! diye eğildi Kırmızı dudakları, göğsünü geren memeleriyle alev alev genç kadın, çapkınca:</p>

  <p class="calibre1">— Günaydın! dedi.</p>

  <p class="calibre1">Sonra gene fevkalâde çapkın bir göz kırpışı:</p>

  <p class="calibre1">— Geceyi rahat geçirdiniz mi ?</p>

  <p class="calibre1">— Çok, diye adım adım yaklaştı. Siz?</p>

  <p class="calibre1">— Ben...</p>

  <p class="calibre1">Gülüverdi. .</p>

  <p class="calibre1">"Kodaman" anlamıştı kadının düş gördüğünü. O da bütün gece genç kadınla uğraşmıştı zaten:</p>

  <p class="calibre1">— Evet, siz?</p>

  <p class="calibre1">— Nasıl söyleyim bilmiyorum ki...</p>

  <p class="calibre1">— Biraz cesur olun canım..</p>

  <p class="calibre1">— Utanıyorum.</p>

  <p class="calibre1">— Benden mi?</p>

  <p class="calibre1">Çevresine bakındı.</p>

  <p class="calibre1">Genç kadın anlayarak odasına bir adım geriledi ama, öylesine davetkârdı ki. "Kodaman" da bir adım ilerledi. Genç kadın bir adım daha gerilerken:</p>

  <p class="calibre1">— Sakın haa! dedi.</p>

  <p class="calibre1">Durdu beriki. Gene çevresini kolladı. Tam içeri dalacaktı, yakınlarda betona düşüp parçalanan bir bardak sesi. Nikâhlı kadın, kahvaltı sofrasını hazırlarken kapı aralığından onlara dalmış, sonra da adamın kadınla birleşmesini önlemek için, elindeki bardağı yere mahsustan düşürmüştü. "Kodaman" hızla uzaklaşarak yukarı kata, odasına çıktı. Bu, tam zamanında kırılan bardaktan şüphelenen Semâ, mutfağa öfkeyle gitti:</p>

  <p class="calibre1">— Ne var? Ne oluyor?</p>

  <p class="calibre1">Nikâhlı, buldoğu hatırlatan yüzüyle sertçe:</p>

  <p class="calibre1">— Sana ne? dedi.</p>

  <p class="calibre1">— Mahsus kırdın, değil mi?</p>

  <p class="calibre1">— İşine mi mâni oldum?</p>

  <p class="calibre1">— Olamazsın ki!</p>

  <p class="calibre1">— Oldum işte!</p>

  <p class="calibre1">— Hiçbir işim yoktu ki olasın.</p>

  <p class="calibre1">— Evet yoktu.</p>

  <p class="calibre1">— Ben sen değilim kızım!</p>

  <p class="calibre1">— Ne olmuş bana?</p>

  <p class="calibre1">— Sucu., anlarsın ya? Fazla konuşursan, sinema numaralarınızı da açarım. Bak, defolup gideceğim buradan. Kes sesini!</p>

  <p class="calibre1">Semâ, tereyağda çıtır çıtır kızarmış bir tabak pirzolayı "Beyefendi"nin önüne koyarken:</p>

  <p class="calibre1">— Başta Vali, Emniyet Müdürü, memleket telâştaymış! dedi.</p>

  <p class="calibre1">Az önce koca bir kâse sütü tereyağlı beş dilim ekmekle gövdeye indirmiş, Kudret Yanardağ, hâlâ kanlı gözleriyle genç kadına biraz geri çekilerek baktı:</p>

  <p class="calibre1">— İyi ama, sebep?</p>

  <p class="calibre1">— Sebep siz, dedi Semâ.</p>

  <p class="calibre1">— Yani benim geceyi nerede geçirdiğim mi dert olmuş heriflere?</p>

  <p class="calibre1">Otelci cesaretle:</p>

  <p class="calibre1">— Evet beyefendi, dedi.</p>

  <p class="calibre1">Bu "evet'i otelci değil de Semâ söylese, adam kızmayacaktı. Çıldırdı âdeta:</p>

  <p class="calibre1">— Evet beyefendi ne demek? Bu memlekette ne zamandanberi misâk-ı millî hudutları dahilinde seyahat serbestisi vatandaşa tahdit edildi?</p>

  <p class="calibre1">Otelciyi mahvedip, yerinde küçülttükçe küçülten bakışları üzerine dikmiş, bu münasebetsizliği yapan sanki oymuş gibi, sorusuna ondan karşılık bekliyordu. Otelciyse araya girdiğine pişman, gözlerini önüne indirmiş, bakamıyordu. Semâ, gene hafif Şanuvar kokusuyla, söze karıştı:</p>

  <p class="calibre1">— Canım bu ne bilsin ? Sabah sabah yatağından kaldırıp götürdüler adamcağızı!</p>

  <p class="calibre1">Sağındaki bahar gibi genç kadına baktı:</p>

  <p class="calibre1">— Nereye?</p>

  <p class="calibre1">— Vali bey çağırtmış..</p>

  <p class="calibre1">Elindeki çatalla bıçağı bıraktı: :</p>

  <p class="calibre1">— Kimi?</p>

  <p class="calibre1">— Bunu canım işte, bizimkini! Otelciye döndü:</p>

  <p class="calibre1">— Vali mi çağırtmış?</p>

  <p class="calibre1">— Evet efendim.</p>

  <p class="calibre1">— Niçin?</p>

  <p class="calibre1">— Zât-ı âlinizin geceyi nerede geçirdiğini öğrenememişler. Bütün otelciler meyanında bendenizi de...</p>

  <p class="calibre1">Birden her şeyi kavramıştı. Yaa, demek is adamakıllı önemli bir hal almıştı? Bunca yıl hep bundan kaçmış, sakınmıştı işte. Şimdi ne yapacaktı? Ne yapması gerekiyordu? : "Kendini toplayarak:</p>

  <p class="calibre1">— Peki, dedi. Peki!</p>

  <p class="calibre1">Az önce bıraktığı çatalıyla bıçağını yeniden aldı, pirzolalara girişti. Gerçekten de fevkalâde kızartılmıştı. Şunu evde, "Kenef karı"sına bin kere söyler, yaptıramazdı. Bırak karısını, karı onu dinlemezdi ya, oğlanlar da, kız da. Yalnız anacığı... Aklından kısa, tonton, ama kızdı mı da çirkefleşiveren anası geçti. Bir ucun saraylara, padişaha dayansın, paşa konaklarında, paşa babanın, paşa dedenin gak dedikçe et, guk dedikçe suyuna alış, sonra da gözleri burun köklerine akmış, çirkin, kuru bir karının dırdırına... Ama, önemli olan bu değildi. Demek korktuğuna uğramıştı sonunda? Çatalı, bıçağı bırakıp, elle girişti pirzolalara. Genç kadın da, otelci de sütlerini bırakmış, bu alabildiğine iştahlı adamın yeyişine dalmışlardı. Hattâ otelci kendini bile unutuvermişti o an. Öyle ya, herifin müthiş kızdığı susuşundan belliydi. Hırsını önündeki çıtır çıtır pirzolalardan alıyordu. Şimdi kalkar gider, bağırır çağırırsaydı ya? Geceyi nerede geçirdiğini açıklasaydı ? Beyefendi yarım kilo pirzolayı gövdeye çıtır çıtır indirdikten sonra iskemlesinin arkalığına yaslanarak:</p>

  <p class="calibre1">— Demek geceyi nerede geçirdiğime pek meraklandılar</p>

  <p class="calibre1">— Evet beyefendi, yalnız bir istirhamda bulunacaktım...</p>

  <p class="calibre1">Yağlı parmaklarını teker teker yaladı:</p>

  <p class="calibre1">— Ne gibi?</p>

  <p class="calibre1">— Geceyi burada geçirdiğinizi.</p>

  <p class="calibre1">— Evet?</p>

  <p class="calibre1">Ürken otelci, metresine baktı. işi anlayan genç kadın:</p>

  <p class="calibre1">— Söylemeyin, dedi. Otelciye sertçe:</p>

  <p class="calibre1">— Niçin? Gene metres:</p>

  <p class="calibre1">— Burada kaldığınızı saklamış da... Hop oturup hop kalktı:</p>

  <p class="calibre1">— Neden? Neden saklıyorsun efendi? Otelim, yataklarım pisti, temiz bir vatandaşı ağırlayacak temizlikte şehrimizde de otel bulunmadığından, efendim? Geğirdi, geğirişine de ayrıca kızarak, daha öfkeli:</p>

  <p class="calibre1">— Vatandaşı evime davet ettim neden demedin de, sakladın?</p>

  <p class="calibre1">— Çünkü alışmışsınız kaçak iş görmeye, gizlenip sakınmaya alışmışsınız da ondan. Damarlarımızdaki kanda mertlik kalmamış, erkeklik kalmamış, uyuşmuşsunuz! Gümbürtüyle kalktı. Kalkarken de bacağı masaya çarpmış, birtakım tabak, bardak, fincan şangırtısı yükselmişti, Tuvalete girdi, elini ağzını uzun uzun sabunlayıp yıkadıktan sonra çıktı. Tek kelime söylemeden üst kattaki odasından çantasını, rölöve şapkasını aldı, ceketini giyindi. Aşağı indi. Genç kadına:</p>

  <p class="calibre1">— Efendim, gösterdiğiniz yakınlığa ve zahmete çok teşekkür ederim, dedi.</p>

  <p class="calibre1">Bilek saatine baktı:</p>

  <p class="calibre1">— On ikiye geliyor, ama zarar yok. Ben şimdi gider onlara sorarım!</p>

  <p class="calibre1">Otelci arkasında, daha arkada Semâ, merdivenleri zııt zııt zııt, indi. Semâ merdiven başından seslendi :</p>

  <p class="calibre1">— Güle güleee!</p>

  <p class="calibre1">Beyefendi bu seslenişten "Pek beğendim seni, çalımına diyecek yok. Tam erkeksin. Yakında gelip seni İstanbul'da bulacağım!" demek istendiğini anlamış, ya da bu anlamı çıkarmakta özel bir zevk duymuştu. Merdivenin en alt basamağında durdu, döndü, üst baştaki kadının etek altından tâ derinlere doğru gözüken nefis bacaklarına bakarak şapkasını çıkardı, genç kadını kibarca selâmladı:</p>

  <p class="calibre1">— Çook mersi!</p>

  <p class="calibre1">Genç kadın da, bundan, "Seni pek beğendim. Verdiğim adreste seni mutlaka mutlaka bekliyeceğim. Elini çabuk tut!" demek istendiğini anlamıştı. Kapı kapanınca caddeye bakan pencereye koştu: Kaldırımda gidiyorlardı. Otelci yarım adım sol gerisinde, ötekiyse kaldırımın kenar taşlarına sağlam sağlam basarak... Birden gözü karşı konağın penceresindeki terzininkine ilişti. O da bakıyordu adama. Canı sıkılarak pencereden çekildi, kanadı hırsla çaat, kapattı.</p>

  <p class="calibre1">— Ne oluyor gene? diyen bir ses, nikâhlının öfkeli sesi.</p>

  <p class="calibre1">Bakındı, göremedi. Göremedi ama, altta mı kalacaktı?</p>

  <p class="calibre1">— Derdin dibi!</p>

  <p class="calibre1">— Karnına!</p>

  <p class="calibre1">— Senin karnına!</p>

  <p class="calibre1">— Sıska..</p>

  <p class="calibre1">— Yağ tulumu!</p>

  <p class="calibre1">Otelci az sonra ayrılmış, "Beyefendi"yi kendi haline bırakmıştı. Zaten onun istediği de buydu. Ama, dikkat ediyordu, yollarda süpürgeciler habire caddeyi süpürüyordu. Derken bir arazöz parke taşlarını sulayarak geçti. O, yani "Kodaman", dükkânları önünden geçtiği esnafın selâmlarını "Kodaman" ca alıyor., zııt zııt zııt yürüyordu. Bir ara şöyle bir konuşma çalındı kulağına:</p>

  <p class="calibre1">— Hayrola, gene neye sulanıyor yollar dersin?</p>

  <p class="calibre1">— Kimbilir. Belki de Angara'dan iri biri gelecek..</p>

  <p class="calibre1">Sertçe baktı. Konuşmalarını şıp, kestiler, şapkalarını çıkardılar:</p>

  <p class="calibre1">"Kodaman"bir an durdu:</p>

  <p class="calibre1">— Demek Ankara'dan iri birisi gelmezse bu cadde sulanmaz, ha?</p>

  <p class="calibre1">Okşayıcı, baygın bir bakıştan sonra geçti. Arkada kalanların kanı dönüvermişti sanki. "Kodaman" köşeyi dönüp kaybolduktan sonra, kurusu:</p>

  <p class="calibre1">— Ulan tam da baltayı taşa vurduk ha! dedi. Öteki başını salladı:</p>

  <p class="calibre1">— Vurduk ki vurduk.</p>

  <p class="calibre1">— Dedikleri müfettiş bu herhalde?</p>

  <p class="calibre1">— Tamam, bu, bu!</p>

  <p class="calibre1">Arazöz, yolları sulayarak geri dönmüştü. "Beyefendi'nin hizasına gelince yavaşladı, beyefendiyi ıslatmamak iğin sağ musluğu kıstı. Zaten caddenin parke taşlarında da Kel Mıstık'ın araba şakırtısı kopmuştu, geç kalmışçasına geliyordu. Tam hizasında durdu, saygıyla yere atladı:</p>

  <p class="calibre1">— Buyurun beyefendi! Tepesi attı:</p>

  <p class="calibre1">— Gene mi sen? Hayır, binmeyeceğim!</p>

  <p class="calibre1">Sarı, kocaman ayakkabıları, ona çok yakışan, yakışmaktan başka bambaşka bir heybet veren çizgili kahverengi kostümü, rölöve şapkası, arkasındaki ellerinde sarı meşin çantasıyla zııt zııt zııt, yoluna koyuldu. Yoldan gelip geçenler, daha çok da dükkânları önündeki esnaf ateş almış ispirto gibi ilgilenerek kasketlerini çıkarıyor, onu yerlere kadar eğilerek selâmlıyorlardı. Kırılan kırıldığı yerde kalsındı. Milyonlarca yurttaştan biriydi. Anayasa'nın bütün yurttaşlara tanıdığı gezi hürlüğünden faydalanarak bu şehre gelmişti. Ne için gelmiş olursa olsun, gelebilir, otellerinde yatar, yattığı, karnını doyurduğu yerleri pis, sağlık kurallarına aykırı bulabilirdi. Bulabilince de, yurdunu seven bir medenî insan gibi buralara Belediye Sağlık Ekiplerinin uğrayıp uğramadığını da öğrenmek isteyebilirdi. İşgilliler dingilderlerse suç onun muydu ? "Herifin cızırdaklı ayakkabısı, alımı çalımı şehir halkını mest edivermiş, adama hemencecik "Müfettişler müfettişi, büyük adam!"lığı yapıştırıvermişlerdi.</p>

  <p class="calibre1">Aklı, elinde olmayarak, yıllarca öncenin gene böyle 930'lardan önceleri hatırlatan bir il'inin kırmızı kiremitli bir orta okuluna kaydı. 927, ya da 92S'lerdeydi. O zamanlar "Orta okul" dediği, henüz "Orta mektep" deniliyordu. Orta okullara. Hık deyip burnundan düştüğü babasının aşkıyla hâlâ yanıp tutuşan annesi ağlamış, yalvarmış, hiç olmazsa bir "Orta mektep diploması" almasını sağlamak için, gözünden çok sevdiği biricik oğlu Kudret'ini dışardan sınava girmeye razı edebilmişti. Sınav ayları Eylül başlarına rastlıyordu. Orta Anadolu'nun 930'lardan çok öncelerini hatırlatan il'ine trenle gitmiş, istasyondan şehre faytonla inmişti.Sırtında lâcivert kostüm, boynunda zarif kolalı yaka, gene böyle zııt zııt zııt, sarı iskarpinler, üstelik elinde gri eldivenler, beyaz pardesü ve içi orta okul kitaplarıyla birkaç defter dolu, babadan kalma sarı, büyük meşin çanta. Çarşı içinde inmişti arabadan. Gene böyle, esnaf hemen saygı gösterilerine başlamış, kim, ne, neci olduğunu bilmeden, hattâ o devirde bilmeye de lüzum görmeden, başlamışlardı saygıyla selâm durmaya. O zaman anlamıştı ki, İstanbul'un kendisini, daha çok da annesinin babası, paşa dedesini tanıyan halkının gösterdiği saygıyı paşa dedesiyle dedesinin paşa babasına vermemeliydi. Öyle olsa, şu hayatında ilk geldiği Orta Antdolu il'i halkının onları tanıması gerekirdi. Demek ki, bu saygı sırf kendisine, alımı, çalımı yüzündendi. Çevresinin selâmlarını ala ala şehrin ana caddesinde ilerlerken, çevrenin ona nasıl dikkatle baktığını, selâma durduklarını, geçtikten sonra da onun üzerine nasıl konuştuklarını görüyor, göremediklerini de kestiriyordu. Bir ara durmuş, birinden orta okulun nerede olduğu sormuştu. Adam tarif etmekle kalmamış, şöyle demişti:</p>

  <p class="calibre1">"— Buyurun götüreyim, müfettiş bey!" Bozmamıştı. Adamın ardına takılmış, orta okula gitmişti. Adam okulu gösterdikten sonra geri dönse ya! Hayır, önden koşmuş, okul yöneticilerine, "Bir müfettiş geldiğini" söylemişti. O, bütün bunlarla zerrece ilgisiz, bu kalıp kıyafetiyle anasını paşa dedesinden âdeta zorla çekip alan erkek güzeli babasını hatırlatarak, merdiveni zııt zııt, çıkmaya başlamıştı. Sınav sırasıydı, irili ufaklı öğrenciler, ellerinde kitapları, defterleri, merdivenlerde, sofada dolaşıyor, sınav sıralarını bekliyor, ya da sınavdan çıkmış arkadaşlarının çevresini alarak içerde neler sorulduğunu öğrenmek istiyorlardı. Yürürken zııt zııt zııt eden ayakkabılara, geniş bedeni, o zaman da şimdikini hatırlatan bıyığı, kolalı yaka, kravatıyla önemli biri kanısına vardırıveren bu "Kalantor"un, hariçten orta okulu bitirme sınavına girmeye gelmiş olabileceği kimsenin aklından bile geçmemişti. Hele o sıra bir de çocuklar arasında "Müfettiş gelmiş!" diye yayılınca, şıp, yapıştırıvermişlerdi müfettişliği.</p>

  <p class="calibre1">"— İmtihan salonu burada müfettiş bey!"</p>

  <p class="calibre1">"— Buyurun efendim!"</p>

  <p class="calibre1">öne düşülmüş, sınavın yapıldığı salonumsu geniş oda gösterilmişti. Tam kapıda okul müdürü âdeta komut vermişti:</p>

  <p class="calibre1">"—Dikkat!"</p>

  <p class="calibre1">O zamanki adıyla "Mümeyyiz", yani sınav görevlileri, kadınlı erkekli, ayağa güür kalkmış., "Müfettiş bey"i selâmlamışlardı.</p>

  <p class="calibre1">O, hiç bozmamıştı:</p>

  <p class="calibre1">"— Buyurun, devam edin!"</p>

  <p class="calibre1">Sınava devam edilmişti. "Müfettiş bey için" yapılacak başka şey yoktu. Sınavı bir süre izlemiş, sonra da geldiği gibi çıkıp gitmişti.</p>

  <p class="calibre1">O sıra, işte o sıra anlasaydı ya kalıbının kıyafetinin en yüksek diplomadan daha işe yararlığını! Anlamamış, anlasa bile bunun verimli meyvelerini toplamayı düşünmemiş, düşünememişti. Gene hasta annesinin zoruyla illâki memur olmak hevesine kapılmıştı, öyle ya, annesi tarafından çeşitli paşalar torunuydu. Otuz bir mart'la birlikte bu "Paşa"lar birer utanç vesilesi olmuş, babasıysa o "Nazırlar", "Dâmad-ı şehriyârî"ler kalıbını Tatavla'lı bir Rum dilberinin peşinde Yunanistan'a sürüklemiş, sonraları da "Nâmı nişanı" silinip gitmişti. &gt;Silinip gitmekle kalsa gene iyi, kocasına çılgıncasına âşık karısının çeşitli paşalar bulunan soyundan kalmış "Emlâk, arazi, altın avadan"ını da satıp satıp Eleni'ler, Leylâ'lar, Melâhat'lara yedirmişti, Kadıncağızsa henüz gençti. Ne olursa olsun "Rahmetli kocası"nın yadigârı Kudret'inin okuması, paşa dedelerine lâyık şekilde yetişmesi için çırpınıyordu. Gel gör ki, elde avuçta pek bir şeyler kalmamış, akrabalar hayırsız çıkmışlar, hepsinden kötüsü de "oğlan", o zamanki orta okul demek olan "Rüştiyye" ikiden ayrılmış, işi haylazlığa vurmuştu. Böyle giderse elde avuçtakileri silip süpürdükten başka, ortalara düşecek, para için hırsızlık, uğursuzluğun daniskasını yapacaktı. Onun için, artık kendilerine eski itibarı göstermeyen bu İstanbul semtinden çıkıp gitmeliydiler. Sonra da Kudret'e iyi kötü, az maaşlı da olsa bir memuriyet uydurmalıydı. O zamanlar henüz "Memurin kanunu" uygulanmadığından, Ankara'daki vefalı bir baba dostu marifetiyle Ç. şehrinde bir nüfus kâtipliği bulundu. İstanbul'dan, İstanbul'daki suya batmaz arkadaşlarından ayrılmak Kudret'e hayli ağır geldiyse de, anacığını kıramadı. Daha kasabadan içeri girerken başlamıştı fasıl. Gene böyle, hemencecik "Kodaman, kalantor, müfettiş, büyük adam" sanılmış, alelade nüfus kâtipligi eriyivermişti. Eriyivermemişti belki ama, halk nazarında o, basit bir nüfus kâtibi değil, "Kudret beğ"di, Kudret Yanardağ! Ufak tefek Nüfus Müdürü dururken, "Erbâb-ı mesalih" ille de gelir "Kudret beğ"i bulur, derdini saygıyla ona döker, çokluk da en önemsiz işlerini bile görüşmek için ilçenin içkili lokantasında beklerdi. O, büyük bir saflıkla giderdi. Gittiği her akşam, cin gibi îdris, kasabanın "îstidacı îdris"i oradadır. Çevresinde "Kudret beğ"in hastaları; "Kudret beğ"e verilmek üzere getirilmiş yağlar, ballar, yumurta, peynirlerin en tazesi... Bu arada masa altlarından, gene işlerini görüvermesi için, tabiî Kudret beye takdim edilmeküzere verilmiş paralar da olurdu elbette ama, istidacı Îdris "Beğ"e çokluk söz açmazdı bu paralardan. Yalnız yağları, balları, peynir, kaymakları akşam lokantadan çıktıkları zaman îdris alır, eve götürürdü ki, "Beğ", bunların hemen hemen yarısını ona bırakır, üst yanını anacığına verirdi. Gün geldi kasabada bir "Kudret beğ"dir aldı yürüdü. Müdürünün de gözünden kaçmıyordu bu. Kızıyor ama, kimselere lâf anlatamıyordu. Daha çok da köylü, "Kudret beğ" diyordu, başka bir şey demiyordu:</p>

  <p class="calibre1">"— Doğrusu ipten adam alır kurban olduğum!" "—Doğru vallaha. Ağırlığınca altın eder!" "— O îdris var ya, istidacı îdris ?" »</p>

  <p class="calibre1">" — O da ondan geri kalmaz diyecen biliyorum ya, nirde Kudret beğ, nirde istidacı idris!"</p>

  <p class="calibre1">"— Töbe di laan. îdiris, Kudret beğ'in kesip attığı dırnak olamaz.." "— Tâbi canım.." "— Kudret beğ di, orda dur!"</p>

  <p class="calibre1">Kudret bey dilediğince her şeyleri bilsin, yapsın çatsın, köylünün dediğince, konuşurken ağzından yağ bal aksın. Eşşekten büyük at, attan büyük deve, deveden büyük fil vardı, ve: "— Muamelât-ı resmiyye, öyle beş paralık kâtipler, dilediğince muamele görmez, işler onun keyfince tedvir bilemez!"di. İyi ama, Kudret Yanardağ'ın böyle bir iddiası olmadığı gibi, buna heves bile etmezdi. Akşamları kendi kesesinden iki kadeh atmak üzere gittiği şehrin biricik içkili lokantasındaki her zaman oturduğu masayı İdris ve "Erbâb-ı mesâlih"le dolu bulur, o lokantadan içeri girerken de, başta lokanta sahibi, garsonlar,hattâ başka masalardaki müşterilerle "Erbâb-ı mesâlih", gürredek ayağa kalkarlar, masanın köşesini ona ikram ederlerdi. Ne yapabilirdi ? "Hayır, olmaz. Bana bu ikramı göstermeyin. Ben bu kadar iltifata lâyık değilim. Benden büyük, bizim müdür, sonra kaymakam var. Onlar benden daha iyi bilirler her şeyi. Bu ikramı onlara yapın!" mı desin? Dese bile kim dinler? Askerlik şubesinde bir işleri mi var?.. Gitseler herhangi bir istidacıya, iki satırlık bir istida. Sonra başvursalar şubeye, işleri oluverecekken gitmezler, "Kudret beğ"i lokantada küçük tereyağı kebeleri, peynir tulumları, taze mevsimlik meyve sepetleriyle bekler, o gelince dinsel bir saygıyla ayağa kalkar, küçük bir iltifatına kavuşmayı cana minnet bilirlerdi. Sonra da başlarlardı:</p>

  <p class="calibre1">"— Kudret beğ.. Esgerlik şubesinde böyle bi işimiz vaa.. Zâtiniz ne dirsiniz ola bu işe? Ne tevir dutsak işi acep?"</p>

  <p class="calibre1">İster askerlik şubesi, isterse tapu, kaymakamlık, bankalar, vergi memurlukları... Kudret Yanardağ'ın tutumu hemen hemen hiç değişmezdi: İri gözleriyle karşılarda bir noktaya uzun uzun bakar, kendi kendine ölçer biçer, ceketinin mendil cebinden küçük defterini çıkarır, bir şeyler not eder, daha olmazsa iş sahibinin adını sanını sorar, defterini yerine korken istidacı İdris'e:</p>

  <p class="calibre1">"— Yarın sabahleyin bana gel, müsveddeleri al. Tebîz et!"</p>

  <p class="calibre1">Derdi. Hinoğlu hin İdris de, ufacık gözlerinin cıva kadar oynak, şimşekli ışıltılarıyla hiç mi hiç bozmazdı:</p>

  <p class="calibre1">"— Bâşüstüne beyefendi!"</p>

  <p class="calibre1">Sonra yenilir, içilir, sırasına göre çalgıcılar dinlenir, eller çırpılır, oyunlar oynanırdı. Herkes, istidacı İdris bile zivanadan çıkardı da, Kudret bey sadece gülümserdi. Öyle ki, herkes onun gözünün içine bakardı.</p>

  <p class="calibre1">"— Ee, artık vakit hayli geçti. Kalksak fena olmaz.."</p>

  <p class="calibre1">Dedi mi, her şey mayna, evlerin yolu tutulurdu. Kudret bey kazara o gece lokantaya gelmedi mi? Masasındaki boş yere hiç, ama hiç kimse oturamazdı. Böyle bir gün, kaymakamla arkadşaları gelmiş, o masaya oturmak istemişlerdi de, lokanta sahibi, özür dileyerek, o masanın önceden tutulduğunu İleri sürmüş, koskoca kaymakamla arkadaşlarını başka masaya oturtmuştu. Oturtmuştu ama, az sonra bir kıral, bir hükümet, devlet reisi edasıyla giren, önceden tutulduğu söylenen masaya geçince, kaymakam hop kalkmış hop oturmuş, o günden sonra "kâtip parçası'na kancayı takmıştı. Hele millî günlerden birindeki bir olay'sa bu kancaya tüy dikmişti : Şehrin kurtuluş yıldönümlerinden biri kutlanıyordu, geçit resmi vardı. Başta kaymakam, jandarma komutanı, ilçenin sıra sıra, irili ufaklı memurları yerlerini almışlardı. Kudret Yanardağ da bu mutlu günü heyecanla kutlamak için siyah elbisesini giymiş, küçük memurların arasına katılmıştı ama, hakçası, onun bulunuşu, küçük memurlar kuyruğunu büyük memurların bulunduğu baş taraftan daha heybetli kılmıştı. Merasim kıtası geçiyordu. Komutu verecek komutanın gözü Kudret Yanardağ'a takılmış, bu kelle kulak yerindeki adam onu âdeta büyüleyip çekmişti. Nitekim kaymakamın falan değil de, Kudret Yanardağ'ın hizasına gelince, komutu patlatmıştı: "— Dikaaaat... sağaaaa bak!" Mersim kıtası şırak, sağa bakarak Kudret Yanardağ'ı selâmlayıp geçerlerken, kaymakam küplere binmiş, tepinmiş, yanıbaşındaki kara, kuru Nüfus Müdürünü kıyıya çekip açmıştı ağzını, yummuştu gözünü:</p>

  <p class="calibre1">"— Ben sana bu pezevengin merasime katılmasına mâni ol dememiş miydim? Bu ne rezalettir? Bu ne lâubaliliktir? Neden, neden katıldı merasime bu meşşodunu?"</p>

  <p class="calibre1">Kara, kuru Nüfus Müdürü kekelemişti: "— Nasıl mâni olabilirdim beyefendi? Herhangi bir vatandaşa, bu kutsal günden hisse almıyacaksın nasıl diyebiliriz?"</p>

  <p class="calibre1">"— Ukalâlık etme karşımda, bana vatandaş hürriyeti üzerine ders mi vereceksin?"</p>

  <p class="calibre1">"— Estafurullah beyefendi. Arz etmek istediğim..."</p>

  <p class="calibre1">"— Kes, kes haydi ötüp durma!"</p>

  <p class="calibre1">Kaymakamdan yediği zılgıtla Nüfus Müdürü de kaymakamın gözünden düşmüş, ama en çok da Kudret Yanardağ, ilçeli memurların kıskançlık, hırs yıldırımlarını üstüne çeker olmuştu. Memurlardan pek çoğunu kıskandıran, Kudret Yanardağ'ın gerçekten "erkek güzeli" oluşuydu. Alımlı, çalımlı, lâfı sözü yerindeydi. O kadar ki, nâmı sânı evlerde, kadınlar arasında bile yaygınlaşmıştı. Hattâ bir gün Kaymakam evde, karısını bu yüzden misafirlerin önünde adamakıllı haşlamıştı. Boş bulunan kadın, sokakta gördüğü bir köylü delikanlısının yakışıklığını övmek için: "— Tıpkı Kudret bey gibi!" demişti. Bir kıyıdaki masada arkadaşlariyle bezik oynamakta olan Kaymakam duymuş, küplere binmiş, oyun kâğıtlarını falan fırlatıp kalkmış, avazı çıktığı kadar bağırmaya başlamıştı:</p>

  <p class="calibre1">"— İnadına mı yapıyorsun hanım? Beni çıldırtmak için mi? Bilmiyor musun, o kepazenin nazarımdaki kıymetini ? Neden, neden ismi geçiyor bu evde? Hem de karımın ağzında?"</p>

  <p class="calibre1">Kadın özür dilemekle kalmamış, yalvarmış yakarmış... sonunda Kaymakam kesip atmıştı:</p>

  <p class="calibre1">"— O öküzün adı geçmeyecek bir daha evimde!"</p>

  <p class="calibre1">*</p>

  <p class="calibre1">Saat on ikiyi beş geçiyordu.</p>

  <p class="calibre1">Vali, Vilâyetin en üst katındaki odasının penceresinden caddeye bakıyordu ki, birden Kudret Yanardağ gözüne ilişti: Arkasındaki ellerinde sarı çantası, sırtında çizgili kahverengi kostümü, kolalı yakası, kravatı... Tamam, buydu işte. Böyle anlatmışlardı. Geliyordu, hem de Vilâyet'e geliyordu "Herif!"</p>

  <p class="calibre1">Pencereden hızla çekildi, zile bastı, içeri giren odacısına:</p>

  <p class="calibre1">— Vali muavini bayi çağır bana! dedi.</p>

  <p class="calibre1">Vali muavini gelinceye kadar da gene bir koşu pencereye gitti, aşağıya baktı. Vay anasını, amma heybetli adamdı be! Peki ama, Vilâyet'e ne diye geliyordu? Hani halkın nabzını yoklayarak şehir üzerine bilgi toplayacaktı?</p>

  <p class="calibre1">Telefon çaldı. Koştu kulaklığı aldı:</p>

  <p class="calibre1">— Aloo.. ha, sen misin? Evet? Gördüm, geliyor. Peki peki...</p>

  <p class="calibre1">Telefonu kapattı. O sırada Vali muavini de gelmişti. Kulaklığı yerine bıraktı. Vali heyecanla:</p>

  <p class="calibre1">— Geliyor, dedi.</p>

  <p class="calibre1">Vali muavini, "Kim?" diye sormadı, biliyordu.</p>

  <p class="calibre1">— Öyle mi efendim?</p>

  <p class="calibre1">— Peki ama, neden geliyor? Maksadı ne olabilir? Hani halkın nabzını yoklamak suretiyle Vilâyetimiz hakkında gereken bilgiyi alacak diyorlardı?</p>

  <p class="calibre1">Vali muavini az kalsın Vali'yi soluksuz koyacaktı:</p>

  <p class="calibre1">— Efendim, dedi, tedbirsizlik neticesi, kendisini araştırdığımız kulaklarına gitmiş olabilir!</p>

  <p class="calibre1">Aklına fena halde yattı Vali'nin. Olabilirdi.</p>

  <p class="calibre1">— Bana bak, dedi, kuzum., sen karşıla şunu, ben bir kenardan dinleyeyim. Biliyorsun, çok heyecanlıyım.</p>

  <p class="calibre1">— Sizi görmek isterlerse?</p>

  <p class="calibre1">— Yarım saat evvel çıktığımı söyle. İstersen rahatsızlandı de!</p>

  <p class="calibre1">Vali muavini genç., sağlam yapılı bir adamdı. Bu meseleye pek öyle önem vermemişti. Müfettişse,Ankara'dan özel olarak bile gönderilmişse, ne çıkardı yani? Vali çekinip korkmakta haklı olabilirdi belki ama, ona neydi? Odasına geçti, belirli bir sinirlilikle masasına oturdu. Zile bastı. Odacıya:</p>

  <p class="calibre1">— Vali bey yarım saat önce rahatsızlanıp gittiler, dedi.</p>

  <p class="calibre1">Sözünü bitirmeye kalmadı, odacı heyecanla:</p>

  <p class="calibre1">— Odasında beyim! Vali muavini kızdı:</p>

  <p class="calibre1">— Ukalâlık etme be! Ne diyorsam onu dinle!</p>

  <p class="calibre1">— Bâşüstüne beyim.</p>

  <p class="calibre1">— Yarım saat önce gitti. Arayan olursa bana gönder!</p>

  <p class="calibre1">— Emredersiniz!</p>

  <p class="calibre1">Bütün bunları Vali muavininin odasına açılan bir ara pencereden dinleyen Vali, muavininin enerjik davranışından memnun, heyecanla bekliyordu. Bakalım ne için geliyordu adam ? Maksadı neydi ? Çünkü iş çatallanmıştı birden: Şehre, şehrin Valisinden en küçük memuruna kadar soruşturma yapmak için gelmişse, kendini ısrarla gizliyorsa, ne diye elini kolunu sallaya sallaya Vilâyet'e gelmişti? Kudret Yanardağ arkasında arabacı Kel Mıstık, ilk katın merdivenlerini zııt zııt zııt, çıkmıştı. Durdu, çevresine iri gözleriyle baktı. Birden Kel Mıstık'ı gördü. Kızmadı. O da heyecanlıydı ama, hiç, belli etmiyordu heyecanını. Mırıldandı:</p>

  <p class="calibre1">— Valinin makamı nerde? Tereddütler içindeki Kel Mıstık koştu:</p>

  <p class="calibre1">— Ne buyurdunuz beyefendi ?</p>

  <p class="calibre1">— Valinin diyorum, makamı nerde?</p>

  <p class="calibre1">— En üstte beyim, en üst katta!</p>

  <p class="calibre1">Artık perhiz bozulmuş, takılmıştı adamın ardına.İkinci katın merdivenini beyefendinin sol gerisinde çıkarken mağrur, arkalarındaki meraklı kalabalığını düşünüyordu. Kredisi birden yükselivermişti gene. öyle ya, akşamdanberi memlekete cayırtıyı vermiş bir insanın yâveriymişçesine, adamla hemen hemen yanyana Vali'nin makamına çıkıyordu. Lokantacıdan alıp, karısına kaptırdıktan sonra ancak iki yüzünü geri söktürebildiği parayı "Herife verse miydi acaba? "Herif'se zııt zııt zııt çıkıyordu. İkinci kat. Durdu. Geniş bir salondu. Çok eski bir yapı. Camlan yer yer kırık, kirli pencereler, aşınmış tahtaları çivilerinden kurtulu kurtuluvermiş döşeme, badanalan dökük duvarlar... Üçüncü kata hemen çıkmadı. Arkasındaki ellerinde büyük sarı çantası, başında rölöve şapkası... Tam bir müfettiş edasıyla salonu ağır ağır sona doğru geçerken, odacılar falan kapı önlerindeki iskemlelerinden kalkıyor, neden, niçin bilmedikleri, ellerinde olmayan bir saygıyla adamı selâmlıyorlardı* öyle ki, arabacı Kel Mıstık sanki adamın gerçekten muaviniydi de, memleketi teftişe çıkmış bir devlet reisinin yanında,işin ciddîliğini kavrayıp toparlanmayan gafilleri kaş, göz, baş, el işaretleriyle uyarıyordu. Bir ara gene kendi kendine mırıldandı:</p>

  <p class="calibre1">— Hükümet binasından başka her şeye benzer!</p>

  <p class="calibre1">— Çok doğru beyefendi...</p>

  <p class="calibre1">— Bak oraya buruşturulmuş bir kâat atmışlar.. Al ordan!</p>

  <p class="calibre1">Kel Mıstık'a meydan vermeden, bir odacı hızla gitti, kâğıdı aldı. Meraklı bir halk kalabalığı ikinci katın merdiven başında omuz omuzaydı. Bakalım Vali'ye nasıl çıkışacaktı</p>

  <p class="calibre1">İçlerinden biri:</p>

  <p class="calibre1">— Vali mali takar mı böyle adam dedi.</p>

  <p class="calibre1">— Bakalım kalıbının adamı mı?</p>

  <p class="calibre1">— Kel Mıstık da muavinimi ne?</p>

  <p class="calibre1">— Allah canını ala Kel Mıstık'in. Tatavacı!</p>

  <p class="calibre1">— Yan gözle de bize bakıyor ha!</p>

  <p class="calibre1">— Herif gittikten sonra dinle gayri fort atmasını...</p>

  <p class="calibre1">"Kodaman", üçüncü katın merdivenini çıkmaya başlamıştı. Her basamakta heyecanı az daha artıyordu ama, ya devlet başa, ya da kuzgun leşeydi. Bir zamanlar İstanbul'da Borsa Kıraathanesinde maceralarını hazla dinlediği, hattâ belki de hayatında ona rehber olmuş bir Niyazi bey vardı. "Mücahede-i milliyye mücahitlerinden ve eski valilerden" diye kart kullanırdı. Kahvenin baş köşesine kurulur, dostları, ahbapları, daha çok da Ankara ile işleri olan "Erbâb-ı mesâlih" toplanır. Niyazi beyin bire bin katışlarını gerçekmişçesine dinlerlerdi. Birinde Ankara'ya gitmiş, bilmem hangi Bakanlıkta, birinin işini kovalayacakmış. Başkaları gibi ezile büzüle değil, gerçekten bir "Mücahede-i milliyye mücahidi", yurdun kurtuluş savaşını, bu savaşın tertip ve kazanılmasında başrolü oynamış büyüklerle birlikte çalışmış, bu vatanda yüzde yüz hakkı olan ünlü biri edasıyla. Ayaklarında zıt zııt zııt, iskarpinler, elde budaklı kalın baston, başta rölöve şapka... Asık yüzü, çatık kaşlarıyla sanki o günleri, hâlâ o günleri, "Mücahede-i milliyye" günlerini yaşıyormuşcasına, Bakanlığın koridorlarındakilerin şaşkın, hayran, çekimser bakışları önünde Bakanın odasına gelir. Odacı ayağa fırlar. O, yani Niyazi bay, odacıya falan, hattâ Bakana makana aldırış etmeden, kapıyı nardeyse tekmeyle açarak dalar içeriye. Vekil, ne de olsa gençten biri, masası başında, önündeki evraklarla meşgul, içeri girene pek de dikkat etmez, hattâ başı evraklarından kalkmaz. Niyazi beyse Bakanı şoke edecak. "— Oh oh oh oh," der. "... çok şükür, Allaha çok şükür... demek döktüğümüz kan, verdiğimiz emekler boşa gitmeyecek, bugünlere kavuşacakmışız?" Bakanın hayreti önünde masa yanındaki koltuğa kendini bırakır. Şapkasını çıkarıp yanındaki iskemleye kor, budaklı bastonunu bacakları arasına alır, bir eski "Mücahede-i milliyyeci"ye yaraşır kocaman bafon tabakasını çıkarır, başlar kalın bir cigara sarmaya.</p>

  <p class="calibre1">"— Nasılsın bakim Bakan bey evlâdım, iyi misin?"</p>

  <p class="calibre1">Bakan hâlâ şaşkın:</p>

  <p class="calibre1">"— Teşekkür ederim efendim. Fakat..."</p>

  <p class="calibre1">Şıp, sözünü keser Bakan'ın:</p>

  <p class="calibre1">"— Sen bana bir yorgunluk kahvesi söyle bakim..."</p>

  <p class="calibre1">Bakan zile basar, odacıya:</p>

  <p class="calibre1">"— Bak oğlum, der, "... beyefendi kahveyi nasıl içiyorlar?"</p>

  <p class="calibre1">"— Sade!" der, "yalnız söyle kahveciye, cezveyi, fincanı iyice yıkasın kahveyi pişirmeden önce. Şekerin zerresi baş ağrısı yapar!"</p>

  <p class="calibre1">Odacı saygıyla çıkarken, Niyazi bey, itinayla sardığı cigarasının kâğıdını ağır ağır yapıştırır, sonra derin bir iç geçirir:</p>

  <p class="calibre1">"— Rahmetli de böyle içerdi kahveyi!" der.</p>

  <p class="calibre1">Bakan "Rahmetli"nin kim olduğunu düşünedursun, o yaylım ateşe devam eder:</p>

  <p class="calibre1">"— Galiba Afyon cephesindeydik.. hani canım şu Yunanlıları soba borulariyle korkuttuğumuz sıralar..."</p>

  <p class="calibre1">Bakan'a önemle bakar:</p>

  <p class="calibre1">"— Sen hatırlamazsın bunu. Allah gani gani rahmet eylesin, sormuştu bana, Niyazi demişti, düşman bizden çok kuvvetli. Ne yapacağız? Tereddütsüz cevaplamıştım: Blöf yapacağız paşa hazretleri. Nasıl? Gayet basit: Soba borularını top namlularıymış gibi kullanıp, uzaktaki düşmana toplarımız hakkında fikir vereceğiz!"</p>

  <p class="calibre1">Gözleri yaşarmışçasma elinin tersiyle sildikten sonra, gene derin bir iç geçirmiş:</p>

  <p class="calibre1">"— Öyle yaptık. Afyon şehrindeki bütün soba borularını toplattık, boyattık, sonra da... malûm. Efendim gerçekten dâhiydi, erişilmezdi. Onu anlatıyordum, başım ağrıdı işte o gün. Alâkadar oldular. Ve derhal sordular: Sakın kahveyi şekerli içmeyesin Niyazi? Kahveyi az şekerli içerdim o güne kadar. Sade, buyurdular, sade!"</p>

  <p class="calibre1">Orta parmağının büküm yeriyle Bakan'nın masasına hafif hafif vurur:</p>

  <p class="calibre1">"— Leülhamd, o gün bugün..."</p>

  <p class="calibre1">Kahvesi gelir, yavaş yavaş içer, Bakan gene kim, ne, neci olduğunu soracak olur. O, "Rahmetli" üzerine yeni yeni olaylar anlatır ki, hiç kimsenin o güne kadar duyup işitmediği şeyler. Allem eder kallem eder, Bakanlıktaki işi koparır. Aklından gene Niyazi beyin bu macerası geçince, hafifçe güldü. Niyazi bey koskoca bir Bakan'a yedirmişti, kendisi ikinci derecedeki bir Vilâyet'in Valisine mi yediremeyecekti? Üçüncü kat. Hep aynı aldırış etmez, üstten üstten tavırlar. Arkadaki ellerde kocaman sarı çanta, başta rölöve şapka, ayaklarda zııt zııt zııt ayakkaplar, bıyıkta, kalın kara kaşlarda çalım... Vali de, Vali muavini de odalarının hafifçe aralık kapılarından "Herifi görünce fitili almışlardı. Düpedüz gelse, isterse Devlet Başkanı olsun, çekinmeyeceklerdi. Herifin ne olduğu belli değildi. Öyle bir konuşma tutturmaları gerekiyordu ki, ne şiş yansın, ne kebap! Vali'nin odacısı adamı görür görmez çarpılmıştı âdeta. İskemlesinden ayağa saygıyla fırlamış, ellerini önünde kavuşturmuştu.</p>

  <p class="calibre1">O, kalıbına, kıyafetine uygun biçimde odacıya gürledi:</p>

  <p class="calibre1">— Nerde Vali?</p>

  <p class="calibre1">Vali muavininin tenbihini hatırladı:</p>

  <p class="calibre1">— Yarım saat önce gittiler efendim.</p>

  <p class="calibre1">— Vali muavini de yok mu?</p>

  <p class="calibre1">— İçerdeler efendim.</p>

  <p class="calibre1">Zaten Vali ile Vali muavininin odaları yanyanaydı, kapıları üzerindeki siyah zemine sarı yaldız harflerle VALÎ, VALÎ MUAVİNİ yazılı küçük tabelâlar durumu açıklıyordu.</p>

  <p class="calibre1">— Haber ver, dedi odacıya, görüşmek istiyorum! Odacı dolaşan ayaklarıyla koştu, haber verdi. Vali muavini kendini sert, otoriter göstermeğe zorlayarak:</p>

  <p class="calibre1">— Kimmiş? Ne istiyormuş?</p>

  <p class="calibre1">— Bilmiyorum efendim.</p>

  <p class="calibre1">— Gelsin bakalım!</p>

  <p class="calibre1">Odacı kapıyı saygıyla açtı, kıyıya çekildi."Kodaman" içeri heybetle girdi. Bütün sert ve otoriter görünmek hevesine karşılık, Vali muavini bir an tokat yemişçesine, adamın heybetiyle âdeta çarpılarak, iskemlesinden kalktı:</p>

  <p class="calibre1">— Buyrun efendim, buyrun!</p>

  <p class="calibre1">Vali de aynı şeyleri görmüştü ara pencereye gerili perdenin aralığından. Yüreği hızlı hızlı çarpıyordu, soluğunu tutmuştu, konuşulanlara kulak verdi.</p>

  <p class="calibre1">— Vali beyden şunu öğrenmeye gelmiştim: Anayasa'nin teminat altına aldığı, yurt içi seyahatler ne zamandan beri tahdit edildi? Bizim bilmediğimiz yeni bir kanun mu çıktı acaba?</p>

  <p class="calibre1">Vali muavini hafifçe öksürdü:</p>

  <p class="calibre1">— Anlayamadım?</p>

  <p class="calibre1">— Açıkçası, akşamdanberi ısrarla takip ediliyor, geceyi nerede geçirdiğim merak buyuruluyormuş. İşte, geldim. Buyurun!</p>

  <p class="calibre1">Vali tam da böyle düşünmüştü adamı, öyle ya, "yurt içi gezileri yapmağa çıkmış bir vatandâş"ım derse, takip ediliyor, rahatsız oluyorum diye dertlenirse? İşte dertlenmişti!</p>

  <p class="calibre1">Vali muavini:</p>

  <p class="calibre1">— Kim takip ediyormuş efendim? dedi. Kim merak duyuyormuş?</p>

  <p class="calibre1">— Orasını sizin bilmeniz lâzım beyefendi. Hüviyetimi mi istiyorsunuz? Onu da buyurun! önceden ceketinin iç cebine yerleştirdiği "Kimlik" cüzdanını Vali muavininin önüne açtı. Vali muavini çabucak bir göz atışla şunları okudu: İstanbul doğumlu, Behiç oğlu, Firdevs'ten doğma; tevellüt 82</p>

  <p class="calibre1">Ama bütün bunlardan hiçbir şey anlaşılamazdı ki.</p>

  <p class="calibre1">— Buyurun beyefendi, sinirlenmeyin, rica ederim. Yurttaşın yurt içi gezileri tahdit edilmemiştir ve böyle ne yeni, ne de eski bir kanun yoktur, çıkmamıştır.</p>

  <p class="calibre1">Tatlılıkla sordu:</p>

  <p class="calibre1">— Kahveyi nasıl emredersiniz?</p>

  <p class="calibre1">— Mersi, dedi Kudret Yanardağ. Ankara trenine yetişmem lâzım! "Ankara" sözü öte yanda Vali'yi, bu arada da Vali muavinini ürkütmediyse bile, "Herifin müfettişliği üzerine çıkmış şayiayı kuvvetlendirdi.</p>

  <p class="calibre1">Canını dişine takan Vali muavini, öte yandaki Vali'nin merak edip durduğu soruyu sordu nihayet:</p>

  <p class="calibre1">— Ne işle meşgulsünüz beyefendi?</p>

  <p class="calibre1">"— Maksadınızı anlıyorum. Beni yakalamak, sonra da kıskıvrak bağlamak istiyorsunuz ama, yağma yok!" demek isteyen bir gülüşten sonra:</p>

  <p class="calibre1">— Farzedin herhangi bir müteahhit! dedi. Vali muavininin aklından geçenleri anlamışçasına gene sordu:</p>

  <p class="calibre1">— Bununla ilgili belgelerimi görmek ister misiniz?</p>

  <p class="calibre1">— Aman efendim, rica ederim.</p>

  <p class="calibre1">— Belki de öğretmenim!</p>

  <p class="calibre1">— Olabilir.</p>

  <p class="calibre1">— Yahut celep!</p>

  <p class="calibre1">— Rica ederim.</p>

  <p class="calibre1">— Düpedüz tüccarsam ne buyurulur?</p>

  <p class="calibre1">— O da pekâlâ mümkün beyefendi!</p>

  <p class="calibre1">Vali muavininin masası yanındaki rahat koltuğa kuruldu. Artık teşebbüsü eline almıştı.</p>

  <p class="calibre1">— Bir orta şekerli içerim, dedi.</p>

  <p class="calibre1">Odacı kapıda duruyordu zaten, kapı da açıktı. Kel Mıstık'ın başı uzanıp çekiliyor, her uzanıp çekildikçe de gururu artıyor, Vali muavininin kapı önünü doldurmuş meraklılar kalabalığına durumu anlatıveriyordu:</p>

  <p class="calibre1">— Hah, bakın, Vali muavinini şaşırttı!</p>

  <p class="calibre1">— Hah, oturdu.</p>

  <p class="calibre1">— Ulan ne lâflar söylüyor herif be, pravo!</p>

  <p class="calibre1">Bütün bunların farkında "Kodaman"sa, koltuğa yayıldıkça yayılıyor, gittikçe artan bir önemle bastırıyordu: İster müteahhit, ister öğretmen, isterse tüccar olayım. Bir kelimeyle vatandaşım, değil mi?</p>

  <p class="calibre1">Vali muavini iyice etkisine girmişti:</p>

  <p class="calibre1">— Şüphesiz beyefendi!</p>

  <p class="calibre1">— Şehrinize geldim, lokantalarınızda yemekler yedim, otellerinizde yatmak istedim. Fakat...</p>

  <p class="calibre1">Vali muavini bu yanda, Vali de öte yanda anlamışlardı leb denince ardından gelecek leblebiyi. Lokantalar, oteller sağlık kurallarına aykırı, bir kelimeyle pistiler. Adam, bir vatandaş olarak yerden göğe kadar haklıydı.</p>

  <p class="calibre1">Kısaca:</p>

  <p class="calibre1">— Hak-kı âliniz var beyefendi, dedi.</p>

  <p class="calibre1">Ama karşısındaki adam yumuşayacaklardan değildi. Tam bir müfettiş, tam bir görevli haliyle ardını getirdi:</p>

  <p class="calibre1">— Fakat, yatamadım. Sonraa... dikkat edin, çok dikkat edin, otellerde beyannamesiz, hattâ hiçbir kayıt kuyuda dayanmadan kaçak birtakım insanlar yatırılıyor ve ilâ maşallah, bu işlerle görevli makamlar uyuyorlar!</p>

  <p class="calibre1">— Hangi otellerde rastladınız beyefendi ?</p>

  <p class="calibre1">— Bunu bilmek sizin vazifeniz, benim değil! Vali muavini bozuldu.</p>

  <p class="calibre1">— Burada oturup, evrak imzalamakla memleket hizmeti görülmüş olmaz beyefendi!</p>

  <p class="calibre1">Ve artık açıldı:</p>

  <p class="calibre1">— Bu vatan, bu aziz vatan, ne sizin, ne benim, ne de başkalarının. Ama hepimizin, anlıyor musunuz?</p>

  <p class="calibre1">Vali muavini öyle etkisine girmişti ki:</p>

  <p class="calibre1">— Anlıyorum efendim, dedi.</p>

  <p class="calibre1">— Bu yurdun lokantaları, otelleri, esnafının sattığı emtia sağlık kurallarına aykırı olmamakla kalmaz, satılan yerler de aynı sağlık kuralları anlayışı içinde... Çokluk olduğunca gene sözünün ardını unutuvermişti:</p>

  <p class="calibre1">— Efendim?</p>

  <p class="calibre1">— Hak-kı âliniz var beyefendi.</p>

  <p class="calibre1">— Sonra... küçük, basit bir şaraphane gördüm. Pisliği, şarabının berbatlığı bir yana, partimizin sayın büyüklerinin taş basma resimlerini müstekreh duvarlarına çirişle yapıştırarak, bu saygıdeğer zevatı âdeta manevî bir azaba mahkûm etmişti. Sorarım size: İktidarda bulunan bir partinin çok çok çok saygıdeğer büyüklerine karşı böyle saygısızca bir muamele reva mıdır?</p>

  <p class="calibre1">Ve yeni bir tokat:</p>

  <p class="calibre1">— Yoksa sizler de muhalefet'e sempati mi besliyorsunuz?</p>

  <p class="calibre1">Valinin de, Vali muavininin de akılları başlarından gitti, öte yandaki Vali az kalsın, "Hâşâ!" diye bağıracaktı.</p>

  <p class="calibre1">Vali muavini:</p>

  <p class="calibre1">— Rica ederim, dedi. Kaabil mi ?</p>

  <p class="calibre1">— O halde, hemen emir verin, o resimler oradan indirilip, duvarlar badanalansın, ve büyüklerimizin daha gösterişli resimleri kendilerine en lâyık şekilde çerçevelenip...</p>

  <p class="calibre1">— Duvarlara asılsın beyefendi. Not ediyorum...</p>

  <p class="calibre1">Kahvesi gelmişti, önüne konurken, o, âdeta görmedi bile bunu. Sağ elinin üzeri kıllı kaim parmağını Vali muavininin not etmekte olduğu bloknota sertçe uzattı:</p>

  <p class="calibre1">— Yaz, iki. Bazı mâil-i inhidam binalara rastladım. Turistik bölgelerde oldukları, yahut da olmaları lâzım geldiği halde hâlâ istimlâk edilip yıktırılmamış, yahut da sahiplerine, semtin şerefiyle mütenasip şekilde yeniden yaptırılması için emir verilmemiş...</p>

  <p class="calibre1">— Not ediyorum beyefendi...</p>

  <p class="calibre1">Kahvesini aldı, yudumladı. Vali muavininin yazısını bitirmesini bekledi.</p>

  <p class="calibre1">— Evet efendimiz...</p>

  <p class="calibre1">— Sonra, bu bina, Vilâyet'in bulunduğu hükümet binası...</p>

  <p class="calibre1">Vali muavini de biliyordu binanın eksikliğini, yetersizliğini.</p>

  <p class="calibre1">— Hak-kı âliniz var beyefendi, ama bu iş... malûm-u âliniz...</p>

  <p class="calibre1">— Evet?</p>

  <p class="calibre1">— Bütçe meselesi ?</p>

  <p class="calibre1">— Evet, orası öyle ama, yazdınız mı? Ankara'ya yazdınız, durumu bildirdiniz mi?</p>

  <p class="calibre1">Şahlandı:</p>

  <p class="calibre1">— Bu millet, gemilerini altından, yelkenlerini de atlastan yapacak kadar kudretli bir mazinin devamıdır arkadaş! Vali muavini iskemlesinde kalkıp oturdu:</p>

  <p class="calibre1">— Hak-kı âliniz var efendim.</p>

  <p class="calibre1">— Onun için, yaz, yazın, bağırıp çağırın., ne demek? Bütün Türkiye muazzam bir şantiye halinde bugün. Masalarınızın başında, önünüzdeki evraklara imza atmakla işlerin görülemeyeceği bir devre, dinamik bir devre geldiğinizin farkında değil misiniz ? Silkinin bir parça. Gemilerini altından, yelkenlerini atlastan yaptırabilecek gücü kendinde görmüş dedelere lâyık torunlar olduğunuzu hatırlayın! Kapı önünde Kel Mıstık sevinç ve gururdan âdeta oynuyordu.</p>

  <p class="calibre1">— Yaşasın, yaşasın anam avradım olsun. Ne sözler be!</p>

  <p class="calibre1">— Demek müfettişler müfettişi ?</p>

  <p class="calibre1">— Daha büyük, dedi. Şerefsizim daha büyük! Sonra başladı övünmeğe:</p>

  <p class="calibre1">— Trenden indi efendi, baktım taksiye gidecek, hemen yolunu kestim, dedim; beyefendi böyle buyur. Bir baktı, akıllı adam tabî, anladı derhal, geldi, bindi bizim arabaya ya, herif sağlama var bir yüz on, yüz yirmi kilo!</p>

  <p class="calibre1">İri yarı biri:</p>

  <p class="calibre1">— Ben doksan kiloyum, dedi. O, yüz yirmiden aşağı değil!</p>

  <p class="calibre1">İçerden Vali muavininin sesi:</p>

  <p class="calibre1">— Mıstık! Mıstık toparlandı:</p>

  <p class="calibre1">— Efendim beyim?</p>

  <p class="calibre1">— Ankara'ya ekspres kaçta?</p>

  <p class="calibre1">— Birde.</p>

  <p class="calibre1">"Kodaman" kahvesini sallayıp sallayıp tepesine diktikten sonra, kalktı. Bilek saatine baktı:</p>

  <p class="calibre1">— Yirmi dakika var. Bana müsaade, dediğim gibi, kudretli bir mazinin mirasını taşıyan insanlarsınız. Unutmayın bunu. Ecdat bize bakıyor, bizi seyrediyor; tarih gözlerini bize dikmiş!</p>

  <p class="calibre1">— Hak-kı âliniz var efendim..</p>

  <p class="calibre1">Kapıya kadar yolcu ettikten sonra masasına döndü, kendini iskemlesine bıraktı. Her yanı terlemişti sıkıntıdan. Adamın kim, ne, neci olduğunu uzun uzun düşünmek bile istemiyordu. Kim olursa olsun, neci olursa olsundu.</p>

  <p class="calibre1">Valinin sesi:</p>

  <p class="calibre1">— Gelsene biraz!</p>

  <p class="calibre1">Kalktı, isteksizlik, hattâ öfkeyle gitti.</p>

  <p class="calibre1">*</p>

  <p class="calibre1">Otelcinin, şehrin tâ öbür başında tutup döşediği evde bir haftadan çok kalmaya lüzum görmeyen Semâ, bir gece valizi ve çantasıyla eksprese atlamış, İstanbul'un yolunu tutmuştu. Sabahleyin Haydarpaşa'da trenden inen genç ve güzel kadın, İstanbul'un yabancısı olmadığından, Tepebaşı'ndaki bir otele inmiş, sonra da hiç vakit kaybetmeden "Müfettiş beyin" verdiği adrese koşmuştu. Verilen adres, Cağaloğlu'ndaki büyük iş hanlarından birinin üçüncü katında, küçük, gösterişsiz bir yazıhaneydi. Kapıyı vurdu, bekledi.</p>

  <p class="calibre1">Az sonra içerden kalın bir ses:</p>

  <p class="calibre1">— Buyurun!</p>

  <p class="calibre1">Girdi. Yoğun bir sigara dumanı yüzüne tembel, gri bir yel gibi çarpıp geriletti. Ama, aldırmadı. Tam karşısındaki geniş tahta masanın başında birbirine yakın, ufacık ufacık gözlü, ama bakışından cin mi cin, kurt mu kurt olduğu belli biri oturuyordu. Yanıbaşındaki iskemlede, daha çok erkeği hatırlatan, kırkın üstünde gösteren, yaşıyla kıyaslanamıyacak biçimde, daha çok gençlere özenmişe benzeyen bir kadın, kalın siyah çerçeveli gözlüğü ardından, şaşı şaşı bakıyordu. Masanın bu yanında da kocaman elli, ayaklı, iri kulaklı, saçları hemen tamamiyle ağarmış, geniş omuzlu biri, iskemlesine yatar gibi uzanmıştı. O kadar ki, içeri yabancı bir kadının girmesi bile onu bu sallapati uzanışından davrandırıp, hiç olmazsa derleyip toparlatamamıştı. Kapı yanında, ötede, oturmuş, ayakta, tilki bakışlı, kravatlılar. Semâ'nın gözüne geniş tahta masa üzerinde, yeni basıldıkları, mürekkeplerinin yaş yaş parlamasından belli, iki ayrı yığın halindeki iki gazete ilişti. Biri ESNAFIN SESİ, öteki İŞ VE İŞÇİ HABERLERİ, Semâ için ne o, ne de öteki önemli olmadıklarından, üzerlerinde durmadı. Çevresindekilere şaşkın, şaşkın bakarak sordu:</p>

  <p class="calibre1">— İdris beyi arıyorum!</p>

  <p class="calibre1">Geniş tahta masa başında ufacık gözleriyle, cin gibi oturmakta olan adam:</p>

  <p class="calibre1">— Ben'im, dedi. Bir emriniz mi vardı ?</p>

  <p class="calibre1">— Müfettiş bey, kendilerini burada bulmamı söylemişlerdi de..</p>

  <p class="calibre1">Cigara dumanı yüklü havada bir an alaya, matrağa benzer bir şeyler uçuşur gibi oldu. Kocaman elli, ayaklı, iskemlesine yatarcasına uzanmış adam, gülümseyerek ensesini kaşırken, yanmdakine göz kırptı, bir başkası arkadaşına bir şeyler fısıldadı. Çakmışlardı "Manzara"yı. Bıyık altından gülüyorlar, bunu kadından saklamaya çalışıyorlardı ama, saklıyamamışlardı. Yalnız, İdris Bey'in sağında oturmakta olan erkek suratlı, genç özentisi içindeki kırk beşlik kadın somurtmuş, somurtunca da, alabildiğine gudubetleşmişti.</p>

  <p class="calibre1">Yıllarca öncenin "Istidacı İdris"i:</p>

  <p class="calibre1">— Müfettiş bey, dedi, henüz teftişten dönmediler.</p>

  <p class="calibre1">— Ne zaman dönecekler? Gudubet kadın dayanamadı:</p>

  <p class="calibre1">— Çok mu lâzım?</p>

  <p class="calibre1">Genç kadın, kart bir erkeği hatırlatan gudubet kadına şöyle bir baktı, sinirlenmişti:</p>

  <p class="calibre1">— Sizi neden alâkadar etti?</p>

  <p class="calibre1">— Aynı suali ben de size sorabilir miyim?</p>

  <p class="calibre1">— Nasıl?</p>

  <p class="calibre1">— Müfettiş beyi nereden tanıyorsunuz? Niçin arıyorsunuz? Onunla ne alâkanız var?</p>

  <p class="calibre1">Semâ, kadına dudak büküp, İdris beye döndü:</p>

  <p class="calibre1">— Ne zaman gelecekler acaba?</p>

  <p class="calibre1">Kocaman elli, kocaman ayaklı adam, kaba kaba güldü:</p>

  <p class="calibre1">— Teftişleri ne zaman sona ererse!</p>

  <p class="calibre1">Tam bu arada kapı sertçe açıldı, yirmi yaşlarında bir genç içeriye bomba gibi girdi:</p>

  <p class="calibre1">— Vâldanım, haydi, tüyüyoruz!</p>

  <p class="calibre1">"Müfettiş bey"in çizgili kahverengi kostümünün kumaşmdandı elbisesi. Ceketinin sol yakasında bir hukuk rozeti taşıyordu. Gözü birden Semâ'ya ilişince safi dikkat kesilmiş, kulaklarına kadar kızarmıştı. Genç kadın da ona bakıyordu hayretler içinde. Hem tıpkı tıpkısına "Müfettiş bey"in bir başka modeli, hem de çok yakışıklıydı. Üstelik kapkara bıyığı da tıpkı tıpkısına "Müfettiş bey"e benziyordu. İçeri girerken: "Valdânım, haydi tütüyoruz!" demişti. Sakın "Müfettiş bey"in oğlu, gudubet kadın da "Müfettiş bey"in eşi olmasındı? Gudubet kadınsa şu, az önce sorusunu karşılıksız bırakan şırfıntıya bunu anlatmak istiyordu. Oğluna:</p>

  <p class="calibre1">— Beyban gene kayıplara karıştı Tunç, dedi Arayan arayana!</p>

  <p class="calibre1">Genç kadın anlamıştı:</p>

  <p class="calibre1">— Siz hanımısınız galiba?</p>

  <p class="calibre1">— Başka sahibi çıkmazsa..</p>

  <p class="calibre1">— O halde özür dilerim hamfendi. Bana, bekâr olduklarını söylemişlerdi..</p>

  <p class="calibre1">Kocaman elli, ayaklı adam gene lâfa karıştı:</p>

  <p class="calibre1">— Ah Müfettiş bey, ah! Bir başkası:</p>

  <p class="calibre1">— Sakın evlenme falan teklif etmiş olmasın?</p>

  <p class="calibre1">Genç kadın birden genelleşiveren matrak konuşmadan rahatsız olmuş, şaşırmıştı. Bir süre dinledi.</p>

  <p class="calibre1">— Erkek değil mi? Neden etmesin? — Yoo.. arkadaşım yamandır!</p>

  <p class="calibre1">Semâ ağlayacak kadar hırslı, gudubet kadına: — Bir dakika müsaade eder misiniz hanımefendi? Gudubet kadın merakla kalkarken, genç üniversiteli:</p>

  <p class="calibre1">— Bizim moruk gene baltayı taşa vurdu gibime geliyor! dedi.</p>

  <p class="calibre1">Kocaman elli ayaklı:</p>

  <p class="calibre1">— Babanın zenaatı oğlum! Köşeden kupkuru biri:</p>

  <p class="calibre1">— Yahu, dedi, fazla uzadı bu sefer. Gelecekse gelse de...</p>

  <p class="calibre1">— Dalgamıza baksak, diye iskemlesinde kımıldandı tahsildar yapılı daha bir başkası.</p>

  <p class="calibre1">Kocaman elli ayaklı adam, genç üniversiteliye:</p>

  <p class="calibre1">— Çıkıp baksana ananla ne konuşuyor karı? dedi.</p>

  <p class="calibre1">Üniversiteli çıkacak oldu, vazgeçti:</p>

  <p class="calibre1">— Boşver..</p>

  <p class="calibre1">— Niye?</p>

  <p class="calibre1">— Kocakarı sevmez sırrının öğrenilmesini: Gerçekten de, Semâ, gudubet kadına, yani Kudret Yanardağ'ın, paşa soyundan gelmiş eşine, onu öfkeden kudurtup çıldırtacak sırrı veriyordu: Anadolu ilinde, bir otelcinin evinde tanışmışlardı. Hani söylemesi ayıp ama, kaza kader kurbanı oldu mu insan, başına gelenler pişmiş tavuğun bile başına gelmiyordu. Aslına bakılırsa o da, İstanbul kıyı mahallelerinden birinin aşı boyalı bir evinde dünyaya gelmiş, okullara gitmiş, sonra da deli gençlik,kendini bir sarı saçlı, mavi gözlüye ziyan ettirmişti. Bütün bunlar da bir şey değildi belki. Baştan çıkanın önüne düşen, yol göstermekten dem vuranı çok olurdu, önce akrabalar, sonra komşuların uçarı hovarda oğlanları... sesi de güzeldi azbuçuk, geneleve düşeceğine, okuyucu olmağa karar vermiş, Anadolu'ya turneye çıkan truplardan birine katılmıştı. İşte o sıra tanımıştı otelciyi.. Oda, tıpkı tıpkısına "Müfettiş bey" gibi, bekâr olduğunu söylemiş, alıp evine götürmüştü. Sonradan öğrenmişti adamın evli olduğunu ama, iş işten geçmiş, çaresiz adamın boyuyla beraber çocuklar yetiştirmiş karısının üstüne kuma olmuştu. Aylar geçmiş, hergün hır-gür.. derken bu "Müfettiş bey" bir gece evlerine misafir gelmiş, durumu öğrenince işe karışmış, otelcinin nikâhlısına bir türlü, ona bir türlü, otelciye de bir türlü... Hani alınmasın hanımefendi ama, kocası bir parça... Gudubet kadının genç kadına kanı kaynayıvermiş, aklından, "Ahret kardeşi", komşu "Ebe Hayriye" geçmişti. Kaç vakittir genç, güzel, eli yüzü düzgün bir tane bulalım deyip duruyordu. Hazır ayaklarına gelmişti işte!</p>

  <p class="calibre1">— Ne alınacağım şekerim, dedi. Bilmem mi ben güttüğüm domuzun huyunu?</p>

  <p class="calibre1">— Boylu, boslu, yakışıklı ama...</p>

  <p class="calibre1">— Bakma boylu bosluluğuna, yakışıklılığına... Sır verircesine fısıldadı:</p>

  <p class="calibre1">— Ben ondan daha erkeğim!</p>

  <p class="calibre1">Genç kadının gözlerinin içine öyle bir baktı ki, genç kadın azgın bir erkeğin bakışıyla karşılaştığını sandı bir an.</p>

  <p class="calibre1">— O gece bileziklerimle küpelerimi teslim ettim ona. Otelcinin hanımından da, bana verilmek üzere kadının bilezikleriyle küpelerini, bilmem kaç lira parasını almış, sözde bana verecekmiş. Hiiç. Ortalardan silindi gitti. Onun için, siz madem eşisiniz..</p>

  <p class="calibre1">Gudubet kadın:</p>

  <p class="calibre1">— Hiç merak etme şekerim, dedi. Ben herşeyleri tereyağından kıl çeker gibi hallederim.</p>

  <p class="calibre1">Yarı açık yazıhane kapısına gitti, seslendi:</p>

  <p class="calibre1">— İdris efendi!</p>

  <p class="calibre1">— Efendim?</p>

  <p class="calibre1">— Bir dakika gelir misin?</p>

  <p class="calibre1">Gözleri cin gibi parlayan İdris, mavi kravatını düzelterek geldi. Gudubet kadın onunla içli dışlıydı. Tabiî Kudret Yanardağ bilmiyordu bunu.</p>

  <p class="calibre1">— Buyurun, dedi Îdris.</p>

  <p class="calibre1">— Semâ hanımın gelip yazıhanede Kudret'i aradığını kendisine sakın söyleme!</p>

  <p class="calibre1">İdris merakla:</p>

  <p class="calibre1">— Niçin?</p>

  <p class="calibre1">— Bizim gemi aslanı gene dolap çevirmek isteyecek bana kalırsa!</p>

  <p class="calibre1">— Ne gibi?</p>

  <p class="calibre1">— Şimdilik bırak ne gibisini. Sonra anlatırım. Duydun mu? Semâ hanımın gelip onu aradığını söyleme. Arkadaşlarına da söyle, onlar da kaçırmasınlar ağızlarından. Oldu mu?</p>

  <p class="calibre1">— Bâşüstüne, dedi İdris. Sonra oğluna seslend:Tuuunç</p>

  <p class="calibre1">Genç üniversiteli yazıhaneden fırladı:</p>

  <p class="calibre1">— Hoop!</p>

  <p class="calibre1">Semâ gülüverdi. Ne şeker çocuktu. Annesi:</p>

  <p class="calibre1">— Haydi gidiyoruz.</p>

  <p class="calibre1">İçerdekilere toptan bir: "Allahaısmarladık çocuklar!" dedikten sonra, çekimserlikle dikilmekte olan genç kadına:</p>

  <p class="calibre1">— Haydi şekerim, dedi. Yürüsene! Semâ şaştı:</p>

  <p class="calibre1">— Ben de mi? Nereye?</p>

  <p class="calibre1">— Bize gideceğiz!</p>

  <p class="calibre1">— Aa...,</p>

  <p class="calibre1">— Neden?</p>

  <p class="calibre1">Tunç'la karşılaştı bakışları, yeniden kızardı. Gözlerini önüne indirdi. Sonra:</p>

  <p class="calibre1">— İyi ama, eşyalarım...</p>

  <p class="calibre1">— Hangi otelde?</p>

  <p class="calibre1">— Tepebaşı'nda. İsmini unuttum.</p>

  <p class="calibre1">— Zarar yok. Atlarız bir taksiye, alırız eşyalarını, Sonra doğruca bize. Çünkü sen bana çok lâzımsın. Bizim domuz müfettiş, altınların üstüne yatacak gibi geliyor bana! Genç kadını elinden çekti, üçü, merdiven karanlığına yürüdüler.</p>

  <p class="calibre1">İdris dirseklerini masaya dayamış, yüzünü avuçlarına almış, gidenlerin ardından bakıyor, "Müfettiş bey"i düşünüyordu: Nasıl olsa dönüp, dolaşıp gelecekti. Tilkinin kürkçü dükkânına yolunun eni-konu düşmesi gibi. Gelecek, kafasında kimbilir neler parçalanacaktı! İçini çekti.Kocaman elli, ayaklı adam, ÎŞ VE ÎŞÇÎ HABERLERİ gazetesini ağır ağır katlayıp geniş tahta masanın bir kıyısına bırakıyor, bir başka arkadaşı bantlıyor, daha bir başkası da abone defterindeki adreslere göre, bantların üzerlerini yazıyordu. Kocaman elli ayaklı adam, içini çeken İdris'e baktı:</p>

  <p class="calibre1">— Ne o? Niye içini çektin?</p>

  <p class="calibre1">— Fıkara Müfettiş bey aklıma geldi de...</p>

  <p class="calibre1">— Niye?</p>

  <p class="calibre1">— Niyesini bilmem ama, Şehvar bir çorap öreceğe benziyor fıkaranın başına!</p>

  <p class="calibre1">Bantlanmış gazetelerin üzerlerini yazmakta olan yeşile çalan mavi gözlü, kırkbeşlik adam:</p>

  <p class="calibre1">— Ne gibi? dedi.</p>

  <p class="calibre1">— Ne gibisini de bilmem. Durum, Müfettiş bey için hiç de iç açıcı değil. Karı gene şipşak bir plân hazırlamış olacak, Kudret buraya uğrarsa, bu kadından bahsetmeyin dedi!</p>

  <p class="calibre1">— Anlamayacak ne var bunu ? Genç kadını kocasından kıskandı. Ebenin evine zula edecek!</p>

  <p class="calibre1">Oradakilerin aklına yatmıştı:</p>

  <p class="calibre1">— Sahi ha! dedi biri. öteki ekledi:</p>

  <p class="calibre1">— Hiç düşünmedik. Doğru.. Kocaman elli ayaklı:</p>

  <p class="calibre1">— Fakat karı da kıyak karı ha!</p>

  <p class="calibre1">— Şehvar ineklik etmese de...</p>

  <p class="calibre1">— Değil mi ya? Kocaman elli ayaklı:</p>

  <p class="calibre1">— Ben o maksatla söylemedim, dedi. îdris!</p>

  <p class="calibre1">— Ya?</p>

  <p class="calibre1">— Bu yazıhaneye bir kadın lâzım değil mi?</p>

  <p class="calibre1">— Teftişlerde mi?</p>

  <p class="calibre1">— Tabiî.! îdris'in aklına "Teftişler" gelince, kaç vakittir Anadolu içlerinde dolaşıp duran, elbette "Tahsilat" yapan Kudret Yanardağ'ın bunca zamandır neden para yollamadığını hatırladı.</p>

  <p class="calibre1">— Yazıhane kirası, benim ev kirası, bakkal borcu... şerefsizim eve hangi sokaklardan gideceğimi şaşırdım gene!</p>

  <p class="calibre1">Kocaman elli ayaklı adam:</p>

  <p class="calibre1">— Ya ben? dedi.</p>

  <p class="calibre1">Ötekiler de hemen hemen aynı durumdaydılar:</p>

  <p class="calibre1">— Annemin reçetesi bir haftadır cebimde!</p>

  <p class="calibre1">— Benim köroğlu doğuracak, bekle diyorum. Kudret âbin teftiş ve tahsilattan dönsün!</p>

  <p class="calibre1">İdris gene içini çekti:</p>

  <p class="calibre1">— Evine de yollamamış, dedi. Baksana, Şehvar canavar gibiydi...</p>

  <p class="calibre1">— Oğlanlar? Oğlanlar ya?</p>

  <p class="calibre1">— Kız?</p>

  <p class="calibre1">— Fakat birader, Kudret'inki de hayat değil şerefsizim. Biryandan kenef karı, öte yandan oğlanlar, kız... Milyon geçmeli eline ki, belki!</p>

  <p class="calibre1">Kocaman elli ayaklı adam:</p>

  <p class="calibre1">— Milyon geçse eline gene hava, dedi. Değil mi ki o karının pokeri, beziği, seviciliği var? Bırak.</p>

  <p class="calibre1">— Doğru.</p>

  <p class="calibre1">— Deve dişi gibi adamı almış avucunun içine!</p>

  <p class="calibre1">— Ona da müstahak. Neden gitti de paşazadedir diye yedi denizin dışarı attığını aldı? Çeksin pezevenk!</p>

  <p class="calibre1">İdris:</p>

  <p class="calibre1">— Yoook, dedi. Bakın bunda günahını aldınız adamın. Ben içindeyim evlenmesinin. O, ensesine vur, ağzından lokmasını al annesi yok mu annesi?</p>

  <p class="calibre1">— O mu sebep?</p>

  <p class="calibre1">— Ben biliyorum, içindeyim dedim ya! Bütün sebep o. Neymiş ? Soy, sop, hesap, nesep sahibiymiş.Koca Anadolu şehrinde bir talibi çıkmamış da, zavallı Kudret'e daskalladılar.!</p>

  <p class="calibre1">Kocaman elli ayaklı:</p>

  <p class="calibre1">— Almasaydı efendim, dedi. Almasaydı!</p>

  <p class="calibre1">— Olur mu yahu? Annesi. Sonra bilirsiniz annesine ne kadar düşkün olduğunu!</p>

  <p class="calibre1">— Kaç para? Şehvar bu. Anne manne dinler mi?</p>

  <p class="calibre1">— Oda doğru..</p>

  <p class="calibre1">— Lâf aramızda, şuraya geldi mi ben bile korkuyorum!</p>

  <p class="calibre1">— Şerefsizim ben de. —Ya ben?</p>

  <p class="calibre1">— Ödüm kopuyor anam avradım olsun...</p>

  <p class="calibre1">Cağaloğlu durağında, Tunç:</p>

  <p class="calibre1">— Dolmuşa binelim anne, dedi.</p>

  <p class="calibre1">Şehvar kaim çerçeveli gözlüğünün ardından oğluna öyle bir baktı ki, delikanlı yuttu.</p>

  <p class="calibre1">— Taksi!</p>

  <p class="calibre1">Kapkara, kocaman bir taksi önlerinde durdu:</p>

  <p class="calibre1">— Evet?</p>

  <p class="calibre1">— Bizi Tepebaşı'na götüreceksin. Bir otelden bavulumuzu, valizimizi alacağız. Oradan da... İstanbul'un Maçka, Şişli, Nişantaşı falan gibi eski ve çok ünlü semtlerinden hemen sonra gelen bir başka büyük semtinin adını söyledi. Şoför kart karının pazarlık edeceğini sanmıştı.</p>

  <p class="calibre1">— Götürelim bayan, dedi.</p>

  <p class="calibre1">"— Kaç para vereceğiz ?" denmesini bekledi ama, kart karı sormadı. Arabanın arka kapısını açtı, yanındaki genç, güzel, cıvıl cıvıl kadına kibarca:</p>

  <p class="calibre1">— Buyur şekerim! dedi.</p>

  <p class="calibre1">Genç kadın arabaya girerken, genç üniversiteli de annesine çaktırmadan genç kadına bakıyordu.Arabaya girerken eğilmişti. Eteği kalkmış, bacağının büklüm yerinden yukarısı bir an bembeyaz meydana çıkmıştı. Genç üniversiteli orasını dişleyebilmenin hasretiyle yandı. Her yanı gerilmiş, kanı damarlarında kurşun gibi dolaşmağa başlamıştı.</p>

  <p class="calibre1">Annesi de girdi arabaya, oğluna:</p>

  <p class="calibre1">— Sen öne geç! dedi.</p>

  <p class="calibre1">Şoförün yanına geçerken içi içini yiyordu. Anne manne, ne inek karıydı şu be! Araba yürüdü. Genç kadın, gudubet karının solundan öndeki genç, üniversiteliye bakıyordu göz ucayla, "Göz ucuyla", çünkü anlamıştı sevici annesinin kendisini oğlundan kıskandığını.</p>

  <p class="calibre1">— Demek sizin bilezikler, küpelerle, otelcinin karısından aldıkları onda?</p>

  <p class="calibre1">— Evet</p>

  <p class="calibre1">— Peki. Bana rastladığınız çok iyi oldu.. Arabanın içine doğru yarım sol yapmış genç kadına yiyecek gibi bakmakta olan oğlunun bakışını yakalayarak kan tepesine çıktı:</p>

  <p class="calibre1">— önüne dön!</p>

  <p class="calibre1">— Ee.. sen de be, dedi. Kadın kızdı:</p>

  <p class="calibre1">— Ee.. mi? Sen de be mi?</p>

  <p class="calibre1">— Kes yahu..</p>

  <p class="calibre1">Hırsla önüne döndü, tâ Tepebaşı'na kadar bir daha arkaya bakmadı. Genç kadın, ya da kızların yanında kendini kaybediyordu annesi. Babası mı vardı karşısında? Ona bağırır, çağırır, ortalığı süpürtür, kap yıkatır, çöpçüye çöp tenekesini koştururdu ama, Tunç, babası Kudret Yanardağ değildi! Tepebaşı'nda otelin önünde durdular. Semâ arabadan çabucak indi, koşarak otel merdivenini çıktı, kapıda kayboldu. Tunç arabanın arkasındaki annesine döndü:</p>

  <p class="calibre1">— Bakıyorum gene kendini kaybettin karının yanında? dedi.</p>

  <p class="calibre1">Kart karı gözlüklerinin ardında kıpkırmızı kesildi:</p>

  <p class="calibre1">— Elin karısına yiyecek gibi bakıyorsun. Ayıp değil mi?</p>

  <p class="calibre1">— Karının yanında bana fiyaka yapmak ya?</p>

  <p class="calibre1">— Kes şimdi de evde konuşuruz bunları! Şoför güldü:</p>

  <p class="calibre1">— Yaşa delikanlı!</p>

  <p class="calibre1">Semâ valizi, bavuluyla geldi. Şoför bunları arabanın bagajına soktu. Sonra hareket ettiler. Trafik gereğince araba Galatasaray'a, oradan Tarlabaşı'na geçecek, sonra Aynalıçeşme önünden Tepebaşı,Şişhane, Unkapanı Cadde üzerinde, sıra sıra, kocaman apartmanlardan birinin önünde durdu araba.</p>

  <p class="calibre1">Şehvar:</p>

  <p class="calibre1">— Sen eve git, Tunç, dedi. Tunç hırsla sordu:</p>

  <p class="calibre1">— Sen nereye gidiyorsun gene?</p>

  <p class="calibre1">— Ebânım teyzene uğrayacağım biraz...</p>

  <p class="calibre1">— Ebânım teyze, ebânım teyze..</p>

  <p class="calibre1">Araba tam hareket etmişti, oturdukları apartmandan ağabeysi çıktı.</p>

  <p class="calibre1">— Vay, Tunç., nerde kocakarı? Tunç alıp alıp veriyordu zaten:</p>

  <p class="calibre1">— Bırak yahu, dedi.</p>

  <p class="calibre1">— Niye?</p>

  <p class="calibre1">— Ebânım teyze, ebânım teyze..</p>

  <p class="calibre1">— Babamdan haber yok mu?</p>

  <p class="calibre1">— Yok,. Yok ama... öyle kızıyorum ki şu kocakarıya!</p>

  <p class="calibre1">Ağabeyi de Tunç'un az iri bir başka modeliydi ki, ikisi de babalarının hıh demiş, burnundan düşmüşlerdi. Onun sırtında da beyaz çizgili kahverengi bir kostüm. Bu kostümlerin kumaşlarını Kudret Yanardağ, bir arkadaşının kefaletiyle bir taksitçiden almış, üç kostümün üçü de aynı taksitçinin terzisinde, ayda belirli taksitler karşılığında diktirilmişti ki, şimdiye kadar bir tek taksidi bile ödenmemişti. Tunç'un iki yaş büyüğü Yalım, kardeşinin, "Yok. Yok ama., öyle kızıyorum ki şu kocakarıya!" demesiyle ilgilenerek sordu:</p>

  <p class="calibre1">— Niye?</p>

  <p class="calibre1">— Yazıhanedeydik. Bir karı geldi ki, görme, şerefsizim Marilin Monro haltetmiş yanında!</p>

  <p class="calibre1">— Atıyorsun?</p>

  <p class="calibre1">— Allah belâmı versin ki ha!</p>

  <p class="calibre1">— Nerden gelmiş ?</p>

  <p class="calibre1">— Peder bey teftiş sırasında ayarlamış, öyle anlaşılıyor. Idris amcadan babamı sordu. Aksiliğe bak. Kocakarı bombok oldu tabiî.. Ben dışardaydım, bir geldim, Allah., çarpıldım!</p>

  <p class="calibre1">Sonra?</p>

  <p class="calibre1">— Sonra, çıktık ordan, taksiye bindik. Karıya kesiliyorum. Görsen bitersin. Beni öne oturttu. Vardır ya hani boktan numaraları., genç kadın, genç kız oldu mu bize çıkışır falan. Gene öyle. Öne geç, önüne dön...</p>

  <p class="calibre1">— Karıyı ebânım teyzeye mi götürdü?</p>

  <p class="calibre1">— Oraya götürdü..</p>

  <p class="calibre1">Birden gözüne karşı kaldırımdaki hoppa kîzkardeşi ilişti:</p>

  <p class="calibre1">— Bak bak, dedi, Alev'e bak!</p>

  <p class="calibre1">Yalım baktı, güldü:</p>

  <p class="calibre1">— Ulan ne hergele kız be!</p>

  <p class="calibre1">— Şerefsizim tam sekiz oğlan arkasında!</p>

  <p class="calibre1">— Boşver. Demek karıyı ?</p>

  <p class="calibre1">— Ebânım teyzeye götürdü.</p>

  <p class="calibre1">— Maksadı bizden kaçırmak...</p>

  <p class="calibre1">— Nâmuuuuus!</p>

  <p class="calibre1">Yalım "Nâmus"a sövdü.</p>

  <p class="calibre1">— Ben Aksaray'a iniyorum..</p>

  <p class="calibre1">— Haminne evde mi?</p>

  <p class="calibre1">— Evde.</p>

  <p class="calibre1">—Kayıntı var mı? Öyle acıktım ki...</p>

  <p class="calibre1">Yalım karşılık vermeden, karşı kaldırıma beş, altı adımla geçti. Vızır vızır geçen taksi, dolmuş, otobüs,kaptıkaçtı, troleybüslerin arasından çevik zikzaklarla sıyrılmıştı. Kızkardeşiyle karşılaştı:</p>

  <p class="calibre1">— Eve git! dedi.</p>

  <p class="calibre1">Oğlanlar Yalım'ı görünce bozulmuş, gerilemişlerdi.</p>

  <p class="calibre1">Alev:</p>

  <p class="calibre1">— Sana ne? dedi.</p>

  <p class="calibre1">— Bir tane atarsam? — Anlamadım.</p>

  <p class="calibre1">Yalım sözde vuracak gibi üstüne yürüdü. Alev çevreyi baktıran bir çığlıkla oğlanlara tutunarak arkalarına kaçtı. Delikanlılar yaygaraya benzeyen kahkahalarla güldüler. İçlerinden biri:</p>

  <p class="calibre1">— Yaşa Alev! dedi.</p>

  <p class="calibre1">Alev, ağabeylerini hatırlatır kalıpta, ama çok güzel bir kız, İstanbul Kız Liselerinden birinin hâlâ orta son sınıfındaydı. Bu yıl da kalırsa belge alacaktı ki umurunda bile değildi. Oğlanların gevezeliği yeniden başlamıştı:</p>

  <p class="calibre1">— Alev, şist Alev!</p>

  <p class="calibre1">— Bu ne çalım be?</p>

  <p class="calibre1">— Boşveriyor şerefsizim. Ben olsam..</p>

  <p class="calibre1">— Ne olurdu?</p>

  <p class="calibre1">Alev şıp, durdu, önünden akmakta olan taşıt kalabalığını gözleriyle tarttıktan sonra, az önce ağabeysinin çevik davranışlarını hatırlatarak apartmanlarının bulunduğu karşıya geçti. Kıl payıyla kurtulmuştu bir dolmuşun çamurluğundan. Şoför klaksona kuvvetle bastı. Araba vahşi bir hayvan gibi bağırdı. Şoförün kaba küfürüne nanik yapan Alev, küçük ağabeysinin yanına gelmiş, şoförü de, arabasını da unutmuştu. Küçük ağabeysi, "O oğlanların" kim olduğunu sormadı. Aklından bile geçmedi. Semt delikanlılarıydılar. Kızkardeşleri vardı onların da. Tunç da, Yalım da, onların kızkardeşleriyle dalga geçer; Şakalaşırlardı.</p>

  <p class="calibre1">— Kayıntı var mı, kayıntı?</p>

  <p class="calibre1">Alev omuz silkti:</p>

  <p class="calibre1">— Babamdan haber var mıymış ?</p>

  <p class="calibre1">— Yokmuş, ama, kocakarı...</p>

  <p class="calibre1">Ağabeysine anlattığı kadını kızkardeşine de anlattı:</p>

  <p class="calibre1">Alev:</p>

  <p class="calibre1">__ Demek çok güzel? Yaşadınız., peder beyse tabî avucunu yalıyacak!</p>

  <p class="calibre1">Tunç göz kırptı:</p>

  <p class="calibre1">— Valdanımdan fırsat bulabilirse..</p>

  <p class="calibre1">Yanlış anlayan Alev:</p>

  <p class="calibre1">__ Tuh, dedi. Terbiyesiz.. Ben ebânım teyzeye gidiyorum.</p>

  <p class="calibre1">Tunç'un karnı gerçekten zil çalıyordu. Şu moruk da ne diye mangır yollamazdı sanki ? Apartmandan içeri daldı. Otomatiği yaktı. Yarı karanlık merdivenler aydınlandılar sarı sarı. Mangır yollasaydı gider Çiçekpazan'nda iki kadeh atardı kocakarının şu aynasızlığı üzerine. Ulan ne inek karıydı be annesi. Babası genç kadını herhalde biçimlemiş olacaktı. Karının namusunu korumak ona mı düşmüştü ? Birden birinci katın kapısı açıldı, gür bir ışık seli otomatiğin hafifçe, sarı sarı aydınlattığı merdivenleri yıkayıp sildi âdeta. Altmışa yakın, kırış kırış ama sürmesi, rastığı, dudaklarının boyası yerinde Dürdâne hanım teyze, genç bir kadınmışçasına kırıtarak:</p>

  <p class="calibre1">— Tunç paşa... ne haber? dedi.</p>

  <p class="calibre1">Kocakarının yiyecek gibi bakışı, zaman zaman pişirdiği tatlıları ya da yemekleri ikram etmek için ağabeysinden gizli bir çağırışı, parası falan olup olmadığını soruşu., "karta kaçmış" olmasa iyi ama, haminnesi yaşındaki kadını da..</p>

  <p class="calibre1">— İyilik be Dürdâne hanım teyze.. — Beybabanızdan ne haber?</p>

  <p class="calibre1">— Valla bu sefer teftiş uzadı biraz.. — Karnın aç mı?</p>

  <p class="calibre1">— Teşekkür ederim.!</p>

  <p class="calibre1">Gençlik özentisi içindeki kocakarının hayran bakışları ardında sürükliyerek ikinci, sonra üçüncü, kendi katlarına çıktı. Zile uzun uzun bastı. Babaannesi yarım saat önce Tahtakale'deki tuzcunun yanından, çuval dikmekten gelmiş, çok yorgun olduğu için odasında, sedirin ayakucuna çökmüş, hemen de kendinden geçmişti. Zilin üçüncü mü, dördüncü mü çalışında uyanıp, ağır ağır kalktı, gitti kapıyı açtı.</p>

  <p class="calibre1">Tunç baruttu gene:</p>

  <p class="calibre1">— Ne o kocakarı? Gene kulağına kurşun mu aktı?</p>

  <p class="calibre1">Muftağa hızla yürürken babaannesinin vereceği karşılığa kulak bile asmadı. Babaanneyse, ne olursa olsun, çok sevdiği ortanca torununu cevapsız bırakamazdı. Paşa dedesi, sonra da paşa babasının konağında böyle görmüş, böyle alışmıştı.</p>

  <p class="calibre1">—İşten döndümdü de yavrum, sedirin ayak ucunda gözlerim şöyle bir kirlenivermiş..</p>

  <p class="calibre1">Tunç, buzdolabını falan karıştırmış, yiyecek bir şeyler bulamamıştı. Öfkeyle dışarı çıktı: ,; — Yiyecek bir şey yok mu yahu ?</p>

  <p class="calibre1">Babaanne gene şaşırmıştı, mutfağa seğirtti. Sağa baktı, sola baktı. Buzdolabını açıp kapadı. Onu öfkeyle seyretmekte olan ortanca torun gene parladı:</p>

  <p class="calibre1">— Şaşkın ördek gibi ne dönüp duruyorsun mutfakta be?</p>

  <p class="calibre1">Yaşlı kadın büsbütün şaşırdı:</p>

  <p class="calibre1">— Sana yiyecek arıyorum yavrum..</p>

  <p class="calibre1">— Baktık, yok. Yalancı pehlivan gibi sen de... Mangırın varmı, mangırın?</p>

  <p class="calibre1">Babaanne tuzcudan aldığı parayla geçinirdi. Günde, sabahın sekizinden, akşamın dördüne, beşine, bazan iş olursa altısı, yedisi, hattâ sekizine kadar çuval dikmek, tuz paketlerinin ağızlarını kapamak işinde altı lira gündelikle çalışır, pek pek üçünü yer, geriye kalan üçünü de saklardı. Çünkü "Yedi denizin dışarı attığı" gelin, aydan aya ondan oturduğu küçücük odanın kirası olarak elli lira alırdı ki, oğlu. "Sağ olsun, taş deyi tuttuğu altın olsun, Kudret'çiği" bu elli lirayı karısından gizli verirdi annesine. Gelinin odayı, odadaki "Hırtı pırtı" karıştırıp para aramak âdeti olduğunu bildiği için, biriktirdiklerini köşe bucak saklar, zaman zaman torunlarına verirdi. Ortanca torununun, "Mangırın var mı, mangırın?"! üzerine, odasına geçti, sedirin altına sakladığı kırk lirasının onunu getirdi verdi:</p>

  <p class="calibre1">— Al yavrum.</p>

  <p class="calibre1">— Kaç para bu ?</p>

  <p class="calibre1">— On lira.</p>

  <p class="calibre1">— Bir onluk daha olsa...</p>

  <p class="calibre1">— Ne yapacaksın? Kitap mı alacaksın?</p>

  <p class="calibre1">— Yok yahu, başlarım şimdi kitabından defterinden ha!..</p>

  <p class="calibre1">Suratına haykırdı:</p>

  <p class="calibre1">—. Rakı içecem rakı!</p>

  <p class="calibre1">Babaanne kırış kırış, ufacık yüzü, süt mavisi gözleriyle ürktü, sonra da, "Allah sen gösterme Yarabbi..." diye mırıldandı. Rakı değil de kitap alacak olsaydı, birikmiş kırk lirasının kırkını da verirdi. Ama rakı? İçen kadar, içki parasını verenin de günaha gireceğine inanan yanı ağır basıyordu. Tunç, Aznavur'dan bir şarkının melodilerini ıslıkla çalarak apartman merdivenlerini hızla inerken, babaanne torununun ardından üç Kulhüvallahi bir Elham okuyup üflemiş, sonra da kapıyı usulcacık kapamıştı. Gelininin bile ardından okur, üflerdi o. Paşa dedesi, paşa babası... Haminnesi, annesi... sonra çeşit çeşit halalar, teyzeler, dayılar, amcalar, hala, teyze, amca, dayı kızları., bayramlar, seyranlarda renk renk giyilerek koca konağın içinde fır dönülürken, yemin yiyeceğin sözü mü olurdu? Bu yem yiyecek derdi yeni çıkmıştı. Eskiden fakir fıkara gelse, kapıyı çalmağa kalmaz, uşaklar, hizmetçiler koşar, dolu dolu verirlerdi. Odasına geçti. Saklı yerden bir on lira daha ayırdı. Ortancaya vermişti, büyüğün de hakkı vardı. Torundu bunlar. Hattâ bir on lira daha ayırmalı, onu da kıza vermeliydi annelerinden gizli. Fazla olsa, kıza fazla verirdi. El malıydı o. Yarın gittiği yerde iyisine mi düşer, kötüsüne mi, belli olmazdı. Ne görürse baba evinde görürdü kızlar ama, ne baba babaydı, ne de anne anne. Hele anne îçini derin derin çekti. Ne bilirdi paşa soyunun bile bu devirde böylesine azacağını? Azmıştı işte. Oğlunu, gak deyince et, guk deyince suya alışmış Kudret çiçeğini ne hallere sokmuştu! Zavallı yavrucuğu, böylesine beş paralık karının elinde oyuncak olacak, çöpçülere çöp tenekeleri koşturacak bir dedeyle babanın çocuğu muydu? Mezarlarından başlarını kaldırıp da görmeliydiler yavrucuklarını! Devrilen akşam güneşinin soluk renginde bir hüzün çöktü içine. Oracığa, demin uyuyakaldığı sedirin önüne yeniden bıraktı kendini; başını sedirin kıyısına dayadı, gözlerini yumdu. Yetmişe yakın bir kadındı. Ayağa kalkıp ortalarda dolaşınca bir baş dönmesi... Yumulu gözlerinin ardında koca apartman fırıl fırıl dönüyordu sanki.</p>

  <p class="calibre1">*</p>

  <p class="calibre1"></p>

  <p class="calibre1"></p>

  <p class="calibre1">Tren Ankara garına girdi, durdu. Kudret Yanardağ hemen hemen en önce inen yolcuların arasında, sarı çantası, kocaman ayakkaplariyle hızlı hızlı gardan çıktı. Niyeti bir taksiye atlayıp "Bakanlıkların yolunu tutmaktı. Hiçbir işi yoktu oysa "Bakanhklar"da. Sırf, Valisi, Emniyet Müdürü, Belediye Reisi, esnafını falan cayırtıya verdiği bu şehirden ayrılırken peşine takılan "Sivil"i şaşırtmaktı maksadı. Çünkü, zaman zaman tren koridorundan geçerken kompartmana göz atıyordu. Gerçekten herhangi bir "Sivil" miydi? Öyle sanıyordu. Hele istasyona getiren arabacı Kel Mıstık'ın en son dakikada eline tutuşturmağa çalıştığı paralar..</p>

  <p class="calibre1">Gardan çıktı, durdu, bir cigara yaktı, bekledi.</p>

  <p class="calibre1">"Sivil" de çıkmış, "Beyefendi"nin durduğunu görünce o da duraklamıştı. Tamamdı canım, sağlam ardına takılmıştı. îyi ki arabacının verdiği paraları almamıştı. Bu paralar herhalde bir suçüstü için önceden numaraları tesbit edilmiş paralardı ki, canına okuyacaklardı. Bıkmış usanmıştı bu türlü yaşamaktan. Ölse, ölebilse... çoluk çocuk... Tunç'la Yalım'a acımıyordu.. Erkektiler onlar. Fakat Alev'e? Ortayı bile bitirememiş bir kız çocuğu... o öldükten sonra kendi havasında anaları, çocukları okullarından alır, hayata atardı. Alçak karı, pokeri, birici için..</p>

  <p class="calibre1">Bir taksiye çabucak girdi:</p>

  <p class="calibre1">— Bakanlıklar'a!</p>

  <p class="calibre1">Araba yolu tuttu. Arka pencereden yavaşça baktı. Tam arkalarından bir başka araba geliyordu. Sivil bu arabada olmalıydı. Hiç önemi yoktu. Sivil, siviller vızgelirdi, hepsini atlatırdı evelallah, sırf evdeki kart karıyı atlatamıyordu. Günlerdir tam bir esenlik içindeydi ama, zavallı anacığı ne yapıyordu acaba? O karı, o kart, çirkin, yelloz, eli bayraklı karı zavallıya belki de kan kusturuyordu. Hele şimdi, para da yollayamamıştı ki, deli olmuştu musibet! Arka pencereden gene baktı. Geliyordu, hem de izlercesine! Ama ölmeğe lüzum yoktu şu sıra.. Semâ'nın bilezikleriyle küpelerini verir, otelcinin karısından aldıklarını kendine ayırır, daha yaşlandığı zaman başını sokacağı ev için şehrin dışında, Çekmece mi, olur, Bakırköy mü, daha başka bir yerler mi, şimdiden bir arsacık uydururdu. Cigarasınin külünü arabanın açık penceresinden dışarı silkeyim derken, küller suratına, gözlerine geri tepti. Hay Allah belâsını versindi. Ulan amma da pis gitmeğe başlamıştı işler be! Hiç de hayra alâmet değildi bu küllerin gözüne kaçması, işaret kötüydü. Olabilirdi ki "Sivil" bir punduna getirip başşehir'de tevkif ettirmek emrini almıştı! Aklına birdenbire yatarak, hâlâ elinde tuttuğu lanet cigarayı dışarı fırlattı. Peki ama, nasıl bir gerekçeyle tevkif ettirebilirdi? Bundan önceki şehir, ya da kasabalarda buna benzer hiçbir şeyle karşılaşmamıştı. Neden? Neden karşılaşmamıştı da, burada... Aklına sıska arabacı Kel Mıstık geldi. Tamam,. bu mendeburun yüzünden olacaktı. Ne diye binmişti sanki onun arabasına? Bakanlıklar'da indi. Sivil"in arabası da gelmiş, adam inmişti. Bir ara bekledi. Hattâ adamı yakasından tutup yaygarayı basmak geçtiyse de aklından, yeni bir maceraya lüzum yoktu. Elinde sarı çantası, kocaman ayakkaplarının zııt zııt zııt'larıyla büyük kapıdan içeri; daldı. Kimbilir hangi işleri için memleketin dört bucağından kopup gelmiş çeşitli iş adamları bu zııt zııt zııt geçen heybetli adamı birbirlerine gösteriyor, ne Bakanı olabileceğini kestirmeye çalışıyorlar, kapı önlerindeki odacılar, ellerinde olmayarak iskemlelerinden ayağa kalkıyorlardı.</p>

  <p class="calibre1">O, aklında "Sivil" İçişleri Bakanlığına geldi. "Sivil" merdiven başında kalmıştı ama, bakıyordu.</p>

  <p class="calibre1">"Özel Kalem"e daldı. İş sahipleri Bakan'ın yanma girebilmek için sıralarını bekliyorlardı. Herkes kendi âleminde, düşünceli bir sıkıntı içinde sırasının bir an önce gelivermesini bekliyordu. Onun içeriye zııt zııt zııt girmesi, başta Özel Kalem Müdürü, oradakilerin dikkatini çekmiş, hattâ sağdan soldan ayağa kalkanlar olmuştu.</p>

  <p class="calibre1">— Rahatsız olmayın evlâdım, rahatsız olmayın!</p>

  <p class="calibre1">Özel Kalem Müdürünün masasına önemle gitti. O da bu hiç tanımadığı, ama şu kalıp kıyafetine bakılırsa herhalde çok önemli biri olması gereken beyefendiye ayağa kalkmıştı:</p>

  <p class="calibre1">— Buyurun beyefendi!</p>

  <p class="calibre1">— Vekil beyefendi çok meşguller galiba?</p>

  <p class="calibre1">— Çok. Ama arzu buyurursanız... Leb demeden leblebiyi anlamıştı:</p>

  <p class="calibre1">— Yoo yooo, dedi,. Kendileriyle görüşeceğim çok önemli bazı meseleler var. Akşam Ankara Palas'ta görürüm. Selâm söyleyin!</p>

  <p class="calibre1">— Başüstüne beyefendi.</p>

  <p class="calibre1">O, gene oradakilerin hayran bakışlarını ardında sürükleyerek, zIt zııt zııt odadan çıktı. "Sivil" kapıdaydı, tahmin ettiği gibi, Özel Kalem Müdürüyle yaptığı konuşmayı görmüş, duymuştu. O kadar ki, "Beyefendi" çıkarken kapıda saygıyla yol verdi, yerlere kadar eğilerek onu selâmladı. Lâf mı? Herif, hayır, "Beyefendi", koskoca bir Bakanla çok önemli şeyler konuşacaktı ve akşam onu Ankara-palas'ta özel olarak görecekti. Demek bu adam, söylendiğince sadece bir "Müfettiş" değil, daha çok daha büyük bir şeylerdi ama, ne? Ardından gene de koştu. Adam gene bir taksiye binmişti. O da bir başka taksiye binmeliydi ama, taksi yoktu ortalarda. Sağa baktı sola baktı... "Beyefendi" ise, "Sivil"in bu halini arka pencereden memnunlukla görüyordu. Şoföre: — Karpiç'e çek! dedi. Araba, sağa sola koşan "Sivil"in şaşkınlığı arasında hızla yolu tuttu. Akıl edip arabanın numarasını alsa da, sonrada nereye götürdüğünü sorsa bile gene de hiçbir faydası olmazdı. Arabada rahat bir soluk aldı, bir cigara yaktı. Evet, otelcinin karısından aldığı altınları İstanbul'da,Kapalıçarşı'da kuyumculardan hemen paraya çevirtip... hayır hayır, beğenmedi. Ne olur ne olmazdı. Birkaç gün beklemeliydi! İçinde tuhaf bir önsezi, bu altınların kendisinde kalmıyacağını sandırıyordu. Nedenini, niçinini bilmemesine karşılık, öyle geliyordu gene de. Sanki Semâ işleri arapsaçına çevirecekti de, sonunda kabak dönüp dolaşıp Kudret Yanardağ'ın kafasında patlayacaktı. —......ne olabilir?" diye geçirdi. "Semânınkini geç ,fakat ötekileri Semâ'ya vermek için otelcinin karısından aldığını kim gördü? Hiç. Bir ben, bir kadın, bir de Allah! Başka? Hiç kimse..." Ferahladı bir parça.</p>

  <p class="calibre1">"— Diyelim ki biçimsiz bir iddia oldu. Ne çıkar? İnkâr yiğidin kalesi. Yok canım, kendi kendine evham.. Şimdi bırak bunları da, altınları nasıl satacağım?" Aklından İstanbul'daki Kapalıçarşı hızla geçiyordu. Kapalıçarşı, kalabalık, Vitrinleri küme küme altın, bilezikler, yüzükler içindeki kuyumcu dükkânları... En baştan birincisine dalıyor. Bileziklerden bir çiftini gösteriyor:</p>

  <p class="calibre1">"— Şunada bakar mısınız?"</p>

  <p class="calibre1">Adam, ya da kalfası saygıyla alıyor:</p>

  <p class="calibre1">"— Bakalım beyefendi.."</p>

  <p class="calibre1">Eviriyor, çeviriyor:</p>

  <p class="calibre1">"— Çok güzel. Ne yapmak niyetindesiniz?"</p>

  <p class="calibre1">"— Satmak istiyorum."</p>

  <p class="calibre1">Dükkân sahibi ya da, kalfa söyle bir gözden geçiriyor. Bilezikleri satmayı hiç yakıştıramadığı belli. Bir pazarlık, bir çekişme...</p>

  <p class="calibre1">"— Olmaz!" diye sesli sesli söylendi. ". . . satmak olmaz. Belki de işin bombası patlamış, iş polise aksetmiştir? Semâ'da da adresim olduğuna göre... İstanbul polisi şıp diye bulur İdris'i. Beni sorar. Gerçi İdris, ötekiler ham halat değiller, ağızları sıkıdır ya, gene de belli olmaz, boş bulunabilirler!"</p>

  <p class="calibre1">Araba Karpiç'in önünde durunca şaştı, ne çabuk geldiklerine. Taksiyi savdı, her ihtimale karşı Karpiç'e girdi. Girerken kapıdakiler önemle:</p>

  <p class="calibre1">— Buyursunlar beyefendi!.</p>

  <p class="calibre1">Diye, yerlere kadar eğildiler. Böyle nice nice beyler, beyefendiler görmüşlerdi. O, zııt zııt içeri girdi, sağa sola bakındı. Bahçe bölümündeki masalarda seyrek gruplar... Çıktı. Kapıda bir an durdu: — Beni İçişleri Müsteşarı beyefendi arayacak, dedi. Akşam, dokuzdan sonra Ankarapalas'tayım!</p>

  <p class="calibre1">Yerlere kadar eğilenler:</p>

  <p class="calibre1">— Başüstüne beyefendi!</p>

  <p class="calibre1">Adam çıktıktan sonra da birbirlerine bakarak şipşak konuşuverdiler:</p>

  <p class="calibre1">— Kimdi bu?</p>

  <p class="calibre1">— Ne bileyim ben?</p>

  <p class="calibre1">— Hangi müsteşar arayacaktı?</p>

  <p class="calibre1">— Onu da bilmem.</p>

  <p class="calibre1">— Müsteşarların alnında yazmaz ki birader..</p>

  <p class="calibre1">— İşin mi yok yahu? Tasa ettiğin şeye bak!</p>

  <p class="calibre1">"Beyefendi" hiç vakit geçirmeden yeni bir taksiye atlamış, artık takip falan edilmediğinden emin,istasyonun yolunu tutmuştu. Bir saat sonra tren vardı İstanbul'a. "Sivil" kaynayıp gitmişti ama, gene de tedbiri elden bırakmamalıydı. Gar lokantasının kuytu bir köşesine yürümeğe kalmadı, şef garson,garsonlar saygıyla koşuştular:</p>

  <p class="calibre1">— Şöyle buyurun beyefendi!</p>

  <p class="calibre1">— Beyefendi, bu köşe daha ferah..</p>

  <p class="calibre1">Çatık kaşları, geniş omuzlu ağır bedeni, sarı çantası zııt zııt zııt, gösterilen yerler arasında en göze çarpmayacak köseye gitti, masaya oturdu. Çevrenin gözü ondaydı. Hattâ birbirlerine bir şeyler anlatanlar, bu zâtın kim olabileceğini kestirmeye çalışanlar...</p>

  <p class="calibre1">— İki duble Kulüp rakısı, soda ve... — Evet beyefendi?</p>

  <p class="calibre1">— Beyaz peynir, domates, hıyar, söğüş, kavun! şef garson, yerlere kadar eğildi: — Emredersiniz efendim!</p>
</body>
</html>
