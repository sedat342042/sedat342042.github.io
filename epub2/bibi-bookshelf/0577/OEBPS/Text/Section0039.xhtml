<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="30. Bir İddia">30<br />
    Bir İddia</h1>

    <p>Küçük Eianrod kasabası üzerinde hafif bir esinti yükseldi ve dindi. Kasabanın ortasındaki geniş, düz köprünün taş korkuluklarında oturan Rand, esintinin sıcak sayılması gerektiğini düşündü, ama Kıraç’tan sonra hiç öyle gelmiyordu. Belki gece için sıcak, ama kırmızı ceketinin düğmelerini çözmesini gerektirecek kadar değil. Aşağıdaki ırmak asla geniş olmamıştı ve şimdi normal genişliğinin yarısına inmişti, ama o yine de suyun kuzeye akmasını, geçen bulutların düşürdüğü ay gölgelerinin karanlık, pırıltılı yüzeyde oynaşmasını izlemekten zevk alıyordu. Aslında gece vakti burada olmasının sebebi buydu: Bir süre akan suyu izlemek. Koruma büyülerini koymuş, kasabayı çevreleyen Aiel kampını sarmıştı. Aiellerin kendilerinin koyduğu nöbetçiler görmeden tek bir serçe geçemezdi. Bir ırmağın akışından teselli bularak bir saat harcayabilirdi.</p>

    <p>Asmodean’la çalışabilmek için Moiraine’e gitmesini emredeceği bir başka geceden daha iyiydi kuşkusuz. Kadın yemeklerini getirmeye, Cairhien’e ulaşmadan bildiği her şeyi Rand’ın kafasına sokmaya kararlıymış gibi, o yemeğini yerken konuşmaya başlamıştı. Rand onun, dün gece yaptığı gibi, yanında kalmak için yalvarmasına dayanamıyordu... kadın gerçekten yalvarıyordu. Moiraine gibi bir kadın için bu davranış o kadar tuhaftı ki, sırf yalvarmayı bıraksın diye kabul etmek zorunda kalmıştı. Muhtemelen kadının hedeflediği de buydu. Irmağın sessizce akan dalgalarını dinleyerek bir saat geçirmek çok daha iyiydi. Şansı varsa Moiraine bu gecelik pes ederdi.</p>

    <p>Su ile iki kıyıdaki otların arasındaki sekiz on adımlık kil kurumuş, çatlamıştı. Rand, o bulutların yağmur yağdırmasını sağlayabilirdi. Kasabanın iki çeşmesi kurumuştu, temizlenemeyecek kadar kirlenmiş olmayan kuyuların üçte biri toz doluydu. Ama doğru sözcük “yağdırmaya çalışmak” olurdu. Bir kez yağmur yağmasını sağlamıştı; asıl mesele, nasıl yaptığını hatırlamaktı. Bunu başarırsa, bu sefer sele ve ağaç kıran bir fırtınaya dönüştürmemek için çabalaması gerekirdi.</p>

    <p>Asmodean’ın faydası olmazdı; hava durumu hakkında fazla bilgisi yok gibiydi. Adamın öğrettiği her bilgi kırıntısına karşın, Asmodean’ın ellerini havaya fırlatmasına ya da yaltaklanıp bir vaat sunmasına sebep olan iki konu oluyordu. Bir zamanlar Terkedilmişlerin her şeyi bildiğini, hemen hemen her şeye güçlerinin yettiğini sanırdı. Ama diğerleri de Asmodean gibiyse, zayıflıkları kadar cahil oldukları konular da vardı. Bazı konularda onlardan daha fazlasını biliyor olması mümkündü pekâlâ. En azından bazılarından daha fazla. Sorun, kim olduklarını bulmaktı. Hava durumunu idare etmek konusunda Semirhage da Asmodean kadar kötüydü.</p>

    <p>Üç Kat Topraklar’daki gecenin içine çıkmış gibi ürperdi. Bunu ona Asmodean söylememişti. Bu gece uyumayı düşünüyorsa, suyu dinlemek ve düşünmemek çok daha iyi olacaktı.</p>

    <p>Sulin yaklaştı, <em>shoufa</em>’sı omuzlarına inmiş, kısa beyaz saçları ortaya çıkmıştı. Korkuluğa yaslandı. Sırım gibi Kız, yayı, okları, mızrakları, hançeri ve kalkanı ile, savaşmaya hazırdı. Bu gece yakın koruması oydu. İki düzine daha <em>Far Dareis Mai</em> on adım ötede, köprünün üzerinde rahatça çömelmişti. “Tuhaf bir gece,” dedi kadın. “Kumar oynuyorduk, ama aniden herkes altıdan başka bir şey atmaz oldu.”</p>

    <p>“Üzgünüm,” dedi Rand düşünmeden ve kadın ona garip garip baktı. Bilmiyordu, elbette; Rand bilginin fazla yayılmasına izin vermemişti. <em>Ta’veren</em> olarak salıverdiği dalgalar tuhaf, gelişigüzel şekillerde yayılıyordu. Bilseler, Aieller bile on beş kilometreden daha yakına sokulmak istemezdi.</p>

    <p>Bugün üç Taş Köpek’in önündeki zemin açılıvermiş, adamları bir engerek yuvasına düşürmüştü, ama yılanların düzinelerce ısırığından teki bile kumaştan başka bir şeye denk gelmemişti. Rand, olasılıkları bükenin kendisi olduğunu biliyordu. Tal Nethin, eyer imalatçısı, Taien’den canlı kurtulmuş, ama bu öğlen bir taşa takılıp düz, çimenli zemine düşmüş ve boynunu kırmıştı. Rand bunun da kendi yüzünden olmasından çok korkuyordu. Diğer yandan Bael ile Jheran, o yanlarındayken, yürümeye ara vermeden kuru etten oluşan öğle yemeklerini yerlerken, Shaaradlar ile Goshienler arasındaki kan davasına son vermişlerdi. Hâlâ birbirlerinden hoşlanmıyorlardı ve ne yaptıklarını anlamamış görünüyorlardı, ama olup bitmişti, yeminler ve su antları verilmişti, her adam diğerinin içmesi için kupasını uzatmıştı. Aieller için su antları tüm diğer yeminlerden daha güçlüydü; Shaaradlar ile Goshienler koyun, keçi ve sığır için birbirlerine saldırmaya başlamadan nesiller geçecekti.</p>

    <p>Rand bu gelişigüzel etkilerin kendi lehine işleyip işlemeyeceğini merak etti; belki ancak bu kadar oluyordu. Bugün onun sorumlu olduğu başka her ne olmuşsa, bilmiyordu; sormamıştı ve işitmemeyi tercih ederdi. Baeller ve Jheranlar Tal Nethinlerin başına geleni ancak kısmen telafi edebilirdi.</p>

    <p>“Enaila ile Adelin’i günlerdir görmüyorum,” dedi. Konuyu değiştirmek için başka herhangi bir konu kadar iyiydi. Özellikle o ikisi, Rand’ı koruma görevleri konusunda çok kıskanç görünüyorlardı. “Hastalandılar mı?”</p>

    <p>Sulin’in bu sefer fırlattığı bakış daha da tuhaftı. “Oyuncaklarla oynamaktan vazgeçmeyi öğrendiklerinde dönecekler, Rand al’Thor.”</p>

    <p>Rand ağzını açtı, sonra yine kapattı. Aieller tuhaftı. Aviendha’nın dersleri daha az değil, tam tersine daha da tuhaf görünmelerine sebep oluyordu. Ama bu saçmaydı. “Eh, söyle onlara, onlar yetişkin kadınlar ve öyle davranmak zorundalar.”</p>

    <p>Ay ışığı altında bile kadının gülümsemesinin eğlenti dolu olduğunu görebiliyordu. “<em>Car’a’carn</em>’ın dilediği gibi olsun.” Bu da ne demek oluyordu? Kadın, dudaklarını düşünceli düşünceli büzerek onu bir an süzdü. “Bu gece daha yemedin. Hâlâ herkese yetecek kadar yiyecek var ve kendin aç kalarak tek bir mideyi dolduramazsın. Yemek yemezsen, insanlar <em>senin</em> hasta olduğun konusunda endişelenmeye başlayacaklar. Hastalanacaksın.”</p>

    <p>Rand alçak sesle güldü, kaba bir hırıltı. Bir an <em>Car’a’carn,</em> bir sonrakinde... Yiyecek bir şey bulmazsa, muhtemelen Sulin gidip bizzat getirirdi. Ve bir de yedirmeye kalkardı. “Yerim. Moiraine artık yatmış olmalı.” Bu sefer kadının fırlattığı tuhaf bakış tatmin ediciydi; bir seferlik, Rand onun anlamadığı bir şey söylemişti.</p>

    <p>Korkuluktan atlarken, taş döşeli yol üzerinde köprüye doğru yürüyen bir atın toynak seslerini duydu. Bir anda bütün Kızlar doğruldu, peçeler kaldırıldı; yarısı yaylarına ok taktı. Rand’ın eli içgüdüyle kılıcına gitti, ama kılıç orada değildi. Aieller onun ata binmesi ve o şeyi eyerinde taşıması hakkında tuhaf hissediyorlardı zaten; kılıcı beline takarak âdetlerine daha fazla ters gitmek istememişti. Dahası, yaklaşan atların sayısı çok değildi ve yürüyerek geliyorlardı.</p>

    <p>Elli kişilik bir Aiel eşlikçi grubu tarafından sarılmış olarak belirdikleri zaman, atlıların yirmiden az oldukları ve keyifsiz bir halde eyerlerine çökmüş oldukları görüldü. Çoğu çıkıntılı miğferler ve zırhlarının altına bol, çizgili kollu Tear ceketleri giymişti. Öndeki ikili yaldızlı zırhlar giymişti ve miğferlerinin önüne geniş, beyaz tüyler takılmıştı. Kol yenlerindeki çizgiler ay ışığı altında saten gibi parlıyordu. Ama arkadaki yarım düzine adam Tearlılardan daha kısa ve inceydi. İkisi, sırtlarına takılmış koşumlarda küçük sancaklar taşıyor, koyu renk ceketler ve yüzlerini ortada bırakacak şekilde kesilmiş, çan şeklinde miğferler giyiyorlardı. Cairhienliler sancakları savaşta subayları ayırt etmek ve bir lordun kişisel hizmetkârlarını belirlemek için kullanırdı.</p>

    <p>Tüylü Tearlılar onu gördüklerinde bakakaldılar, şaşkın şaşkın bakıştılar, sonra atlardan inip, miğferlerini ellerine alarak önünde diz çöktüler. Gençtiler, Rand’dan biraz daha büyük, ikisinin siyah sakalı da Tear asillerinin modasına göre, sivri uçlarla bitecek şekilde kesilmişti. Göğüs zırhları çukur çukur olmuştu ve yaldızları soyulmuştu; bir yerlerde kılıç vuruşturmuşlardı. İkisi de, görmezden gelinirse kaybolacaklarmış gibi, Aiellere bakmaktan kaçındı. Kızlar peçelerini indirmişlerdi, ama yine de diz çökmüş adamlara bir mızrak ya da ok saplamaya hazır görünüyorlardı.</p>

    <p>Tearlıların arkasından Rhuarc geldi, yanında kendisinden biraz daha uzun, gri gözlü bir Aiel vardı. İkisi diz çökenlerin arkasında durdular. Mangin Jindo Taardadlarındandı ve Tear Taşı’na girenlerden biriydi. Atlıları Jindolar getirmişti.</p>

    <p>“Lord Ejder,” dedi tombul, pembe yanaklı genç lord, “ruhum kavrulsun, ama <em>sizi</em> tutsak mı aldılar?” Sürahi kulpu gibi kulakları ve patates gibi bir burnu olan ve sakalına rağmen çiftçiye benzeyen arkadaşı sinirli sinirli düz saçlarını alnından arkaya süpürüyordu. “Bizi Şafak denen birine götürdüklerini söylemişlerdi. <em>Car’a’carn.</em> Öğretmenimin anlattıklarından hatırladığım kadarıyla, şeflerle ilgili bir şey. Beni affedin, Lord Ejder. Ben Selorna Evi’nden Edorion ve bu da Andiama Evi’nden Estean.”</p>

    <p>“Şafakla Gelen benim,” dedi Rand sessizce. “Ve <em>Car’a’carn!</em>” Şimdi hatırlamıştı: O Taş’tayken zamanlarını içki içerek, kumar oynayarak ve kadın peşinde koşarak geçiren genç lordlar. Estean’ın gözleri neredeyse yuvalarından fırlayacaktı; Edorion bir an şaşkın şaşkın baktı, sonra aniden her şey mantıklı gelmeye başlamış gibi ağır ağır başını salladı. “Ayağa kalkın. Cairhienli yoldaşlarınız kim?” Canlarını kurtarmak için Shaidolardan ya da gördükleri herhangi bir Aiel’den kaçmayan Cairhienlilerle tanışmak ilginç olacaktı. Aynı sebepten, eğer Edorion ve Estean’ın yanındaysalar, bu topraklardaki ilk destekçileri olabilirlerdi. İki Tearlının babaları emirlerine itaat etmişlerse. “Onları öne getirin.”</p>

    <p>Estean ayağa kalkarken şaşkın şaşkın gözlerini kırpıştırdı, ama Edorion biraz duraksadıktan sonra dönüp bağırdı, “Meresin! Daricain! Buraya gelin!” Tıpkı köpek çağırır gibi. Adamlar atlarından inerken Cairhien sancakları hopladı.</p>

    <p>“Lord Ejder.” Estean duraksadı, susamış gibi dudaklarını yaladı. “Siz... Aielleri Cairhien’e siz mi gönderdiniz?”</p>

    <p>“Şehre saldırdılar demek?”</p>

    <p>Rhuarc başını salladı ve Mangin, “Bunlara inanacak olursak Cairhien hâlâ dayanıyor. Ya da üç gün önce dayanıyordu,” dedi. Hâlâ dayandığını düşünmediği açıktı. Ağaçkatillerinin yaşadığı bir şehrin umurunda olmadığı daha da açıktı.</p>

    <p>“Onları ben göndermedim, Estean,” dedi Rand, iki Cairhienli aralarına katılırken. Adamlar miğferlerini çıkararak diz çöktüler. Edorion ve Estean ile yaşıt adamlardı, saçları kulakları hizasında tıraşlanmıştı ve kara gözleri ihtiyatlıydı. “Şehre saldıranlar benim düşmanlarım, Shaidolar. Mümkünse Cairhien’i kurtarmayı planlıyorum.”</p>

    <p>Cairhienlilere de kalkmalarını söylemesi gerekti; Aiellerle geçirdiği zaman, Dünyanın Omurgası’nın bu yanındaki âdetleri, eğilmeleri, diz çökmeleri unutmasına sebep olmuştu. Adamların tanıştırılmasını istedi ve Cairhienliler kendilerini tanıttılar. Daganred Evi’nden Lord Teğmen Meresin –sancağı kırmızı beyaz dikey, dalgalı çizgilerdi– ve Annallin Evi’nden Lord Teğmen Daricain. Daricain’in sancağı kırmızı siyah küçük karelerle kaplıydı. Lord olmaları şaşırtıcıydı. Cairhien’de askerlere lordlar komuta eder, başlarında dururlardı, ama kafalarını tıraşlayıp kendileri asker olmazlardı. Ya da eskiden olmazlardı; görünüşe göre çok şey değişmişti.</p>

    <p>“Lord Ejder.” Meresin bunu söylerken biraz tereddüt etti. O ve Daricain solgun, ince adamlardı, dar yüzleri ve uzun burunları vardı, ama Meresin biraz daha iriydi. İkisi de son zamanlarda yiyecek pek bir şey bulamamış gibi görünüyordu. Meresin sözünün kesilmesinden korkarmış gibi telaşla devam etti. “Lord Ejder, Cairhien dayanabilir. Günlerce, belki on on iki gün, ama onu kurtaracaksanız hemen gelmelisiniz.”</p>

    <p>“Biz bu yüzden çıktık,” dedi Estean, Meresin’e karanlık bir bakış fırlatarak. İki Cairhienli bakışlara karşılık verdiler, ama meydan okumalarında biraz da teslimiyet vardı. Estean alnındaki saçları arkaya süpürdü. “Yardım bulmak için. Her yöne gruplar gönderildi, Lord Ejder.” Alnındaki tere rağmen ürperdi ve sesi uzak, boş bir tını aldı. “Yola çıkarken sayımız daha fazlaydı. Baran’ın, karnına aldığı bir mızrakla, çığlıklar atarak düştüğünü gördüm. Bir daha kart tutamayacak. Bir kupa dolusu sert brendi hoşuma giderdi.”</p>

    <p>Edorion kaşlarını çatarak miğferini eldivenli elinde çevirdi. “Lord Ejder, şehir biraz daha dayanabilir, ama bu Aieller oradakilerle savaşacaksa, mesele, onları zamanında oraya götürüp götüremeyeceğiniz. Ben on on iki günün fazla iyimser bir tahmin olduğunu düşünüyorum. Aslında, dışarı çıkmamın tek sebebi, o Aieller duvarı aştıklarında canlı yakalanmaktansa bir mızrakla ölmenin daha iyi olacağını düşünmem. Şehir, Aiellerin önünden kaçan mültecilerle tıka basa dolu; şehirde tek köpek, tek güvercin kalmadı ve kısa süre sonra tek bir sıçan kalacağından da kuşkuluyum. Tek iyi tarafı, dışarıda Couladin varken artık kimsenin Güneş Tahtı’na kimin çıkacağına aldırmaması.”</p>

    <p>“İkinci gün Şafakla Gelen’e teslim olmamızı söyledi,” diye araya girdi Daricain ve sözü kesilen Edorion keskin bakışlarla ona baktı.</p>

    <p>“Couladin tutsaklarla biraz eğlendi,” dedi Estean. “Yay menzilinin ötesinde, ama duvarlardaki herkesin görebileceği bir yerde. Çığlıklarını herkes duyabiliyordu. Işık ruhumu yaksın, direncimizi mi kırmaya çalışıyordu, yoksa yalnızca bu işten zevk mi alıyordu, bilmiyorum. Bazen köylülerin şehre koşmasına izin veriyor, sonra güvenliğe kavuşmak üzereyken vurduruyor onları. Cairhien ne kadar güvenliyse. Yalnızca köylüler, ama...” Sesi solup gitti, Rand’ın “yalnızca köylüler” hakkındaki fikirlerini hatırlamış gibi yutkundu. Rand ona bakmakla yetindi, ama adam büzüldü, kendi kendine brendi hakkında bir şeyler mırıldandı.</p>

    <p>Edorion bir anlık sessizlikte atıldı. “Lord Ejder, asıl önemli olan, hemen gelebilirseniz şehrin siz gelene kadar dayanabilecek olması. İlk saldırıyı püskürtebilmemizin tek sebebi, Önkapı’nın alev alması...”</p>

    <p>“Neredeyse tüm şehir yanacaktı,” diye araya girdi Estean. Önkapı, Cairhien duvarlarının hemen dışında, başlı başına bir şehirdi ve Rand’ın hatırladığı kadarıyla daha çok ahşaptan yapılmıştı. “Irmak yanı başında olmasaydı felaket olurdu.”</p>

    <p>Diğer Tearlı hemen üzerinden konuştu. “...ama Lord Meilan savunmayı iyi planladı ve Cairhienliler şimdilik cesaretlerini koruyor gibiler.” Bu, Meresin ile Daricain’in ona kaşlarını çatarak bakmasına sebep oldu; ama adam ya görmedi ya da görmezlikten geldi. “Şansımız varsa yedi gün, belki en fazla sekiz. Eğer siz...” Aniden Edorion’un tombulluğu verdiği nefesle sönmüş gibi göründü. “Tek at görmedim,” dedi, kendi kendine konuşur gibi. “Aieller ata binmiyor. Bu kadar yaya adamı asla zamanında yetiştiremezsiniz.”</p>

    <p>“Ne kadar?” diye Rhuarc’a sordu Rand.</p>

    <p>“Yedi gün,” dedi adam. Mangin başını salladı ve Estean bir kahkaha attı.</p>

    <p>“Ruhum kavrulsun, bizim at üzerinde buraya gelmemiz o kadar sürdü. Aynı sürede yaya olarak dönebileceğinizi düşünüyorsanız hepiniz...” Üzerindeki Aiel gözlerinin farkına varınca Estean yüzündeki saçları arkaya attı. “Bu kasabada brendi var mı?” diye mırıldandı.</p>

    <p>“Önemli olan bizim ne kadar hızlı gideceğimiz değil,” dedi Rand sessizce, “sizin ne kadar hızlı gidebileceğiniz. Adamlarınızın bir kısmını attan indirip atlarını yedek olarak kullanabilirsiniz. Meilan ve Cairhien’in yardımın yolda olduğunu bilmesini istiyorum. Ama her kim gidecekse, Shaidoların eline geçerse çenesini açmayacağından emin olmalı. Couladin’in, kendi kendine öğrenebileceğinden daha fazlasını bilmesini istemiyorum.” Estean’ın yüzü, Cairhienlilerinkinden daha beyaz oldu.</p>

    <p>Meresin ve Daricain aynı anda dizleri üzerine çöktüler ve her biri Rand’ın birer elini yakalayıp öptü. Rand bunu yapmalarına, becerebildiğince sabırla izin verdi; Moiraine’in mantıklı gelen tavsiyelerinden biri, ne kadar tuhaf ya da itici gelse de, zorunlu kalmadığınız sürece insanların âdetlerine ters düşmemeniz gerektiği ve ters düşmek zorunda kalsanız bile bir daha düşünmeniz idi.</p>

    <p>“Biz gideriz, Lord Ejder,” dedi Meresin nefes nefese. “Teşekkür ederim, Lord Ejder. Teşekkür ederim. Işık altında, babam ya da Yüksek Lord Meilan dışında birine tek kelime etmektense ölmeye yemin ediyorum.”</p>

    <p>“Işık’ın inayeti üzerinizde olsun, Lord Ejder,” diye ekledi diğeri. “Işık’ın inayeti üzerinizde olsun ve Işık sizi sonsuza dek aydınlatsın. Ölüme kadar hizmetinizdeyim.” Rand, Meresin’in de hizmetinde olduğunu söylemesine izin verdi, sonra kararlılıkla ellerini çekti ve ayağa kalkmalarını söyledi. Ona bakma tarzları hoşuna gitmiyordu. Edorion bu adamları köpek çağırır gibi çağırmıştı, ama adamların kendisi efendisine bakan köpekler gibi bakmamalıydı.</p>

    <p>Edorion derin bir nefes alarak pembe yanaklarını şişirdi ve ağır ağır nefesini verdi. “Sanırım tek parça halinde çıkabilmişsem, tek parça halinde girebilirim de. Lord Ejder, sizi kızdırıyorsam beni affedin, ama gerçekten yedi gün içinde gelebileceğinize dair, diyelim ki, bin altın kronuna iddiaya girer misiniz?”</p>

    <p>Rand adama bakakaldı. Bu adam da Mat kadar kötüydü. “Değil bin, yüz gümüş kronum bile yok...”</p>

    <p>Sulin araya girdi. “Parası var, Tearlı,” dedi kararlılıkla. “İddiana girer, ama ancak ağırlığa bakarak on bin yaparsan.”</p>

    <p>Edorion kahkaha attı. “Kabul, Aiel. Ve kaybetsem de her bakırına değer. Aslında düşününce, kazanırsam parayı tahsil edecek kadar yaşamam. Gelin, Meresin, Daricain.” Hâlâ köpek çağırır gibi konuşuyordu. “At binelim.”</p>

    <p>Rand, üçü eğilip atları ile aradaki mesafeyi yarılayana kadar bekledi, sonra hızla beyaz saçlı Kız’a döndü, “Bin altın kronum olduğunu söyleyerek ne demek istedin? Değil on bin, hayatım boyunca bin kronu bile bir arada görmedim.”</p>

    <p>Kızlar Rand delirmiş gibi bakıştılar; Rhuarc ile Mangin de öyle. “Tear Taşı’nda bulunan hazinenin beşte biri Taş’ı alanlara aittir ve taşıyacak durumları olduğunda talep edilir.” Sulin, bir çocuğa günlük yaşamın basit gerçeklerini açıklıyormuş gibi tane tane konuştu. “Oradaki şef ve savaş önderi olarak, o beşte birin onda biri sana ait. Tear, zafer hakkı ile, şef olarak sana teslim oldu, bu yüzden Tear’ın da onda biri senin. Ve bu topraklarda da beşte bir alabileceğimizi söyledin... vergi olarak.” Sözcüğü takılarak söyledi; Aiellerde vergi yoktu. “Onun onda biri de, <em>Car’a’carn</em> olarak sana ait.”</p>

    <p>Rand başını iki yana salladı. Aviendha ile yaptığı onca sohbet sırasında, beşte bir kuralının kendisi için de geçerli olup olmadığını sormak hiç aklına gelmemişti; <em>Car’a’carn</em> olsa da olmasa da, o Aiel değildi ve bu konu kendisi ile ilgili görünmemişti. Eh, adı vergi olmayabilirdi, ama kralların vergi kullandığı gibi kullanabilirdi onu. Ne yazık ki, bunun nasıl yapıldığı konusundaki fikirleri belirsizdi. Moiraine’e sorması gerekecekti; kadının derslerde anlatmadığı bir konu buydu. Belki çok açık olduğunu, Rand’ın bilmesi gerektiğini düşünmüştü.</p>

    <p>Elayne vergilerin ne için kullanıldığını bilirdi; onun dersleri Moiraine’inkilere göre kesinlikle daha eğlenceli geçmişti. Rand onun nerede olduğunu bilmeyi diledi. Muhtemelen hâlâ Tanchico’da; Egwene art arda gelen iyi dilekler dışında pek az şey anlatıyordu ona. Elayne’i oturtup o iki mektubu açıklatabilmeyi diledi. Mızrağın Kızları ya da Andor’un Kız-Veliahtı, kadınlar tuhaftı. Belki Min dışında. Min ona gülmüştü, ama asla tuhaf bir dilde konuşuyormuş gibi hissetmesine sebep olmamıştı. Artık gülmezdi. Min’i bir daha görecek olsa, kız Yenidendoğan Ejder’den uzaklaşmak için yüz elli kilometre koşardı.</p>

    <p>Edorion tüm adamlarını atlarından indirdi, atlardan birini aldı ve Estean’ın atı ile birlikte diğerlerini dizginlerinden art arda bağladı. Kuşkusuz kendi atını Shaidoların arasından geçecek son koşu için saklıyordu. Meresin ve Daricain de kendi adamları konusunda aynısını yaptı. Cairhienlilerin ikişer yedek attan fazlası yoktu, ama hiçbiri Tear atlarından birini alması gerektiğini düşünür görünmedi. Atları eşkin sürerek, Jindo eşlikçileri ile birlikte batıya doğru uzaklaştılar.</p>

    <p>Estean, kimseye bakmamaya dikkat ederek köprünün ayağında bir Aiel halkasının içinde huzursuz huzursuz duran adamlarına doğru uzaklaşacak oldu. Mangin onun kırmızı çizgili kol yenini yakaladı. “Bize Cairhien içindeki durumu anlatabilirsin, ıslaktopraklı.” Tombul yüzlü adam bayılmak üzere gibi göründü.</p>

    <p>“Eminim soracağınız bütün soruları yanıtlayacaktır,” dedi Rand keskin bir sesle, sormak fiilini vurgulayarak.</p>

    <p>“Yalnızca soru olacak,” dedi Rhuarc, Tearlının diğer kolunu yakalayarak. O ve Mangin kendilerinden çok daha kısa olan adamı taşıyor gibi görünüyorlardı. “Şehri savunanları uyarmak iyi, güzel, Rand al’Thor,” diye devam etti Rhuarc, “ama izci göndermeliyiz. Koşarak giderlerse Cairhien’e atlılar ile aynı zamanda varırlar ve Couladin’in Shaidoları nasıl yerleştirdiği hakkında bilgi getirirler.”</p>

    <p>Rand, üzerindeki Mızrağın Kızı gözlerini hissedebiliyordu, ama doğrudan Rhuarc’a baktı. “Gök Gürültüsünde Yürüyenler?” diye öneride bulundu.</p>

    <p><em>“Sha’mad Conde,”</em> diye onayladı Rhuarc. O ve Mangin Estean’ı döndürdü –gerçekten taşıyorlardı onu– ve diğer askerlere doğru yürümeye başladılar.</p>

    <p>“Sorun!” diye seslendi Rand peşlerinden. “O sizin müttefikiniz ve benim emrim altında.” Estean’ın bu ikincisi olup olmadığına dair en ufak fikri yoktu... Moiraine’e sorması gereken bir şey daha. Gerçekte ne kadar müttefik olduğunu da bilemiyordu... babası Yüksek Lord Torean Rand’ın aleyhine yeterince entrika çevirmişti. Ama Couladin’in alışkanlıklarına benzer uygulamalara izin vermeyecekti.</p>

    <p>Rhuarc başını çevirerek salladı.</p>

    <p>“Halkına iyi bakıyorsun, Rand al’Thor.” Sulin’in sesi rendelenmiş tahta kadar düzdü.</p>

    <p>“Deniyorum,” dedi ona. Yeme gelmeyecekti. Shaidoları gözlemek için her kim gidecekse, bazıları geri dönmeyecekti. Mesele buydu. “Sanırım şimdi bir şeyler yiyeceğim. Ve biraz da uyuyacağım.” Gece yarısına iki saatten çok kalmış olamazdı ve senenin bu vaktinde gün erken doğuyordu. Kızlar, saldırı beklermiş gibi gölgeleri ihtiyatla gözleyerek, kendi aralarında elleriyle konuşarak peşinden geldiler. Ama zaten Aieller hep saldırı beklerdi.</p>
  </div>
</body>
</html>
