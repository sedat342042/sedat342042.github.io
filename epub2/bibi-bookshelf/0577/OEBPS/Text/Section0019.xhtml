<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="10. İncirler ve Fareler">10<br />
    İncirler ve Fareler</h1>

    <p>Elayne omuzlarından ve bileklerinden tutulmuş, yukarı kata taşınmakta olduğunu fark etti. Gözleri açıldı, görebiliyordu, ama bedeninin kalanı başkasına ait de olabilirdi, üzerindeki kontrolü o kadar azdı. Gözlerini kırpması bile ağırdı. Beyni tıka basa tüy dolu gibi geliyordu.</p>

    <p>“Uyandı, Hanımefendi!” diye ciyakladı Luci, ayaklarını düşürecek gibi olarak. “Bana bakıyor!”</p>

    <p>“Sana endişelenmemeni söyledim.” Macura Hanım’ın sesi başının üzerinden geliyordu. “Midesi çatalkök çayı ile doluyken yönlendiremez, tek kasını bile kıpırdatamaz. Bunu tesadüfen keşfettim, ama kullanışlı olduğu kesin.”</p>

    <p>Doğruydu. Elayne aralarında, pamuğunun yarısı boşaltılmış oyuncak bebek gibi sarkıyor, poposunu basamaklara çarpıyordu ve ancak koşabildiği kadar yönlendirebilirdi. Gerçek Kaynak’ı sezebiliyordu, ama ona kucak açmaya çalışmak soğukla uyuşmuş parmaklarla bir aynanın üzerindeki iğneyi almaya çalışmak gibiydi. İçinde panik kabardı, yanağından aşağı bir gözyaşı damlası kaydı.</p>

    <p>Belki bu kadınlar idam edilmek üzere Beyazpelerinlere teslim edeceklerdi onu, ama Beyazpelerinlerin Aes Sedailerin düşeceğini umarak tuzak kurduğuna inanmakta güçlük çekiyordu. Bu geriye Karanlıkdostlarını bırakıyordu ve Sarı Ajah’a ek olarak Kara Ajah’a da hizmet ettikleri hemen hemen kesindi. Nynaeve kaçmayı başarmamışsa, Kara Ajah’ın ellerine verileceği kesindi. Ama kaçması gerekiyorsa, başka birine güvenemezdi. Ve ne kıpırdayabiliyor, ne de yönlendirebiliyordu. Aniden çığlık atmaya çalıştığını, ama yalnızca ince, gurultulu bir miyavlama çıkarabildiğini fark etti. Bunu kesmek için geride kalan gücünün tamamını kullanması gerekti.</p>

    <p>Nynaeve bitkiler hakkında her şeyi bilirdi ya da bildiğini iddia ederdi; neden çayın içinde ne olduğunu fark etmemişti? <em>Sızlanmayı kes!</em> Kafasının arkasındaki küçük, kararlı ses Lini’ninkine olağanüstü ölçüde benziyordu. <em>Kaçmak yerine çitin altında ciyaklayıp duran yavru domuz kesinlikle tilkinin dikkatini çeker.</em> Ümitsizce, basitçe <em>saidar</em>’a kucak açma işine koyuldu. Eskiden gerçekten basit bir işti, ama şimdi <em>saidin</em>’e ulaşmaya çalışmaktan farksız geliyordu. Ama devam etti; yapabildiği tek şey buydu.</p>

    <p>En azından Macura Hanım’ın endişelenecek bir şeyi yokmuş gibi görünüyordu. Elayne’i küçük, alçak, tek pencereli bir odadaki dar yatağa bırakır bırakmaz, bir daha arkasına bakmadan Luci’yi hemen odadan çıkardı. Elayne’in başı yana düşmüştü ve bir başka dar yatak ile kararmış pirinç tutamaçları olan bir çekmece dolabı görebiliyordu. Gözlerini oynatabiliyordu, ama başını oynatmak becerilerini aşıyordu.</p>

    <p>İki kadın birkaç dakika sonra oflaya poflaya, aralarında asılı Nynaeve ile döndüler ve onu da diğer yatağa bıraktılar. Nynaeve’in yüzü gevşemişti ve gözyaşları ile parlıyordu, ama kara gözleri... İçleri öfke doluydu ve korku. Elayne öfkenin baskın çıktığını umdu; yönlendirmeyi başarabildiğinde, Nynaeve ondan daha güçlüydü; belki onun her seferinde fena halde başarısızlığa uğradığı yerde Nynaeve başarılı olabilirdi. O gözyaşları öfkeden kaynaklanıyor olmalıydı.</p>

    <p>Macura Hanım zayıf kıza odada kalmasını söyledikten sonra bir kez daha dışarıya seğirtti ve bu sefer bir tepsiyle dönerek tepsiyi çekmeceli dolabın üzerine bıraktı. Sarı demlik, bir fincan, bir huni ve yüksek bir kum saati getirmişti. “Şimdi Luci, kum saati boşalır boşalmaz her ikisine en az altmışar gram içireceksin. Boşalır boşalmaz ama, unutma!”</p>

    <p>“Neden şimdi vermiyoruz, Hanımefendi?” diye inledi kız, ellerini kenetleyerek. “Uyumalarını istiyorum. Bana bakmaları hoşuma gitmiyor.”</p>

    <p>“Ölü gibi uyurlar kızım ve bu şekilde gerekirse yürüyecek kadar uyanmalarını sağlayabiliriz. Onları gönderme zamanı geldiğinde gerektiği gibi uyutacağım. Karşılığında baş ağrısı ve mide krampı çekecekler, ama hak ettiklerinden fazlasını değil, sanırım.”</p>

    <p>“Ama ya yönlendirebiliyorlarsa, Hanımefendi? Ya yaparlarsa? Bana bakıyorlar.”</p>

    <p>“Gevezeliği bırak, kızım,” dedi kadın sertçe. “Yapabiliyor olsalar, sence şimdiye dek yapmazlar mıydı? Çuvala tıkılmış kedi yavruları kadar savunmasızlar. Ve sen çaydan içirmeye devam ettiğin sürece öyle kalacaklar. Şimdi, dediğim gibi yap, anladın mı? Benim gidip ihtiyar Avi’ye güvercinlerinden birini göndermesini söylemem ve birkaç ayarlama yapmam gerek, ama elimden geldiğince çabuk dönerim. Ne olur ne olmaz diye bir demlik daha demlesen iyi olur. Ben arkadan çıkacağım. Sen dükkânı kapat. Biri girebilir ve bu hiç iyi olmaz.”</p>

    <p>Macura Hanım çıktıktan sonra Luci ellerini kenetleyerek bir süre durup onlara baktı, sonra o da dışarıya koşturdu. Burnunu çeke çeke merdivenleri indi.</p>

    <p>Elayne Nynaeve’in alnında boncuklanan teri görebiliyordu; sıcaktan değil, gösterdiği çabadan olduğunu umuyordu. <em>Dene, Nynaeve.</em> Kendisi de Gerçek Kaynak’a uzandı, kafasına doldurulmuş gibi gelen yün yığınlarının arasından beceriksizce yokladı, başarısız oldu, yine denedi, yine olmadı, yine denedi... <em>Ah, Işık, dene, Nynaeve! Dene!</em></p>

    <p>Kum saati gözlerini dolduruyordu; başka hiçbir şeye bakamıyordu. Kum aşağı akıyor, her zerre bir başka başarısızlığı sayıyordu. Son tane de düştü. Ve Luci gelmedi. Elayne Kaynak’a ulaşmak için, hareket etmek için daha fazla çabaladı. Bir süre sonra sol elinin parmakları seğirdi. <em>Evet!</em> Birkaç dakika daha sonra elini kaldırdı; bir santim kalktıktan sonra yine düştü, ama kalkmıştı işte. Bir çabayla başını çevirdi.</p>

    <p>“Savaş,” diye mırıldandı Nynaeve peltek peltek, zar zor anlaşılır bir sesle. Elleri altındaki örtüyü sıkı sıkı kavramıştı; doğrulup oturmaya çalışıyor gibiydi. Onun başı bile kalkmıyordu, ama deniyordu.</p>

    <p>“Deniyorum,” demeye çalıştı Elayne; kendi kulaklarına daha çok bir homurtu gibi geldi.</p>

    <p>Ağır ağır elini görebileceği bir yere kaldırmayı ve orada tutmayı başardı. İçinden bir zafer heyecanı geçti. <em>Bizden korkmaya devam et, Luci. Mutfakta biraz daha kal ve...</em></p>

    <p>Kapı çarpılarak açıldı ve Luci içeri dalarken Elayne hayal kırıklığı ile hıçkırdı. Çok yaklaşmıştı. Kız onlara bir bakış fırlattı ve saf dehşet dolu bir ciyaklama ile dolaba koştu.</p>

    <p>Elayne onunla mücadele etmeye çalıştı, ama zayıflığına rağmen Luci onun çırpınan ellerini çaba harcamadan kenara itti ve aynı rahatlıkla huniyi ağzına soktu. Kız koşmuş gibi nefes nefeseydi. Elayne’in ağzı soğuk, acı çayla doldu. Luci’nin yüzündeki paniğin aynısıyla kıza baktı. Ama Luci Elayne’in ağzını kapalı tuttu ve yutana kadar korku dolu, ama kararlı bir tavırla boğazını sıvazladı. Elayne karanlığa boğulurken Nynaeve’den gelen itiraz seslerini duydu.</p>

    <p>Gözleri yeniden açıldığında Luci gitmişti ve kum saatindeki kumlar yine akıyordu. Nynaeve’in kara gözleri öfke ya da korku içinde iri iri açılmıştı, Elayne hangisi olduğunu çıkartamıyordu. Hayır, Nynaeve pes etmezdi. Kadında hayran olduğu şeylerden biri de buydu. Nynaeve’in başı celladın kütüğüne dayanmış olabilirdi, ama yine de pes etmezdi. <em>Başlarımız kütükte!</em></p>

    <p>Ondan bu kadar zayıf olmasına utandı. Bir gün Andor Kraliçesi olması bekleniyordu ve o dehşetle ulumak istiyordu. Yapmadı, içten içe bile –inatla kollarını ve bacaklarını hareket etmeye zorlamaya, <em>saidar</em>’a dokunmak için çabalamaya başladı–, ama istiyordu yine de. Bu kadar zayıfken nasıl kraliçe olabilirdi? Yine Kaynak’a uzandı. Yine. Yine. Kum taneleri ile yarışarak. Yine.</p>

    <p>Bir kez daha kum saati boşaldı ve Luci gelmedi. Ağır ağır, elini kaldırabileceği noktaya geldi yine. Ve sonra başını! Hemen yatağa düşse de başarmıştı. Nynaeve’in kendi kendine mırıldandığını duyabiliyordu ve sözcüklerin çoğunu anlayabiliyordu.</p>

    <p>Kapı bir kez daha çarpılarak açıldı. Elayne ümitsizlik içinde bakmak için başını kaldırdı... ve ağzı açık kaldı. Thom Merrilin kendi hikâyelerindeki kahramanlardan biri gibi duruyordu orada, bir eli bayılmak üzere olan Luci’nin ensesini kavramıştı, diğerinde atılmaya hazır bir hançer vardı. Elayne sevinçle kahkaha attı, ama daha çok bir gaklama gibi çıktı.</p>

    <p>Adam kızı kabaca köşeye itti. “Sen orada kal, yoksa bu hançeri derinde bilerim!” İki adımda Elayne’in yanına vardı, saçlarını arkaya sıvazladı. Köselemsi yüzü endişe doluydu. “Onlara ne yaptınız, kızım? Söyle bana, yoksa...”</p>

    <p>“O değil,” diye mırıldandı Nynaeve. “Diğeri. Gitti. Kalkmama yardım et. Yürümem gerek.”</p>

    <p>Thom’un yanından gönülsüzce ayrıldığını düşündü Elayne. Adam yine Luci’ye hançerini tehditkârca gösterdi –kız bir daha asla kıpırdamamayı düşünüyormuş gibi büzülmüştü– sonra bir pırıltı ile kol yeninde kaybetti. Nynaeve’i ayağa kaldırarak odanın izin verdiği birkaç adım boyunca ileri geri yürütmeye başladı. Nynaeve gevşekçe ona yaslanıyor, ayaklarını sürüyordu.</p>

    <p>“Sizi tuzağa düşürenin bu korkmuş kedi olmadığını duyduğuma memnun oldum,” dedi. “O olsaydı...” Başını iki yana salladı. Kuşkusuz, Nynaeve ona gerçeği söylese onları da aynı ölçüde küçük görecekti; Elayne kesinlikle anlatmayı düşünmüyordu. “Onu merdivenlerden yukarı koşarken buldum, öylesine paniğe kapılmıştı ki arkasından seslendiğimi bile duymadı. Juilin görmeden bir başkasının kaçmış olması hiç hoşuma gitmedi. Yanında başkalarını getirecek mi?”</p>

    <p>Elayne yan tarafına döndü. “Sanmıyorum, Thom,” diye mırıldandı. “Kendisi hakkında... çok kişinin... bilgisi olmasına izin veremez.” Bir dakika sonra doğrulup oturabilecekti. Doğrudan Luci’ye bakıyordu; kız irkildi ve duvara doğru büzülmeye çalıştı. “Beyazpelerinler... onu da... bizim kadar hevesle yakalarlardı.”</p>

    <p>“Juilin?” dedi Nynaeve. Dik dik âşığa bakarken başı sallanıyordu. Ama konuşmakta güçlük çekmedi. “İkinize arabaların yanında kalmanızı söylemiştim.”</p>

    <p>Thom sinirli sinirli bıyıklarını üfledi. “Bize erzakları kaldırmamızı söyledin, ki bu da iki adam istemezdi. Juilin sizi takip etti ve hiçbiriniz geri dönmeyince onu aramaya çıktım.” Yine hıhladı. “Adam pek bir şey öğrenemedi. İçeride bir düzine adam bile olabilirdi, ama o yine de tek başına peşinizden içeri girmeye hazırdı. Hırsız’ı arkaya bağlıyor. Atla gelmeye karar vermem iyi olmuş. Sanırım siz ikinizi buradan çıkarmak için ata ihtiyacımız olacak.” Elayne doğrulup oturabildiğini gördü ve zar zor, ağır ağır kendini örtünün üzerinde çekti, ama ayağa kalkma çabası dümdüz yatağa yıktı onu yine. <em>Saidar</em> her zamanki kadar uzaktı; başı hâlâ kaz tüyü yastık gibi geliyordu. Nynaeve kendi ayaklarının üzerinde biraz daha dik durmayı başardı, ama hâlâ Thom’a asılıyordu.</p>

    <p>Birkaç dakika sonra Juilin, kemer bıçağı ile önündeki Macura Hanım’ı ittirerek geldi. “Arka çitteki kapıdan geldi. Benim hırsız olduğumu sandı. Onu içeriye getirmenin en iyisi olacağım düşündüm.”</p>

    <p>Onları görünce terzinin yüzü öyle soldu ki gözleri daha da kararmış gibi göründü ve ek olarak yuvalarından fırlamak üzere gibiydiler. Kadın durmaksızın dudaklarını yalıyor, eteklerini düzeltiyordu ve kaçmanın en iyisi olup olmayacağını merak edermiş gibi Juilin’in bıçağına küçük bakışlar fırlatıyordu. Ama çoğunlukla Elayne ile Nynaeve’e bakıyordu; Elayne gözyaşlarına boğulması ya da bayılması olasılığının eşit olduğunu düşündü.</p>

    <p>“Onu buraya getir,” dedi Nynaeve, Luci’nin kollarını dizlerine sarmış, köşede titrediği yere işaret ederek, “ve Elayne’e yardımcı ol. Çatalkök diye bir şey hiç duymadım, ama yürümek etkilerinin geçmesine yardımcı oluyor gibi. Pek çok şeyi bu şekilde atlatabilirsin.”</p>

    <p>Juilin bıçağı ile köşeye işaret etti ve Macura Hanım o tarafa seğirtip, korku içinde dudaklarını ıslatmaya devam ederek Luci’nin yanına oturdu. “Ben... yaptıklarımı... yapmazdım... ama emir aldım. Bunu anlamalısınız. Emir aldım.”</p>

    <p>Juilin nazikçe Elayne’in kalkmasına yardım ederek, odada yürünebilecek birkaç adım boyunca destek oldu. Diğer ikilinin çaprazında yürüyorlardı. Elayne yanındakinin Thom olduğunu diledi. Juilin’in kolunu beline sarması fazla samimi geliyordu.</p>

    <p>“Kimden emir aldın?” diye havladı Nynaeve. “Kule’de kime rapor veriyorsun?”</p>

    <p>Terzi hasta göründü, ama kararlılıkla ağzını sıkı sıkı kapadı.</p>

    <p>“Konuşmazsan,” dedi Nynaeve ona kaşlarını çatarak, “Juilin’e veririm seni. O Tearlı bir hırsız avcısıdır ve itiraf ettirmeyi bir Beyazpelerin Sorgucusu kadar iyi bilir. Değil mi, Juilin?”</p>

    <p>“Onu bağlayacak bir halat,” dedi adam. Öyle haince sırıtıyordu ki Elayne neredeyse adamdan uzaklaşacaktı. “Konuşmaya hazır olana dek ağzını tıkamak üzere biraz paçavra. Biraz yemeklik sıvı yağ. Ve biraz tuz...” Gülüşü Elayne’in kanını dondurdu. “Konuşacaktır.” Macura Hanım duvarın dibinde kaskatı durmuş, gözlerini iri iri açmış, adama dikmişti, Luci adam iki buçuk metre boyunda ve boynuzlu bir Trolloc’a dönüşmüş gibi bakıyordu.</p>

    <p>“Pekâlâ,” dedi Nynaeve bir an sonra. “İhtiyaç duyduklarını mutfakta bulabilirsin, Juilin.” Elayne şaşkın bakışlarını ondan hırsız avcısına, sonra yine ona çevirdi. Herhalde gerçekten de?.. Nynaeve yapmaz!</p>

    <p>“Narenwin Barda,” diye inledi terzi aniden. Sözcükler ağzından boşanırken birbirine takılıyordu, “Raporlarımı Tar Valon’daki, Irmakyukarı Seyir denen bir handa, Narenwin Barda’ya gönderiyorum. Avi Shendar kasabanın kenarında benim için güvercin besliyor. Mesajları kime gönderdiğimi ya da onları kimden aldığımı bilmiyor ve umurunda da değil. Karısı düşme hastalığına yakalandı ve...” Ürpererek, Juilin’i izleyerek sustu.</p>

    <p>Elayne Narenwin’i tanıyordu ya da en azından Kule’de görmüştü. Orada olduğunu unutabileceğiniz zayıf, ufak tefek bir kadın, o kadar sessizdi. Ve nazikti de; haftada bir çocukların evcil hayvanlarını Şifa görmek üzere Kule arazisine getirmesine izin verirdi. Hiç de Kara Ajah diyebileceğiniz türden bir kadın değil. Diğer yandan, bildikleri Kara Ajah isimlerinden biri Marillin Gemalphin idi; o da kedilerden hoşlanırdı ve sokak kedilerine bakmak için çok zahmete girerdi.</p>

    <p>“Narenwin Barda,” dedi Nynaeve sertçe. “Daha fazla isim istiyorum, hem Kule’nin içinden, hem dışından.”</p>

    <p>“Ben... daha fazlasını bilmiyorum,” dedi Macura Hanım hafifçe.</p>

    <p>“Bunu göreceğiz. Ne kadardır Karanlıkdostusun? Kara Ajah’a ne kadardır hizmet ediyorsun?”</p>

    <p>Luci’den kızgın bir ciyaklama koptu. “Biz Karanlıkdostu değiliz!” Macura Hanım’a baktı ve ondan uzaklaştı. “En azından ben değilim. Ben Işık’ta yürüyorum! Kesinlikle!”</p>

    <p>Diğer kadının tepkisi de aynı ölçüde güçlüydü. Gözleri daha önce yuvalarından fırlayacak gibi olmuşsa, şimdi kesinlikle fırlıyorlardı. “Kara!.. Gerçekten var mı demek istiyorsunuz? Ama Kule hep inkâr etti... Neden, Sarıların gözü ve kulağı olarak beni seçtiğinde Narenwin’e sordum ve ağlayarak ve sürünerek yataktan kalkmayı başardığımda ertesi sabah olmuştu. Ben... ben Karanlıkdostu değilim! <em>Asla!</em> Ben Sarı Ajah’a hizmet ederim! <em>Sarı!</em>”</p>

    <p>Elayne Juilin’in koluna tutunmaya devam ederek şaşkın şaşkın Nynaeve ile bakıştı. Her Karanlıkdostu inkâr ederdi, elbette, ama bu kadınların seslerinde bir dürüstlük tınısı var gibiydi. Suçlama karşısında gösterdikleri öfke korkularını alt edecek kadar fazlaydı. Nynaeve’in tereddüdüne bakılırsa, o da aynı şeyi işitmişti.</p>

    <p>“Sarılara hizmet ediyorsanız,” dedi ağır ağır, “neden bize uyuşturucu verdiniz?”</p>

    <p>“Onun yüzünden,” diye yanıt verdi terzi, Elayne’e doğru başını sallayarak. “Bir ay önce tarifini aldım, bazen tepeden bakarcasına çenesini kaldırmasına kadar. Narenwin Elayne adını kullanıyor olabileceğini, hatta asil bir Ev’den olduğunu iddia edebileceğini söyledi.” Her sözcükte, Karanlıkdostu denilmekten kaynaklanan öfke daha da kabarıyor gibiydi. “Belki sen Sarılardansın, ama Aes Sedai değilsin, yalnızca kaçak bir Kabuledilmişsin. Narenwin onun varlığını raporlamam gerektiğini söyledi, ayrıca yanındaki herkesi de. Ve onu elimden geldiğince geciktirecektim. Hatta yakalayacaktım. Ve yanındaki herkesi de. Bir Kabuledilmiş’i yakalamamı nasıl bekliyorlardı, bilmiyorum... Narenwin’in bile çatalkök çayından haberi olduğunu sanmıyorum! Ama aldığım emirler öyle diyordu! Gerekirse kimliğimin açığa çıkması riskine bile girmemi söylediler... ve burada bu ölüm demek! Amyrlin sizi ele geçirene kadar bekleyin siz, genç kadınlar! Hepiniz!”</p>

    <p>“Amyrlin mi!” diye bağırdı Elayne. “Onun bununla ne ilgisi var?”</p>

    <p>“Emirler ondan geliyordu. Amyrlin Makamı’nın emriyle, diyordu. Amyrlin’in bizzat kendisi, sizi öldürmek dışında her yolu kullanabileceğimi söyledi. Amyrlin sizi ele geçirdiğinde ölmeyi dileyeceksiniz!” Kısa baş sallaması öfke ve tatmin doluydu.</p>

    <p>“Daha kimsenin ellerinde olmadığımızı unutma,” dedi Nynaeve kuru kuru. “Sen bizim ellerimizdesin.” Ama gözlerinde Elayne’in hissettiği kadar büyük bir şok vardı. “Bir sebep verildi mi?”</p>

    <p>Kendisinin tutsak olduğunun hatırlatılması kadındaki kısa patlamayı yatıştırdı. Halsizce Luci’ye yaslandı, her biri diğerini düşmekten alıkoyuyordu. “Hayır Narenwin bazen sebep verir, ama bu sefer değil.”</p>

    <p>“Biri gelene kadar bizi burada, uyuşturulmuş olarak bekletmeyi mi düşünüyordun?”</p>

    <p>“Size eski giysiler giydirip arabayla gönderecektim.” Kadının sesinde hiç direnç kalmamıştı. “Narenwin’e burada olduğunuzu ve ne yaptığımı bildiren bir güvercin gönderdim. Therin Lugay’ın bana büyük bir iyilik borcu var, Narenwin sizi yolda karşılayacak Aes Sedai göndermezse Tar Valon’a yetecek kadar çatalkök verecektim ona. Therin sizi hasta sanıyor, bir Aes Sedai size Şifa verene kadar sizi hayatta tutan tek şeyin çatalkök olduğunu düşünüyor. Amadicia’da ilaç kullanırken bir kadının dikkatli olması gerekir. Çok fazla kişiyi, çok iyi tedavi edersen, biri Aes Sedai diye fısıldıyor ve bir bakıyorsun evin yanıp yıkılmış. Ya da daha kötüsü. Therin yapacağı şey hakkında dilini tutmayı biliyor...”</p>

    <p>Nynaeve Thom’un yaklaşmasına yardım etmesini sağladı ve gözlerini terziye dikti. “Ya mesaj? Gerçek mesaj? O sinyali bizi cezbetmek için koymadın.”</p>

    <p>“Size gerçek mesajı verdim,” dedi kadın bitkinlik içinde. “Bir zararı olacağını düşünmedim. Ben anlamıyorum ve... lütfen...” Aniden hıçkırarak, Luci’ye genç kızın ona sarıldığı kadar sıkı sarıldı. “Lütfen, onun üzerimde tuz kullanmasına izin verme! Lütfen! Tuz olmaz! Ah, lütfen!”</p>

    <p>“Bağla onları,” dedi Nynaeve tiksintiyle, bir süre sonra. “Aşağı inip konuşalım.” Thom onun en yakın yatağın kenarına oturmasına yardım etti, sonra çabucak diğer örtüyü şerit şerit kesti.</p>

    <p>Kısa sürede iki kadın sırt sırta bağlanmıştı. Birinin elleri diğerinin ayaklarına bağlanmış, ağızları örtüden tıkaçlarla tıkanmıştı. Thom Nynaeve’in odadan çıkmasına yardım ederken ikisi de hâlâ ağlıyordu.</p>

    <p>Elayne diğer kadın kadar iyi yürüyebildiğini diledi, ama merdivenlerden aşağı yuvarlanmamak için hâlâ Juilin’in desteğine ihtiyaç duyuyordu. Thom’un Nynaeve’in beline kolunu sarmasını izlerken bir kıskançlık sancısı hissetti. <em>Sen aptal, küçük bir kızsın,</em> dedi Lini’nin sesi sertçe. <em>Ben yetişkin bir kadınım,</em> dedi ona, eski dadısına karşı kullanmaya bugün bile cesaret edemeyeceği kadar sert bir tavırla. <em>Ben Rand’ı seviyorum, ama o çok uzakta ve Thom zeki, bilgili...</em> Kendi kendine bile, hepsi bahaneymiş gibi geliyordu. Lini duysa, aptallığa tahammül etmeyeceğini anlatan bir hıhlama ile yanıt verirdi.</p>

    <p>“Juilin,” diye sordu tereddütle, “tuz ve yemeklik yağla ne yapacaktın? Hepsini anlatma,” diye ekledi çabucak. “Yalnızca genel bir fikir ver.”</p>

    <p>Adam bir an ona baktı. “Bilmiyorum. Ama onlar da bilmiyordu. İşin hilesi budur; akıllarında benim yapabileceğim en kötü şeyden de kötüsünü canlandırırlar. Bir sepet incir ve birkaç fare aldırmak üzere birini gönderdiğimde zorlu bir adamın yıkıldığını gördüm. Ama dikkatli olmalısın. Bazıları, sırf hayal ettikleri şeyden kaçabilmek için doğru ya da değil, her şeyi itiraf eder. Ama o ikisinin yalan söylediğini sanmıyorum.”</p>

    <p>Elayne de aynı fikirdeydi. Yine de ürpermekten alamadı kendini. <em>İncir ve fare ile ne yapılır ki?</em> Merak etmeyi bırakabileceğini umdu, aksi halde kâbus görecekti.</p>

    <p>Mutfağa ulaştıklarında Nynaeve yardımsız, sendeleye sendeleye yürümeyi başarıyordu ve renkli kutularla dolu dolabı karıştırıyordu. Elayne sandalyelerden birine oturmak zorunda kaldı. Mavi kutu masanın üzerinde duruyordu. Bir de dolu, yeşil bir demlik, ama Elayne onlara bakmamaya çalıştı. Hâlâ yönlendiremiyordu. Saidar’a kucak açabiliyordu, ama geldiği anda kayıp gidiyordu. En azından artık Güç’ün ona geri döneceğinden emindi. Diğer seçenek, düşünülemeyecek kadar korkunçtu ve Elayne o ana kadar düşünme izni vermemişti kendine.</p>

    <p>“Thom,” dedi Nynaeve, muhtelif kutuların kapaklarını kaldırıp içine bakarak. “Juilin.” Durup derin bir nefes aldı ve iki adama bakmaktan kaçınmaya devam ederek, “Teşekkür ederim,” dedi. “Aes Sedailerin neden Muhafızları olduğunu anlamaya başlıyorum. Çok teşekkür ederim.”</p>

    <p>Tüm Aes Sedailerin yoktu. Kızıllar, yönlendirebilen adamların yaptıkları yüzünden tüm erkekleri lekeli sayarlardı. Bazı Aes Sedailer bir Muhafız edinmeye zahmet bile etmezdi, çünkü Kule’den hiç ayrılmazlardı ya da ölen bir Muhafızın yerine yenisini bulmazlardı. Yalnızca Yeşillerin birden fazla Muhafız ile bağ kurmasına izin verilirdi. Elayne Yeşil olmak istiyordu. Bu sebepten dolayı değil, elbette. Yeşiller kendilerine Savaş Ajahı dediği için. Kahverengiler kaybolmuş bilgileri arar. Maviler kendilerini ülkülere adarken, Yeşil Aes Sedailer Son Savaş’a hazır beklerlerdi. Trolloc Savaşları’nda yaptıkları gibi, Son Savaş’ta da yeni Dehşetlordları ile yüzleşmek üzere öne çıkacaklardı.</p>

    <p>İki adam açık bir şaşkınlık içinde bakıştılar. Nynaeve’in her zamanki sivri diline hazırlandıkları kesindi. Elayne de aynı ölçüde şok içindeydi. Nynaeve yardım almaktan da, yanılmak kadar çok nefret ederdi; ikisi de onu kirpi gibi diken diken ederdi, ama elbette her zaman tatlı mantık ve sağduyu timsali olduğunu iddia ederdi.</p>

    <p>“Bir Hikmet.” Nynaeve kutuların birinden bir çimdik toz aldı, kokladı ve dilinin ucunu dokundurdu. “Ya da burada her ne diyorlarsa.”</p>

    <p>“Burada bunun için bir isimleri yok,” dedi Thom. “Amadicia’da sizin eski zanaatınızı izleyen fazla kadın bulunmaz. Fazla tehlikeli. Çoğu için yalnızca bir ek iş bu.”</p>

    <p>Nynaeve dolabın dibinden deri bir çanta çıkararak bazı kutuların içindekileri küçük paketler halinde hazırlamaya başladı. “Peki hastalandıklarında kime gidiyorlar? Bir üfürükçüye mi?”</p>

    <p>“Evet,” dedi Elayne. Thom’a dünya hakkında kendisinin de bilgisi olduğunu göstermek hep hoşuna giderdi. “Amadicia’da bitkilerle çalışanlar erkeklerdir.”</p>

    <p>Nynaeve horgörüyle kaşlarını çattı. “Bir erkek tedavi hakkında ne bilir ki? Bir demirciden elbise dikmesini istemekten farkı yok.”</p>

    <p>Aniden Elayne, Macura Hanım’ın söyledikleri dışında her şeyi düşündüğünü fark etti. <em>Diken hakkında düşünmemek ayağının daha az acımasını sağlamaz.</em> Lini’nin en sevdiği deyişlerden biri. “Nynaeve, sence o mesaj ne anlama geliyor? Hiç mantıklı gelmiyor.” Söylemek istediği bu değildi, ama en azından yaklaşıyordu.</p>

    <p>“Kule’nin kendi kuralları vardır,” dedi Thom. “Aes Sedailer her ne yapıyorlarsa, kendilerine has sebeplerden yaparlar, genellikle söyledikleri sebeplerden değil. Sebep verirlerse, elbette.” O ve Juilin ikisinin yalnızca Kabuledilmiş olduklarını biliyordu, elbette; söylenenleri gerektiği gibi yapmamalarının sebebi kısmen buydu.</p>

    <p>Nynaeve’in yüzündeki mücadele açıktı. Sözünün kesilmesinden ya da insanların ona karşılık vermesinden hoşlanmazdı. Nynaeve’in hoşlanmadığı şeylerin listesi epey uzundu. Ama daha biraz önce Thom’a teşekkür etmişti; sizi lahana gibi yüklenip götürülmekten kurtaran birini azarlamak çok kolay olmasa gerekti. “Çoğu zaman Kule’de pek az şey mantıklı gelir,” dedi ekşi ekşi. Elayne ekşiliğin Kule kadar Thom’a da yöneltilmiş olduğunu tahmin etti.</p>

    <p>“Kadının söylediğine inanıyor musun?” Elayne derin bir nefes aldı. “Yani Amyrlin’in nasıl olursa olsun geri götürülmemiz emrini verdiğine.”</p>

    <p>Nynaeve’in ona fırlattığı kısa bakış duygudaşlık doluydu. “Bilmiyorum, Elayne.”</p>

    <p>“Gerçeği söylüyordu.” Juilin sandalyelerden birini çevirdi ve değneğini arkasına yaslayıp, ata biner gibi oturdu. “Çok hırsız ve katil sorguladım. Gerçeği işittiğimde tanırım. Bazı zamanlar yalan söyleyemeyecek kadar çok korkmuştu ve kalan zamanlarda da yalan söylemeyecek kadar öfkeliydi.”</p>

    <p>“Siz ikiniz...” Nynaeve derin bir nefes alarak çantayı masaya fırlattı ve ellerini örgüsüne gitmekten alıkoymak istercesine kollarını göğsünde kavuşturdu. “Korkarım Juilin muhtemelen haklı, Elayne.”</p>

    <p>“Ama Amyrlin ne yaptığımızı biliyor. Bizi Kule’den gönderen kendisi.”</p>

    <p>Nynaeve yüksek sesle burnunu çekti. “Siuan Sanche’den her şeyi beklerim. Onu bir saat yönlendiremezken bulmak isterdim. Bakalım o zaman ne kadar zorlu olurdu.”</p>

    <p>Elayne bunun bir fark yaratacağını sanmıyordu. O emredici mavi bakışları düşününce, dileği yerine gelecek olsa Nynaeve’in epey bere kazanacağını tahmin ediyordu. “Ama bu konuda biz ne yapacağız? Görünüşe göre Ajahların her yerde gözleri ve kulakları var. Ve Amyrlin’in de. Tar Valon’a gidene kadar bir sürü kadın yemeklerimize bir şeyler katmaya çalışabilir.”</p>

    <p>“Bekledikleri gibi görünmezsek değil.” Nynaeve dolaptan sarı bir kavanoz alarak masaya, demliğin yanına koydu. “Bu beyaz tavukbiberi. Diş ağrısına iyi gelir, ama aynı zamanda saçını gece kadar kara yapar.” Elayne elini kızıl altın buklelere götürdü –Nynaeve’in değil <em>onun</em> saçı, iddiaya girebilirdi!– ama fikirden ne kadar nefret etse de, iyi bir fikir olduğunu itiraf etmeliydi. “Öndeki elbiseler üzerinde biraz iğne işi yaparsak, artık tüccar değil hizmetkârları ile yolculuk eden iki hanımefendi oluruz.”</p>

    <p>“Boya dolu bir yük arabasıyla yolculuk eden iki hanımefendi mi?” dedi Juilin.</p>

    <p>Nynaeve’in ifadesiz bakışları, minnetinin bir sınırı olduğunu söylüyordu. “Köprünün diğer yanındaki bir avluda bir yolcu arabası gördüm. Bence sahibi satar. Biri çalmadan bizim arabamıza dönebilirseniz –içinize ne girdi bilmiyorum, kim gelirse alsın diye bıraktınız arabayı!– hâlâ oradaysa keselerden birini alabilirsiniz...”</p>

    <p class="paragraf">Noy Torvald’ın arabası dört atın arkasında Ronde Macura’nın dükkânının önüne çekildiğinde birkaç kişinin gözleri iri iri açıldı. Arabanın üzerine sandıklar bağlanmıştı ve arkadan eyerli bir at geliyordu. Tarabon ticareti sona erdiğinde Noy her şeyini kaybetmişti; artık Dul Teran’ın işlerini yaparak yaşamaya çalışıyordu. Arabacıyı daha önce sokaktaki kimse görmemişti, uzun boylu, uzun, beyaz bıyıklı, soğuk, azametli gözlere sahip köselemsi bir adamdı. Arabanın kapısını açmak için atılan esmer, sert yüzlü kadını da tanıyan yoktu. İki kadın kollarında bohçalarla kapıdan çıktığı zaman bakışlar mırıltılara dönüştü; birinin üzerinde yeşil ipek bir elbise vardı, diğeri sade, mavi yünden bir elbise giymişti, ama ikisi de eşarplarını başlarına dolamışlardı ve saçlarının tek teli görünmüyordu. Arabaya neredeyse atladılar.</p>

    <p>Işığın Evlatları’nın ikisi, yabancıların kim olduğunu sorgulayarak dolanmaya başladı, ama daha uşak sürücü koltuğuna tırmanırken arabacı uzun kırbacını şaklattı ve leydiye yol açılmasını bağırdı. Işığın Evlatları kendilerini kenara atar, tozlu sokakta yuvarlanırken kadının adı kaybolup gitti ve araba Amador Yolu’na doğru dörtnala uzaklaştı.</p>

    <p>İzleyiciler kendi aralarında konuşarak dağıldılar; gizemli bir hanımefendiydi, bu kadarı açıktı, hizmetkârı ile birlikte, Ronde Macura’dan alışveriş yapmış, Evlatlardan kaçmışlardı. Son zamanlarda Mardecin’de pek az olay oluyordu ve bu günler boyunca sohbet konusu olacaktı. Işığın Evlatları öfkeyle üstlerini başlarını silkelediler, ama sonunda olayı raporlamanın kendilerini aptal gibi göstereceğine karar verdiler. Dahası, kumandanları asillerden hoşlanmazdı; muhtemelen arabayı geri getirmeye onları yollardı, o ya da bu Ev’in kibirli, genç veledi için bu sıcakta uzun bir yolculuk yapmaları gerekirdi. Bir suçlama getirilmezse –asiller söz konusu olduğunda tehlikeli olabilirdi– suçlu kumandan olmazdı. Nasıl küçük düştükleri haberinin yayılmayacağını umarak, Ronde Macura’yı sorgulamayı akıllarına bile getirmeden uzaklaştılar.</p>

    <p>Kısa süre sonra, Therin Lugay arabasını dükkânın arkasındaki avluya getirdi. Önündeki uzun yolculuk için gerekecek erzak yuvarlak kanvas örtünün altına yığılmıştı. Ronde Macura gerçekten de onu, geçen kış yirmi üç kişinin ölümüne yol açan bir hummadan kurtarmıştı, ama ta cadıların yaşadığı yere kadar gitmeyi kabul etmesine sebep olan dırdırcı karısı ve şirret kaynanasıydı. Ronde birinin onu karşılayabileceğini söylemişti, ama kim olduğunu söylememişti ve adam Tar Valon’a kadar gidebileceğini umuyordu.</p>

    <p>Mutfak kapısını altı kez çaldıktan sonra içeri girdi, ama merdivenleri tırmanana kadar kimseyi bulamadı Arkadaki yatak odasında Ronde ve Luci yatakların üzerine uzanmış, güneşin hâlâ batmamış olmasına rağmen kırışık giysileri içinde derin derin uyuyorlardı. Onları sarstığında iki kadın da uyanmadı. Therin bunu anlamadı, neden örtülerden birinin şerit şerit yırtılmış olduğunu da anlamadı, neden odada iki boş demlik, ama tek fincan olduğunu, neden Ronde’nin yatağının yanında bir huni durduğunu da. Ama dünyada anlamadığı bir sürü şey olduğunu biliyordu zaten. Arabasına döndü, Ronde’nin parasıyla aldığı erzakları düşündü, karısını ve kaynanasını düşündü ve sonra arabayı çeken atı yürütmeye başladığında, aklında Altara’nın neye benzediğini görmek vardı ya da belki Murandy’nin.</p>

    <p>Öyle ya da böyle, Ronde Macura saçı başı dağılmış halde, sendeleye sendeleye Avi Shendar’ın evine gidene ve bacağına incecik, kemikten bir silindir bağlanmış bir güvercin gönderene kadar epey zaman geçti. Kuş ok gibi kuzeydoğuya, Tar Valon’a yöneldi. Ronde bir an düşündükten sonra, aynı dar, ince parşömen parçasından bir kopya daha hazırladı ve bir başka kümesten aldığı güvercinin bacağına bağladı. İkinci kuş batıya yöneldi, çünkü tüm mesajlarının kopyasını göndereceğine söz vermişti. Bu zor zamanlarda, bir kadın elinden gelenin en iyisini yapmalıydı ve bunun zararı olmazdı, Narenwin’e gönderdiği türden raporlarda değil. Çatalkök tadının ağzından gidip gitmeyeceğini merak ederek, rapor kendine Nynaeve diyen kadına birazcık zarar getirse aldırmayacağını düşündü.</p>

    <p>Avi, her zamanki gibi bahçesini çapalarken, Ronde’nin yaptıklarına dikkat etmezmiş gibi göründü. Ve her zamanki gibi, o gider gitmez ellerini yıkadı ve içeri girdi. Kalemin ucunu korumak için ince kâğıt parçasının altına geniş bir parşömen yaprağı koymuştu. Kâğıdı akşam ışığına tuttuğunda neler yazıldığını görebiliyordu. Kısa süre sonra bambaşka bir yöne yönelmiş üçüncü bir güvercin yola çıkmıştı.</p>
  </div>
</body>
</html>
