<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="44. Küçük Üzüntü">44<br />
    Küçük Üzüntü</h1>

    <p>Harcadığı çabanın teri ile Rand’ın gömleği üzerine yapışmıştı, ama Cairhien’e doğru esen rüzgârdan korunmak için ceketini çıkarmadı. Güneşin zirvesine ulaşmasına daha en az bir saat vardı, ama şimdiden bütün sabah koşmuş, üzerine sopa yemiş gibi hissediyordu. Boşluk’a sarınmışken bitkinliğin yalnızca belirsizce farkındaydı, kollarındaki, omuzlarındaki ve belindeki ağrıyı, yan tarafındaki hassas derinin zonklamasını ancak algılıyordu. Onların farkında olması anlamlıydı. İçi Güç doluyken yüz adım ötedeki ağaçların her yaprağının farkındaydı, ama fiziksel olarak kendisine olanlar, başka birine oluyormuş gibi gelmeliydi.</p>

    <p>Uzun zaman önce cebindeki <em>angreal,</em> küçük şişman adam oyması aracılığı ile <em>saidin</em> çekmeye başlamıştı. Buna rağmen artık Güç’le çalışmak, kilometrelerce uzağa örmek zorluyordu onu, ama yine de daha fazlasını çekmesini, hepsini içine doldurmaya çalışmasını engelleyen tek şey akışlardaki kirdi. Lekeli ya da lekesiz, Güç o kadar tatlıydı. Ara vermeden saatlerce yönlendirdikten sonra yorulmuştu artık. Aynı zamanda, <em>saidin</em> ile daha fazla mücadele etmesi, kendisini durduğu yerde küle çevirmemesi için, zihnini kavurup kül etmemesi için, daha fazla çaba harcaması gerekiyordu. <em>Saidin</em>’in yıkımını uzak tutmak daha da zordu, daha fazlasını çekme arzusuna direnmek daha zordu, çektiği kısmı idare etmek daha zordu. Pis bir sarmal çizerek düşüyordu ve daha savaşın sonucunun belirlenmesine saatler vardı.</p>

    <p>Gözlerindeki teri silerek platformun kaba korkuluğunu kavradı. Sınırına gelmişti, ama Egwene ya da Aviendha’dan daha güçlüydü. Aiel kadın ayakta, Cairhien ile fırtına bulutlarına doğru bakıyor, zaman zaman eğilip uzun dürbünden gözetliyordu; Egwene bağdaş kurarak sırtını gri kabuklu direğe vermiş, gözlerini kapatmış oturuyordu. İkisi de Rand’ın hissettiği kadar bitkin görünüyordu.</p>

    <p>O daha bir şey yapamadan –ne yapacağını bildiğinden değil; Şifa konusunda hiç yeteneği yoktu–, Egwene’in gözleri açıldı ve ayağa kalkarak Aviendha ile birkaç kelime konuştu. <em>Saidin</em>’in keskinleştirdiği kulaklarına rağmen, rüzgâr yüzünden ne konuştuklarını duyamadı. Sonra Aviendha Egwene’in yerini aldı ve başını direğe yasladı. Şehrin çevresindeki kara bulutlar şimşek yağdırmaya devam ettiler, ama şimdi tek tek mızraklardan çok çılgın çatallar halinde düşüyorlardı.</p>

    <p>Böylece, birbirlerine dinlenme fırsatı vererek, nöbetleşe çalışıyorlardı. Birinin aynı şeyi Rand’la yapması hoş olurdu, ama Asmodean’ı çadırında bıraktığı için üzülmüyordu. Özellikle de şimdi. Rand’ın bu kadar zayıfladığını görünce adamın ne yapacağı belli mi olurdu?</p>

    <p>Rand hafifçe sallanarak, dürbünü çevirip şehrin çevresindeki tepeleri inceledi. Oradaki canlılık şimdi kesinlikle görülüyordu. Ve ölüm. Nereye bakarsa baksın savaş vardı, Aiellere karşı Aieller, orada bin, burada beş bin, ağaçsız tepelerin üzerinde çalkalanıyorlardı ve Rand’ın herhangi bir şey yapmasını engelleyecek kadar birbirlerine girmişlerdi. At ya da kargılı asker birliği bulamadı.</p>

    <p>Üç sefer görmüştü onları, bir seferinde kendi sayılarının iki kat fazlası Aiel ile savaşıyorlardı. Hâlâ orada olduklarından emindi. Melanril’in son anda emirlerine uymaya karar vermesi olasılığı küçüktü. Adamı sırf Weiramon’un davranışları karşısında utandığı için seçmesi hata olmuştu, ama seçim yapmak için pek az zamanı vardı ve Rand’ın Weiramon’dan kurtulması gerekiyordu. Artık yapacak bir şey yoktu. Belki komuta Cairhienlilerden birine verilebilirdi. Doğrudan emir verse bile Tearlılar Cairhienli birini takip etmeyi kabul ederse.</p>

    <p>Şehrin yüksek, gri duvarının dibinde bir kargaşa dikkatini çekti. Yüksek, demir destekli kapılar açık duruyordu, şehir halkı kapıları kapatmaya çalışırken Aieller açıklıkta atlılarla ve mızraklılarla savaşıyordu. Bedenlerin baskısı yüzünden kapı kapanmıyordu. Boş eyerli atlar ve kapıdan sekiz yüz metre uzakta, yerde kıpırtısız yatan zırhlı adamlar saldırının püskürtüldüğü yeri işaretliyordu. Duvarlardan oklar ve kafa büyüklüğünde moloz parçaları yağıyordu... hatta zaman zaman iki üç adamı şişleyecek kuvvetle inen mızraklar, ama onların nereden geldiğini hâlâ göremiyordu. Ama Aieller ölülere basıp geçiyor, kapıya daha da yaklaşıyorlardı. Çevreyi hızla tarayınca, kapılara doğru koşan iki Aiel birliği daha gördü, toplamda yaklaşık üç bin kişi ediyorlardı. Couladin’in adamları olduğundan kuşkusu yoktu.</p>

    <p>Dişlerini gıcırdattığını fark etti. Shaidolar Cairhien’e girerlerse, onları asla kuzeye süremezdi. Sokak sokak koparması gerekirdi onları; kaybedilecek yaşamlar şimdiye dek ölenleri kat kat aşardı ve şehrin sonu Taien gibi olmasa da Eianrod gibi yıkım olurdu. Cairhienliler ve Shaidolar bir çanaktaki karıncalar gibi birbirlerine karışmıştı, ama bir şeyler yapmak zorundaydı.</p>

    <p>Derin bir nefes alarak yönlendirdi. İki kadın fırtına bulutlarını getirerek koşulları hazırlamışlardı; onlardan faydalanmak için örgülerini görmesi gerekmiyordu. Çıplak, gümüş mavi bir şimşek Aiellerin üzerine tekrar tekrar, bir adamın el çırpması gibi hızla indi.</p>

    <p>Rand başını kaldırdı, gözlerini kırpıştırarak görüş alanında kalan yakıcı çizgileri gidermeye çalıştı ve tekrar dürbünden baktığında şimşeklerin düştüğü yerde Shaidolar biçilmiş arpa gibi yatıyorlardı. Kapının yakınında da atlar ve adamlar kıvranıyorlardı ve bazıları hiç kıpırdamıyordu, ama yaralanmamış olanlar yaralıları sürüklüyor, kapılar kapanıyordu.</p>

    <p><em>Kaç kişi içeri girmeyi başaramayacak? Benim tarafımdan kaç kişiyi öldürdüm?</em> Soğuk gerçek şuydu ki, fark etmezdi. Yapılması gerekiyordu ve yapılmıştı.</p>

    <p>Ve iyi olmuştu. Uzaktan uzağa dizlerinin titrediğini hissetti. Günü çıkarabilmek için hızına dikkat etmesi gerekecekti. Artık sağa sola saldırmak yok; ona özellikle nerede ihtiyaç duyulduğuna bakması gerekecekti, ki bir fark...</p>

    <p>Fırtına bulutları yalnızca şehrin ve güneydeki tepelerin üzerinde toplanmıştı, ama bu, kulenin üzerindeki bulutsuz gökyüzünden şimşekler düşmesini, sağır edici bir çatırtı ile aşağıda toplanmış Kızların üzerine çakmasını engellemedi.</p>

    <p>Saçları havadaki karıncalanma ile diken diken olan Rand bakakaldı. O şimşeği bir başka şekilde hissedebiliyor, onu yapan <em>saidin</em>’in örgüsünü hissedebiliyordu. <em>Demek Asmodean çadırda olmasına rağmen baştan çıktı.</em></p>

    <p>Ama düşünecek zaman yoktu. Dev bir davuldaki hızlı vuruşlar gibi şimşek ardına şimşek yağdı. Kızların arasından geçerek kol ve bacak boyunca kıymıklar eşliğinde kulenin dibini patlattı.</p>

    <p>Kule ağır ağır devrilirken Rand kendini Egwene ile Aviendha’ya doğru fırlattı. Bir şekilde ikisini birden bir kolu ile yakalamayı, sonra diğer kolunu platformun yukarıda kalan tarafında bir direğe dolamayı başardı. Kızlar ağızları bir karış açık, iri iri gözlerle bakakaldılar, ama konuşmaya da zaman yoktu. Parçalanan kütük kule ağaçların dallarını kırarak devrildi. Rand bir an ağaçların düşüşü yavaşlatacağını düşündü.</p>

    <p>Tutunduğu kütük çatırdayarak kırıldı. Yer hızla yükseldi ve aldığı darbe ciğerlerindeki bütün havanın boşalmasına sebep oldu. Bir an sonra iki kız tepesine düştüler. Karanlık çöktü.</p>

    <p>Yavaş yavaş kendine geldi. İlk önce işitme duyusu döndü.</p>

    <p>“...bizi kaya gibi kaldırdın ve gecenin içinde tepe aşağı yuvarladın.” Aviendha’nın sesi gibiydi, kendi kendine konuşur gibi alçaktı. Yüzüne sürtünen bir şey vardı. “Ne olduğumuzu aldın elimizden. Yerine bir şey vermen gerek, olunacak bir şey. Sana ihtiyacımız var.” Hareket eden şey yavaşladı, hafifledi. “Benim sana ihtiyacım var. Kendim için değil, anlamalısın. Elayne için. Onunla aramda ne varsa, onunla benim aramda, ama seni ona teslim edeceğim. Evet. Ölürsen, cesedini götüreceğim ona! Ölürsen!..”</p>

    <p>Rand’ın gözleri açılıverdi ve bir an için neredeyse burun buruna, birbirlerine baktılar. Kızın saçları dağılmıştı, eşarbı yoktu ve yanağında mor bir şişlik vardı. Kız irkilerek doğruldu, kanla lekelenmiş kumaşı katladı ve çok daha kuvvetli bir biçimde alnını silmeye başladı.</p>

    <p>“Ölmeye hiç niyetim yok,” dedi Rand kıza, ama aslında o kadar da emin değildi. Boşluk ve <em>saidin</em> gitmişti elbette. Onları kaybetmeyi düşünmek bile ürpertiyordu onu; o son anda <em>saidin</em>’in zihnini kavurmamış olması şanstı. Kaynak’ı yeniden kavramayı düşünmek bile inlemesine sebep oluyordu. Boşluk’un koruması yokken, her ağrısını, her beresini ve çiziğini sonuna dek hissediyordu. O kadar yorgundu ki, bu kadar canı yanmasa hemen uykuya dalabilirdi. Canının yanması iyiydi o zaman, çünkü kesinlikle uyuyamazdı. Daha uzun süre uyuyamazdı.</p>

    <p>Elini ceketinin altına kaydırarak yan tarafına dokundu, sonra gizlice parmaklarına bulaşan kanı gömleğine sildi ve elini çıkardı. O düşüşten sonra yarı iyileşmiş, asla iyileşmemiş yaranın yeniden açılmasına şaşmamak gerekirdi. Kötü kanamıyor gibiydi, ama Kızlar, Egwene ya da Aviendha görürse, Şifa görmek üzere Moiraine’e koşturulmaması için onlarla mücadele etmesi gerekirdi. Daha yapacak çok işi vardı. Başka her şeyin üzerine bir de Şifa görmenin, kafasına sopa indirilmesinden farkı olmazdı. Dahası, kendisinden çok daha kötü yaralanmış olanlar olmalıydı.</p>

    <p>Yüzünü buruşturarak ve yeni bir inlemeyi bastırarak, Aviendha’nın da yardımı ile ayağa kalktı. Ve tüm yaralarını unutuverdi.</p>

    <p>Sulin yakında, yerde oturuyordu ve Egwene kadının kafasındaki kanlı yarığı sararken, öfkeyle Şifa bilmemesi hakkında kendi kendine homurdanıyordu, ama beyaz saçlı Kız tek yaralı değildi ve en kötüsü de değildi. Her yerde ölüleri battaniyeler ile örten <em>cadin’sor</em> giysili kadınlar vardı. Yalnızca yanıklarla kurtulmuş olanlar tedavi görüyordu. Eğer şimşek yanığına “yalnızca” denebilirse. Egwene’in homurdanması dışında, tepe hemen hemen tamamen sessizdi, yaralı kadınlar bile boğuk nefesleri dışında sessizdiler.</p>

    <p>Tanınmaz durumdaki kütük kule Kızların ortasına devrilmiş, kollar ve bacaklar kırmış, yaralar açmıştı. Saçları Elayne’in saçlarının renginde olan bir Kız’ın yüzünün battaniyeyle örtülmesini izledi. Kadının başı doğal olmayan bir açı ile kıvrılmıştı ve gözlerindeki bakış donmuştu. Jolien. Şafakla Gelen’i aramak için Ejderduvarı’nı aşan ilk gruptan biri. Rand için Tear Taşı’na girmişti. Ve şimdi ölmüştü. Rand için. <em>Ah, Kızları tehlikeden uzak tutmayı pek de güzel becerdin,</em> diye düşündü acı acı. <em>Gerçekten iyi iş çıkardın.</em></p>

    <p>Şimşeği ya da yapılışından artakalanları hâlâ hissedebiliyordu. Daha önce gözlerini kapattığında kalan imge gibi, soluyor olmasına rağmen örgüsünü takip edebilirdi. Şaşkınlık içinde, çadırlara değil batıya doğru gittiğini fark etti. O zaman Asmodean değil.</p>

    <p>“Sammael.” Bundan emindi. Jangai’deki o saldırıyı Sammael göndermişti, korsanların ve Tear’daki saldırıların arkasında Sammael vardı, bunu da Sammael yapmıştı. Dudakları bir hırlama ile kıvrıldı ve sesi sert bir fısıltı olarak çıktı. “Sammael!” Aviendha kolunu yakalayana kadar bir adım attığını fark etmedi.</p>

    <p>Bir an sonra Egwene de diğer kolunu yakaladı; ikisi, onu yerine mıhlamaya kararlıymış gibi asıldılar kollarına. “Tam bir yün kafa olma,” dedi Egwene. Delikanlının dik bakışları karşısında irkildi, ama bırakmadı. Kafasındaki kahverengi eşarbı yeniden bağlamıştı, ama parmakları ile taramak saçlarını düzeltmesine yardımcı olmamıştı ve bluzu ile eteği hâlâ tozluydu. “Bunu her kim yaptıysa, sence neden sen yorulana kadar bekledi? Çünkü seni ıskalayıp öldüremezse ve sen onun peşine takılırsan kolay av olacaktın. Kendi başına ayakta bile zor duruyorsun!”</p>

    <p>Aviendha’nın da kolunu bırakmaya niyeti yoktu ve bakışlarını ifadesiz gözlerle karşıladı. “Sana burada ihtiyaç var, Rand al’Thor. Burada, <em>Car’a’carn.</em> Onurun bu adamı öldürmekte mi, yoksa burada, buraya getirdiğin insanlarda mı?”</p>

    <p>Kızların arasından genç bir Aiel adam koşarak geldi. <em>Shoufa</em>’sı omuzlarına düşmüş, mızrakları ve kalkanı rahat rahat sallanıyordu. Rand’ı yakalamış iki kadın bulmak tuhafına gittiyse bile belli etmedi. Neler olduğunu ve ölü düşmanların nerede olduğunu bilmek istermiş gibi hafif bir merakla kulenin yıkıntılarını, ölü ve yaralıları süzdü. Mızraklarını Rand’ın önünde yere sapladıktan sonra konuştu, “Ben Tomanellelerin Shorara boyundan Seirin.”</p>

    <p>“Seni görüyorum, Seirin,” diye yanıt verdi Rand aynı resmiyetle. İki kadın kaçmasından korkarmış gibi iki koluna asılırken kolay iş değildi.</p>

    <p>“Tomanellelerden Han <em>Car’a’carn</em>’a haber yolladı. Doğudaki klanlar birbirlerine doğru hareket ediyor. Dördü birden. Han Dhearic’le birleşmeyi düşünüyor ve Erim’e de katılması için haber yolladı.”</p>

    <p>Rand ölçülü bir nefes aldı ve kadınların yüzünü buruşturmasının sebebinin aldığı haber olduğunu düşünmesini umdu; yan tarafı yanıyordu ve ağır ağır gömleğine yayılan kanı hissedebiliyordu. Demek Shaidolar bozguna uğradığı zaman Couladin’i kuzeye gitmeye zorlayacak hiçbir şey olmayacaktı. Bozguna uğrarlarsa; görebildiği kadarıyla hiç bozgun işareti vermemişlerdi, Miagoma ve diğerleri neden birleşiyorlardı ki? Ona karşı gelmeyi düşünüyorlarsa, belli etmiş oluyorlardı. Ama ona karşı gelmeyi düşünüyorlarsa, Han, Dhearic ve Erim sayıca az kalacaklardı ve Shaidolar yeterince dayanırsa ve dört klan aradan geçmeyi başarırsa... Ormanlık tepelerin üzerinden, Egwene ile Aviendha bulutları bıraktığından, yağmur yağmaya başladığını görebiliyordu. Bu iki tarafın da işini güçleştirecekti. Kadınlar göründüklerinden daha iyi durumda değillerse, bu mesafeden kontrolü yeniden ele almaları imkânsız olabilirdi.</p>

    <p>“Han’a, tepemize inmelerini engellemek için elinden geleni yapmasını söyle.”</p>

    <p>Ne kadar genç olsa da –aslında yaklaşık olarak Rand’ın yaşlarındaydı–, Seirin şaşkınlık içinde tek kaşını kaldırdı. Elbette. Han aksini yapmayacaktı ve Seirin bunu biliyordu. Rand’ın başka mesajı olmadığından emin olacak kadar bekledi, sonra elinden geldiğince hızlı koşarak tepe aşağı uzaklaştı. Kuşkusuz savaşı daha fazla kaçırmadan geri dönmeyi umuyordu. Doğudaki çatışma çoktan başlamış da olabilirdi.</p>

    <p>“Jeade’en’i getirecek birine ihtiyacım var,” dedi Rand, Seirin uzaklaşır uzaklaşmaz. O kadar uzağa yürümeye kalkarsa gerçekten de onu tutacak kadınlara ihtiyacı olurdu. İkisi birbirlerine hiç benzemiyordu, ama yine de yüzlerindeki kuşku ifadesi tıpatıp aynıydı. O kaş çatışlar her kızın annesinden öğrendiği bir şey olmalıydı. “Sammael’in peşine düşmeyeceğim.” Henüz değil. “Ama şehre biraz daha yaklaşmam gerek.” Devrilmiş kuleye doğru başını salladı; iki kız kollarına asılırken yapabildiği tek hareket buydu. Tovere Efendi dürbünlerdeki lensleri kurtarabilirdi belki, ama kırılmamış üç kütük bile bulamazdı. Bugün artık yüksekten gözlem yapılmayacaktı.</p>

    <p>Egwene’in kararsız olduğu açıktı, ama Aviendha bir an duraksadıktan sonra genç bir Kız’dan <em>gai’shain</em>’lara gitmesini istedi. Pus’u getirmesini de, ki Rand bunu düşünmemişti. Egwene kendi kendine toz hakkında homurdanarak üstünü başını silkelemeye başladı. Aviendha bir yerlerden fildişi bir tarak ve bir başka eşarp bulmuştu. Düşüşe rağmen, bir şekilde Rand’dan daha az dağınık görünüyorlardı. Yüzlerinde hâlâ bitkinlik vardı, ama yönlendirebildikleri sürece faydalı olacaklardı.</p>

    <p>Bu Rand’ı duraksattı. Artık insanlar hakkında, ne kadar faydalı oldukları dışında bir şey düşünüyor muydu? Onları, kulenin tepesindeymiş gibi güvende tutmak zorundaydı. Kule çok güvenli olduğundan değil, bu kısmı anlaşılmıştı, ama bu sefer daha iyi iş çıkarabilirdi.</p>

    <p>O yaklaşırken Sulin doğruldu. Kafasının tepesi beyaz bir <em>algode</em> sargı ile kaplanmıştı ve altında beyaz bir tutam görünüyordu.</p>

    <p>“Şehre yaklaşıyorum,” dedi Rand ona. “Neler olduğunu görebileceğim ve belki bu konuda bir şeyler yapabileceğim bir yere. Yaralı herkes burada kalsın, gerekirse onları koruyacak başkaları da. Güçlü bir koruma grubu olsun, Sulin; yanımda yalnızca bir avuç kişiye ihtiyacım var ve yaralılarının katledilmesine izin verirsem Kızların bana gösterdiği onur için kötü bir karşılık olur.” Bu, Kızların büyük kısmını savaştan uzak tutmalıydı. Kalanları uzak tutmak için kendisinin de uzak kalması gerekirdi, ama hissettiği yorgunlukla, bu zor olmazdı. “Senin burada kalmanı ve...”</p>

    <p>“Ben yaralılardan değilim,” dedi kadın katı katı ve Rand duraksadı, sonra yavaşça başını salladı.</p>

    <p>“Pekâlâ.” Kadının yarasının ciddi olduğundan kuşkusu yoktu, ama zorlu bir kadın olduğundan da kuşkusu yoktu. Ve kadın kalırsa, koruma grubunun başına Enaila gibi biri geçebilirdi. Kardeş gibi davranılmak, oğul gibi davranılmak kadar sinir bozucu değildi ve Rand ikincisine tahammül edebilecek durumda değildi. “Ama yaralı olan kimsenin beni takip etmeye kalkmayacağından emin olmanı istiyorum, Sulin. Hareket halinde olacağım. Beni yavaşlatacak ya da arkada bırakılması gerekecek kimseyi istemiyorum.”</p>

    <p>Kadın öyle çabuk baş salladı ki, Rand tek bir çizik taşıyan bütün Kızların burada bırakılacağından emin oldu. Kadının kendisi dışında, elbette. Bu sefer birini kullandığı için suçluluk duymuyordu. Kızlar mızrak taşımayı seçmişlerdi, ama onu takip etmeyi de kendileri seçmişti. Yaptıkları bazı şeyler düşünülünce, belki doğru sözcük “takip etmek” değildi, ama Rand’a göre bu hiçbir şeyi değiştirmezdi. Bir kadına ölmesini emretmeyecekti, emredemezdi, o kadar. Aslında, bundan önce itiraz edilmesini beklemişti. Gelmediği için minnettardı. <em>Düşündüğümden daha incelikli olmalıyım.</em></p>

    <p>İki beyaz cüppeli <em>gai’shain</em> Jeade’en ile Pus’u çekerek geldi; arkalarından kolları sargılar ve merhemlerle dolu, sırtlarında tabaka tabaka su tulumları taşıyan başkaları geldi. Başlarında Sorilea ile Rand’ın daha önce tanıştığı bir düzine başka Bilge vardı. En fazla yarısının ismini biliyordu.</p>

    <p>İdarenin Sorilea’da olduğu kesindi ve kadın çabucak <em>gai’shain</em>’lar ile diğer Bilgeleri yaralara bakan Kızların arasına dağıttı. Rand, Egwene ve Aviendha’yı süzdü, dudaklarını büzerek düşünceli düşünceli kaşlarını çattı. Üçünün de tedavi görecek kadar hırpalanmış olduğunu düşündüğü açıktı. O bakışlar Egwene’i gri atının eyerine koşturmak ve yaşlı Bilge’ye gülümseyerek başını sallatmak için yeterliydi, ama Aieller at binmek konusunda biraz daha bilgili olsa, Sorilea Egwene’in beceriksiz katılığının normal olmadığını fark ederdi. Ve Aviendha’nın hiç itiraz etmeden Egwene’in arkasına çekilmesine izin vermesi, ne durumda olduğunu açıklıyordu. O da Sorilea’ya gülümsedi.</p>

    <p>Rand dişlerini sıkarak tek bir rahat hareketle kendini eyere çekti. Ağrıyan kaslarının itirazları, yeniden hançer yemiş gibi yan tarafından kabaran acı dalgasının altında boğuldu ve yeniden nefes alabilmesi için bir tam dakika geçmesi gerekti, ama o hiçbir şey belli etmedi.</p>

    <p>Egwene Pus’u Jeade’en’e yanaştırdı ve fısıldadı. “Ata bundan daha iyi binemiyorsan, Rand al’Thor, belki bir süre için at binmeyi unutmalısın.” Aviendha’nın yüzünde o boş Aiel ifadelerinden biri vardı, ama gözleri Rand’ın yüzüne dikilmişti.</p>

    <p>“Senin nasıl ata bindiğini fark ettim,” dedi Rand sessizce. “Belki sen burada kalıp, daha iyi hissedene kadar Sorilea’ya yardımcı olmalısın.” Bu kızın sesini kesti, ama ekşi ekşi ağzını da gerdi. Aviendha Sorilea’ya yeniden gülümsedi; yaşlı Bilge hâlâ izliyordu.</p>

    <p>Rand, benekli atını tepeden aşağı topukladı. Her adım yan tarafını öyle sarsıyordu ki, dişlerinin arasından nefes alması gerekiyordu, ama aşacak mesafesi vardı ve bunu yürüyerek yapamazdı. Dahası, Sorilea’nın bakışları sinirlerine dokunmaya başlamıştı.</p>

    <p>Yabani bitkilerle kaplı yamaçta elli adım gidemeden Pus da Jeade’en’e katıldı ve elli adım sonra Sulin bir grup Kızla belirdi. Bazıları ileride pozisyon almak üzere koşuyordu. Rand’ın umduğundan daha fazlaydılar, ama fark etmemeliydi. Yapmak zorunda olduğu şey savaşa yaklaşmasını gerektirmeyecekti. Onunla birlikte güvende kalabilirlerdi.</p>

    <p><em>Angreal</em>’i kullanmasına rağmen <em>saidin</em>’i kavramak için çaba gerekti ve Güç’ün büyük ağırlığı daha büyük bir basınç oluşturuyordu, lekesi daha da güçlenmiş gibiydi. En azından Boşluk onu kendi acısından koruyordu. En azından bir ölçüye kadar. Ve eğer Sammael onunla bir daha oyun oynamaya kalkarsa...</p>

    <p>Jeade’en’i hızlandırdı. Sammael ne yaparsa yapsın, Rand’ın yapacak kendi işi vardı.</p>

    <p class="paragraf">Mat’in şapkasından yağmur damlıyordu ve zaman zaman dürbünü indirip ucunu silmesi gerekiyordu. Sağanak son saat içinde yavaşlamıştı, ama yukarıdaki seyrek dallar hiç koruma sağlamıyordu. Ceketi uzun zaman önce sırılsıklam kesilmişti ve Zar’ın kulakları düşmüştü; at, Mat topuklarını nasıl vurursa vursun kıpırdamaya niyeti yokmuş gibi duruyordu. Saatin kaç olduğundan haberi yoktu. Akşam ortası olduğunu düşünüyordu, ama yağmur kara bulutları seyreltmemişti ve durduğu yerden güneşi göremiyordu. Diğer yandan, Tearlıları uyarmak için atını sürdüğünden beri üç dört gün geçmiş gibi hissediyordu. Bunu neden yaptığından hâlâ emin değildi.</p>

    <p>Güneye doğru bakıyordu ve bir çıkış yolu arıyordu. Üç bin adam için bir çıkış yolu; o kadarı canlı kurtulmuştu, ama Mat’in neyin peşinde olduğundan haberleri yoktu. Onlar için yeni bir çatışma aradığını düşünüyorlardı, fakat Mat’in kitabına göre şimdiye kadarki üç çatışma yeterinden de fazlaydı. Gözlerini açık, aklını başında tuttuğu sürece artık yalnız başına kaçabileceğini düşünüyordu. Ama üç bin adam nereye giderse gitsin dikkatleri çekerdi ve yarısı piyadeden oluştuğundan hızlı hareket edemiyorlardı. Bu Işık’ın vazgeçtiği tepede olmasının sebebi buydu, Tearlılarla Cairhienlilerin bu tepe ile bir sonraki arasındaki uzun, dar boşluğa sıkışmış olmasının sebebi buydu. Kaçmaya kalkarsa...</p>

    <p>Dürbünü gözüne götürerek öfkeli bakışlarla güneye, seyrek ağaçlı tepelere baktı. Orada burada ağaç kümeleri vardı, bazıları oldukça büyüktü, ama arazinin çoğu çalılıklardan ve otluklardan oluşuyordu. Arazideki, ancak bir fare saklayabilecek her kıvrımı kullanarak doğuya gelmiş, alayı ağaçsız, korumasız bölgelerden geçirip buraya getirmişti. O lanet şimşeklerden ve ateş toplarından uzağa; onlar mı daha kötüydü, yoksa sebepsiz yere ayaklarının altında patlayan toprak mı, bilemiyordu. Onca çabadan sonra tek öğrendiği, savaşın da onunla beraber hareket ettiği olmuştu. O şeyin merkezinden çıkamıyor gibiydi.</p>

    <p><em>Gerçekten ihtiyacım olduğunda lanet şansım nerede?</em> Kaldığı için bezelye beyinli aptalın tekiydi. Diğerlerini bunca zaman hayatta tutabilmiş olması, bunu sürdürebileceği anlamına gelmiyordu. Eninde sonunda zarlar Karanlık Varlık’ın Gözleri gelecekti. <em>Lanet olası askerler bunlar. Savaşmayı onlara bırakıp gitmeliyim.</em></p>

    <p>Ama aramaya, ağaçlı tepeleri ve sırtları taramaya devam etti. Onu sakladığı gibi, Couladin’in Aiellerini de saklıyorlardı, ama orada burada görebiliyordu onları. Hepsi savaşa katılmamıştı, ama her grup kendi alayından büyüktü, her biri kendisi ile güneyin güvenliği arasında duruyordu ve çok geç olana kadar kimin kim olduğunu çıkartması imkânsızdı. Aieller birbirlerini tek bakışta tanıyor gibiydiler, ama bu Mat’in işine yaramıyordu.</p>

    <p>Birkaç kilometre uzakta birkaç yüz <em>cadin’sor</em> giymiş şekil, doğuya doğru sekizerli sıralar halinde koşuyordu. Bir yükseltinin tepesindeki, yarım düzine meşinyapraktan oluşan bir ağaçlık müsveddesine yönelmişlerdi. Önde koşanlar yükseltinin diğer yanından inmeye başlamadan önce ortalarında bir şimşek çaktı, adamları ve toprağı, havuza atılan taş gibi sıçrattı. Gök gürültüsü Mat’e ulaştığında Zar titremedi bile bundan daha yakın darbelere alışmıştı.</p>

    <p>Yere düşmüş adamların bazıları doğruldu ve aksayarak ayakta kalanlara katılıp, çabuk çabuk kıpırdamadan yatanları kontrol ettiler. Bir düzine kadarı omuzlara alındıktan sonra hepsi birden tepeden aşağı, geldikleri yöne fırladılar. Hiçbiri durup oluşan kratere bakmadı. Mat onları bu dersi öğrenirken izlemişti; beklemek bulutlardan ikinci bir şimşeği davet etmekten başka işe yaramıyordu. Birkaç dakika içinde gözden kayboldular. Ölüler dışında.</p>

    <p>Dürbünü doğuya çevirdi. Birkaç kilometre ötede güneş ışığı görülür gibiydi. Kütük kule ağaçların arasından yükseliyor olmalıydı, ama bir süredir bulamıyordu onu. Belki yanlış yere bakıyordu. Fark etmezdi. Şimşek Rand’ın işi olmalıydı ve kalanların tamamı da. <em>Eğer o taraftan yeterince uzaklaşırsam...</em></p>

    <p>Tam başladığı yerde olurdu. Onu geri çeken <em>ta’veren</em> çekimi olmasa bile, Moiraine öğrenirse gitmekte güçlük çekerdi. Bir de Melindhra’yı düşünmesi gerekiyordu. Bir erkek haber vermeden hayatından çıkıp gitmeye kalkıştığı zaman tepki vermeyecek kadın duymamıştı hiç.</p>

    <p>Kuleyi arayarak dürbünü yavaşça çevirirken aniden seyrek meşinyaprak ve kâğıtkabuklarla kaplı bir yamaç alevlere boğuldu ve her ağaç aynı anda meşaleye dönüştü.</p>

    <p>Pirinç şeritlerle bağlanmış tüpü ağır ağır indirdi; ateşi görmek için ona ihtiyacı yoktu, yoğun, gri bir duman kalın bir sütun halinde gökyüzüne yükselmeye başlamıştı bile. Gördüğü zaman yönlendirmeyi tanımak için işaretlere ihtiyacı yoktu, bu şekilde olduğu zaman değil. Rand sonunda delilik sınırını aşmış mıydı? Ya da belki Rand’ın yanından ayrılmasına izin verilmemesi Aviendha’nın canına tak etmişti. Asla yönlendirebilen bir kadını kızdırma; bu Mat’in nadiren uyduğu bir kuraldı, ama deniyordu.</p>

    <p><em>Bilgiç laflarını kendinden başka birine sakla,</em> diye düşündü ekşi ekşi. Üçüncü seçeneği düşünmemeye çalışıyordu. Rand sonunda delirmişse ve Aviendha, Egwene ya da Bilgelerden biri ondan kurtulmaya karar vermemişse, o zaman başka biri işe karışıyordu. İkiyle ikiyi toplayabilirdi Mat. <em>Sammael.</em> O taraftan kaçmaya çalışmak buraya kadar; hiçbir şeyden kaçamazdı. <em>Kan ve lanet küller! Şansıma ne?..</em></p>

    <p>Arkasındaki birinin ayağında bir dal çatırdadı ve düşünmeden tepki verdi. Dizginlerden çok dizlerini kullanarak Zar’ı küçük bir çember ile çevirdi, kılıç uçlu mızrak eyerin kaşından hızla savruldu.</p>

    <p>Estean neredeyse miğferini düşürecekti. Kısa kılıç ucu kafasını yarmaya ramak kala dururken, gözleri iri iri açıldı. Yağmur saçlarını yüzüne yapıştırmıştı. Onun gibi yaya olan Nalesean sırıttı, hem şaşırmış, hem diğer genç Tearlının rahatsızlığı karşısında eğleniyordu. Kare yüzlü, tıknaz Nalesean Tear süvarisinin başında, Melanril’den sonra gelen adamdı. Talmanes ve Daerid de orada, her zamanki gibi bir adım arkadaydılar ve yine her zamanki gibi çan şeklindeki miğferlerinin altında yüzleri ifadesizdi. Dördü atlarını ağaçların arasında bırakmıştı.</p>

    <p>“Doğrudan üzerimize gelen Aieller var, Mat,” dedi Nalesean, Mat kuzgun damgalı mızrağını kaldırırken. “Beş binden tek kişi azlarsa Işık yaksın ruhumu.” Bundan sonra yine sırıttı. “Burada onları beklediğimizi bildiklerini sanmıyorum.”</p>

    <p>Estean başını bir kez salladı. “Vadilerden ve boşluklardan ilerliyorlar. Şeyden saklanıyorlar...” Bulutlara bakarak ürperdi. Gökyüzünden inebilecekler konusunda huzursuz olan tek kişi o değildi; diğer üçü de başlarını kaldırdı. “Her neyse, Daerid’in adamlarının gittiği yerden gitmeyi düşündükleri açık.” Kargılardan bahsederken sesinde bir saygı tınısı vardı. Gönülsüz, doğru ve pek güçlü değil, ama birkaç kez canını kurtaran birine tepeden bakmak zor olsa gerekti. “Bizi görmeden tepemizde olacaklar.”</p>

    <p>“Harika,” diye nefes verdi Mat. “İşte bu lanet olası harika.”</p>

    <p>Alayla konuşmuştu, ama Nalesean ile Estean nüansı kaçırdılar elbette. Hevesli görünüyorlardı. Ama Daerid’in yüzünde ancak bir kaya parçasınınki kadar ifade vardı ve Talmanes Mat’e bakarak tek kaşını azıcık kaldırdı ve başını belirsizce iki yana salladı. O ikisi savaşmayı biliyordu.</p>

    <p>Shaidolar ile ilk karşılaşmaları en iyi haliyle denklerin karşılaşması sayılabilirdi ve Mat zorunlu kalmasa asla seçmezdi. Onca şimşeğin Aielleri bozguna uğratacak kadar sarsmış olması hiçbir şeyi değiştirmiyordu. Bugün iki sefer daha çatışma görmüşlerdi. Mat kendini yakalama ya da yakalanma durumunda bulduğunda ve ikisi de Tearlıların inandığı kadar iyi sonuçlanmamıştı. Biri berabere bitmişti, ama yalnızca Mat yeniden toplanmak için çekilen Shaidolardan kaçmayı başardığı için. En azından, o herkesi dolambaçlı vadilerden geçirirken peşlerine düşmemişlerdi. Mat onları meşgul edecek başka bir şey bulduklarını tahmin ediyordu; belki daha fazla şimşek ya da ateş topu ya da Işık bilir ne. Son çatışmadan canlı kurtulmalarına neyin izin verdiğini çok iyi biliyordu. Onlara saldıranların arkasına saldıran bir başka Aiel grubu, tam da kargılar dümdüz edilecekken. Shaidolar kuzeye çekilmeye karar vermişlerdi ve diğerleri –kim olduklarını hâlâ bilmiyordu– batıya kayarak meydanı ona bırakmışlardı. Nalesean ile Estean bunu açık zafer sayıyordu. Daerid ile Talmanes işin doğrusunu biliyordu.</p>

    <p>“Ne kadar süremiz var?” diye sordu Mat.</p>

    <p>Yanıt veren Talmanes oldu, “Yarım saat. Işık’ın lütfuyla belki biraz daha fazla.” Tearlılar kuşkulu görünüyorlardı; Aiellerin ne kadar hızlı hareket edebildiklerini hâlâ anlamamış gibiydiler.</p>

    <p>Mat o tür yanılsamalar içinde değildi. Çevre araziyi çoktan incelemişti, ama yine baktı ve içini çekti. Bu tepenin manzarası çok iyiydi, ama sekiz yüz metre dahilinde, azıcık doğru düzgün tek ağaç kümesi tam da eyerinde oturduğu bu yerdeydi. Kalanı çalılıklardı ve beli ancak aşıyorlardı. Aralarına meşinyapraklar, kâğıtkabuklar ve birkaç meşe serpilmişti. O Aieller kuşkusuz bir bakmaları için buraya izciler göndermişlerdi ve atlıların bile onlar gelmeden kaçabilmesi olası görünmüyordu. Kargılar açıkta yakalanacaktı. Mat ne yapılması gerektiğini biliyordu. Yine yakala ya da yakalan durumuydu, ama bundan hoşlanmak zorunda değildi.</p>

    <p>Bir bakış fırlattı, ama o ağzını açamadan Daerid konuştu: “İzcilerim bu grubun yanında Couladin’in olduğunu söylüyor. En azından önderlerinin kolları çıplakmış ve Lord Ejder’in taşıdığı söylenen işaretleri taşıyormuş.”</p>

    <p>Mat homurdandı. Couladin ve doğuya yönelmiş. Yana çekilmenin yolu olsa, adam doğrudan Rand’ın üzerine gidecekti. Peşinde olduğu şey bu bile olabilirdi. Mat öfkeyle için için yandığını hissetti ve bunu Couladin’in Rand’ı öldürmek istemesi ile bir ilgisi yoktu. Shaidoların şefi ya da adam her ne ise, Mat’i belirsizce Rand’ın yanında dolanan biri olarak hatırlıyor olabilirdi; ama burada, savaşın ortasında, hayatta kalmaya çalışarak ve her an bunun Sammael ile Rand arasında kişisel bir kavgaya, dört beş kilometre dahilindeki her şeyi öldürebilecek türden bir kavgaya dönüşüp dönüşmeyeceğini merak ederek kısılı kalmasının sebebi Couladin’di. <em>O da, önce göğsüme bir mızrak saplanmazsa.</em> Ve bu konuda, mutfak kapısına asılmış bir kazdan daha fazla seçme şansı yoktu. Couladin olmasa bütün bunların hiçbiri olmayacaktı.</p>

    <p>Adamın seneler önce öldürülmemiş olması yazıktı. Yeterince bahane yarattığı açıktı. Aieller nadiren öfkelerini belli ederlerdi ve belli ettikleri zaman da soğuk ve gergin bir öfke olurdu bu. Diğer yandan, Couladin günde iki üç kez alevleniyor, saman çöpünün kırılması kadar kolay bir biçimde, bir öfke dalgası içinde sağduyusunu kaybediyor gibiydi. Hâlâ hayatta olması mucizeydi. Ve Karanlık Varlık’ın şansı.</p>

    <p>“Nalesean,” dedi Mat öfkeyle, “Tearlılarına geniş bir yay çizdirerek, kuzeye götür ve bu adamlara arkadan yaklaş. Dikkatleri bizim üzerimizde olacak, bu yüzden atlarınızı hızlı sürün ve yıkılan bir ahır gibi tepelerine çökün.” <em>Demek Karanlık Varlık’ın şansına sahip, öyle mi? Kan ve küller, umarım benimki de dönmüştür.</em> “Talmanes, sen aynısını güneyden yap. Yürüyün, ikiniz de. Birazcık zamanımız var ve hızla geçiyor.”</p>

    <p>Tearlılar telaşla eğildiler ve miğferlerini kafalarına geçirerek atlarına koştular. Talmanes’in eğilmesi daha resmiydi. “Işık kılıcınla olsun. Mat. Ya da belki mızrağınla demeliyim.” Sonra o da gitti.</p>

    <p>Üçü tepenin aşağısında kaybolurken başını kaldırıp Mat’e bakan Daerid bir parmağı ile gözlerindeki yağmuru sildi. “Demek bu sefer kargılarla kalacaksın. Bu Couladin’e duyduğun öfkenin seni ele geçirmesine izin vermemelisin. Düello yapılacak yer savaş değildir.”</p>

    <p>Mat, ağzı açık kalacakken kendini toparladı. Düello mu? O mu? Couladin’le mi? Daerid kargılarla bu yüzden kaldığını mı sanıyordu? Burayı seçmişti, çünkü kargıların arkasında kalmak daha güvenliydi. Sebep buydu işte. Bütün sebep. “Sen endişelenme. Kendimi dizginleyebilirim.” Bir de Daerid’in bu adamların içindeki en aklı başında kişi olduğunu düşünmüştü.</p>

    <p>Cairhienli başını sallamakla yetindi. “Ben de öyle düşünmüştüm. Daha önce de kargı kullanıldığını görmüşsün, bir iki saldırı da karşılamışsındır eminim. Talmanes ancak iki ay doğduğunda övgü düzer, ama sen nereye gidersen arkandan geleceğini yüksek sesle söylediğini duydum. Bir gün hikâyeni dinlemek isterim, Andorlu. Ama gençsin. Işık aşkına, saygısızlık etmek istemem. Ve gençlerin kanı sıcak akar.”</p>

    <p>“Başka bir şey yapamasa bile bu yağmur serinletir onu.” <em>Kan ve küller!</em> Bunların hepsi delirmiş miydi? Talmanes onu övüyor muydu? Yalnızca bin sene önce yaşamış adamların anılarını takip eden bir kumarbazdan başka bir şey olmadığını bilseler ne diyeceklerini merak etti. Onu kimin domuz gibi şişleyeceğine karar vermek için çöp çekiyor olurlardı. Özellikle de lordlar; kimse aptal yerine konmayı sevmezdi, ama asiller hiç sevmezdi, belki genellikle kendi başlarına da çok iyi başardıkları için. Eh, öyle ya da böyle, bunu öğrendikleri zaman kilometrelerce uzakta olmaya kararlıydı. <em>Lanet Couladin. Bu mızrağı gırtlağından aşağı sokacağım!</em> Zar’ı topuklayarak, piyadelerin dibinde beklediği karşı yamaca yöneldi.</p>

    <p>Daerid kendi eyerine tırmandı ve yanına yaklaştı. Mat planını açıklarken başını salladı. Yamaçlardaki okçular kanatları koruyabilirdi, ama son ana kadar çalıların içinde saklanacaklardı. Tepede, Aiellerin görüldüğünü işaret edecek bir adam bekleyecek ve işaret gelir gelmez kargılar çıkarak doğrudan yaklaşan düşmanın üzerine yürüyeceklerdi. “<em>Biz</em> Shaidoları görür görmez, olabildiğince gerileyerek bu iki tepenin arasına çekileceğiz, sonra dönüp onlarla yüzleşeceğiz.”</p>

    <p>“Kaçmak istediğimizi, kaçamadığımızı fark edince, köşeye kıstırılmış ayı gibi köpeklere döndüğümüzü düşünecekler. Onların yarısı kadar olduğumuzu ve yalnızca zorunlu olduğumuz için savaştığımızı görünce, bizi ezip geçmek isteyecekler. Atlar arkalarından saldırana kadar dikkatlerini üzerimize çekebilirsek...” Cairhienli sırıttı. “Aiellerin taktiklerini onlara karşı kullanmış oluruz.”</p>

    <p>“Lanet dikkatlerini çeksek iyi olur.” Adamın ses tonu ne kadar suluysa, Mat’inki o kadar kuruydu. “Dikkatlerinin üzerimizde olduğundan emin olmak için, <em>onların bizim</em> çevremize dolanmayacağından emin olmak için, gerilemeyi bırakır bırakmaz bağırmanızı istiyorum. ‘Lord Ejder’i koruyun.’” Bu sefer Daerid kahkaha attı.</p>

    <p>Bu Shaidoları çekmeliydi, özellikle de başlarında Couladin varsa. Eğer gerçekten Couladin komuta ediyorsa ve eğer Rand’ın kargıların yanında olduğunu düşünürse ve eğer kargılar atlar gelene dek dayanırsa... Bir sürü eğer vardı. Mat o zarların kafasında döndüğünü yine işitebiliyordu. Bu hayatı boyunca oynadığı en büyük kumardı. Gecenin çökmesine ne kadar kaldığını merak etti; gecenin içinde buradan çıkmak mümkün olmalıydı. O zarların kafasından çıkıp gitmesini ya da artık düşüp ne gösterdiklerini bilebilmeyi diledi. Yağmura kaşlarını çatarak Zar’ı yamaçtan aşağı topukladı.</p>

    <p class="paragraf">Jeade’en bir düzine ağacın seyrek bir küme oluşturduğu tepede durdu ve Rand yan tarafındaki acının üzerine hafifçe büzüldü. Yükselen hilal solgun bir ışık düşürüyordu, ama <em>saidin</em>’in keskinleştirdiği gözleri için bile yüz adımdan daha uzaktaki şekiller biçimsiz gölgelerdi. Gece çevre tepeleri bütün bütün yutuyordu ve Rand yanında bekleyen Sulin’in, çevresini almış Kızların ancak zaman zaman farkına varıyordu. Ama diğer yandan, gözlerini açık tutmayı güç buluyordu; gözlerine toz dolmuş gibiydi ve onu uyanık tutan tek şeyin yan tarafını kemiren acı olduğunu düşünüyordu. Sık düşünmüyordu bunu da. Düşünce artık yalnızca uzak değil, ağırdı da.</p>

    <p>Bugün Sammael iki kez mi hayatına kastetmişti, yoksa üç kez mi? Daha fazla? Birinin onu kaç sefer öldürmeye çalıştığını hatırlaması gerekir gibi geliyordu. Hayır, öldürmek değil. Yemlemek. <em>Beni hâlâ kıskanıyor musun, Tel Janin? Ne zaman kötü davrandım sana, ne zaman hak ettiğinden bir parmak azını verdim?</em></p>

    <p>Rand sallanarak saçlarını sıvazladı. Bu düşüncede tuhaf olan bir şey vardı, ama ne olduğunu hatırlayamıyordu. Sammael... Hayır. Onunla başa çıkabilirdi... zamanı gelince... eğer... Fark etmez. Daha sonra. Bugün Sammael yalnızca önemli olanın karşısında bir oyalamacaydı. Gitmiş bile olabilirdi.</p>

    <p>Şeyden sonra başka saldırı olmamış gibi geliyordu... Neyden sonra? Sammael’in son hamlesine özellikle pis bir şeyle karşılık verdiğini hatırlar gibiydi, ama anıyı yüzeye çekemiyordu. Şerateş değil. <em>Onu kullanmamalıyım. Desen’in dokusunu tehdit ediyor. Ilyena için bile mi? Onun kahkahasını bir kez daha duymak için tüm dünyayı yakarım ve odun olarak ruhumu kullanırım.</em></p>

    <p>Asıl önemli olandan yine uzaklaşıyordu.</p>

    <p>Güneş ne zaman batmışsa, savaş sırasında batmıştı, uzayan gölgeler yavaş yavaş altın kırmızı ışığı, ölen ve öldüren adamları boğmuştu. Başıboş rüzgârlar hâlâ uzak bağırışları ve feryatları taşıyordu. Couladin yüzünden, evet, ama yüreğinde, kendi yüzünden.</p>

    <p>Bir an ismini hatırlayamadı.</p>

    <p>“Rand al’Thor,” dedi yüksek sesle ve ürperdi. Ceketi terle ıslanmıştı. Bir an isim yabancı geldi. “Ben Rand al’Thor’um ve benim... benim görmem gerek.”</p>

    <p>Sabahtan beri hiçbir şey yememişti, ama diğer yandan <em>saidin</em> üzerindeki leke açlığını yok ediyordu. Boşluk devamlı titreşiyordu ve Rand Gerçek Kaynak’a tırnaklarıyla asılıyordu. Kırmızıkurt yüzünden deliye dönmüş bir boğaya binmek ya da içinde çentikli buz parçaları çalkalanan bir ateş ırmağında çırılçıplak yüzmek gibiydi. Ama boynuzlanmanın, alt edilmenin ya da boğulmanın eşiğindeymiş gibi gelmeyen zamanlarda, içinde kalan tek güç <em>saidin</em> gibi geliyordu. <em>Saidin</em> oradaydı, kenarları eğeliyor, zihnini yontmaya, çürütmeye çalışıyordu, ama kullanılmaya hazırdı.</p>

    <p>İrkilerek başını salladı ve yönlendirdi, gökyüzünde, yükseklerde bir şey yandı. Bir şey. Sert ışığıyla gölgeleri yok eden mavi bir alev topu.</p>

    <p>Çevredeki tepeler belirdi, çıplak ışık altında siyah görünen ağaçlar açığa çıktı. Hiçbir şey hareket etmiyordu. Rüzgârla hafif bir ses geldi. Belki tezahürat ya da şarkı. Ya da belki hayal görmeye başlamıştı; o kadar minikti ki, hayal görüyor da olabilirdi ve rüzgârla beraber soldu.</p>

    <p>Aniden çevresindeki yüzlerce Kız’ın farkına vardı. Sulin dahil bazıları ona bakıyordu, ama pek çoğu gözlerini sıkı sıkı yummuştu. Gece görüşünü korumaya çalıştıklarını fark etmek bir dakikasını aldı. Kaşlarını çatarak aradı. Egwene ve Aviendha artık orada değildi. Yönlendirdiği akışın örgüsünü salıvermeyi ve karanlığın geceyi yeniden ele geçirmesine izin vermeyi hatırlaması için uzun bir dakika daha geçti. Artık gözleri derin bir karanlıkla doluydu.</p>

    <p>“Neredeler?” Kimi kastettiğini söylemek zorunda kalmak biraz sinirlerine dokunuyordu ve sinirlenmek için sebebinin olmadığını bilmek daha da fazla canını sıkıyordu.</p>

    <p>“Alacakaranlıkta Moiraine Sedai ile Bilgelerin yanına gittiler, <em>Car’a’carn,</em>” diye yanıt verdi Sulin, Jeade’en’e yaklaşarak. Kısa, beyaz saçları ay ışığı altında parlıyordu. Hayır, kafası bandajlıydı. Nasıl unutabilmişti? “İki saat önce. Etin taş olmadığını biliyorlar. En güçlü bacaklar bile ancak bir yere kadar koşabilir.”</p>

    <p>Rand kaşlarını çattı. Bacaklar mı? Pus’a biniyorlardı. Kadın hiç mantıklı konuşmuyordu. “Onları bulmalıyım.”</p>

    <p>“Moiraine Sedai ile Bilgelerin yanındalar, <em>Car’a’carn,</em>” dedi kadın yavaşça. Rand onun da kaşlarını çattığını düşündü, ama emin olmak güçtü.</p>

    <p>“Onlar değil,” diye mırıldandı. “Halkımı bulmalıyım. Hâlâ orada bir yerdeler, Sulin.” Aygır neden hareket etmiyordu? “Onları duyabiliyor musun? Orada, gecenin içinde. Hâlâ savaşıyorlar. Onlara yardım etmeliyim.” Elbette; topuklarını benekli atın kaburgalarına gömmeliydi. Ama yaptığı zaman, Jeade’en yalnızca yana kaydı. Sulin koşum takımını tutuyordu. Kadının koşum takımını tuttuğunu hatırlamamıştı.</p>

    <p>“Bilgeler seninle konuşmalı, Rand al’Thor.” Sesi değişmişti, ama Rand nasıl değiştiğini çıkartamayacak kadar yorgundu.</p>

    <p>“Bekleyemez mi?” Mesajı getiren koşucuyu kaçırmış olmalıydı. “Onları bulmalıyım, Sulin.”</p>

    <p>Enaila aygırın başının diğer yanında belirdi. “Halkını buldun, Rand al’Thor.”</p>

    <p>“Bilgeler seni bekliyor,” diye ekledi Sulin. O ve Enaila onayını beklemeden Jeade’en’i çevirdiler. Yamaç aşağı inen dolambaçlı yola koyulduklarında bir sebepten Kızlar çevresine doluştu. Başlarını kaldırıp bakarlarken ay ışığı yüzlerinden yansıyordu, omuzları atın böğrüne o kadar yakındı.</p>

    <p>“Her ne istiyorlarsa,” diye homurdandı, “çabuk olsalar iyi olur.” Bineği çekmeleri için sebep yoktu, ama karşı çıkmak için çok çaba gerekecekti. Dönüp arkaya baktı ve yan tarafındaki acıyla inledi; gece zirveyi yutmuştu bile. “Daha yapacak çok işim var. Halkımı...” Couladin. Sammael. Onun için savaşan ve ölen adamlar. “Onları bulmalıyım.” Öylesine yorgundu, ama daha uyuyamazdı.</p>

    <p>Bilgelerin kampı direklerin ucuna asılmış lambalarla aydınlanmıştı ve beyaz cüppeli adamlar ve kadınlar küçük ateşlerin üzerindeki su tencerelerini kaynar kaynamaz alıyor, yerlerine yenilerini koyuyorlardı. Her yerde <em>gai’shain</em>’lar koşturuyordu ve kampı dolduran yaralılara bakan Bilgeler de. Moiraine ayakta durabilenlerin oluşturduğu sıra boyunca ağır ağır yürüyor, nadiren durup ellerini bir Aiel’in üzerine koyuyordu ve o kişi Şifa’nın sancıları ile kıvranıyordu. Kadın her seferinde sallanarak doğruluyordu ve Lan onu tutmak için, tutmak zorunda kalmayı beklercesine arkasından geliyordu. Sulin, Adelin ve Enaila ile, Rand’ın işitemeyeceği kadar alçak sesle konuştu ve genç kadınlar koşarak gidip Aes Sedai’ye bir şeyler dediler.</p>

    <p>Yaralıların kalabalıklığına rağmen bütün Bilgeler onlarla ilgilenmiyordu. Bir yandaki tentenin altında yaklaşık yirmi tanesi toplanmış, ortalarında duranı dinliyorlardı. O kadın oturduğunda yerini bir başkası aldı. Tentenin dışında <em>gai’shain</em>’lar diz çökmüştü, ama Bilgelerin hiçbiri şarapla ilgilenmiyor gibiydi. Dinledikleri dışında hiçbir şeyle ilgilenmiyorlardı. Rand, konuşanın Amys olduğunu düşündü.</p>

    <p>Şaşkınlık içinde, Asmodean’ın da yaralılara yardımcı olduğunu gördü. İki omzuna astığı su tulumları, koyu renk, kadife ceketi ve beyaz dantellerinin yanında kesinlikle tuhaf görünüyordu. Sargıları dışında beline kadar soyunmuş adama su verip doğrulduğu zaman Rand’ı gördü ve duraksadı.</p>

    <p>Bir an sonra su tulumlarını <em>gai’shain</em>’lardan birine verdi ve Kızların arasından dolanarak Rand’a doğru yürüdü. Kızlar onu görmezden geldiler. Hepsi ya Moiraine ile konuşan Adelin ve Enaila’ya ya da Rand’a bakıyordu. Jeade’en’in çevresindeki sıkışık çemberin önünde durmak zorunda kaldığında adamın yüzü gergindi. Kızlar ağır ağır aralandılar ve ancak Asmodean’ın Rand’ın üzengisine ulaşmasına yetecek kadar açıldılar.</p>

    <p>“Güvende olduğundan emindim. Emindim.” Ses tonuna bakılarak, hiç emin değildi. Rand konuşmayınca huzursuzca omuzlarını silkti. “Moiraine su taşımam konusunda ısrar etti. Zorlu bir kadın. Lord Ejder’in ozanının...” Sesi solup gitti, adam çabuk çabuk dudaklarını yaladı. “Ne oldu?”</p>

    <p>“Sammael,” dedi Rand, ama yanıt olarak değil. Yalnızca Boşluk’ta süzülen düşünceleri dile getiriyordu. “Ona Umudu Yok Eden dendiği ilk zamanı hatırlıyorum. Hevan Kapıları’nda ihanet ettikten ve Rorn M’doi’den aşağı, Satelle’in yüreğine Gölge’yi taşıdıktan sonra. O gün umut ölmüş gibi görünmüştü. Culan Çuhan ağladı. Sorun ne?” Asmodean’ın yüzü Sulin’in saçları kadar beyazlamıştı; yalnızca sessizce başını iki yana salladı. Rand tenteye baktı. Şimdi konuşanı tanımıyordu. “Beni orada mı bekliyorlar? O zaman onlara katılmalıyım.”</p>

    <p>“Henüz seni istemezler,” dedi Lan, Asmodean’ın yanında belirerek. Asmodean yerinde sıçradı. “Ya da herhangi bir erkeği,” Rand da Muhafız’ın yaklaştığını duymamıştı, ama o yalnızca başını çevirmekle yetindi. Bunun için bile çaba gerekiyordu. Sanki başka birinin kalasıydı. “Miagoma, Codarra, Shiande ve Darynelerden gelen Bilgelerle görüşüyorlar.”</p>

    <p>“Klanlar bana geliyor,” dedi Rand ifadesiz bir sesle. Ama günü daha da kanlı kılacak kadar beklemişlerdi. Hikâyelerde hiç böyle olmuyordu.</p>

    <p>“Öyle görünüyor. Ama Bilgeler ayarlamaları yapana kadar dört şef seninle görüşmeyecek,” diye ekledi Lan kuru kuru. “Gel. Moiraine daha fazlasını anlatabilir.”</p>

    <p>Rand başını iki yana salladı. “Olan oldu. Detayları daha sonra dinleyebilirim. Han’ın onları sırtımıza binmekten alıkoyması gerekmiyorsa, o zaman ona ihtiyacım var. Sulin, bir haberci yolla. Han...”</p>

    <p>“<em>Oldu,</em> Rand,” dedi Muhafız ısrarla. “Tamamı. Şehrin güneyinde yalnızca birkaç Shaido kaldı. Binlercesi tutsak alındı ve kalanı Gaelin’i geçiyor. Nerede olduğun bilinse bir saat önce sana haber gönderilirdi. Bir türlü durmadın. Gel, bırak Moiraine sana Şifa versin.”</p>

    <p>“Oldu mu? Kazandık mı?”</p>

    <p>“Sen kazandın. Tamamen.”</p>

    <p>Rand yaraları sarılan adamlara, sargı bekleyen adamlara ve sargılarla ayrılanlara baktı. Sıralar hemen hemen hiç ilerlemiyordu. Moiraine hâlâ sıra boyunca ilerliyor, orada burada Şifa vermek için bitkinlik içinde duruyordu. Yaralıların yalnızca birkaçı buradaydı, elbette. Gün boyunca becerebildiklerince gelmiş, becerebildiklerince gitmişlerdi. Becerebildikleri zaman. Ölülerin hiçbiri burada değildi. <em>Yalnızca kaybedilmiş bir savaş, kazanılmış bir savaştan daha hüzünlüdür.</em> Bu deyişi çok çok eskiden hatırlar gibiydi. Belki de bir yerlerde okumuştu.</p>

    <p>Hayır. Ölüler için endişelenmesine yer bırakmayacak kadar çok canlı vardı sorumluluğu altında. <em>Ama Jolien’inki gibi kaç yüz bileceğim? Ilyena’yı asla unutmayacağım, tüm dünya yansa bile unutmayacağım!</em></p>

    <p>Kaşlarını çatarak elini başına götürdü. O düşünceler farklı farklı yerlerden, birbirlerinin üzerine gelmiş gibiydi. O kadar yorgundu ki, düşünemiyordu bile. Ama düşünmeliydi, uzanamayacağı bir yerde kayıp geçmeyen düşüncelere ihtiyacı vardı. Kaynak’ı ve Boşluk’u salıverdi ve o çekilme anında <em>saidin</em> neredeyse onu altına alacakken kasıldı. Hatasını fark etmek için ancak zamanı oldu. Güç gitmişken, bitkinlik ve acı üzerine yığıldı.</p>

    <p>Eyerinden devrilirken ona dönen yüzleri, oynayan ağızları, onu yakalamak, düşüşünü yavaşlatmak için uzanan elleri fark etti.</p>

    <p>“Moiraine!” diye bağırdı Lan. Sesi Rand’ın kulaklarına boş geldi. “Çok kan kaybediyor!”</p>

    <p>Sulin başını kollarına almıştı. “Dayan, Rand al’Thor,” dedi telaşla. “Dayan.”</p>

    <p>Asmodean hiçbir şey söylemedi, ama yüzü kasvetliydi. Rand adamdan kendisine akan ince bir <em>saidin</em> sızıntısı sezdi. Karanlık çöktü.</p>
  </div>
</body>
</html>
