<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="15. Düşlerde Öğrenilebilen">15<br />
    Düşlerde Öğrenilebilen</h1>

    <p>Nynaeve, uykuya dalarken Taşın Yüreği’ni canlandırdığı gibi, dikkatle zihninde Amyrlin’in çalışma odasını canlandırdı. Hiçbir şey olmadı ve Nynaeve kaşlarını çattı. Beyaz Kule’ye, hayal ettiği odaya gitmiş olmalıydı. Bir kez daha denedi ve daha büyük mutsuzlukla da olsa, çok daha sık ziyaret ettiği bir odayı hayal etti.</p>

    <p>Taşın Yüreği Çömezler Sorumlusu’nun çalışma odası oldu, duvarları küçük, koyu renk ahşap kaplama, bu görevi üstlenen kadın nesilleri tarafından kullanılan sade, sağlam mobilyalarla dolu bir oda. Bir çömezin ihlal ettiği kurallar fazladan yer silmekle, yolları tırmıklamakla telafi edilmeyecek nitelikteyse, çömez buraya gönderilirdi. Bir Kabuledilmiş’in buraya çağrılması için daha önemli ihlaller gerekirdi, ama yine de kurşundan ayaklarla, sonucun en az aynı ölçüde, hatta daha fazla acı verici olacağını bilerek gelirdi.</p>

    <p>Nynaeve odaya bakmak istemedi –buraya yaptığı sayısız ziyaretlerde Sheriam ona dikbaşlı ve inatçı demişti– ama çömezlerin ve Kabuledilmişlerin Sheriam’ın kurallara itaat etmek, gerekli saygıyı göstermek ya da her ne konuda ders veriyorsa onu dinlerken kendi ağlayan yüzlerine baktıkları aynaya bakarken buldu kendini. Nynaeve diğerlerinin kurallarına itaat etmek ve gerekli saygıyı göstermek konusunda hep hata yapıyordu. Oyma çerçevenin üzerindeki solgun yaldız kalıntıları bu aynanın Kırılış’tan olmasa bile Yüzyıl Savaşları’ndan bu yana burada olduğunu gösteriyordu.</p>

    <p>Üzerindeki Tarabon elbisesi çok güzeldi, ama onu bu elbise içinde gören herkes kuşkulanacaktı. Kule’yi ziyaret ederken Domanlı kadınlar bile sakınganlıkla giyinirdi ve Nynaeve herhangi birinin kendini Kule’de terbiyesini takınmadan düşleyebileceğini hayal edemiyordu. Birkaç saniye için kendini <em>Tel’aran’rhiod</em>’da düşleyen bir kadın dışında herhangi biriyle karşılaşmasının olası olduğundan değil; Egwene’den önce, dört yüz seneden fazla zaman önce yaşamış Corianin Nedeal’den beri Düşler Dünyası’na yardımsız girebilen kimse görülmemişti Kule’de. Diğer yandan, Kule’den çalınan ve hâlâ Liandrin ile suç ortaklarının elinde bulunan <em>ter’angreal</em>’lerin on biri en son Corianin tarafından incelenmişti. Corianin’in incelediği <em>ter’angreal</em>’lerden diğer ikisi, o ve Elayne’in ellerinde olan ikisi <em>Tel’aran’rhiod</em>’a giriş sağlıyordu; kalanların da aynı işi gördüğünü varsaymak en güvenlisi olacaktı. Liandrin ya da diğerlerinin kaçtıkları Kule’yi düşlemeleri olasılığı büyük değildi, ama eğer pusuya düşürülmek anlamına gelecekse, bu olasılık bile çok fazlaydı. Aynı sebepten, çalınan tüm <em>ter’angreal</em>’lerin Corianin’in inceledikleri olduğundan emin olamazdı. Kimsenin anlamadığı <em>ter’angreal</em>’ler hakkındaki kayıtlar genellikle bulanıktı ve diğerleri hâlâ Kule’de bulunan Kara Aes Sedailerin elinde bulunabilirdi.</p>

    <p>Elbise tamamen değişti, yumuşak, ama özellikle iyi kalite olmayan beyaz yüne dönüştü. Eteklerinde, her biri bir Ajah’ı simgeleyen yedi renk çizgisi vardı. Birkaç saniye içinde yok olmayan birini görürse Sienda’ya geri dönebilirdi ve onu görenler düşlerinde <em>Tel’aran’rhiod</em>’a dokunan bir Kabuledilmiş olduğunu düşünürdü yalnızca. Hayır. Hana değil, Sheriam’ın odasına dönerdi. Öyle biri Kara Ajah olmalıydı ve Nynaeve’in onları kovalıyor olması gerekiyordu.</p>

    <p>Kılık değiştirme işini tamamlayarak, aniden kızıl altın rengine dönüşmüş örgüsünü kavradı ve aynadan yansıyan Melaine’in imgesine yüzünü buruşturdu. İşte bu Sheriam’a teslim etmekten memnun olacağı bir kadındı.</p>

    <p>Çömezler Sorumlusu’nun çalışma odası çömez odalarına yakındı ve geniş, seramik döşeli koridor, girift duvar halıları ve yakılmamış ayaklı şamdanların önünden geçenlerle zaman zaman titreşiyordu; hepsi tamamen beyazlara bürünmüş korku dolu çömez kızlar oluyordu. Pek çok çömez kâbuslarında Sheriam’ı görüyor olmalıydı. Nynaeve hızla ilerlerken onları görmezden geldi; Düşler Dünyası’nda onu görecek kadar uzun kalmıyorlardı ya da onu da düşlerinin bir kısmı sanırlardı.</p>

    <p>Amyrlin’in çalışma odasına, geniş basamaklı kısa bir merdiven çıkıyordu. Odaya yaklaşırken aniden önünde Elaida belirdi, yüzü terliydi, üzerinde kan kırmızı bir elbise, omuzlarında Amyrlin Makamı’nın etolü vardı. Ya da hemen hemen Amyrlin etolü; üzerinde mavi çizgi yoktu.</p>

    <p>O sert, kara gözler Nynaeve’e odaklandı. “Ben Amyrlin Makamı’yım, kızım! Nasıl saygı gösterilir bilmiyor musun? Seni fena...” Lafının ortasında kayboldu.</p>

    <p>Nynaeve perişan bir nefes aldı. Elaida Amyrlin; bu kesinlikle bir kâbustu. <em>Muhtemelen onun en güzel rüyası,</em> diye düşündü alayla. <em>O bu kadar yükseğe yükseldiğinde Tear’a da kar yağar.</em></p>

    <p>Giriş odası hatırladığı gibiydi, geniş bir masa, arkasında Vakanüvis için bir sandalye duruyordu. Amyrlin ile görüşmek üzere bekleyen Aes Sedailer için duvarın dibine birkaç sandalye dizilmişti; çömezler ve Kabuledilmişler ayakta dururdu. Ama masanın üzerinde düzgün kâğıt yığınları, bağlanmış rulolar, mühürlü parşömenler ve mektuplar Leane’in tarzına aykırı görünüyordu. Leane düzensiz olduğundan değil, tam tersine, ama Nynaeve hep onun geceleri her şeyi kaldırdığını sanırdı.</p>

    <p>İç odaya açılan kapıyı ittirdi, ama içeri girerken adımları yavaşladı. Kendini burada düşleyememesine şaşmamak gerekirdi; oda hiç hatırladığı gibi değildi. O oymalarla kaplı masa ve yüksek, tahta benzer sandalye. Sarmaşık oymalı tabureler masanın önünde mükemmel bir yay oluşturacak şekilde dizilmişti ve teki bile, tek santim hizadan kaçmamıştı. Siuan Sanche, hâlâ bir balıkçı kızıymış gibi sade mobilyalar tercih ederdi ve fazladan tek bir sandalye bulundurur ve ziyaretçilerinin onu kullanmasına da her zaman izin vermezdi. Ve bir kaidenin üzerinde adeta bir heykelmiş gibi düzenlenmiş, kırmızı gül dolu beyaz vazo. Siuan çiçekleri severdi, ama o rengârenk buketleri tercih ederdi, bir minyatürdeki yabançiçeği tarlası gibi. Şöminenin üzerinde, eskiden yüksek sazlar arasında tek bir balıkçı teknesi betimleyen bir resim asılıydı. Şimdi iki resim vardı ve Nynaeve birini tanıdı. Rand, Falme üzerinde, bulutlar arasında, kendine Ba’alzamon diyen Terkedilmiş ile savaşırken. Diğeri, üç ahşap panel, anılarındaki hiçbir şeyle bağlantılı olmayan sahneler betimliyordu.</p>

    <p>Kapı açıldı ve Nynaeve’in yüreği ağzına geldi. Daha önce hiç görmediği kızıl saçlı bir Kabuledilmiş odaya girdi ve ona baktı. Kaybolup gitmedi. Tam Nynaeve Sheriam’ın çalışma odasına dönmeye hazırlanırken, kızıl saçlı kadın konuştu, “Nynaeve, Melaine onun yüzünü kullandığını öğrenirse sana çocuk elbisesi giydirmekten kötüsünü yapar.” Ve sonra aniden, Aiel giysileri içindeki Egwene’e dönüştü.</p>

    <p>“Ömrümden on seneyi götürdün,” diye mırıldandı Nynaeve. “Demek Bilgeler sonunda senin dilediğin gibi gelip gitmene izin verdiler, öyle mi? Yoksa Melaine de mi...”</p>

    <p>“Korkmakta son derece haklısın,” diye terslendi Egwene, yanakları kızararak. “Sen aptalın tekisin, Nynaeve. Ahırda bir mumla oynayan çocuk gibisin.”</p>

    <p>Nynaeve’in ağzı açık kaldı. <em>Egwene mi onu paylıyordu?</em> “Sen beni dinle, Egwene al’Vere. Bunu Melaine’den dinlemedim, hele senden hiç...”</p>

    <p>“Kendini öldürtmeden birinden dinlesen iyi olacak.”</p>

    <p>“Ben...”</p>

    <p>“O taş yüzüğü senden almalıydım. Onu Elayne’e vermeli ve senin kullanmana izin vermemesini söylemeliydim.”</p>

    <p>“Benim kullanmama!..”</p>

    <p>“Melaine’in abarttığını mı sanıyorsun?” dedi Egwene sertçe, tıpkı Melaine gibi parmağını sallayarak. “Abartmıyordu, Nynaeve. Bilgeler tekrar tekrar <em>Tel’aran’rhiod</em> hakkında basit gerçeği söyledi sana, ama sen onların rüzgârda ıslık çalan aptallar olduklarını düşünüyor gibisin. Yetişkin bir kadın olman gerekiyor, aptal, küçük bir çocuk değil. Yemin ediyorum, bir zamanlar sahip olduğun sağduyu da bir duman bulutu gibi kaybolup gitmiş. Eh, onu tekrar bul, Nynaeve!” Omuzlarındaki şalı düzelterek yüksek sesle burnunu çekti. “Şu anda şöminedeki cici ateşlerle oynuyorsun ve içine düşebileceğinin farkında bile değilsin.”</p>

    <p>Nynaeve hayretler içinde bakakaldı. Sık sık tartışırlardı, ama Egwene asla parmakları bal kavanozunda yakalanmış küçük bir kız gibi haşlamazdı onu. Asla! Elbise. Üzerindeki Kabuledilmiş elbisesi yüzündendi, bir de başkasının yüzünü kullanması. Kendine döndü, Kadın Kurulu toplantılarında ve Köy Kurulu’na haddini bildirirken sık sık giydiği iyi, mavi yün elbisesi belirdi üzerinde. Hikmet olarak eskiden sahip olduğu tüm yetkeye yeniden bürünmüş gibi hissetti. “Ne kadar az bilgim olduğunun pekâlâ farkındayım,” dedi düz bir sesle, “ama o Aieller...”</p>

    <p>“Kendini içinden çıkamayacağın bir düşün içinde bulabileceğinin farkında mısın? Burada düşler gerçektir. Kendine güzel bir düşe dalma izni verirsen, düş seni tutabilir. Sen kendini tuzağa düşürürsün. Ölene kadar.”</p>

    <p>“Susup bir?..”</p>

    <p>“<em>Tel’aran’rhiod</em>’da yürüyen kâbuslar vardır, Nynaeve.”</p>

    <p>“Susup bir konuşmama izin verecek misin?” diye havladı Nynaeve. Ya da daha doğrusu, havlamaya çalıştı; sesinde, kendi kendini hoşnut etmeyecek kadar çok kızgın yakarı vardı. Az olsa da hoşnut olmazdı zaten.</p>

    <p>“Hayır, vermeyeceğim,” dedi Egwene kararlılıkla. “Dinlemeye değer bir şey söyleyene kadar değil. Kâbuslar dedim ve kâbuslar demek istedim, Nynaeve. İnsan <em>Tel’aran’rhiod</em>’da kâbus gördüğünde, bu da gerçektir ve bazen kâbus düşgören gittikten sonra da sürer. Hiç anlamıyorsun, değil mi?”</p>

    <p>Aniden kaba eller Nynaeve’in kollarını sardı. Gözleri iri iri açılarak, başı yandan yana savruldu. Dev, kaba adamlar onu havaya kaldırdı, yüzleri yarı erimiş kaba et kalıntılarıydı, salyalar akan ağızları keskin, sararmış dişlerle doluydu. Nynaeve onları kaybetmeye çalıştı –Bilgelerden biri yapabiliyorsa, o da yapabilirdi– ve içlerinden biri elbisesinin önünü kâğıt gibi yırtıp açtı. Diğeri kemikli, nasırlaşmış bir elle çenesini yakaladı ve yüzünü onunkine yaklaştırmaya çalıştı; başı eğiliyor, ağzı açılıyordu. Öpecek mi, ısıracak mı, Nynaeve bilmiyordu, ama herhangi birine izin vermektense ölürdü, daha iyi. <em>Saidar</em>’a ulaşmaya çalıştı ve hiçbir şey bulamadı; içini dolduran öfke değil dehşetti. Kalın parmaklar yanaklarına gömülerek başını sabit tuttu. Bunu bir şekilde Egwene yapmıştı. “Lütfen, Egwene!” Bir çığlıktı bu ve Nynaeve aldıramayacak kadar dehşete düşmüştü. “Lütfen!”</p>

    <p>Adamlar –yaratıklar– kayboldu ve Nynaeve’in ayakları yere vurdu. Bir an tek yapabildiği ürpermek ve ağlamak oldu. Telaşla elbisesindeki yırtığı onardı, ama uzun tırnakların çizikleri boynunda ve göğsünde kaldı. <em>Tel’aran’rhiod</em>’da giysiler kolaylıkla onarılabiliyordu, ama insanlara olanlar... Dizleri öyle kötü titriyordu ki tek yapabildiği dik durmaktı.</p>

    <p>Egwene’in onu teselli etmesini yarı bekliyordu ve bu sefer memnunlukla kabul ederdi bunu. Ama diğer kadının tek söylediği, “Burada daha kötü şeyler var, ama kâbuslar da yeterince kötü. Bunları ben yaptım ve yok ettim, ama bulduklarım konusunda ben bile güçlük yaşıyorum. Ve onları korumaya bile çalışmadım, Nynaeve. Yok etmeyi bilsen edebilirdin.”</p>

    <p>Nynaeve yanaklarındaki gözyaşlarını silmeyi reddederek başını öfkeyle geriye attı, “Kendimi başka yere götürebilirdim. Sheriam’ın çalışma odasına ya da yatağıma.” Surat asıyormuş gibi konuşmuyordu. Elbette hayır.</p>

    <p>“Düşünebilecek kadar korkmuş olmasaydın,” dedi Egwene kuru kuru. “Ah, surat asmayı kes. Sende aptalca görünüyor.”</p>

    <p>Nynaeve diğer kadına dik dik baktı, ama her zamanki kadar işe yaramadı; Egwene alevli bir tartışmaya girişmek yerine ona bakarak tek kaşını kaldırmakla yetindi. “Bütün bunlar Siuan Sanche’nin tarzı gibi görünmüyor,” dedi Nynaeve konuyu değiştirmek için. Bu kızın içine ne girmişti?</p>

    <p>“Görünmüyor,” diye onayladı Egwene, çevresine bakınarak. “Neden çömez kısmındaki eski odamı kullanarak gelmem gerektiğini anlıyorum. Ama sanırım insanlar bazen yeni şeyler denemek ister.”</p>

    <p>“Kastettiğim buydu işte,” dedi Nynaeve ona sabırla. Asık suratlı konuşmamıştı ve şimdi surat asıyormuş gibi görünmüyordu. Bu tamamen saçmalıktı. “Bu odayı döşeyen kadın dünyaya, eskiden burayı kullanan kadın gibi bakmıyor. Resimlere bir bak. O üçlü şeyin ne olduğunu bilmiyorum, ama diğerini benim kadar tanıyorsun.” İkisi de o olayın nasıl olduğunu görmüştü.</p>

    <p>“Bence Bonwhin,” dedi Egwene düşünceli düşünceli. “Dersleri hiç dinlemiyorsun. Bu üçresim dediklerinden.”</p>

    <p>“Her ne ise, önemli olan diğeri.” Sarıları pekâlâ dinlemişti. Kalanı genellikle saçma sapan bir yığın şey oluyordu. “Bana öyle geliyor ki, bunu asan kadın Rand’ın ne kadar tehlikeli olduğunu hep hatırlamak istiyor. Siuan Sanche bir sebepten Rand’ın aleyhine dönmüşse... Egwene, bu onun Elayne’i Kule’ye geri getirtmek istemesinden daha kötü olabilir.”</p>

    <p>“Belki,” dedi Egwene. “Belki kâğıtlar bize bir şeyler anlatır. Sen burayı ara. Leane’in masasını bitirdiğimde sana yardım ederim.”</p>

    <p>Nynaeve, Egwene çıkarken kızgınlıkla onun sırtına baktı. <em>Sen burayı araymış!</em> Egwene’in ona emir vermeye hakkı yoktu. Hemen arkasından gitmeli, kesin sözlerle ona bunu söylemeliydi. <em>O zaman neden çuval gibi duruyorsun burada?</em> diye sordu kendi kendine öfkeyle. Kâğıtları aramak iyi fikirdi ve orada aramak yerine burada arayabilirdi. Aslında, Amyrlin’in masasında daha önemli şeyler bulunması daha olasıydı. Kendi kendine Egwene’e haddini bildirmek için neler yapacağını homurdanarak uzun adımlarla, her adımda eteklerini tekmeleyerek oymalı masanın başına gitti.</p>

    <p>Masada, acı verici ölçüde kusursuz bir şekilde sıralanmış, üç süslü, lake kaplı kutu dışında hiçbir şey yoktu. Mahremiyet isteyenlerin ne tür tuzaklar kurduğunu hatırlayarak uzun bir sopa yarattı ve suda yürüyen balıkçıllar resmedilmiş altın yeşil renkli bir şey olan ilk kutunun menteşeli kapağını kaldırdı. İçinde kalemler, mürekkep ve kum bulunan bir yazı kutusuydu. Üzeri, altın işlemelere dolanmış kırmızı güllerle süslenmiş olan en büyük kutunun içinde, fildişi ve turkuazdan oyulmuş yirmi kadar narin insan ve hayvan oyması vardı ve hepsi açık gri kadife üzerine dizilmişti.</p>

    <p>Nynaeve üçüncü kutunun kapağını ittirdi –üzerine, mavi gökyüzündeki beyaz bulutlar arasında dövüşen altın şahinler resmedilmişti– ve ilk ikisinin yine kapanmış olduğunu fark etti. Burada bu tür şeyler oluyordu; her şey uyanık dünyada olduğu gibi kalmak istiyordu ve bunun üstüne, bir an için gözlerinizi kaçırırsanız, bir daha baktığınızda detaylar değişmiş olabiliyordu.</p>

    <p>Belgeler üçüncü kutudaydı. Sopa kayboldu ve Nynaeve dikkatle en üstteki parşömeni aldı. Parşömen resmi bir şekilde, “Joline Aes Sedai” diye imzalanmıştı ve hızla tararken Nynaeve’in irkilmesine sebep olan bir dizi cezaya maruz bırakılmayı dileyen alçakgönüllü bir başvuru idi. Joline dışında kimseyi ilgilendirecek şeyler değil. Dipte, köşeli bir yazıyla, “onaylanmıştır” yazıyordu. Parşömeni bırakmak için uzanırken parşömen soldu; kutu da kapanmıştı.</p>

    <p>İçini çekerek kutuyu yeniden açtı. İçerideki kâğıtlar farklı görünüyordu. Kapağı tutarak kâğıtları teker teker aldı ve çabucak okudu. Ya da okumaya çalıştı. Bazen daha alırken mektuplar ve raporlar kayboluyor, bazen sayfanın yarısını okuyana kadar dayanıyordu. Bir hitap varsa, kısaca, “Anne, saygılarımla,” diyordu. Bazıları Aes Sedailer tarafından, diğerleri başka unvan sahibi kadınlar, asil kadınlar ya da hiçbir unvanı olmayan kadınlar tarafından imzalanmıştı. Hiçbiri eldeki konuyla ilgili görünmüyordu. Saldaea’nın Mareşal Generali ve ordusu bulunamıyordu ve Kraliçe Tenobia işbirliği yapmayı reddediyordu; Nynaeve bu raporu bitirmeyi başardı, ama okuyucunun adamın neden Saldaea’da olmadığını ve kraliçenin hangi konuda işbirliği yapmadığını bildiğini varsayıyordu. Üç haftadır Tanchico’daki Ajah göz ve kulaklarından rapor gelmemişti; ama Nynaeve bu gerçekten ötesini öğrenemedi. Bir yandan Illian, diğer yandan Murandy ile yaşanan sonunlar azalıyordu ve Pedron Niall’ın işi gibi görünüyordu; okuyabildiği birkaç satırda bile, yazanın dişlerini gıcırdattığını hissedebiliyordu. Kuşkusuz bütün mektuplar çok önemliydi, hem aceleyle okumayı başardıkları, hem de gözlerinin önünde solup gidenler, ama hiçbiri işine yaramıyordu. Tam Mavi Aes Sedailerin kuşkulu –kullanılan sözcük buydu– toplantıları hakkında bir rapor okumaya başladığında, diğer odadan acı dolu bir, “Ah, Işık, hayır!” haykırışı geldi.</p>

    <p>Nynaeve elinde, ucu çivilerle diken diken, sağlam, tahta bir sopa yaratarak kapıya koştu. Ama Egwene’i kendini savunurken bulmayı umarak içeri daldığında, kadın boşluğa bakarak Vakanüvis’in masasının arkasında duruyordu. Evet, yüzünde bir dehşet ifadesi vardı, ama yine de Nynaeve’in görebildiği kadarıyla sapasağlamdı ve tehdit edilmiyordu.</p>

    <p>Egwene onu görünce irkildi, sonra gözle görünür bir çabayla kendini topladı. “Nynaeve, Elaida Amyrlin Makamı olmuş.”</p>

    <p>“Kazlaşma,” diye terslendi Nynaeve. Ama hiç Siuan Sanche’nin tarzı olmayan diğer oda... “Hayal görüyorsun. Öyle olmalı.”</p>

    <p>“Elimde bir parşömen vardı Nynaeve ve Elaida de Avriny a’Roihan, Mühürlerin Gözetmeni, Tar Valon Alevi, Amyrlin Makamı diye imzalanmıştı ve Amyrlin’in mührü ile mühürlenmişti.”</p>

    <p>Nynaeve’in midesi çırpınarak göğsüne tırmanmaya çalıştı. “Ama nasıl? Siuan’a ne oldu? Egwene, Kule ciddi bir sebep olmadıkça Amyrlin’i makamından indirmez. Üç bin sene içinde yalnızca iki tanesinin başına gelmiş.”</p>

    <p>“Belki Rand yeterince ciddidir.” Egwene’in sesi sakindi, ama gözleri hâlâ iri iri açılmıştı. “Belki Sarıların Şifa veremediği bir hastalığa yakalanmıştır ya da merdivenlerden düşüp boynunu kırmıştır. Önemli olan, Elaida’nın Amyrlinliğe getirilmesi. Siuan gibi Rand’ı destekleyeceğini sanmıyorum.”</p>

    <p>“Moiraine,” diye mırıldandı Nynaeve. “Siuan’ın Kule’nin Rand’ı desteklemesini sağlayacağından çok emindi.” Siuan Sanche’nin öldüğünü hayal edemiyordu. Kadından sık sık nefret etmişti, zaman zaman azıcık korkmuştu da –artık itiraf edebilirdi, en azından kendi kendine– ama ona saygı da duymuştu. Siuan’ın sonsuza dek o makamda oturacağını düşünüyordu. “Elaida. Işık! Yılan kadar kötü ve kedi kadar zalim. Ne yapabileceğini bilmek imkânsız.”</p>

    <p>“Korkarım benim bir fikrim var.” Egwene, kendi midesinin çırpınmasını bastırmaya çalışır gibi iki elini karnına bastırdı. “Çok kısa bir belgeydi. Hepsini okumayı başardım. ‘Tüm sadık Aes Sedailerin Moiraine Damodred denen kadının nerede olduğunu raporlaması gerekmektedir. Mümkünse, ne pahasına olursa olsun yakalanacak, ihanet suçuyla yargılanmak üzere Beyaz Kule’ye getirilecektir.’ Anlaşılan Elayne için de bu tür bir emir verilmiş.”</p>

    <p>“Elaida Moiraine’in tutuklanmasını istiyorsa, demek Moiraine’in Rand’a yardım ettiğini biliyor ve bundan hoşlanmıyor.” Konuşmak iyi geliyordu. Konuşmak kusmasını engelliyordu. İhanet. Bunun için yalıtılan kadınlar vardı. Nynaeve Moiraine’i alt etmek istemişti. Şimdi Elaida bunu onun için yapacaktı. “Rand’ı kesinlikle desteklemeyecek.”</p>

    <p>“Kesinlikle.”</p>

    <p>“Sadık Aes Sedailer Egwene, bu Macura denen kadının mesajına uyuyor. Siuan’ın başına her ne gelmişse, Amyrlin Makamı’na Elaida’nın seçilmesi Ajahları bölmüş. Öyle olmalı.”</p>

    <p>“Evet, elbette. Çok güzel, Nynaeve. Ben bunu görememiştim.”</p>

    <p>Gülümsemesi o kadar hoşnuttu ki, Nynaeve de gülümseyerek karşılık verdi. “Siua... Amyrlin’in masasında Mavilerin toplanması hakkında bir rapor var. Sen bağırdığında onu okuyordum. İddiaya girerim, Maviler Elaida’yı desteklememiştir.” Mavi ve Kızıl Ajahlar en iyi zamanlarda, bir tür ateşkes halinde olurlardı ve en kötü zamanlarda birbirlerinin gırtlaklarına sarılırlardı.</p>

    <p>Ama iç odaya döndükleri zaman raporu bulamadılar. Epey belge vardı –Joline’in mektubu yeniden belirmişti; kısa okuma Egwene’in kaşlarının neredeyse saçlarına dek tırmanmasına sebep oldu– ama aradıklarını bulamadılar.</p>

    <p>“Ne dediğini hatırlıyor musun?” diye sordu Egwene.</p>

    <p>“Sen bağırdığında birkaç satır okumuştum ve... hatırlayamıyorum.”</p>

    <p>“Dene, Nynaeve. Çabala.”</p>

    <p>“Deniyorum, Egwene, ama aklıma gelmiyor. <em>Deniyorum.</em>”</p>

    <p>Aniden Nynaeve ne yapmakta olduğunu fark etti ve gözlerinin arasına bir çekiç indirilmiş gibi hissetti. Kendini affettirmeye çalışıyordu. Egwene’e, daha iki sene önce öfke krizi geçirdiği için poposunu sopaladığı kıza. Ve biraz önce, Egwene ondan memnun kaldığı için yeni yumurtlamış tavuk kadar gururlanmıştı. Aralarındaki dengenin değiştiği, onun Hikmet, Egwene’in getir dediğinde getiren kız olmayı bıraktığı ve bunun yerine evinden çok uzakta iki kadın haline geldikleri günü çok iyi hatırlıyordu. Denge daha da bozulmuş gibiydi ve Nynaeve bundan hoşlanmıyordu. Onu eski haline getirmek için bir şeyler yapması gerekecekti.</p>

    <p>Yalan. Bugün, ilk defa, Egwene’e bilinçli olarak yalan söylemişti. İşte bu yüzden ahlaki yetkesi kaybolmuştu, işte bu yüzden çırpınıp duruyordu, yetkesini kabul ettiremiyordu. “Çayı içtim, Egwene.” Her sözcüğü bilinçli olarak çıkmaya zorladı. Zorlaması gerekmişti. “Macura denen kadının çatalkök çayını. O ve Luci bizi tüyden çuvallar gibi yukarı kata taşıdı. İkimizin toplam gücü bu kadardı işte. Thom ve Juilin ensemizden yakalayıp almasaydı bizi, muhtemelen hâlâ orada olacaktık. Ya da Kule yolunda, çatalkök ile öyle tıka basa dolu olacaktık ki oraya varana kadar uyanamayacaktık.” Derin bir nefes alarak sesine haklı bir kararlılık katmaya çalıştı, ama son derece aptal olduğunu itiraf ettikten hemen sonra biraz zor oluyordu. Çıkan sözler, hoşuna gitmeyecek kadar çekingendi. “Bilgelere bundan bahsedersen, özellikle de o Melaine’e, kulaklarını yumruklarım.”</p>

    <p>Bu sözlerdeki bir şey Egwene’in hiddetini alevlendirmeliydi. Kavga başlatmayı istemek tuhaf görünüyordu. Normalde tartışmaları Egwene’in sağduyuyu görmeyi reddetmesinden kaynaklanırdı ve kız reddetmeye devam etmek gibi bir huy geliştirdiğinden nadiren iyi biterdi, ama kavga bile kesinlikle bundan daha iyiydi. Ama Egwene ona gülümsemekle yetindi. Eğlenti dolu bir gülümseme. <em>Tenezzülkâr</em> ve eğlenti dolu bir gülümseme.</p>

    <p>“Bundan ben de kuşkulanmıştım, Nynaeve. Gece gündüz bitkiler hakkında söylenip dururdun, ama çatalkök denen bir bitkiden bahsettiğini hiç duymadım. O kadın söyleyene kadar senin de duymadığından emindim. Hep olayları mümkün olan en iyi ışıkta göstermeye çalışırsın. Tepeüstü domuz çukuruna düşsen, herkesi bilinçli olarak yaptığına ikna etmeye çalışırsın. Şimdi, karar vermemiz gereken...”</p>

    <p>“Hiç de yapmam,” dedi Nynaeve tükürürcesine.</p>

    <p>“Kesinlikle yaparsın. Gerçek gerçektir. Bu konuda sızlanmayı bırakıp kararlarıma yardımcı olmaya çalışsan...”</p>

    <p>Sızlanmak! Bu hiç de Nynaeve’in istediği gibi gitmiyordu. “Hiç de öyle değiller. Gerçek değiller, demek istiyorum. Ben söylediğin şeyleri asla yapmam.”</p>

    <p>Egwene bir an durup sessizce ona baktı. “Bu işin ucunu bırakmayacaksın, değil mi? Pekâlâ. Bana yalan söyledin...”</p>

    <p>“Yalan değildi,” diye mırıldandı Nynaeve. “Tam olarak değil.”</p>

    <p>Diğer kadın sözünün kesilmesini duymazdan geldi. “...ve kendi kendine de yalan söylüyorsun. Sana son yalan söylediğimde bana ne içirdiğini hatırlıyor musun?” Aniden elinde, kötü görünüşlü, mide bulandırıcı yeşil bir sıvı bulunan bir kupa belirdi; yapış yapış, durgun bir gölcükten doldurulmuş gibi görünüyordu. “Sana yalan söylediğim <em>tek</em> seferde. O tadın anısı oldukça etkili bir ilaçtı. Kendine bile gerçeği söyleyemiyorsan...”</p>

    <p>Nynaeve kendini durduramadan önce bir adım geriledi. Kaynatılmış kedi merdiveni ve toz mavin yaprağı; sırf düşünce bile dilinin kıvranmasına yol açtı. “Aslında yalan söylemedim.” Neden kendini mazur göstermeye çalışıyordu? “Yalnızca gerçeğin tamamını söylemedim.” <em>Ben Hikmet’im! Hikmet’tim; bunun hâlâ bir değeri olmalı.</em> “Gerçekten de onu bana...” <em>Söyle ona. Burada çocuk gibi davranan sen değilsin ve kesinlikle içmeyeceksin.</em> “Egwene, ben...” Egwene kupayı Nynaeve’in burnunun dibine uzattı; ekşi kokuyu alabiliyordu. “Tamam,” dedi telaşla. <em>Bu oluyor olamaz!</em> Ama gözlerini ağzına kadar dolu kupadan alamıyordu ve sözcüklerin yuvarlanarak dökülmesine engel olamadı. “Bazen olayların benim için olduğundan iyi görünmesi için çaba gösteriyorum. Bazen. Ama asla önemli konularda değil. Ben asla önemli konularda... yalan... söylemedim. Asla, yemin ederim. Yalnızca küçük şeyler hakkında.” Kupa kayboldu ve Nynaeve derin bir nefes aldı. <em>Aptal, aptal kadın! Seni içmeye zorlayamazdı! Neler oluyor sana?</em></p>

    <p>“Karar vermemiz gereken,” dedi Egwene, hiçbir şey olmamış gibi, “kime söyleyeceğimiz. Moiraine’in kesinlikle bilmesi gerek. Rand’ın da. Ama herkes duyarsa... Aieller tuhaftır, başka her şey kadar Aes Sedailer hakkında da. Bence her şeye rağmen Şafakla Gelen olarak Rand’ı takip edeceklerdir, ama Beyaz Kule’nin ona karşı olduğunu öğrenirlerse, belki o kadar hevesli olmazlar.”</p>

    <p>“Eninde sonunda öğrenecekler,” diye mırıldandı Nynaeve. <em>İçmeye zorlayamazdı!</em></p>

    <p>“Sonra olsa daha iyi, Nynaeve. Yani bir sonraki görüşmemizde bir öfke krizine girip Bilgelere söyleme. Aslında, Kule’ye yaptığımız bu ziyaretten hiç bahsetmesen daha iyi. Böylece, belki sır olarak saklayabilirsin.”</p>

    <p>“Ben aptal değilim,” dedi Nynaeve katı katı ve Egwene tek kaşını yine kaldırınca ağır bir yanma hissetti. Konuyu Bilgelerin yanında açmayacaktı. Arkaları dönükken onlara meydan okumak daha kolay olduğundan değil. Hiç değil. Ve olayları daha iyi ışıkta göstermeye <em>çalışmıyordu.</em> Egwene’in dilediği gibi <em>Tel’aran’rhiod</em>’da dolanması, ama onun derslere ve zorbalığa tahammül etmek zorunda kalması adil değildi.</p>

    <p>“Olmadığını biliyorum,” dedi Egwene. “Öfkene kapılmadığın sürece. Terkedilmişler, özellikle Moghedien hakkında haklıysan öfkene hâkim olmalı, aklını başında tutmalısın.” Nynaeve ona dik dik baktı, öfkesine pekâlâ hâkim olabildiğini ve aksini düşünüyorsa Egwene’in kulağına bir tokat aşk edeceğini söylemek üzere ağzını açtı, ama diğer kadın ona fırsat tanımadı. “Mavi kardeşlerin toplandığı yeri bulmalıyız, Nynaeve. Elaida’ya karşı çıkacaklarsa, belki... yalnızca belki... Rand’ı Siuan gibi desteklerler. Bir kasabadan bahsedilmiş miydi ya da bir köyden? Hatta bir ülkeden?”</p>

    <p>“Sanırım... hatırlamıyorum.” Sesindeki kendini savunur tınıyı yok etmeye çalıştı. <em>Işık, her şeyi itiraf ettim, kendimi aptal durumuna düşürdüm ve bu her şeyi daha da kötü kılıyor!</em> “Denemeye devam edeceğim.”</p>

    <p>“Güzel. Onları bulmalıyız, Nynaeve.” Egwene bir an onu inceledi, ama Nynaeve söylediklerini tekrarlamayı reddetti. “Nynaeve, Moghedien konusunda dikkatli ol. Sırf Tanchico’da senden kurtuldu diye bahar ayısı gibi atılıverme.”</p>

    <p>“Ben aptal değilim, Egwene,” dedi Nynaeve dikkatle. İnsanın öfkesine hâkim olmak zorunda kalması sinir bozucuydu, ama Egwene’in tek yaptığı duymazdan gelmek ve onu paylamaksa, şimdiye dek göründüğünden daha büyük bir budala gibi görünmekten başka kazanılabilecek hiçbir şey yoktu.</p>

    <p>“Biliyorum. Daha önce de söylemiştin. Ama hatırlamaya özen göster. Dikkatli ol.” Egwene bu sefer solmadı; Birgitte gibi aniden kayboldu.</p>

    <p>Nynaeve onun biraz önce durduğu noktaya bakarak söylemiş olması gereken onca şeyi kafasından geçirdi. Sonunda bütün gece orada duramayacağını fark etti; hep aynı şeyleri tekrarlıyordu ve onları söyleme zamanı geçip gitmişti. Alçak sesle homurdanarak <em>Tel’aran’rhiod</em>’dan çıktı ve Sienda’daki yatağına döndü.</p>

    <p class="paragraf">Egwene’in gözleri, yalnızca duman deliğinden sızan azıcık ay ışığı ile bozulan mutlak karanlığın içinde açılıverdi. Bir battaniye yığınının altında olduğu için memnundu; ateş sönmüştü ve çadır dondurucu bir soğukla dolmuştu. Nefesi yüzünün önünde sise dönüşüyordu. Kafasını kaldırmadan içeriyi taradı. Bilge yok. Hâlâ yalnızdı.</p>

    <p><em>Tel’aran’rhiod</em>’daki yalnız gezilerinde en büyük korkusu bu olmuştu; geri döndüğünde Amys ya da diğerlerini onu bekler bulmak. Eh, belki en büyük korkusu değil. Düşler Dünyası’nın tehlikeleri Nynaeve’e söylediği kadar büyüktü. Ama yine de büyük bir korkuydu. Onu korkutan Bair’in verdiği türden bir cezaya çarptırılmak değildi. Bir Bilge onu seyrederken uyanacak olsa, öyle bir cezayı memnunlukla kabul ederdi, ama Amys daha baştan, yanında diğerlerinden biri olmadan <em>Tel’aran’rhiod</em>’a girecek olursa, onu göndereceklerini, ona daha fazla eğitim vermeyi reddedeceklerini söylemişti. Bu onu yapabilecekleri her şeyden daha çok ürkütüyordu. Ama yine de yapmak zorundaydı. Ne kadar hızlı ders verirlerse versinler, yeterince hızlı değillerdi. Egwene şimdi bilmek istiyordu, her şeyi bilmek istiyordu.</p>

    <p>Yönlendirerek lambayı yaktı ve ateş çukuruna alevler koydu; alevlerin yakacağı bir şey kalmamıştı, ama o örgüyü bağladı. Ağzının önünde nefesinin sisini seyrederek orada yattı ve havanın giyinecek kadar ısınmasını bekledi. Geç olmuştu, ama belki Moiraine uyanık olurdu.</p>

    <p>Nynaeve ile yaşadıkları onu hâlâ şaşırtıyordu. <em>Sanırım ısrar etsem içerdi.</em> Düşler Dünyası’nda yalnız başına dolaşmasına Bilgelerin izin vermediğini Nynaeve öğrenecek diye öyle korkmuştu ki, o utanç kızartısının onu ele verdiğinden o kadar emindi ki, tek aklına gelen Nynaeve’i konuşmaktan alıkoymak, onun gerçeği ağzından almasını engellemek olmuştu. Ve Nynaeve’in yine de öğreneceğinden o kadar emindi ki –kadın onu tersyüz edip, bunun kendi iyiliği için olduğunu söyleme becerisine sahipti– tek yapabildiği konuşmaya devam etmek, Nynaeve’in neyi yanlış yaptığı konusundan ayrılmamalarını sağlamak olmuştu. Nynaeve onu ne kadar kızdırıyor olursa olsun, bir türlü bağırmaya başlayamamıştı. Ve bir şekilde, bütün bunlar sayesinde üstün çıkmıştı.</p>

    <p>Aslında bir düşününce, Moiraine nadiren bağırırdı ve bağırdığı zamanlar, istediğini yaptırmak konusunda en az etkili olduğu zamanlardı. Rand’a karşı bu kadar tuhaf davranmaya başlamadan önce de böyleydi. Bilgeler de asla birilerine bağırmazlardı. Belki zaman zaman birbirleri dışında. Ve şeflerin artık onları dinlemediği konusunda aksilenmelerine rağmen, yine de genellikle onların dediği yapılırdı. Şimdiye dek asla tam olarak anlayamadığı eski bir deyişti bu: “Bağırdığını duymayı reddeden fısıltını duymak için kulak kabartır.” Bir daha Rand’a bağırmayacaktı. Alçak, kararlı, kadınsı bir ses, işte buydu. Aynı sebepten, Nynaeve’e de bağırmaması gerekirdi; o bir kadındı, değil mi, öfke krizi geçiren bir kız çocuğu değil.</p>

    <p>Kendini kıkırdarken buldu. Sakin sakin konuşmak böyle sonuçlar yaratmışsa, Nynaeve ile konuşurken sesini özellikle alçak tutmalıydı.</p>

    <p>Sonunda çadır yeterince ısınmış gibi geldi ve Egwene battaniyelerin altından çıkarak çabucak giyindi. Yine de ağzını çalkalamak için sürahideki buz tabakasını kırması gerekti. Omuzlarına koyu renk, yün bir pelerin alarak Ateş akışlarını çözdü. Ateş, bağlanmış bırakılamayacak kadar tehlikeliydi. Ve alevler sönerken eğilip çadırdan çıktı. Kampta seğirtirken soğuk, buzdan bir mengene gibi üzerine kapandı.</p>

    <p>Yalnızca en yakındaki çadırları görebiliyordu, tümsek tümsek arazinin bir parçası olabilecek, alçak, gölgeli şekiller. Ama kamp iki yönde, dağlık arazide kilometrelerce uzanıyordu. O yüksek, çentik çentik tepeler Dünyanın Omurgası değildi; o çok daha yüksekti ve batıya doğru daha günlerce yol almaları gerekiyordu.</p>

    <p>Rand’ın çadırına tereddütle yaklaştı. Çadır kapağının altından ince bir ışık dilimi sızıyordu. O yaklaşırken bir Kız yerden biter göründü. Sırtında boynuz yayı, belinde sadağı, elinde mızrakları ve kalkanı vardı. Egwene karanlıkta başkasını göremedi, ama orada olduklarını biliyordu, burada bile, <em>Car’a’carn</em>’a sadakat yemini etmiş altı klanla çevriliydi. Miagomalar kuzeyde bir yerde, bu gruba paralel yürüyorlardı; Timolan niyetinin ne olduğunu söylemiyordu. Rand diğer klanların nerede olduğuna aldırmıyor görünüyordu. Dikkati tamamen Jangai Geçidi’ne doğru yapılan yarıştaydı.</p>

    <p>“Uyanık mı, Enaila?” diye sordu.</p>

    <p>Başını sallarken ayın Kız’ın yüzüne düşürdüğü gölgeler oynadı. “Yeterince uyumuyor. İnsan dinlenmeden dayanamaz.” Oğlu için endişelenen bir anne gibi konuşmuştu.</p>

    <p>Çadırın yanında bir gölge kıpırdandı ve şalına sarınmış Aviendha’ya dönüştü. Soğuğu değil, yalnızca saatin geç olmasını hissediyor gibiydi. “İşe yarayacağını bilsem ona bir ninni söylerdim. Bir bebeğin bütün gece ayakta tuttuğu kadınlar duydum, ama yetişkin bir erkek başkalarının da kendi battaniyelerine dönmek isteyeceğini düşünebilmeli.” O ve Enaila sessizce gülüştüler.</p>

    <p>Egwene Aiellerin tuhaflığı karşısında başını iki yana sallayarak eğilip aralıktan içeri baktı. İçerisi pek çok lambayla aydınlatılmıştı. Rand yalnız değildi. Natael’in kara gözleri yorgun görünüyordu ve esnemesini bastırdı. En azından o uyumak istiyordu. Rand yaldızlı gaz lambalarının birinin yakınında serilmiş, yıpranmış, deri ciltli bir kitap okuyordu. Egwene Rand’ı tanıyorsa, Ejder Kehanetleri’nin o ya da bu tercümesi.</p>

    <p>Aniden Rand birkaç sayfa geriye gitti, okudu, sonra kahkaha attı. Egwene kendi kendine, o kahkahada delilik değil, yalnızca acılık olduğunu söylemeye çalıştı. “Güzel şaka,” dedi Natael’e, kitabı sertçe kapatıp ona fırlatarak. “İki yüz seksen yedinci sayfayı ve dört yüzüncü sayfayı oku ve katılıp katılmadığını söyle.”</p>

    <p>Doğrulurken Egwene’in ağzı gerildi. Kitaplara karşı daha dikkatli davranmalıydı. Âşığın önünde onunla konuşmayacaktı. Yoldaş olarak pek az tanıdığı bir adamı seçmiş olması utanç vericiydi. Hayır. Aviendha da vardı ve genellikle şefler de ve her gün Lan ve bazen Mat. “Neden onlara katılmıyorsun, Aviendha? Orada olsan, belki o kitap dışında bir şeylerden bahsetmek ister.”</p>

    <p>“Âşıkla konuşmak istedi Egwene ve benim ya da bir başkasının yanında bunu nadiren yapıyor. Ben çıkmasam, o ve Natael çıkarlardı.”</p>

    <p>“Duyduğuma göre çocuklar büyük dertmiş.” Enaila güldü. “Ve en kötüsü de oğlan çocuklarıymış. Madem artık mızraktan vazgeçtin, benim adıma bunun doğru olup olmadığını öğrenebilirsin.” Aviendha ay ışığı altında ona kaşlarını çattı ve dargın bir kedi gibi uzun adımlarla çadırın yanındaki yerine döndü. Enaila bunu da gülünç bulmuş gibiydi; karnını tuta tuta gülüyordu.</p>

    <p>Egwene Aiel mizah anlayışı hakkında kendi kendine söylenerek –asla anlayamıyordu– Moiraine’in, Rand’ınkinden pek uzak olmayan çadırına yöneldi. Burada da bir ışık çizgisi vardı ve Egwene Aes Sedai’nin uyanık olduğunu anladı. Moiraine yönlendiriyordu; yalnızca ufak bir Güç parçası, ama yine de Egwene’in sezmesine yetecek kadar fazla. Lan yakında, Muhafız pelerinine sarınmış uyuyordu; başı ve çizmeleri dışında, bedeninin kalanı gecenin bir parçası olmuş gibiydi. Egwene pelerinini toplayarak eteklerini kaldırdı ve onu uyandırmamak için ayakuçlarına basa basa yaklaştı.</p>

    <p>Adamın nefesleri değişmedi, ama bir şey Egwene’in ona yine bakmasına sebep oldu. Adamın gözlerinden ay ışığı yansıyordu, açılmış, onu izliyorlardı. Egwene başını çevirirken gözler yine kapandı. Başka tek kas oynamamıştı; hiç uyanmamış bile olabilirdi. Bazen bu adam Egwene’in sinirlerini bozuyordu. Nynaeve onda her ne görüyorsa, Egwene göremiyordu.</p>

    <p>Çadır kapağının yanında diz çöküp içeriye baktı. Moiraine bir <em>saidar</em> parıltısı içinde oturuyordu, normalde alnına sarkan küçük, mavi taş şimdi parmaklarından sarkıyordu. Taş parlıyor, tek lambanın parıltısına kendi parıltısını ekliyordu. Ateş çukurunda yalnızca küller vardı; kokusu bile kaybolmuştu.</p>

    <p>“Girebilir miyim?”</p>

    <p>Moiraine yanıt vermeden önce tekrarlamak zorunda kaldı. “Elbette.” <em>Saidar</em>’ın ışığı kayboldu ve Aes Sedai ince altın zinciri saçlarına tutturmaya başladı.</p>

    <p>“Rand’ı mı dinliyordun?” Egwene kadının yanına yerleşti. Çadırın içi dışarısı kadar soğuktu. Ateş çukurundaki küllerin üzerine alevler yönlendirdi ve akışı bağladı. “Bir daha yapmayacağını söylemiştin.”</p>

    <p>“Bilgeler düşlerini izleyebildiğine göre, ona biraz mahremiyet tanımamız gerektiğini söylemiştim. Rand onları engellemeye başladığından beri bir daha istemediler ve ben de teklif etmedim. Onların da kendi amaçları olduğunu ve bunların Kule’nin amaçları olmayabileceğini hatırla.”</p>

    <p>Konuya bu kadar hızlı gelmişlerdi. Egwene, Bilgelere karşı kendini ele vermeden bildiklerini nasıl anlatacağından hâlâ emin değildi, ama belki tek yöntem söylemek ve sonra el yordamıyla ilerlemekti. “Elaida Amyrlin olmuş, Moiraine. Siuan’a ne olduğunu bilmiyorum.”</p>

    <p>“Nereden biliyorsun?” dedi Moiraine sessizce. “Düşgezerken mi öğrendin? Yoksa Düşgören Yetin sonunda ortaya mı çıktı?”</p>

    <p>İşte çıkış yolu buydu. Kule’deki Aes Sedailerden bazıları onun bir Düşgören olabileceğini söylüyordu. Düşleri gelecekten haber veren biri. Önemli olduğunu bildiği düşler görüyordu gerçekten, ama onları yorumlamak bambaşka bir şeydi. Bilgeler bilginin içeriden geldiğini söylüyordu ve Aes Sedailerin hiçbiri daha fazla yardımcı olamamıştı. Rand’ı bir sandalyede otururken görüyordu ve bir şekilde o sandalyenin sahibinin, sandalyeyi Rand ele geçirdiği için cinayet işleyecek kadar öfkelendiğini biliyordu; bundan, sandalyenin sahibinin kadın olduğunu çıkarabilmişti ancak, başka hiçbir şey çıkaramamıştı. Bazen düşler karmaşık oluyordu. Perrin, kucağında Faile ile uzanır, kısa sakalı ile oynayan Faile’i öperken. Arkalarında iki sancak dalgalanıyordu, kırmızı bir kurt başı ve bir kızıl kartal. Perrin’in omzunda parlak sarı ceket giymiş, sırtına kayışlarla bir kılıç asılmış bir adam duruyordu; bir şekilde adamın Tenekeci olduğunu biliyordu Egwene, ama hiçbir Tenekeci kılıca dokunmazdı. Ve sakal dışında düşün her parçası önemli gibi görünüyordu. Sancaklar, Faile’in Perrin’i öpmesi, hatta Tenekeci. Ne zaman Perrin’e yaklaşacak olsa, kıyamet soğuğu gibi bir soğuk her şeye hâkim oluyordu. Bir başka düş. Mat, yüzünden kanlar akarken zar atıyor, şapkasının siperi o kadar öne çekilmiş ki Egwene yarasını göremiyor. Thom şimdi Moiraine’in alnında asılı duran mavi taşı kurtarmak için elini ateşe uzatıyor. Ya da bir fırtına düşü, her biri birbirinin eşi çatallı şimşekler yeryüzünü altüst ederken, rüzgâr ya da yağmur taşımayan kara bulutlar yuvarlanıp gidiyor. Egwene düş görüyordu, ama şimdiye dek bir Düşgören olarak başarısız olmuştu.</p>

    <p>“Senin için yazılmış bir tutuklama emri gördüm, Moiraine, Amyrlin olarak Elaida’nın imzasını taşıyordu Ve bu sıradan bir düş değildi.” Hepsi doğruydu. Yalnız, gerçeğin tamamı da değildi. Aniden Nynaeve’in orada olmamasına memnun oldu. <em>Olsa, kupaya bakıyor olan ben olurdum.</em></p>

    <p>“Çark dilediği gibi dokur. Belki Rand Aielleri Ejderduvarı’nın ötesine götürse de çok fazla fark etmez. Elaida’nın hükümdarlarla görüşmeye devam ettiğinden kuşkuluyum. Siuan’ın böyle yaptığını biliyor olsa bile.”</p>

    <p>“Tek söyleyeceğin bu mu? Bir zamanlar Siuan’ın dostun olduğunu sanıyordum, Moiraine. Onun için tek damla gözyaşı dökemiyor musun?”</p>

    <p>Aes Sedai ona baktı ve o serin, dingin bakış Egwene’e, o unvanı kullanmaya başlamadan önce daha ne kadar yol gitmesi gerektiğini hatırlattı. Oturduğu zaman, Egwene neredeyse bir baş daha uzundu, ayrıca Güç’te de daha kuvvetliydi, ama Aes Sedai olmakta kuvvetten daha fazlası vardı. “Gözyaşları için zamanım yok, Egwene. Ejderduvarı daha günler uzakta ve Alguenya da... Siuan ve ben bir zamanlar arkadaştık. Birkaç ay içinde, Yenidendoğan Ejder’i aramaya başlamamızın yirmi birinci senesi tamamlanacak. Yalnızca ikimiz, daha yeni Aes Sedailiğe terfi etmişken, Sierin Vayu kısa süre sonra Amyrlin olmuştu, içinde biraz da Kızıllık olan bir Gri idi. Niyetlendiğimiz şeyi öğrenseydi, hayatımızın kalanını cezada geçirirdik ve Kızıl Aes Sedailer uyurken bile izlerdi bizi. Cairhien’de bir deyiş vardır, ama Tarabon ve Saldaea kadar uzaklarda da işittim aynısını. ‘Ne istiyorsan al ve bedelini öde.’ Siuan ve ben istediğimiz yolu seçtik ve sonunda bedelini ödememiz gerekeceğini biliyorduk.”</p>

    <p>“Nasıl bu kadar sakin olabiliyorsun, anlamıyorum. Siuan ölmüş, hatta yalıtılmış olabilir. Elaida ya Rand’a tamamen karşı çıkacaktır ya da Tarmon Gai’don’a kadar onu bir yerde tutmaya çalışacaktır; yönlendirebilen bir adamın serbest dolaşmasına asla izin vermeyeceğini biliyorsun. En azından herkes Elaida’nın arkasında değil. Mavi Ajah’ın bir kısmı bir yerlerde toplanıyor. Henüz neresi olduğunu bilmiyorum. Ve sanırım Kule’yi terk eden başkaları da olmuş. Nynaeve, Sarı göz ve kulakları tarafından, tüm Aes Sedailerin Kule’ye dönebilecekleri mesajının aktarıldığını söyledi. Hem Maviler, hem Sarılar gitmişse, başkaları da gitmiş olmalı. Ve Elaida’ya karşı çıkıyorlarsa, Rand’ı destekleyebilirler.”</p>

    <p>Moiraine yumuşak bir sesle içini çekti. “Beyaz Kule bölündüğü için mutlu olmamı mı bekliyorsun? Ben Aes Sedai’yim Egwene. Ejder’in benim yaşadığım zamanlarda yeniden doğacağından kuşkulanmadan önce hayatımı Kule’ye adadım. Üç bin senedir Kule Gölge’ye karşı bir kale oldu. Hükümdarları yönlendirerek bilgece kararlar vermelerini sağladı, savaşları başlamadan engelledi, başlayan savaşları sona erdirdi. İnsan ırkının Karanlık Varlık’ın kaçmayı beklediğini, Son Savaş’ın geleceğini hâlâ hatırlıyor olması Kule sayesindedir. Bütün ve birleşmiş olarak Kule. Siuan’ın başına ne gelmiş olursa olsun, her Aes Sedai’nin Elaida’ya yemin etmesini dileyeceğim geliyor.”</p>

    <p>“Ya Rand?” Egwene sesini onunki kadar sakin ve pürüzsüz tuttu. Alevler çadırı biraz ısıtmaya başlamıştı, ama Moiraine biraz önce kendi soğukluğunu eklemişti. “Yenidendoğan Ejder. Öğrenmek ve dünyayı etkilemek üzere serbest bırakılmazsa Tarmon Gai’don için hazır olamayacağını sen, kendin söyledin. Birleşmiş bir Kule, Kıraç’taki tüm Aiellere rağmen onu tutsak alır.”</p>

    <p>Moiraine hafifçe gülümsedi. “Öğreniyorsun. Soğuk mantık her zaman sıcak sözlerden daha iyidir. Ama <em>saidin</em>’e herhangi bir erkeğin arasına kalkan koymak için on üç Aes Sedai’nin yeterli olduğunu unutuyorsun ve akışları bağlama numarasını bilmiyorlarsa bile, daha azı o kalkanı koruyabilir.”</p>

    <p>“Pes etmeyeceğini biliyorum, Moiraine. Ne yapmayı düşünüyorsun?”</p>

    <p>“Elimden geldiğince, karşıma çıkan dünya ile baş etmeyi düşünüyorum. En azından, artık onu istediği şeyden vazgeçirmeye çalışmam için bir sebep kalmadığına göre Rand’ı... Rand’ın çevresinde bulunmak daha kolay oldu. Sanırım şarabını bana getirtmediği için memnun olmam gerekir. Çoğu zaman, ona söylediklerim hakkında ne düşündüğünü belli etmese de, en azından dinliyor.”</p>

    <p>“Siuan ve Kule meselesini ona söyleme işini sana bırakıyorum.” Bu rahatsız edici soruları engellerdi; Rand bu kadar koca kafalıyken, Düşgörme hakkında, Egwene’in icat edebileceğinden daha fazla şey bilmek isteyebilirdi. “Bir şey daha var. Nynaeve <em>Tel’aran’rhiod</em>’da Terkedilmişler görmüş. Asmodean ve Moghedien dışında, hayatta olan her birini saydı. Lanfear dahil. Bir entrika çevirdiklerini düşünüyor, belki de hep birlikte.”</p>

    <p>“Lanfear,” dedi Moiraine bir an sonra.</p>

    <p>Tear’da Lanfear’ın Rand’ı ziyaret ettiğini ikisi de biliyordu ve belki onun bahsetmediği başka zamanlarda da. Terkedilmişler hakkında, kendilerinden başka kimsenin fazla bilgisi yoktu –Kule’de yalnızca bilgi kırıntıları kalmıştı– ama Lanfear’ın Lews Therin Telamon’a âşık olduğu biliniyordu. İkisi ve Rand, hâlâ öyle olduğunu biliyordu.</p>

    <p>“Şansımız varsa,” diye devam etti Aes Sedai, “Lanfear konusunda endişelenmemiz gerekmez. Nynaeve’in gördüğü diğerleri başka konu. Sen ve ben becerebildiğimizce yakından izlemeliyiz. Keşke Bilgelerin daha fazlası yönlendirebiliyor olsaydı.” Küçük bir kahkaha attı. “Ama başlamışken hepsinin Kule’de eğitim görmüş olmasını ya da sonsuza dek yaşamayı dilesem de olur. Pek çok açıdan daha güçlü olabilirler, ama diğer açılardan üzücü ölçüde eksikler.”</p>

    <p>“Gözlemek iyi, güzel, ama başka? Eğer altı Terkedilmiş birden üzerine gelecek olsa, verebileceğimiz her tür yardıma ihtiyacı olur.”</p>

    <p>Moiraine uzanıp elini onun koluna koydu. Yüzünde sevgi dolu bir ifade vardı. “Sonsuza dek onun elini tutamayız, Egwene. Yürümeyi öğrendi. Artık koşmayı öğreniyor. Ancak düşmanları onu yakalayamadan öğreneceğini umabiliriz. Ve, elbette, ona tavsiye vermeye devam edebileceğimizi. Ona becerebildiğimizce yol göstermeyi.” Doğrularak gerindi, elinin tersiyle esnemesini bastırdı. “Geç oldu, Egwene. Ve birkaç saat sonra Rand’ın kampı kaldıracağını sanıyorum. Bu hiç uyumayacağı anlamına gelse bile. Ama ben eyere oturmadan biraz dinlenmek istiyorum.”</p>

    <p>Egwene de gitmeye hazırlandı, ama ilk önce bir soru sormalıydı. “Moiraine, neden Rand’ın sana söylediklerini yapmaya başladın? Nynaeve bile bunun doğru olmadığını düşünüyor.”</p>

    <p>“Düşünüyor, değil mi?” diye mırıldandı Moiraine. “O ne diliyor olursa olsun, daha Aes Sedai olmadı. Neden mi? Çünkü <em>saidar</em>’ı nasıl kontrol ettiğimi hatırladım.”</p>

    <p>Egwene bir an sonra başını salladı. <em>Saidar</em>’ı kontrol etmek için, ilk önce ona teslim olurdunuz.</p>

    <p>Titreyerek çadırına dönene kadar Moiraine’in onca zaman onunla eşitiymiş gibi konuşmuş olduğunu fark etmedi. Belki kendi Ajahını seçmeye düşündüğünden daha yakındı.</p>
  </div>
</body>
</html>
