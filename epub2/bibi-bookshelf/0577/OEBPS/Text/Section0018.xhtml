<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="9. İşaret">9<br />
    İşaret</h1>

    <p>Nynaeve Thom ve Juilin’in iyi bir kamp yeri bulduğunu itiraf etmeliydi. Mardecin’den yalnızca bir buçuk kilometre uzakta, ölü yapraklarla kaplı doğu yamacında büyüyen seyrek çalılıkların arasına yerleşmişlerdi. Dağınık ekşisakızlar ve küçük, sarkık dallı söğütler arabayı yoldan ve kasabadan gizliyordu. Yükseltinin tepesindeki bir taş çıkıntısından çıkan altmış santimlik bir dere, iki kat genişliğe sahip kuru çamurdan bir yatak üzerinde akıyordu. Amaçlarına yetecek kadar su vardı. Ağaçların altı, küçük, hoş bir esintiyle biraz serindi bile.</p>

    <p>İki adam atları suladıktan ve yamacın yukarısında, seyrek otlarla otlayabilecekleri bir yerde köstekledikten sonra, sıska iğdiş atı alıp erzak satın almak üzere kimin Mardecin’e gideceği üzerine para attılar. Para atma aralarında gelişen bir tören olmuştu. Çevik parmakları el çabukluğu sergilemeye alışık olan Thom parayı attığında asla kaybetmiyordu, bu yüzden artık hep Juilin yapıyordu.</p>

    <p>Yine de Thom kazandı ve o Hırsız’ın eyerini çıkarırken Nynaeve başını araba koltuğunun altına eğdi ve döşeme tahtasını kemer bıçağı ile kaldırdı. Amathera’nın armağan ettiği mücevherleri taşıyan iki yaldızlı küçük sandığa ek olarak, para dolu pek çok deri kese saklanmıştı oyuğa. Panarch onların uzaklaşan sırtlarını görmek için epey cömert davranmıştı. Bunlarla karşılaştırıldığında diğer şeyler önemsiz görünüyordu; küçük, siyah, tahta bir kutu, cilalı, ama sade ve oymasız ve düz yatan, içinde bir disk olduğu görünen yıkanmış deriden bir kese. Kutuda Kara Ajah’tan kurtardıkları iki <em>ter’angreal</em> vardı, ikisi de düşlerle bağlantılıydı ve kese... Tanchico’da buldukları asıl hazine buydu. Karanlık Varlık’ın zindanının mühürlerinden biri.</p>

    <p>Siuan Sanche’nin Kara Ajah avlaması için onu şimdi nereye göndereceğini bilmeyi ne kadar istese de, Tar Valon’a ulaşmakta acele etmesinin asıl sebebi mühürdü. Şişman keselerin birinden para alırken düz keseye dokunmaktan kaçındı; mühür ne kadar elinde kalırsa, onu Amyrlin’e teslim edip işini bitirmeyi o kadar çok istiyordu. Bazen o şeyin yakınındayken zindanından kurtulmaya çalışan Karanlık Varlık’ı hissedebildiğini sanıyordu.</p>

    <p>Bir avuç gümüş ve biraz meyve ve yeşil sebze bulması tembihleri ile Thom’u uğurladı; kendi hallerine bırakılırlarsa iki adam da et ve kuru fasulye dışında hiçbir şey almıyorlardı. Atı yola doğru yürütürken Thom’un aksadığını görmek yüzünü buruşturmasına sebep oluyordu; eski bir yaraydı ve artık yapacak hiçbir şey yoktu, Moiraine öyle demişti. Aksamanın kendisi kadar incitiyordu bu. Yapılacak hiçbir şey yok.</p>

    <p>İki Nehir’den ayrılmasının sebebi, bir Aes Sedai’nin eline düşen, köyünden gençleri korumaktı. Onları bir şekilde koruyabileceğini umarak Kule’ye gitmişti ve sonra yaptıklarını Moiraine’den çıkarma hırsı eklemişti. O zamandan bu yana dünya değişmişti. Belki de o dünyayı farklı görüyordu. <em>Hayır, değişen ben değilim. Ben aynı kaldım; farklı olan başka her şey.</em></p>

    <p>Artık kendini korumaktan ötesini yapamıyordu. Rand olduğu şeydi işte ve geri dönüşü yoktu ve Egwene hevesle kendi yoluna gitmişti. O yol onu uçurumun kıyısına götürecek olsa bile, hiçbir şeyin ve hiç kimsenin onu engellemesine izin vermeyecekti. Mat kadınlar, içki ve kumar dışında hiçbir şeye aldırmamayı öğrenmişti. Zaman zaman Nynaeve kendini Moiraine’in yaptıklarını duygudaşlıkla düşünürken buluyor ve tiksiniyordu. En azından Perrin eve dönmüştü ya da Egwene’den öyle duymuştu ve o da Rand’dan duymuştu; belki Perrin güvendeydi.</p>

    <p>Kara Ajah avlamak iyiydi, doğruydu, tatmin ediciydi... ve aynı zamanda, bu kısmım saklamaya çalışıyor olsa da, dehşet vericiydi; o yetişkin bir kadındı, annesinin önlüğünün altına saklanmaya ihtiyaç duyan küçük bir kız değil... ama kafasını duvara çarpmak istemesine, çoğu zaman Thom’dan daha fazla yönlendiremiyor olmasına rağmen Güç kullanmayı öğrenmeye devam etmek istemesinin asıl sebebi bu değildi. O sebep Şifa denen Yeti’ydi. Emond Meydanı’nın Hikmeti olarak, Kadın Kurulu’na kendi düşüncelerini kabul ettirmek memnunluk vericiydi... özellikle de çoğu annesi olacak yaşta olduğundan; Nynaeve Elayne’den çok büyük değildi ve İki Nehir’de görülen en genç Hikmet’ti... son derece inatçı adamlardan oluşan Köy Kurulu’nun yapması gerektiğini yaptığını görmek daha da memnunluk vericiydi. Ama en büyük tatmin daima belli bir hastalığı tedavi etmek için doğru bitki karışımını bulmaktan geliyordu. Tek Güç’le Şifa vermek... El yordamıyla yapmış, diğer becerilerinin asla tedavi edemeyeceği hastalıkları iyileştirmişti. Bu, sevinç gözyaşı dökmesine yetiyordu. Bir gün Thom’a Şifa vermeyi başarmaya ve onun dans ettiğini izlemeye kararlıydı. Bir gün Rand’ın yan tarafındaki yaraya bile Şifa verecekti. Kuşkusuz Şifa verilemeyen hiçbir şey olmamalıydı, Güç kullanan kadın yeterince güçlüyse değil.</p>

    <p>Thom’un gidişini izlemekten döndüğünde Elayne’in arabanın altında asılı duran kovayı doldurmuş, elbisesini kuru tutmak için omuzlarına bir havlu almış, ellerini ve yüzünü yıkamakta olduğunu gördü. Bu kendisinin de çok istediği bir şeydi. Bu sıcakta, zaman zaman bir dereden gelen serin suyla yıkanmak hoş oluyordu. Genellikle arabanın yanına bağlanmış fıçılardaki su dışında su bulamıyorlardı ve o da yıkanmak için değil, içmek ve yemek pişirmek için gerekliydi.</p>

    <p>Juilin sırtını arabanın tekerleklerinden birine vermiş, başparmağı kalınlığındaki, boğum boğum, açık renk değneğini yanına yaslamış, oturuyordu. Başını eğmişti, o aptal şapkası düşecekmiş gibi gözlerinin üzerine eğilmişti, ama Nynaeve sabahın bu saatinde adamın uyuduğuna iddiaya girmezdi. O ve Thom’un bilmediği şeyler vardı, bilmemelerinin daha iyi olacağı şeyler.</p>

    <p>Elayne’in yanına yerleşirken ölü ekşisakız yapraklarından oluşan kalın halı çıtırdadı. “Sence Tanchico gerçekten düşmüş müdür?” Diğer kadın sabunlu kumaş parçasıyla yüzünü ovalarken yanıt vermedi. Nynaeve tekrar denedi. “Bence Beyazpelerinlerin bahsettiği ‘Aes Sedailer’ bizdik.”</p>

    <p>“Belki.” Elayne’in sesi serindi, tahttan gelen bir emir gibi. Gözleri mavi buz parçaları gibiydi. Nynaeve’e bakmıyordu. “Ve belki bizim yaptıklarımız başka haberlerle karışmıştır. Tarabon’un pekâlâ yeni bir kralı ve yeni bir panarch’ı olabilir.”</p>

    <p>Nynaeve kızgınlığına hâkim oldu ve ellerini örgüsünden çekti. Bunun yerine dizlerini kavradı. <em>Sana karşı rahat davranması için çabalıyorsun. Diline hâkim ol.</em> “Amathera zordu, ama ona zarar gelmesini istemem. Ya sen?”</p>

    <p>“Güzel bir kadın,” dedi Juilin, “özellikle de o Tarabon hizmetkâr elbiselerinden birinin içindeyken. Güzel bir gülümsemesi var. Bence o...” Elayne ve Nynaeve’in ona baktığını gördü ve çabucak şapkasını aşağı çekerek yine uyuyormuş gibi yaptı. Nynaeve ve Elayne bakıştılar ve Nynaeve onun da kendisi gibi düşündüğünü anladı. <em>Erkekler.</em></p>

    <p>“Amathera’nın başına her ne gelmişse, Nynaeve, artık arkada kaldı.” Elayne’in sesi daha normal çıkıyordu. Sabunlu bez yavaşladı. “Ona iyilik dilerim, ama daha çok Kara Ajah’ı arkada bıraktığımızı dilerim. Yani takip etmediklerini.”</p>

    <p>Juilin başını kaldırmadan huzursuzca kıpırdandı; Kara Aes Sedailerin gerçek olduğunu, yalnızca sokak hikâyesi olmadıklarını bilmek adamı hâlâ huzursuz ediyordu.</p>

    <p><em>Bizim bildiklerimizi bilmediğine memnun olmalı.</em> Nynaeve’in itiraf etmesi gerekirdi, bu düşünce o kadar da mantıklı değildi, ama Terkedilmişlerin serbest kaldığını bilse, Rand’ın verdiği o aptalca, Nynaeve ve Elayne’e <em>göz kulak olma</em> talimatı bile adamı kaçmaktan alıkoyamazdı. Yine de, zaman zaman faydalı oluyordu. O ve Thom, ikisi de. Thom’u peşlerine takan Moiraine olmuştu ve dünya hakkında adamın sıradan bir âşığın sahip olamayacağı kadar bilgisi vardı.</p>

    <p>“Takip ediyor olsalar şimdiye dek yetişirlerdi.” Arabanın sahana sallana yaptığı yolculuk düşünülünce, bu kesinlikle doğruydu. “Şansımız varsa hâlâ kim olduğumuzu bilmiyorlardır.”</p>

    <p>Elayne başını salladı, sertti, ama eski benliğine dönmüştü. Yüzünü durulamaya başladı. İki Nehirli bir kadın kadar kararlı olabiliyordu. “Liandrin ve suç ortaklarının çoğu Tanchico’dan kaçmıştır mutlaka. Belki hepsi birden. Ve biz hâlâ Kule’de Kara Ajah’a kimin emir verdiğini bilmiyoruz. Rand’ın diyeceği gibi, daha işimiz bitmedi, Nynaeve.”</p>

    <p>Nynaeve elinde olmadan irkildi. Evet, on bir isimlik bir listeleri vardı, ama Kule’ye döndükleri zaman, konuştukları herhangi biri Kara Ajah’tan olabilirdi. Ya da yolda karşılaştıkları herhangi biri. Aynı sebepten, karşılarına çıkan herhangi biri Karanlıkdostu da olabilirdi, ama bu aynı şey değildi, hiç değil.</p>

    <p>“Kara Ajah’tan da öte,” diye devam etti Elayne, “asıl endişelenmemiz gereken Mo...” Nynaeve elini onun koluna koydu ve başını hafifçe Juilin’e doğru salladı. Elayne öksürdü ve onu durduran buymuş gibi devam etti. “Annem var. Senden hoşlanması için hiç sebep yok, Nynaeve. Tam tersi.”</p>

    <p>“O buradan çok uzakta.” Nynaeve sesi sakin çıktığı için memnun oldu. Elayne’in annesi değil alt ettiği Terkedilmiş hakkında konuşuyorlardı. İçinde bir parça Moghedien’in çok uzakta olduğunu umuyordu. Çok, çok uzakta.</p>

    <p>“Ama ya değilse?”</p>

    <p>“Öyle,” dedi Nynaeve kararlılıkla, ama yine de huzursuz huzursuz omuzlarını kaldırdı. İçinde bir parça Moghedien’in elinde nasıl küçük düştüğünü hatırlıyordu ve o kadınla bir kez daha yüzleşmeyi, onu bir kez daha, bu sefer sonsuza dek alt etmeyi her şeyden çok istiyordu. Yalnız, ya Moghedien onu hazırlıksız yakalarsa, yönlendirecek kadar öfkeli değilken saldırırsa? Aynısı bütün Terkedilmişler için geçerliydi, elbette ya da bütün Kara Aes Sedailer için, ama Tanchico’daki bozgundan sonra Moghedien’in ondan kişisel olarak nefret etmesi için sebebi vardı. Terkedilmişlerden birinin isminizi bildiğini ve muhtemelen kellenizi istediğini bilmek hiç de hoş bir düşünce değildi. <em>Bu yalnızca pis bir korkaklık,</em> dedi kendi kendine sertçe. <em>Sen korkak değilsin ve olmayacaksın da!</em> Bu, Moghedien aklına her geldiğinde, kadın arkasından bakıyormuş gibi kürek kemiklerinin arasının kaşınmasını engellemiyordu.</p>

    <p>“Sanırım arkamda haydut aramak sinirlerimi bozdu,” dedi Elayne kayıtsızca, havluyla yüzünü kurulayarak. “Neden, son zamanlarda gördüğüm her düşte, birinin beni izlediğini hissediyorum.”</p>

    <p>Kendi düşüncelerinin yankılandığını duyunca Nynaeve irkildi, ama sonra “düş” sözcüğünün biraz vurgulanmış olduğunu fark etti. Herhangi bir düşten değil, <em>Tel’aran’rhiod</em>’dan bahsediyordu. Erkeklerin bilmediği bir şey daha. O da aynı şeyleri hissediyordu, ama zaten Düşler Dünyası’nda sık sık görülmeyen gözler olduğu hissi olurdu. Huzursuz edici olabilirdi, ama bu duyguyu daha önce de konuşmuşlardı.</p>

    <p>Sesine bir hafiflik verdi. “Eh, annen düşlerine girmemiştir, Elayne, aksi halde ikimizi birden kulaklarımızdan yakalardı.” Muhtemelen Moghedien ölüm için yalvarana kadar işkence ederdi onlara. Ya da on üç Kara Aes Sedai ve on üç Myrddraal’den oluşan bir halka ayarlardı; bu şekilde sizi iradeniz dışında Gölge’ye döndürebilirler. Karanlık Varlık’a bağlayabilirlerdi. Belki Moghedien tek başına bile yapabilirdi... <em>Saçmalama, kadın! Yapabilecek olsa çoktan yapardı. Onu yendin, unuttun mu?</em></p>

    <p>“Umarım girmemiştir,” diye yanıt verdi diğer kadın ciddiyetle.</p>

    <p>“Benim yıkanmama izin verecek misin?” diye sordu Nynaeve sinirle. Kızı rahat hissettirmek iyidi, güzeldi, ama Moghedien’den daha az bahsedebilirdi. Terkedilmiş uzakta bir yerde olmalıydı; nerede olduklarını bilse bu kadar uzağa gelmelerine izin vermezdi. <em>Işık izin verse de bu doğru olsa!</em></p>

    <p>Elayne kovayı boşalttı ve yeniden doldurdu. Normalde çok iyi bir kızdı, Caemlyn’deki Kraliyet Sarayı’nda olmadığını hatırladığı zamanlar. Ve aptal gibi davranmadığı zamanlar. Thom döndüğü zaman Nynaeve o konunun icabına bakacaktı.</p>

    <p>Nynaeve uzun uzun, serin serin ellerini ve yüzünü yıkadı, kampı hazırlamaya ve ateş için Juilin’e ağaçlardan ölü dal kırdırtmaya başladı. Thom iğdiş atına asılmış iki hasır sepetle döndüğünde, Elayne’in battaniyeleri arabanın altına, iki adamın battaniyeleri altı metrelik söğütlerden birinin sarkık dallarının altına serilmiş, epey odun yığılmış, çaydanlık ölü yapraklardan temizlenmiş bir yere yakılan ateşin küllerinin yanına konulmuş, kalın çömlek kupalar yıkanmıştı. Minik dereden su fıçıları için su doldururken Juilin kendi kendine homurdanıyordu. Nynaeve’in duyabildiklerine bakarak, işitilmeyen kısımları kaçırdığına memnun olmalıydı. Elayne arabanın millerinin birine tünemiş, adamın söylediklerini anlamaya çalıştığını saklayamıyordu. O ve Nynaeve arabanın yanında elbiselerini değiştirmiş ve tesadüf eseri biraz önce birbirlerinin giydiği renklere bürünmüşlerdi.</p>

    <p>Thom iğdiş atın ön ayaklarını köstekledikten sonra ağır sepetleri kolaylıkla indirdi ve boşaltmaya başladı. “Mardecin uzaktan göründüğü kadar zengin değil.” Küçük elmalarla dolu küçük bir fileyi yere bıraktı, sonra koyu yeşil yapraklı sebze dolu bir tane daha koydu. “Tarabon ticareti olmayınca, kasaba solmaya başlamış.” Kalanlar kuru fasulye, şalgam, biberle kurutulmuş biftek ve tuzlanmış jambon çıktı. Ve Nynaeve’in içinde brendi bulunduğundan emin olduğu, mumla mühürlenmiş çömlek bir şişe; iki adam da geceleri pipolarının yanında bir şey içemediklerinden şikâyet etmişlerdi. “Bir iki Beyazpelerin görmeden altı adım atamıyorsun. Garnizonda yaklaşık elli adam var, kışlaları köprünün diğer yanındaki tepenin ötesinde. Daha da büyükmüş, ama anlaşılan Pedron Niall Beyazpelerinleri her yerden çekip Amador’a yığıyor.” Uzun bıyıklarını sıvazlayarak bir süre düşüncelere daldı. “Neyin peşinde olduğunu anlayamıyorum.” Thom bundan hoşlanan bir adam değildi; normalde bir mekânda birkaç saat geçirmek asiller ve tüccar Evler arasında olan bitenleri, Evler Oyunu denen ittifakları, entrikaları ve karşı entrikaları çıkartması için yeterli olurdu. “Söylentilerin hepsi Niall’ın Illian ile Akara arasında savaş çıkmasını engellemeye çalıştığını söylüyor. Ya da Illian ile Murandy arasında. Askerlerini toplaması için sebep değil bu. Ama size bir şey söyleyeyim. Teğmen ne derse desin, Tarabon’a gönderilen yiyeceği satın alan Kralın Vergisi ve insanlar bundan hiç memnun değil. Tarabonluları beslemek için değil.”</p>

    <p>“Kral Ailron ve Lord Kumandan bizi ilgilendirmez,” dedi Nynaeve, adamın satın aldıklarını inceleyerek. <em>Üç</em> tuzlanmış jambon! “Amadicia’dan olabildiğince hızla ve fark edilmeden geçeceğiz. Belki Elayne ve ben sebze bulmak konusunda senden daha şanslı oluruz. Biraz yürümek ister misin, Elayne?”</p>

    <p>Elayne hemen kalktı, gri eteklerini düzeltti ve şapkasını arabadan aldı. “Araba koltuğundan sonra bu çok hoş olurdu. Thom ve Juilin Hırsız’a daha sık binmeme izin verseler farklı olabilirdi.” Bu sefer ihtiyar âşığa fettan bir bakış fırlatmadı ve bu da bir şeydi.</p>

    <p>Thom ve Juilin bakıştılar ve Tearlı hırsız avcısı ceketinin cebinden madeni bir para çıkardı, ama Nynaeve ona parayı atma şansı vermedi. “Kendi başımızın çaresine bakabiliriz. Düzeni sağlamak için dolaşan bunca Beyazpelerin varken sorun yaşayacağımızı sanmıyorum.” Şapkasını başına geçirerek eşarbı çenesinin altında bağladı ve adamlara kararlı bir bakış fırlattı. “Dahası, Thom’un aldığı bunca şeyin kaldırılması gerek.” İki adam da başlarını salladılar; ağır ağır, gönülsüzce, ama yine de salladılar. Bazen koruyucu olarak rollerini fazla ciddiye alıyorlardı.</p>

    <p>O ve Elayne boş yola ulaşıp, toz kaldırmamak için ince otların üzerinde yürümeye başlayana kadar konuyu nasıl açacağına karar veremedi. Ama o konuşamadan Elayne konuştu, “Anlaşılan benimle yalnız konuşmak istedin, Nynaeve. Moghedien hakkında mı?”</p>

    <p>Nynaeve gözlerini kırpıştırdı ve yan yan diğer kadına baktı. Elayne’in aptal olmadığını hatırlamak iyi olacaktı. Aptal gibi davranıyordu, o kadar. Nynaeve öfkesine hâkim olmaya karar verdi; bir bağrışma yarışmasına dönüşmeden de zor olacaktı bu. “Bu değil, Elayne.” Kız avlarına Moghedien’i de eklemeleri gerektiğini düşünüyordu; bir Terkedilmiş ile, örneğin Liandrin ya da Chesmal arasındaki farkı fark etmiyor gibiydi. “Thom’a karşı nasıl davrandığını konuşmamız gerektiğini düşünüyorum.”</p>

    <p>“Ne demek istediğini anlamıyorum,” dedi Elayne, dümdüz önüne, kasabaya bakarak, ama aniden yanaklarında beliren kırmızı benekler yalanını açığa vuruyordu.</p>

    <p>“Yalnızca baban olması için bile iki kat yaşlı olmakla kalmıyor...”</p>

    <p>“O benim babam <em>değil!</em>” diye terslendi Elayne. “Babam Taringail Damodred’di, Cairhien Prensi ve Andor Kılıcının İlk Prensi!” Gereksiz yere şapkasını düzelterek, daha ılımlı bir tonda devam etti, ama o kadar da değil. “Üzgünüm, Nynaeve. Bağırmak istememiştim.”</p>

    <p><em>Öfke,</em> diye hatırlattı Nynaeve kendi kendine. “Senin Rand’a âşık olduğunu sanıyordum,” dedi, nazik konuşmaya çalışarak. Kolay değildi. “Egwene aracılığı ile ona iletmem için verdiğin mesajlar kesinlikle öyle diyor. Herhalde Egwene’e de aynı şeyleri söylemişsindir.”</p>

    <p>Diğer kadının yüzündeki renk koyulaştı. “Onu seviyorum, ama... O çok uzakta, Nynaeve. Kıraç’ta, her istediğine koşan bin Mızrağın Kızı ile çevrili. Onu göremiyorum, onunla konuşamıyorum, ona dokunamıyorum.” Sonuncusunu fısıldamıştı.</p>

    <p>“Bir Kız’a döneceğini düşünmüyorsundur,” dedi Nynaeve inanmazlık içinde. “O bir erkek, ama o kadar da vefasız değil ve dahası, içlerinden birine yan bakacak olsa mızraklarını saplarlar ona, Şafak falan filan olsa bile. Her neyse, Egwene Aviendha’nın ona senin adına göz kulak olduğunu söylüyor.”</p>

    <p>“Biliyorum, ama... onu sevdiğimi bildiğinden <em>emin</em> olmalıydım,” Elayne’in sesi kararlıydı. Ve endişeli. “Ona böyle söylemeliydim.”</p>

    <p>Nynaeve Lan’den önce bir erkeğe bakmamıştı bile, en azından ciddi ciddi, ama Hikmet olarak çok şey görmüş, çok şey öğrenmişti; onun gözlemlerine göre, ilk önce o söylemediği sürece bir erkeği kaçırtmanın daha emin yolu yoktu.</p>

    <p>“Min’in bir görü gördüğünü düşünüyorum,” diye devam etti Elayne. “Ben ve Rand hakkında. Hep onu paylaşmak hakkında şakalar yapardı, ama ben bunun yalnızca bir şaka olduğunu sanmıyorum ve o da gerçekte ne olduğunu bir türlü söyleyemedi.”</p>

    <p>“Bu saçma.” Kesinlikle öyleydi. Ama Tear’da Aviendha pis bir Aiel geleneğinden bahsetmişti... <em>Sen Lan’i Moiraine ile paylaşıyorsun,</em> diye fısıldadı küçük bir ses. <em>Bu biç de aynı şey değil!</em> dedi sese sertçe. “Min’in görülerinden biri olduğundan emin misin?”</p>

    <p>“Evet. Başta değildim, ama düşündükçe daha emin oluyorum. Başka anlama gelemeyecek kadar sık yaptığı bir şakaydı.”</p>

    <p>Eh, Min her ne görmüş olursa olsun, Rand Aiel değildi. Ah, Bilgelerin iddia ettiği gibi Aiel kanından geliyor olabilirdi, ama o İki Nehir’de büyümüştü ve Nynaeve Aiel âdetlerine alışmasına seyirci kalmayacaktı. Elayne’in kalacağından da çok kuşkuluydu. “Bu yüzden mi...” <em>Kucağına atmak</em> demeyecekti. “...Thom’a sataşıyordun?”</p>

    <p>Elayne yan yan ona baktı, yanakları yine kızarmıştı. “Aramızda bin fersah var, Nynaeve. Sence Rand başka kadınlara bakmaktan kaçınıyor mudur? ‘Tahtta da olsa domuz ağılında da, erkek erkektir.’” Çocukluğundaki dadısından öğrendiği bir yığın deyiş vardı, Nynaeve’in bir gün tanışmayı umduğu, aklı başında bir kadındı Lini.</p>

    <p>“Eh, Rand flört ediyor olabilir diye senin neden flört etmek zorunda olduğunu anlamıyorum.” Yine Thom’un yaşından bahsetmekten kaçındı. <em>Lan de senin baban olacak yaşta,</em> diye mırıldandı küçük ses. <em>Ben Lan’i</em> seviyorum. <em>Bir de Moiraine’in elinden nasıl kurtaracağımı bulsam... Eldeki iş bu değil!</em> “Thom sırlarla dolu bir adam, Elayne. Onu peşimize Moiraine’in taktığını unutma. Ne olursa olsun, basit bir köy âşığı olmadığı açık.”</p>

    <p>“O büyük bir adam,” dedi Elayne yumuşak sesle. “Aşkı uğruna feda etmiş olmasa daha da büyük olabilirdi.”</p>

    <p>Bunun üzerine Nynaeve sinirlerine hâkim olamadı. Hızla diğer kadına döndü ve omuzlarını yakaladı. “Adam seni dizine mi yatırsın yoksa... yoksa... ağaca mı tırmansın bilemiyor!”</p>

    <p>“Biliyorum.” Elayne hayal kırıklığı içinde içini çekti. “Ama başka ne yapacağımı bilemiyorum.”</p>

    <p>Kızı kafatası takırdayana kadar sarsmamak için dişlerini sıktı Nynaeve. “Annen bunu duyacak olsa, seni çocuk odasına sürüklesin diye Lini’yi gönderir!”</p>

    <p>“Artık çocuk değilim, Nynaeve.” Elayne’in sesi gergindi ve artık yanaklarındaki kırmızılık utançtan kaynaklanmıyordu. “Annem gibi bir kadınım ben de.”</p>

    <p>Nynaeve örgüsünü parmak boğumlarını acıtmacasına kavrayarak uzun adımlarla Mardecin’e doğru yürümeye başladı.</p>

    <p>Birkaç adımdan sonra Elayne de yetişti. “Gerçekten sebze alacak mıyız?” Yüzü sakin, sesi hafifti.</p>

    <p>“Thom’un getirdiklerini gördün mü?” dedi Nynaeve gergin gergin.</p>

    <p>Elayne ürperdi. “Üç jambon. Ve o korkunç biberli biftek! Önlerine konulmadığı sürece erkekler etten başka şey yemez mi?” Zayıf cinsin –erkekler, elbette– zaafları ve bu tür basit konular hakkında konuşarak yürürken Nynaeve’in öfkesi soldu. Tamamen değil, elbette. Elayne’den hoşlanıyordu ve yol arkadaşlığından zevk alıyordu; zaman zaman, birbirlerine hitap ettikleri gibi, kız gerçekten Egwene’in kız kardeşiymiş gibi geliyordu. Elayne etek savuranı oynamadığı zaman. Thom buna bir son verebilirdi, elbette, ama ihtiyar aptal Elayne’i sevgi dolu bir babanın en sevdiği kızını şımarttığı gibi şımartıyordu, hatta öcü mü desin, bayılsın mı, karar veremediği zamanlarda bile. Öyle ya da böyle, Nynaeve bu işin sonunu görmeye kararlıydı. Rand’ın hatırı için değil, Elayne bundan daha iyi biri olduğu için. Sanki tuhaf bir hummaya yakalanmıştı. Nynaeve tedavi etmeye kararlıydı.</p>

    <p>Mardecin sokakları granit levhalarla kaplanmış, nesiller boyunca üzerinden geçen ayaklar ve araba tekerleklerince aşındırılmıştı. Binaların hepsi ya tuğla ya taştandı. Ama bazıları boştu, hem evler, hem dükkânlar, bazı ön kapılar açık duruyor, Nynaeve boş iç odaları görebiliyordu. İkisi terk edilmiş üç demirhane gördü ve üçüncüsünde demirci aletlerini gönülsüz gönülsüz yağla ovuyordu ve tüm ocaklar soğuktu. Önündeki sıralara asık suratlı adamlar oturmuş, taş tahta çatılı bir hanın bazı pencereleri kırıktı ve bir diğerinin yanındaki ahırın kapıları menteşelerinden sökülüyor, ahır avlusunda tozlu bir yolcu arabası bekliyor, yalnız bir tavuk sürücü koltuğunda dinleniyordu. O hanın içinde biri kanun çalıyordu; “Kanatlanmış Balıkçıl” gibi geliyordu, ama ezgi cansızdı. Üçüncü hanın kapıları, üzerine çaprazlama çivilenmiş iki kıymık kıymık tahta ile kapatılmıştı.</p>

    <p>Sokaklar insan doluydu, ama hepsi sıcağın ağırlığı altında uyuşuk uyuşuk hareket ediyordu; donuk yüzler, yerlerinden kıpırdamak için, alışkanlık dışında sebepleri olmadığını söylüyordu. Neredeyse yüzlerini gizleyen geniş, derin boneler takmış pek çok kadının elbisesinin etekleri yıpranmıştı ve birden fazla adamın diz boyu ceketi yakalarda ya da manşetlerde lime lime olmuştu.</p>

    <p>Gerçekten de sokaklara yayılmış Beyazpelerinler vardı. Thom’un söylediği kadar çok olmasalar da, yine de yeterince vardılar. Ne zaman bembeyaz pelerin ve parlak zırh giymiş bir adamın kendisine baktığını görse Nynaeve’in nefesi kesiliyordu. Aes Sedailerin yaşı belirsizliğini alacak kadar uzun süre Güç’le çalışmadığını biliyordu, ama Beyaz Kule ile bir bağlantısı olduğundan kuşkulanılsa bile, o adamlar onu öldürmeye çalışabilirdi pekâlâ... bir Tar Valon cadısıydı ve Amadicia’da kanundışı ilan edilmişti. Adamlar çevrelerindeki fakirliğin farkında görünmeden kalabalığın içinde geziniyorlardı. İnsanlar saygıyla yollarından çekiliyorlar, karşılık olarak alabilirlerse bir baş sallama ya da sertçe dindar bir, “Işık’ta yürü,” alıyorlardı.</p>

    <p>Nynaeve Işığın Evlatları’nı elinden geldiğince görmezden gelerek taze sebze bulma işine verdi kendini, ama güneş, ince bulutları kavurup geçen alev alev, altından bir top halinde zirvesine ulaştığında, o ve Elayne alçak köprünün iki yanını dolaşmış, küçük bir demet balbezelyesi, birkaç minik kırmızıturp, birkaç sert armut ve onları taşıyacak bir sepet dışında hiçbir şey bulamamışlardı. Belki de Thom gerçekten aramıştı. Yılın bu zamanında, el arabaları ve tezgâhlar yazın ürünleri ile dolu olmalıydı, ama gördüklerinin çoğu daha iyi günler görmüş patates ve şalgam yığınlarıydı. Kasabaya yaklaşırken gördüğü onca boş çiftliği düşününce, Nynaeve bu adamların kışı atlatıp atlatamayacağını merak ediyordu. Yürümeye devam etti.</p>

    <p>Saz damlı bir kadın terzinin kapısının yanında baş aşağı asılmış, minik sarı çiçekli, süpürgeotuna benzer bir bitki demeti vardı. Çiçeklerin sapı boydan boya beyaz kurdeleye sarılmış, sonra aşağı sarkan sarı bir kurdele ile bağlanmıştı. Bir kadının zorlu zamanlarda dükkânının kapısını süslemek için gösterdiği küçük bir çaba olabilirdi. Ama Nynaeve olmadığından emindi.</p>

    <p>Kapısının üzerinde hâlâ asılı duran tabelaya bir oyma bıçağı resmedilmiş boş bir dükkânın önünde durdu ve ayakkabısına girmiş taşı arıyormuş gibi yaparak gizlice terzi dükkânını gözetledi. Kapı açıktı, küçük camlı vitrinde rengârenk kumaş topları duruyordu, ama kimse girip çıkmıyordu.</p>

    <p>“Bulamadın mı, Nynaeve? Ayakkabını çıkar.”</p>

    <p>Nynaeve’in başı hızla döndü; Elayne’in de orada olduğunu unutmuştu neredeyse. Başka kimse onlara ilgi göstermiyordu ve kimse kulak misafiri olacak kadar yakında görünmüyordu. Yine de sesini alçalttı. “Şu dükkânın kapısındaki süpürgeotu demeti. Bu Sarı Ajah işareti. Sarıların göz ve kulaklarının birinden acil durum sinyali.”</p>

    <p>Elayne’e gözlerini dikip bakmamasını söylemeye gerek yoktu; kızın gözleri dükkâna kayıp kaçtı. “Emin misin?” diye sordu sessizce. “Nereden biliyorsun?”</p>

    <p>“Elbette eminim. Tam da gerektiği gibi; sarkan sarı kurdele üçe bile bölünmüş.” Derin nefes almak için duraksadı. Tamamen yanılmıyorsa, o önemsiz görünüşlü ot demetinin acil bir anlamı vardı. Yanılıyorsa, kendini aptal yerine koyuyordu ve bunu yapmaktan nefret ederdi. “Kule’de Sarılarla konuşarak epey zaman harcadım.” Sarıların ana amacı Şifa idi; bitkilerle fazla ilgilenmezlerdi, ama Güç ile Şifa verebilirken bitkilere ihtiyaç duymazdınız. “İçlerinden biri söylemişti. Benim Sarı’yı seçeceğimden emin olduğu için çok da büyük bir kural ihlali olduğunu düşünmemişti. Dahası, neredeyse üç yüz yıldır kullanılmıyor. Elayne, her Ajah’ta Ajah’ın gözleri ve kulaklarının kim olduğunu bilen pek az kişi bulunur, ama bu şekilde bağlanıp asılmış sarı çiçeklerden bir demet her Sarı Aes Sedai’ye, burada bir tane olduğunu ve kimliğini açığa vuracak kadar önemli bir mesajının bulunduğunu söyler.”</p>

    <p>“Ne olduğunu nasıl öğreneceksin?”</p>

    <p>Bu Nynaeve’in hoşuna gitti. “Ne yapacağız?” değil. Kız cesurdu.</p>

    <p>“Beni takip et,” dedi. Sepeti kavrayarak sırtını dikleştirdi. Shemerin’in söylediği her şeyi hatırladığını umuyordu. Shemerin’in her şeyi anlattığını umuyordu. Tombul Sarı bir Aes Sedai için fazla heyecanlı olabiliyordu.</p>

    <p>Dükkânın içi büyük değildi ve bütün duvarlar ipek ya da ince dokunmuş yün kumaş topları, iplik ve şerit makaraları, her en ve çeşitte dantel ve kurdele ile dolu raflarla boydan boya kaplanmıştı. Değişik dikim aşamalarında, dansa giderken giyilebilecek işlemeli yeşil yünden saraylara layık inci grisi ipeklerle, değişik elbiseler giymiş mankenler odaya dağılmıştı. İlk bakışta dükkân bir refah ve hareketlilik izlenimi veriyordu, ama Nynaeve’in keskin gözleri köpük köpük Solinde danteli taşmış yüksek bir yakada ve bir başka elbisenin belindeki geniş, siyah kadife kurdelede toz izi gördü.</p>

    <p>Dükkânda iki siyah saçlı kadın vardı. Biri, genç, zayıf olanı ve gizlice burnunu elinin tersine silmeye çalışanı açık kırmızı bir ipek topunu endişe içinde göğsüne bastırmıştı. Saçları Amadicia modasına uygun uzun bukleler halinde omuzlarına dökülüyordu, ama diğer kadının düzgün bukleleri yanında karışık görünüyordu. Diğerinin, düzgün hatlı, orta yaşlarında olan kadının, bileğine bağlı iğne yastığının da belli ettiği gibi, terzi olduğu açıktı. Elbisesi iyi, yeşil yündendi, iyi kesilmiş, becerilerini gösterecek kadar iyi dikilmişti, ama müşterilerini gölgelememek için yüksek yakasına işlenmiş beyaz çiçekler dışında süslenmemişti.</p>

    <p>Nynaeve ile Elayne içeri girdiğinde, bir senedir giren olmamış gibi şaşırdı iki kadın da. İlk önce terzi kendine geldi, hafifçe diz kırarken ikisini dikkatli bir vakarla süzdü. “Yardımcı olabilir miyim? Adım Ronde Macura. Dükkânım sizindir.”</p>

    <p>“Göğsüne sarı gül işlenmiş bir elbise istiyorum,” dedi Nynaeve ona. “Ama diken istemem,” diye ekledi gülerek. “Yaraları o kadar çabuk iyileşmiyor.” İçinde “sarı” ve “iyileşmek” geçtiği sürece ne söylediğinin önemi yoktu. O çiçek demeti yalnızca bir tesadüf değilse. Eğer öyleyse, güllü elbiseyi almamak için bir sebep uydurması gerekecekti. Ve Elayne’in bu talihsiz deneyimi Thom ile Juilin’e anlatmasını engellemenin bir yolunu bulması.</p>

    <p>Macura Hanım kara gözlerle bir süre baktı ona, sonra ince kıza döndü ve onu dükkânın arka tarafına doğru ittirdi. “Mutfağa git Luci ve bu iyi hanımlar için çay demle. Mavi kutudan. Işık’a şükür su sıcak. Git artık, kızım. Elindekini ver ve alık alık bakmayı da bırak. Çabuk, çabuk. Mavi kutudan, unutma. En iyi çayım,” dedi, kız arkadaki kapıda kaybolurken Nynaeve’e dönerek. “Dükkânın üzerinde yaşıyorum, mutfağım da arkada.” Sinirli sinirli eteklerini düzeltiyordu. Sağ elinin başparmağı ve işaret parmağı bir halka oluşturmuştu. Büyük Yılan yüzüğünü temsil eden bir halka. Anlaşılan elbise için bahane uydurmasına gerek kalmamıştı.</p>

    <p>Nynaeve işareti tekrarladı ve bir an sonra Elayne de aynısını yaptı. “Adım Nynaeve, bu da Elayne. Sinyali gördük.”</p>

    <p>Kadın uçup gidecekmiş gibi çırpındı. “Sinyal? Ah. Evet. Elbette.”</p>

    <p>“Ee?” dedi Nynaeve. “Acil mesaj ne?”</p>

    <p>“Bu konuyu burada konuşmayalım... ah... Nynaeve Hanım. Her an biri girebilir.” Nynaeve bundan kuşkuluydu. “Güzel birer fincan çay içerken söylerim. En iyi çayım, söylemiş miydim?”</p>

    <p>Nynaeve Elayne ile bakıştı. Eğer Macura Hanım haberi söylemekte bu kadar gönülsüzse, gerçekten de dehşet verici olmalıydı.</p>

    <p>“Arka tarafa geçersek,” dedi Elayne, “bizden başka kimse duymaz.” Asil sesi terzinin bakakalmasına sebep oldu. Nynaeve bir an kadının sinirliliğini engelleyeceğini düşündü, ama bir sonraki an aptal kadın yine gevezelik etmeye başladı.</p>

    <p>“Çay şimdi hazır olur. Su zaten sıcak. Eskiden burada Tarabon çayı bulabilirdik. Bu yüzden buradayım, sanırım. Çay yüzünden değil, elbette. Eskiden işler daha iyiydi ve arabalarla her iki yandan bol bol haber gelirdi. Onlar... siz daha çok salgın hastalıklarla ya da yeni hastalık türleri ile ilgileniyorsunuz, ama ben bunu ilginç buluyorum. Ben de biraz bitkilerle...” Öksürdü ve telaşla devam etti; elbisesini biraz daha sert düzeltmeye kalksa, üzerinde delik açacaktı. “Evlatlar hakkında bir şey, elbette, ama onlar... siz onlarla pek ilgilenmiyorsunuz.”</p>

    <p>“Mutfak, Macura Hanım,” dedi Nynaeve, diğer kadın nefes almak için durur durmaz kararlılıkla. Kadının haberi onu bu kadar korkutuyorsa, Nynaeve haberi almak için daha fazla gecikmeyi göze alamazdı.</p>

    <p>Arka kapı Luci’nin endişeli başını uzatmasına yetecek kadar aralandı. “Çay hazır, Hanımefendi,” diye bildirdi nefes nefese.</p>

    <p>“Bu taraftan, Nynaeve Hanım,” dedi terzi, elbisesinin önünü düzeltmeye devam ederek. “Elayne Hanım.”</p>

    <p>Kısa koridor rahat, tavanı kirişli bir mutfağa açılıyordu. Buharlar saçan çaydanlık ocakta bekliyordu ve her yer yüksek dolaplarla doluydu. Yüksek, tahta çitli küçük avluya bakan pencere ile arka kapı arasına bakır kaplar asılmıştı. Mutfağın ortasındaki küçük masanın üzerinde parlak sarı bir demlik, yeşil bir bal kavanozu, üç değişik renkte ve biçimde üç fincan ve kapağı yanında alçak, mavi bir çay kutusu duruyordu. Macura Hanım kutuyu kaptı, kapağını kapattı ve iki düzine renkte kutunun daha dizili olduğu bir dolaba kaldırdı.</p>

    <p>“Lütfen oturun,” dedi, fincanları doldurarak. “Lütfen.”</p>

    <p>Nynaeve Elayne’in yanında çubuk sırtlı bir sandalyeye oturdu. Terzi fincanları önüne bıraktı ve kurşun-kalay karışımı kaşıklar almak için bir başka dolaba koşturdu.</p>

    <p>“Mesaj?” dedi Nynaeve, kadın karşılarına oturur oturmaz. Macura Hanım kendi fincanına dokunamayacak kadar sinirliydi, bu yüzden Nynaeve kendi çayına biraz, bal karıştırdı ve bir yudum aldı; sıcaktı, ama daha sonra dilinde serin, nanemsi bir tat bırakıyordu. İçmeye ikna edilebilirse, sıcak çay kadının sinirlerini yatıştırabilirdi.</p>

    <p>“Hoş bir tat,” diye mırıldandı Elayne fincanının üzerinden. “Ne tür bir çay bu?”</p>

    <p><em>İyi kız,</em> diye düşündü Nynaeve.</p>

    <p>Ama terzinin elleri yalnızca fincanının yanında çırpındı. “Tarabon çayı. Gölge Kıyısı yakınlarından.”</p>

    <p>Nynaeve içini çekerek kendi midesini yatıştırmak için bir yudum daha aldı. “Mesaj,” dedi ısrarla. “O sinyali bizi çaya davet etmek için asmadın. Acil mesajın ne?”</p>

    <p>“Ah. Evet.” Macura Hanım dudaklarını yaladı, ikisini süzdü, sonra ağır ağır konuştu, “Bir ay kadar önce geldi, buradan geçen herhangi bir Aes Sedai’nin ne pahasına olursa olsun duyması talimatıyla beraber.” Dudaklarını yine ıslattı. “Tüm Aes Sedailer Beyaz Kule’ye dönmeye davet ediliyor. Kule yine bütün ve güçlü olmalı.”</p>

    <p>Nynaeve kalanını bekledi, ama kadın sustu. Acil mesaj <em>bu</em> muydu? Elayne’e baktı, ama kız sıcağın etkilerini gösteriyor gibiydi; sandalyesinde çökmüş, masanın üzerindeki ellerine bakıyordu. “Hepsi bu mu?” diye sordu Nynaeve ve esneyerek kendini şaşırttı. Sıcağın etkilerini kendisi de gösteriyor olmalıydı.</p>

    <p>Terzi dikkatle izlemekle yetindi.</p>

    <p>“Dedim ki,” diye başladı Nynaeve, ama aniden başı boynunu tutamayacağı kadar ağır gelmeye başladı. Elayne’in masaya çökmüş olduğunu fark etti, gözleri kapanmış, kolları gevşekçe sarkıyordu. Nynaeve dehşet içinde ellerindeki fincana baktı. “Bize ne verdin?” dedi peltek peltek; o nane tadı hâlâ vardı, ama dili şişmiş gibiydi. “Söyle bana!” Fincanı bıraktı, masaya dayanarak kalktı. Dizleri titriyordu. “Işık yaksın seni, ne?”</p>

    <p>Macura Hanım sandalyesini ittirip kalktı ve uzanamayacağı bir yere çekildi, ama önceki sinirliliği sessiz bir tatmin ifadesine dönüşmüştü.</p>

    <p>Nynaeve karanlığa boğuldu; işittiği son şey terzinin sesi oldu. “Luci, tut onu!”</p>
  </div>
</body>
</html>
