<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="34. Gümüş Bir Ok">34<br />
    Gümüş Bir Ok</h1>

    <p>o akşam yemek pişirme sırası Elayne’deydi. Bu, yemeklerin hiçbirinin sade olmayacağı anlamına geliyordu. Ateş çevresine yerleştirilmiş tabureler üzerinde otururken, çevredeki ağaçlardan cırcırböceği sesleri ve zaman zaman derinleşen karanlığın içinden bir gece kuşunun ince, hüzünlü feryadı geliyordu. Çorba, soğuk servis yapılan, jöleleşmiş, üzerine doğranmış ferris serpilmiş bir şeydi. Işık bilir ferrisi ya da bezelyelerin içine koyduğu minik soğanları nereden bulmuştu. Biftek arkası görülebilecek kadar ince dilimlenmiş, kıvrılıp içi havuç, tatlı fasulye, frenk soğanı ve keçi peynirinden yapılmış gibi görünen bir şeyle doldurulmuştu. Tatlı olarak küçük ballı kekler vardı.</p>

    <p>Hepsi lezzetliydi, ama Elayne hiçbir şey olması gerektiği gibi olmadığı için endişeleniyordu. Sanki Caemlyn’deki Kraliyet Sarayı’nın aşçılarını taklit edebilirmiş gibi. Nynaeve, kızın iltifat için olta atmadığından hemen hemen emindi. Elayne hep iltifatları bir kenara iter, size tam olarak neyin doğru olmadığını söylerdi. Thom ve Juilin çok az biftek olması hakkında homurdandılar, ama Nynaeve iki adamın da tabaklarına konan her şeyi yediklerini ve son bezelye de ortadan kaybolunca hayal kırıklığına uğramış göründüklerini fark etti. O yemek pişirdiği zaman, yemeklerini bir sebepten hep diğer arabalardan birinde yiyorlardı. İçlerinden biri akşam yemeğini pişirdiğinde, hep yahni ya da dilinizin su toplamasına sebep olacak kadar çok kurutulmuş biberle pişirilmiş et ve fasulye oluyordu.</p>

    <p>Yalnız yemiyorlardı, elbette. Luca kendi taburesini getirmiş, Nynaeve’in yanı başına yerleştirmiş, kırmızı pelerinini en iyi etkiyi bırakacak şekilde yaymış, uzun bacaklarını, baldırları katladığı çizmelerinin altından görünecek şekilde uzatmıştı. Hemen hemen her gece geliyordu. Tuhaf şekilde, gelmediği yegâne geceler, Nynaeve’in yemek pişirdiği geceler oluyordu.</p>

    <p>Aslında Elayne kadar güzel bir kadın oradayken onunla ilgilenmesi ilginçti, ama çıkarı da vardı. Fakat fazla yakında oturuyordu. Nynaeve bu gece üç kez taburesini uzaklaştırmıştı, ama adam tek sözcük kaçırmadan ve farkındaymış gibi görünmeden takip etmişti. Onu muhtelif çiçeklere benzetiyor ve çiçekleri onun yanında solgun buluyor, kör olmadığı sürece kimsenin gözden kaçıramayacağı morarmış gözünden bahsetmiyor, o kırmızı elbise içinde ne kadar güzel görüneceği konusunda sesli olarak düşünüyor, araya cesareti hakkında iltifatlar serpiştiriyordu. İki kez, ay ışığı altında bir yürüyüş yapmaları önerisinde bulunmuştu. İmalarını öyle iyi perdeliyordu ki, Nynaeve düşünecek fırsat bulana dek ne demek istediğinden tam olarak emin olamıyordu.</p>

    <p>“O elbise senin ortaya serilen cesaretini mükemmel şekilde sarmalayacak,” diye mırıldandı adam kulağına, “ama senin kendini sergileme tarzının dörtte biri kadar bile değil, çünkü gece açan dara zambakları bile eni ay ışığı ile aydınlanmış su kıyısında gezinirken görseler kıskançlıktan ağlarlar. Ben de ağlardım ve o ay altında sana methiyeler düzmek için ozan olurdum.”</p>

    <p>Nynaeve gözlerini kırpıştırarak adama baktı ve sözleri çözmeye çalıştı. Luca şaşkınlığını cilve sandı; adam kulağını kemirmeye başlamadan Nynaeve kazayla dirseğini adamın kaburgalarına indirdi. En azından adamın niyeti bu gibi görünüyordu, şu anda öksürüyor ve nefes borusuna kek kırıntısı gittiğini iddia ediyor olmasına rağmen. Adam kesinlikle yakışıklıydı <em>–Kes şunu!–</em> ve baldırları pek biçimliydi <em>–Bacaklarına bakarak ne yapmak istiyorsun?–</em> ama Nynaeve’i beyinsiz bir budala sanıyor olmalıydı. Hepsi lanet gösterisine yardımcı olmak içindi.</p>

    <p>Adam nefes almaya çalışırken Nynaeve taburesini yine uzaklaştırdı; ondan kaçtığını belli etmeden daha fazla uzaklaştıramazdı, ama adamın takip etmesi olasılığına karşın çatalını hazırladı. Thom, beyaz sırrın üzerinde tek bir leke bırakmaktan korkarmış gibi tabağını inceliyordu. Juilin gelişigüzel ıslık çalıyor, sahte bir dikkatle ölmekte olan ateşe bakıyordu. Elayne Nynaeve’e bakarak başını iki yana salladı.</p>

    <p>“Bize katılman pek hoştu,” dedi Nynaeve ve ayağa kalktı. Luca da onunla beraber doğruldu. Gözlerinde, ateşten yansıyana ek olarak umutlu bir ışıltı vardı. Nynaeve tabağını adamın elindeki tabağın üzerine bıraktı. “Bulaşıklara yardım etmenin, Thom ve Juilin’in çok hoşuna gideceğinden eminim.” Daha adamın ağzı açılmayı bitirmeden Elayne’e döndü. “Geç oldu, herhalde yarın erkenden ırmağın karşı yakasına geçeriz.”</p>

    <p>“Elbette,” diye mırıldandı Elayne, hafif bir gülümsemeyle. Tabağını Nynaeve’inkinin üzerine bırakıp arkasından arabaya yürüdü. Nynaeve’in içinden onu kucaklamak geçiyordu. Ta ki kız, “Gerçekten onu cesaretlendirmemelisin,” diyene kadar. Duvardaki desteklerine takılmış lambalarda alevler sıçradı.</p>

    <p>Nynaeve yumruklarını kalçalarına dayadı. “Onu <em>cesaretlendirmek mi?</em> Onu biraz daha az cesaretlendirmek için yapabileceğim tek şey, adamı hançerlemek!” Sözlerini vurgulamak için burnunu çekti ve lambalara kaşlarını çattı. “Bir sonraki sefere Aludra’nın ateş çubuklarını kullan. Çakarlarını. Bir gün unutup yönlendirmemen gereken bir yerde yönlendireceksin ve o zaman kendimizi ne halde bulacağız? Peşimizde yüz Beyazpelerin ile canımızı kurtarmak için kaçarken.”</p>

    <p>Elayne, kusur sayılacak ölçüde inatçı bir kadındı ve konunun değiştirilmesine direndi. “Senden genç olabilirim, ama bazen erkekler hakkında senden daha fazla bilgim olduğunu düşünüyorum. Valan Luca gibi bir adam için, bu geceki nazlı küçük kaçışların seni takip etmesi için davetten farksızdı. İlk gün yaptığın gibi burnunu kopansan, belki pes eder. Ona durmasını söylemiyorsun, durmasını rica bile etmiyorsun! Ona gülümsedin durdun, Nynaeve. Adamın ne düşünmesini bekliyorsun ki? Günlerdir <em>kimseye</em> gülümsemedin!”</p>

    <p>“Öfkeme hâkim olmaya çalışıyordum,” diye mırıldandı Nynaeve. Herkes öfkesinden şikâyet ediyordu ve kontrol etmeye başlayınca, Elayne şimdi de bundan şikâyet ediyordu! Adamın iltifatlarına kapılacak kadar aptal bir kadın değildi ki! Kesinlikle o kadar büyük bir aptal değildi. Elayne ona güldü ve Nynaeve kaşlarını çattı.</p>

    <p>“Ah, Nynaeve. ‘Şafakta güneşi doğmaktan alıkoyamazsın.’ Lini seni düşünüyordu herhalde.”</p>

    <p>Nynaeve, bir çaba ile yüzündeki ifadeyi sildi. Öfkesini tutabilirdi işte. <em>Orada, dışarıda kanıtlamadım mı bunu?</em> Elini uzattı. “Yüzüğü alayım. Luca gerçekten yarın sabah erkenden ırmağı geçmek isteyecek ve ben işim bittikten sonra biraz gerçek uyku isteyeceğim.”</p>

    <p>“Bu gece ben gideceğim sanıyordum.” Elayne’in sesine endişe doldu. “Nynaeve, Egwene ile buluştuğumuz zamanlar hariç hemen hemen her gece sen <em>Tel’aran’rhiod</em>’a giriyorsun. Bu arada o Bair seninle kozunu paylaşmak istiyor. Neden yine gelmediğini anlatmak zorunda kaldım ve ne kadar sık girersen gir, yanlış bir şey yapmadığın sürece dinlenme ihtiyacı hissetmeyeceğini söyledi.” Endişe kararlılığa dönüştü ve genç kadın <em>kendi</em> yumruklarını kalçalarına dayadı. “Senin için hazırlanmış bir söylev dinlemek zorunda kaldım ve Egwene orada durmuş, her sözcüğe başını sallarken hiç kolay değildi. Şimdi, gerçekten bu gece ben...”</p>

    <p>“Lütfen, Elayne.” Nynaeve uzattığı elini indirmedi. “Birgitte’e sormam gereken sorular var ve yanıtları aklıma daha fazla soru gelmesini sağlayabilir.” Aslında soruları vardı gerçekten; Birgitte’e soracak soruları tükenmiyordu. Bunun, Egwene ve Bilgelerden kaçınmaya çalışmakla bir ilgisi yoktu. Eğer <em>Tel’aran’rhiod</em>’u çok sık ziyaret etmesi yüzünden Egwene ile planlanan buluşmalara hep Elayne gitmek zorunda kalıyorsa, öyle denk düşüyordu, o kadar.</p>

    <p>Elayne içini çekti, ama elbisesinin yakasından çarpık taş yüzüğü çıkardı. “Yine sor, Nynaeve. Egwene ile yüzleşmek çok zor. Birgitte’i <em>gördü.</em> Hiçbir şey söylemiyor, ama bana öyle bir bakıyor ki... Bilgeler gittikten sonra yeniden buluştuğumuzda daha da zor oluyor. O zaman <em>sorabilir</em> ve yine de sormuyor. Bu işi daha da zorlaştırıyor.” Nynaeve küçük <em>ter’angreal</em>’i kendi boynundaki sicime, Lan’in ağır yüzüğü ile Büyük Yılan yüzüğünün yanına aktarırken kaşlarını çattı. “Sence neden o zaman Bilgelerden biri onunla gelmiyor? Elaida’nın çalışma odasında çok bilgi edinemiyoruz, ama Kule’yi en azından <em>görmek</em> isteyeceklerini sanırsın. Egwene onların önünde konuşmak bile istemiyor. Konuya yaklaşacak olursam, bana vuracakmış gibi bakıyor.”</p>

    <p>“Bence Kule’den olabildiğince kaçınmak istiyorlar.” Ve bunu akıl edebildikleri için bilge ismini hak ediyorlardı. Şifa olmasa, Nynaeve de kaçınırdı. Bir de Aes Sedailik. Aes Sedai <em>olmayacaktı;</em> yalnızca daha fazla Şifa öğrenmeyi umuyordu. Ve Rand’a yardım etmeyi istiyordu, elbette. “Onlar özgür kadınlar, Elayne. Kule şimdiki gibi bir kargaşa içinde olmasa bile, Aes Sedailerin Kıraç’ta gezinmesini, onları toplayıp Tar Valon’a götürmesini isterler mi gerçekten?”</p>

    <p>“Sanırım sebep bu.” Ama Elayne’in sesi anlamadığını anlatıyordu. O Kule’nin harika olduğunu düşünüyordu ve neden bir kadının Aes Sedailerden kaçınmak isteyeceğini anlamıyordu. O yüzüğü parmağınıza taktığınızda, sonsuza dek Beyaz Kule’ye bağlandığınız söylenirdi. Ve doğruydu da. Ama aptal kız bunu hiç külfetli görmüyordu.</p>

    <p>Elayne soyunmasına yardım etti ve Nynaeve iç etekliği içinde dar yatağına uzanıp esnedi. Uzun bir gün olmuştu ve görmediğiniz biri size hançer fırlatırken kıpırdamadan durmanın ne kadar yorucu olabildiği şaşırtıcıydı. Gözlerini kapatırken kafasından aylak düşünceler geçti. Elayne, Thom’a karşı kendini aptal yerine düşürürken pratik yaptığını iddia etmişti. Şimdi denedikleri sevgi dolu baba ve en sevdiği kızı oyunu daha az aptalca olduğundan değil. Belki Nynaeve de Valan ile biraz pratik yapabilirdi. İşte <em>bu</em> aptalcaydı. Erkekler gözlerine hâkim olamayabilirlerdi –Lan olsa iyi ederdi!– ama Nynaeve nasıl sadık kalınacağını bilirdi. O elbiseyi giymeyecekti işte. Göğsünü çok fazla gösteriyordu.</p>

    <p>Belirsizce Elayne’in, “Bir daha sormayı unutma,” dediğini işitti.</p>

    <p>Uykuya daldı.</p>

    <p class="paragraf">Gecenin içinde, arabanın dışında duruyordu. Ay yükselmişti ve sürüklenen bulutlar kampın üzerine gölgeler düşürüyordu. Cırcırböcekleri ve gece kuşları ötüşüyordu. Kafeslerinden izleyen aslanların gözleri pırıldıyordu. Beyaz yüzlü ayılar, demir parmaklıklar arkasında uyuyan kara yığınlardı. Uzun bağlama halatında at yoktu. Clarine’in köpekleri Nynaeve ve Petra’nın arabalarının altındaki kayışlara bağlanmış değillerdi ve uyanık dünyada <em>s’redit</em>’lerin durduğu yer boştu. Nynaeve burada yalnızca vahşi hayvanların yansımalarının bulunduğunu anlamaya başlamıştı, ama Seanchan kadın ne derse desin o dev, gri hayvanları evcil göremiyordu. Kadın hayvanların çok uzun süre önce evcilleştirildiğini ve artık vahşi olamayacaklarını iddia ediyordu.</p>

    <p>Aniden elbisenin üzerinde olduğunu fark etti. Alev kırmızısı, kalçaları edep kurallarını aşacak kadar dar ve kare yakası o kadar açık ki, Nynaeve her an dışarı taşabileceğini düşünüyordu. Berelain dışında herhangi bir kadının böyle bir elbise ile dolaştığını hayal edemiyordu. Kendisi Lan için giyebilirdi. Baş başayken. Uykuya dalarken Lan’i düşünüyordu gerçekten. <em>Düşünüyordum, değil mi?</em></p>

    <p>Her durumda, Birgitte’in onu bu elbise içinde görmesine izin verecek değildi. Kadın asker olduğunu iddia ediyordu, ama Nynaeve onunla ne kadar çok zaman geçirirse, kadının bazı tavırlarının ve yorumlarınn erkeklerinki kadar kötü olduğunu o kadar fazla fark ediyordu. Daha da kötü. Berelain ile bir meyhane karısı arası bir şey. Yorumları her zaman yapmıyordu, ama boş düşünceler Nynaeve’i bu tür elbiselerden birine soktuğunda kesinlikle yapıyordu. Üzerindekileri sağlam, koyu renk İki Nehir yünlülerine ve aslında ihtiyaç duymadığı sade bir şala dönüştürdü. Saçları doğru düzgün örgülüydü. Birgitte’i çağırmak için ağzını açtı.</p>

    <p>“Üstünü neden değiştirdin?” dedi kadın, gölgelerin içinden çıkıp gümüş yayına yaslanarak. Girift, altın rengi örgüsü omzunun üzerinden sarkıyordu ve ay ışığı yay ve oklarından yansıyordu. “Bir zamanlar o elbisenin ikizi olabilecek bir elbise giydiğimi hatırlıyorum. Sırf Gaidal gizlice geçebilsin diye dikkatleri çekmek üzere –nöbetçilerin gözleri kurbağa gibi fırlamıştı yerinden–, ama eğlenceliydi. Özellikle de daha sonra, onunla dans ederken giydiğimde. Gaidal danstan <em>nefret</em> eder, ama sırf diğer adamların yaklaşmasını engellemek için bütün dansları etti.” Birgitte sevgiyle güldü. “O gece döngüde ondan elli altın parça kazandım, çünkü gözlerini öyle dikmişti ki, taşlarına hiç bakmıyordu. Erkekler tuhaf oluyor. Sanki beni hiç görmemiş gibi...”</p>

    <p>“Olabilir,” diye araya girdi Nynaeve, şalı sıkı sıkı omuzlarına sararak.</p>

    <p>O sorusunu ekleyemeden Birgitte, “Onu buldum,” dedi ve tüm sorular aklından uçup gitti.</p>

    <p>“Nerede? Seni gördü mü? Beni ona götürebilir misin? O görmeden?” Korku Nynaeve’in karnında çırpınıyordu –şimdi görse Valan Luca cesareti hakkında söyleyecek ne çok şey bulurdu ama!– ama Moghedien’i görür görmez öfkeye dönüşeceğinden emindi. “Beni yaklaştırabilirsen...” Birgitte elini kaldırınca sesi solup gitti.</p>

    <p>“Beni gördüğünü sanmıyorum, aksi halde burada olmazdım.” Şimdi çok ciddileşmişti; Nynaeve, askerliğinin bu tarafını gösterdiği zaman kadının yanında daha rahat ediyordu. “Gitmek istiyorsan seni bir anlığına yaklaştırabilirim, ama yalnız değil. En azından... Göreceksin. Sessiz olmalısın ve Moghedien’e karşı hiçbir eyleme girişmemelisin. Başka Terkedilmişler var. Belki onu yok edebilirsin, ama beşini birden yok edebilir misin?”</p>

    <p>Nynaeve’in karnındaki çırpınış göğsüne tırmandı. Dizlerine indi. Beş. Birgitte’e neler gördüğünü ve işittiğini sormalı ve bu kadarıyla yetinmeliydi. Sonra yatağına dönerdi ve... Ama Birgitte ona bakıyordu. Cesaretini sorgulamıyordu, yalnızca bakıyordu. Söylerse bu işi yapmaya hazırdı. “Sessiz olurum. Ve yönlendirmeyi aklıma bile getirmem.” Beş Terkedilmiş bir aradayken değil. O anda tek bir kıvılcım yönlendirebileceğinden değil. Boşanmasın diye dizlerini kuvvetlendirdi. “Hazır olduğunda.”</p>

    <p>Birgitte yayını kaldırdı ve elini Nynaeve’in koluna koydu...</p>

    <p>...ve Nynaeve’in nefesi kesildi. Hiçliğin üzerinde duruyorlardı, sonsuz bir karanlık çevrelerini almıştı, yukarıyı aşağıdan ayırmanın yolu yoktu ve herhangi bir yönde bir düşüş sonsuza dek sürerdi. Başı dönen Nynaeve kendini Birgitte’in işaret ettiği tarafa bakmaya zorladı.</p>

    <p>Altlarında, Moghedien de karanlığın içinde duruyordu. Çevresindeki karanlık kadar siyah giysilere bürünmüştü; eğilmiş, dikkatle dinlemekteydi. Ve daha da aşağıda, her biri diğerlerinden farklı dört dev gibi yüksek sırtlı sandalye, karanlığın içinde süzülen, parlak beyaz seramikli bir zeminde durmaktaydı. Tuhaf şekilde, Nynaeve sandalyelerde oturanların söylediklerini, aralarında oturuyormuş gibi açıkça duyabiliyordu.</p>

    <p>“...asla korkak olmadın,” diyordu tombul, güzel, güneş saçlı bir kadın. “Neden şimdi başlayasın ki?” Gümüşsü gri sislere ve kıvılcımlanan mücevherlere bürünmüş gibiydi, çıplak akrobatlardan oluşmuş gibi görünen fildişi oyma bir sandalyeye rahatça yerleşmişti. Dört oyma erkek sandalyeyi kaldırıyordu ve kollarını diz çökmüş kadınların sırtlarına yaslamıştı; iki erkek ve iki kadın başının arkasında beyaz, ipek bir yastık tutmaktaydı ve daha yukarıda Nynaeve’in bir insan bedeninin becerebileceğine inanmadığı daha fazla çarpık şekil vardı. Bazı şekillerin akrobatik numaralardan fazlasını sergilediğini fark edince kızardı.</p>

    <p>Orta boylu, yüzünde morumsu bir yara izi bulunan, kare şeklinde kesilmiş altın rengi sakalları olan sağlam yapılı adam öfkeyle öne eğildi. Sandalyesi ağır ahşaptandı, üzerine alay alay zırhlı adam ve at oyulmuştu, sırtında, en yüksek noktada çelik eldivenli bir yumruk bir şimşeği kavramıştı. Kırmızı ceketi sandalyenin yaldızdan yoksun olmasını telafi ediyordu, omzundan aşağı, kollarına altın işlemeler uzanıyordu. “Kimse bana korkak diyemez,” dedi sertçe. “Ama şimdiki gibi devam edersek doğrudan benim gırtlağıma atılacak.”</p>

    <p>“Başlangıçtan beri plan buydu,” dedi ezgili bir kadın sesi. Nynaeve konuşanı göremiyordu, tamamen kar beyazı taştan ve gümüşten oluşmuş gibi görünen yüksek bir sandalye sırtı ile gizlenmişti.</p>

    <p>İkinci adam iri yarı, esmer ve yakışıklıydı, saçları şakaklarında beyazlamıştı. Tahtına yaslanarak süslü, altın bir kadehle oynuyordu. Oturduğu mücevher kakmalı sandalyeye tahttan başka isim verilemezdi; orada burada altın pırıltıları seziliyordu, ama o parlak yakutlar, zümrütler, aytaşları altında tahtın som altından olduğundan kuşku duymuyordu Nynaeve; muazzam büyüklüğünden tamamen ayrı bir ağırlık hissi veriyordu. “Sana yoğunlaşacak,” dedi iri adam gür bir sesle. “Gerekirse, ona yakın biri, senin emrinle ölür. Sana saldıracak. Ve o yalnızca sana odaklanmışken, üçümüz bağ kurarak onu ele geçireceğiz. Bu planı değiştirecek ne oldu ki?”</p>

    <p>“Hiçbir şey değişmedi,” diye hırladı yara izli adam. “Size duyduğum güvenin düzeyi hiç değişmedi. <em>Ben de</em> bağın parçası olacağım, aksi halde bu iş burada biter.”</p>

    <p>Altın saçlı kadın başını arkaya attı ve güldü. “Zavallı adam,” dedi alayla, yüzüklü elini adama sallayarak. “Senin bağa katıldığını <em>fark etmez</em> mi sanıyorsun? Yanında bir öğretmeni var, unutma. Zayıf bir öğretmen, ama tamamen aptal değil. Şimdi de, sen ya da Rahvin kontrolü ele alsın diye çemberi on üçten fazlasına tamamlamak üzere o Kara Ajah denen çocuklardan da almamızı isteyeceksin.”</p>

    <p>“Rahvin, içimizden biri rehberlik ederken bağ kurmayı kabul edecek kadar güveniyorsa bize,” dedi ezgili ses, “sen de eşit ölçüde güven sergileyebilirsin.” İri adam kadehine baktı ve sislere bürünmüş kadın hafifçe gülümsedi. “Sana sırtımızı dönmeyeceğimize güvenmiyorsan,” diye devam etti görünmeyen kadın, “o zaman birbirimizi, bunu yapamayacak kadar dikkatle izliyor olacağımıza güven. Bütün bunları <em>onayladın,</em> Sammael. Neden şimdi kaçamaklı konuşmaya başladın ki?”</p>

    <p>Birgitte koluna dokunduğunda Nynaeve irkildi...</p>

    <p>...ve kendilerini yine arabaların arasında buldular. Ay bulutların arasından parlıyordu. Biraz önce bulundukları yere göre neredeyse normal görünüyordu.</p>

    <p>“Neden?..” diye başladı Nynaeve ve yutkunmak zorunda kaldı. “Neden bizi buraya getirdin?” Yüreği ağzına sıçradı. “Moghedien bizi gördü mü?” Diğer Terkedilmişlere o kadar dalmıştı ki –birbirine karışmış tuhaflıklarına ve sıradanlıklarına–, Moghedien’e göz kulak olmayı unutmuştu. Birgitte başını iki yana sallayınca derin bir göğüs geçirdi.</p>

    <p>“Bakışlarımı ondan bir an bile ayırmadım ve o tek kasını bile oynatmadı. Ama böyle ortada olmak hoşuma gitmiyor. O ya da diğerlerinden biri başını kaldıracak olsa...”</p>

    <p>Nynaeve şalını omuzlarına sıkı sıkı doladı, ama yine de titriyordu. “Rahvin ve Sammael.” Sesinin boğuk çıkmamış olmasını diledi. “Diğerlerini tanıdın mı?” Birgitte elbette tanımıştı; dile getirmek için aptalca bir sözcüktü, ama sarsılmıştı.</p>

    <p>“Sandalyesi yüzünden görünmeyen Lanfear’dı. Diğeri Graendal. Bir Senje oda kızını kızartacak bir sandalyede oturduğu için aptal sanma onu. Şeytanidir ve <em>evcil hayvanlarını,</em> tanıdığım en zorlu askeri cinsellikten uzak durmaya yemin ettirecek ayinlerde kullanır.”</p>

    <p>“Graendal şeytanidir,” dedi Moghedien’in sesi, “ama yeterince değil.”</p>

    <p>Birgitte hızla döndü, gümüş yayı kalktı, gümüş oku neredeyse uçacaktı... ve aniden ay ışığının içinde otuz adım uçarak Nynaeve’in arabasına öyle şiddetle çarptı ki, beş adım sıçradı ve yere yığıldı.</p>

    <p>Nynaeve çılgınca <em>saidar</em>’a uzandı. Öfkesi korkuyla karışıktı, ama yeterince öfke vardı... ama Gerçek Kaynak’ın sıcak parıltısı ile arasında görünmez bir duvara çarptı. İçinden ulumak geldi. Bir şey ayaklarını yakaladı, arkaya çekti ve yerden kaldırdı; elleri arkaya, yukarı uçtu ve başının üzerinde el ve ayak bilekleri bir araya geldi. Giysileri toza dönüştü ve akıp gitti, örgüsü başını iyice arkaya çekti ve kalçasına yerleşti. Nynaeve çılgınca düşten çıkmaya çalıştı. Hiçbir şey olmadı. Havanın ortasında, ağa takılmış bir yaratık gibi, tüm kasları kopacak kadar gerilmiş, asılı duruyordu. Bedeninden titremeler geçiyordu; parmakları zayıfça seğiriyor, ayaklarına sürünüyordu. Biraz kıpırdanmaya kalksa belinin kırılacağını düşündü.</p>

    <p>Tuhaf şekilde, korku kaybolmuştu, ama artık çok geçti. Eyleme geçmesi gerektiği zaman içine dolan dehşet olmasa yeterince hızlı davranabileceğinden emindi. Tek istediği Moghedien’in gırtlağını sıkmak için bir fırsattı. <em>Şimdi pek de işime yarar ya!</em> Nefesi sık ve gergin çıkıyordu.</p>

    <p>Moghedien, titrek kollarının oluşturduğu üçgenin içinden Nynaeve’in onu görebileceği bir yere geldi. Kadın alay edercesine, <em>saidar</em>’ın parıltısına sarınmıştı. “Graendal’ın sandalyesinden bir detay.” dedi Terkedilmiş. Elbisesi Graendal’ınki gibi sistendi, hemen hemen saydam siyah sis ile parlak gümüş arasında değişip duruyordu. Kumaş durmaksızın değişiyordu. Nynaeve, kadını bu elbiseyi daha önce Tanchico’da giyerken görmüştü. “Benim aklıma gelecek bir şey değil, ama Graendal... eğitici olabiliyor.” Nynaeve ona dik dik baktı, ama Moghedien fark etmiş görünmedi. “<em>Senin</em> gelip <em>beni</em> avlamaya kalktığına inanamıyorum. Bir kez beni hazırlıksız yakalayacak kadar şanslı olduğun için eşitim olduğuna mı inandın gerçekten?” Kadının kahkahası bıçak gibi keskindi. “Seni bulmak için harcadığım çabayı bir bilebilseydin. Ve sen bana geldin.” Arabalara bakındı, aslanları ve ayıları bir an inceledi, sonra Nynaeve’e döndü. “Sirk ha? Bu seni bulmamı kolaylaştırırdı. Bundan sonra bulmaya ihtiyacım olursa.”</p>

    <p>“Elinden geleni yap, yanasıca,” diye hırladı Nynaeve. Becerebildiğince. Bu şekilde iki büklüm olmuşken sözcükleri zorla, teker teker telaffuz etmesi gerekiyordu. Doğrudan Birgitte’e bakmaya cesaret edemiyordu –başını yeteri kadar kaldırabileceğinden değil–, ama öfke ve dehşet arasında kalmış gibi gözlerini yuvarladığı zaman bir bakış fırlatabildi. Kurumaya bırakılmış gergin koyun derisi gibi asılı durmasına rağmen midesi bomboş geldi. Birgitte yere yayılmıştı, gümüş okları belindeki sadaktan saçılmış, gümüş yayı kıpırtısız elinden bir karış uzakta yatıyordu. “Şanslıyım, değil mi? Gizlice yaklaşmayı başarmış olmasaydın, haykırana kadar kırbaçlardım seni. Tavuk gibi boğazlardım seni.” Birgitte ölmüşse tek bir şansı vardı ve o da hiç iç açıcı görünmüyordu. Moghedien’i, onu hızla öldürecek kadar öfkelendirmek. Elayne’i uyarmak için bir yol olsaydı. Ölümü iş görmek zorundaydı. “Daha önce beni ata binmek için kullanacağını söylediğini hatırlıyor musun? Ve sonra, benim de seni aynı şekilde kullanacağımı? O, ben seni alt ettikten sonraydı. Sen canını kurtarmak için sızlanır, yakarırken. Bana her şeyi önerirken. Sen midesiz korkağın tekisin! Kuş pisliği! Seni...” Kalın bir şey ağzına doldu, diline bastırdı ve çenelerini iyice açılmaya zorladı.</p>

    <p>“Çok safsın,” diye mırıldandı Moghedien. “İnan bana, zaten sana çok kızgınım. Sanırım seni ata binmek için kullanacağım gerçekten.” Gülümsemesi, Nynaeve’in derisinin karıncalanmasına sebep oldu. “Sanırım seni ata dönüştüreceğim. Burada oldukça mümkün. Bir at, bir fare, bir kurbağa...” Durdu ve dinledi. “...bir cırcırböceği. Ve ne zaman <em>Tel’aran’rhiod</em>’a gelsen at olacaksın. Ta ki, ben değiştirene kadar. Ya da bilgi sahibi bir başkası değiştirene kadar.” Yine sustu, neredeyse duygudaş görünüyordu. “Hayır, sana sahte umutlar vermek istemem. Artık o bağlamayı bilen dokuzumuz kaldık ve sen diğerlerinden birinin seni ele geçirmesini de istemezsin. Seni ne zaman buraya getirsem at olacaksın. Kendi eyerin ve gemlerin olacak. Yelelerini bile örerim.” Nynaeve’in örgüsü neredeyse kafasından sökülecekti. “O zaman da kim olduğunu hatırlayacaksın elbette. Sanırım binicilik hoşuma gidecek, ama senin hoşuna gideceğinden kuşkuluyum.” Moghedien derin bir nefes aldı ve elbisesi solgun ışıkta parıldayan bir şeye dönüştü; Nynaeve emin olamıyordu, ama ıslak kan rengi olabileceğini düşündü. “Semirhage’e benzememe sebep oluyorsun. Senin işini bitirmek iyi olacak, böylece tüm dikkatimi önemli meselelere çevirebileceğim. Sarı saçlı bebek seninle birlikte bu sirkte mi?”</p>

    <p>Nynaeve’in ağzındaki yoğunluk kayboldu. “Yalnızım, seni aptal...” Acı. Ayak bileklerinden omzuna dek dövülmüş ve bütün darbeler aynı anda gelmiş gibi. Tiz bir sesle haykırdı. Yine. Dişlerini sıkı sıkı kapamaya çalıştı, ama kendi sonsuz feryadı kulaklarını dolduruyordu. Ağlarken, ümitsizce bir sonraki darbeyi beklerken, gözyaşları yanaklarından aşağı utanç verici bir şekilde yuvarlanıyordu.</p>

    <p>“Yanında mı?” dedi Moghedien sabırla. “Beni, seni öldürmeye zorlayarak zamanımı harcama. Öldürmeyeceğim. Senelerce bana hizmet ederek yaşayacaksın. Senin acınası becerilerin, ben onları terbiye ettikten sonra bir işe yarayabilir. Seni terbiye ettikten sonra. Ama şimdi hissettiklerinin sevgi dolu bir okşama olduğunu düşünmene sebep olacak şeyler yapabilirim. Şimdi, sorumu yanıtla.”</p>

    <p>Nynaeve nefes almayı başardı. “Hayır,” diye sızlandı. “Tanchico’dan ayrıldıktan sonra bir adamla kaçtı. Dedesi olacak yaşta, ama paralı bir adamla. Kule’de olanları duyduk,” Moghedien’in bu kısmını bildiğinden emindi, “ve o geri dönmeye korktu.”</p>

    <p>Diğer kadın kahkaha attı. “Harika bir hikâye. İnsanın direncini kırmak konusunda Semirhage’in bu kadar sevdiği şeyin ne olduğunu anlıyorum. Ah, beni çok eğlendireceksin, Nynaeve al’Meara. Ama ilk önce, Elayne denen kızı bana getireceksin. Ona kalkan koyacaksın, bağlayacaksın ve ayaklarımın dibine bırakacaksın. Neden, biliyor musun? Çünkü <em>Tel’aran’rhiod</em>’da bazı şeyler uyanık dünyadakinden daha güçlüdür. İşte bu yüzden, seni ne zaman buraya getirsem parlak tüylü, beyaz bir kısrak olacaksın. Ve uyanık dünyada gerçekliğini koruyan yalnızca burada alınan yaralar değildir. Tepi de onlardan biridir. Kendi fikrin olduğunu düşünmeye başlamadan önce bir iki dakika düşünmeni istiyorum. Sanırım o kız senin arkadaşın. Ama onu bana bir evcil hayvan gibi getireceksin...” Aniden gümüş bir ok sağ göğsünün altından başını çıkarınca Moghedien çığlık attı.</p>

    <p>Nynaeve bırakılmış çuval gibi yere düştü. Düşüş, karnına çekiç indirilmiş gibi, ciğerlerinin tamamen boşalmasına sebep olmuştu. Nefes almaya çalışarak kaslarını oynamaya zorladı, acının içinden <em>saidar</em>’a uzanmaya çabaladı.</p>

    <p>Birgitte sendeleyerek doğrulurken sadağından bir başka ok aldı. “Git, Nynaeve!” Boğuk bir haykırıştı. “Uzaklaş!” Birgitte’in başı sallandı ve yayını kaldırırken gümüş ok titredi.</p>

    <p>Moghedien’in çevresindeki parıltı öyle arttı ki, kör edici güneşe sarınmış gibi görünmeye başladı.</p>

    <p>Gece Birgitte’in üzerine bir okyanus dalgası gibi kapandı, onu karanlığa sardı. Geçtiği zaman, yay yere yığılmış boş giysilerin üzerine düştü. Giysiler uçup giden sis gibi soldu ve geriye yalnızca ay ışığı altında parlayan yay ve oklar kaldı.</p>

    <p>Moghedien nefes nefese dizlerinin üzerine çöktü, iki eliyle göğsünden çıkan ok sapını kavradı. Çevresindeki parıltı soldu ve öldü. Sonra kadın da kayboldu ve gümüş ok biraz önce durduğu yere düştü. Kanla lekelenmişti.</p>

    <p>Nynaeve sonsuzluk gibi görünen bir süreden sonra elleri ve dizleri üzerinde doğrulmayı başardı. Ağlayarak Birgitte’in yayına doğru emekledi. Bu sefer gözyaşlarını çağıran acı değildi. Diz çökerek, çırılçıplak ve çıplaklığına aldırmadan yayı kavradı. “Üzgünüm,” diye hıçkırdı. “Ah, Birgitte, beni affet. Birgitte!”</p>

    <p>Bir gece kuşunun yaslı feryadı dışında yanıt gelmedi.</p>

    <p class="paragraf">Moghedien’in yatak odasının kapısı çarpılarak açılırken Liandrin ayağa fırladı. Seçilmiş sendeleyerek oturma odasına daldı. İpek iç etekliği kanla ıslanmıştı. Chesmal ve Temaile kadının iki yanına koştular, kollarını yakalayarak onu ayakta tuttular, ama Liandrin sandalyesinde kaldı. Diğerleri dışarıdaydı, Amador’dan ayrılmış bile olabilirlerdi, Liandrin bilmiyordu. Moghedien yalnızca dinleyenin bilmesini istediği şeyleri anlatırdı ve hoşlanmadığı soruları cezalandırırdı.</p>

    <p>“Ne oldu?” diye inledi Temaile.</p>

    <p>Moghedien’in kısa bakışı kadını durduğu yerde kızartabilirdi. “Şifa konusunda biraz yeteneğin var,” dedi Seçilmiş Chesmal’e çabucak. Dudakları kanla lekelenmişti ve daha fazlası gittikçe artan bir akıntı şeklinde ağzının köşesinden sızıyordu. “Yap. Şimdi, seni aptal!”</p>

    <p>Siyah saçlı kadın duraksamadan ellerini Moghedien’in başına koydu. Chesmal parıltıya sarınırken, Liandrin kendi kendine alayla gülümsedi; Chesmal’in düzgün yüzü endişeye boğulmuştu ve Temaile’in narin, tilkimsi hatları saf korku ve endişe ile çarpılmıştı. Ne kadar da sadıktılar. Nasıl da itaatkâr kucak köpekleriydiler. Moghedien parmak uçlarında yükseldi, başını arkaya attı; gözleri irileşti, sarsıldı, buza daldırılmış gibi nefesi açık ağzından hızla kaçtı.</p>

    <p>Birkaç saniye içinde bitti. Chesmal’i sarmalayan parıltı kayboldu ve Moghedien’in topukları mavi yeşil desenli halıya indi. Temaile’in desteği olmasa yere yıkılırdı. Şifa’nın yalnızca bir kısmı Güç’ten gelirdi; kalanı Şifa gören kişiden gelirdi. O kanamaya sebep olan hangi yaraysa, tamamen gitmişti, ama Moghedien haftalardır yatakta kalmış kadar zayıf olmalıydı. Kadın, onun yatak odası kapısına dönmesine yardım ederken Temaile’in kemerindeki altın-fildişi eşarbı çekip ağzını sildi. Zayıf ve sırtı dönük.</p>

    <p>Liandrin elinden geldiğince kuvvetle, kadının kendisine yaptığı şeylerden ne kadarını çözmüşse hepsiyle saldırdı.</p>

    <p>O bunu yaparken <em>saidar</em> Moghedien’i sel gibi doldurdu. Araya kalkan konulurken Liandrin’in Kaynak’la bağı solup gitti. Hava akışları onu havaya kaldırdı ve ahşap kaplı duvara öyle şiddetle çarptı ki, kadının dişleri takırdadı. Kolları ve bacakları açılmış, çaresizce orada asılı kaldı.</p>

    <p>Chesmal ve Temaile, neler olduğunu anlamamış gibi şaşkın şaşkın bakıştılar. Moghedien gelip Liandrin’in önünde dururken ona destek olmaya devam ettiler. Kadın hâlâ Temaile’in eşarbı ile ağzını silmekteydi. Moghedien yönlendirdi ve elbisesindeki kan karardı ve pul pul halıya döküldü.</p>

    <p>“S-sen yanlış anladın,” dedi Liandrin çılgınca. “Ben yalnızca iyi uyumanı sağlamak istedim.” Hayatında bir kez, sıradan insanların aksanına dönmek onu hiç rahatsız etmedi. “Ben yalnızca...” Bir Hava akışı dilini yakalar, dişlerinin arasından uzatırken boğulur gibi oldu. Kahverengi gözleri irileşti. Biraz daha baskı uygulansa...</p>

    <p>“Kopartayım mı?” Moghedien onun yüzünü inceliyordu, ama kendi kendine konuşur gibiydi. “Sanmıyorum. Al’Meara denen kadının Semirhage gibi düşünmeme sebep olması yazık. Aksi halde seni yalnızca öldürürdüm.” Aniden kalkanı bağladı, düğüm daha da karmaşıklaştı, öyle ki, Liandrin büklümleri ve dönüşleri tamamen kaçırdı. Ve düğüm bağlanmaya devam etti. “İşte,” dedi Moghedien sonunda, tatminkâr bir sesle. “Bunu çözebilecek birini bulmak için çok araman gerekecek. Ama aramaya fırsatın olmayacak.”</p>

    <p>Liandrin, Chesmal’in, sonra Temaile’in yüzlerine baktı, bir duygudaşlık izi, acıma, herhangi bir şey aradı. Chesmal’in gözleri soğuk ve sertti; Temaile’inkiler parlıyordu ve kadın dilinin ucunu dudaklarına dokundurup gülümsedi. Bu dostça bir gülümseme değildi.</p>

    <p>“Tepi hakkında bir şeyler öğrendiğini düşündün,” diye devam etti Moghedien. “Sana biraz daha öğreteyim.” Bir an Liandrin ürperdi, Moghedien’in gözleri görüş alanını, sesi kulaklarını, kafasını doldurdu. “Yaşa.” An geçti ve Seçilmiş gülümserken, Liandrin’in yüzünde boncuk boncuk ter damlaları belirdi. “Tepinin sınırları vardır, ama insanın en derin düşüncelerinde yapmak istediği şey emredilince, etkisi ömür boyu sürer. Yaşayacaksın. Canına kastetmeyi ne kadar istersen iste. Ve isteyeceksin de. Gecelerce, ölüm dileyerek ağlayacaksın.”</p>

    <p>Liandrin’in dilini tutan akış yok oldu ve kadın yutkunarak konuşmaya başladı. “Lütfen, Büyük Hanım, yemin ederim kastettiğim...” Moghedien’in tokadı ile başı çınladı ve gözlerinin önünde gümüşsü kara benekler dans etmeye başladı.</p>

    <p>“Bir şeyi... fiziksel yollarla... yapmanın cazibesi... var,” diye nefes verdi kadın. “Biraz daha yalvarmak ister misin?”</p>

    <p>“Lütfen, Büyük Hanım...” İkinci tokat saçlarını savurdu.</p>

    <p>“Biraz daha?”</p>

    <p>“Lütfen...” Üçüncüsü neredeyse çenesini yerinden çıkaracaktı. Yanağı yanıyordu.</p>

    <p>“Bundan daha yaratıcı olamayacaksan dinlemeyeceğim. Sen dinleyeceksin. Senin için planladıklarıma Semirhage bile bayılırdı bence.” Moghedien’in gülümsemesi neredeyse Temaile’inki kadar karanlıktı. “Yaşayacaksın, yalıtılmış olarak değil, kalkanını çözecek birini bulabilirsen tekrar yönlendirebileceğini bilerek. Ama bu yalnızca başlangıç. Yeni bir bulaşıkçı kız Evon’un hoşuna giderdi, ama eminim Arene denen kadın kocasıyla senin hakkında uzun konuşmalar yapmak isteyecek. Neden, arkadaşlığından o kadar hoşlanacaklar ki, gelecek seneler boyunca evin dışını göreceğinden kuşkuluyum. Bana sadakatle hizmet etmiş olduğunu dileyerek geçecek uzun seneler.”</p>

    <p>Liandrin, “hayır” ve “lütfen” sözcüklerini şekillendirerek başını iki yana salladı; o kadar şiddetle ağlıyordu ki, sözcükleri söyleyemiyordu.</p>

    <p>Moghedien başını Temaile’ye çevirerek, “Bu kadını onlar için hazırla,” dedi. “Ve söyle onlara, onu öldürmeyecekler ve sakatlamayacaklar. Daima <em>kaçabileceğine</em> inanmasını istiyorum. Boşuna umut bile hayatta kalıp acı çekmeye devam etmesini sağlar.” Chesmal’in kolunda döndü ve Liandrin’i duvara yapıştıran akışlar kayboldu.</p>

    <p>Bacakları saman gibi bükülüverdi ve Liandrin halının üzerine yığıldı. Yalnızca kalkan kalmıştı; onu boşuna döverek Moghedien’in peşinden süründü, perişan şekilde ağlayarak iç etekliğinin uçlarını yakalamaya çalıştı. “Lütfen, Büyük Hanım.”</p>

    <p>“Bir sirkle beraberler,” dedi Moghedien Chesmal’e. “Onca arayış ve onları kendim bulmak zorunda kalıyorum. Bir sirki bulmak zor olmasa gerek.”</p>

    <p>“Sadakatle hizmet edeceğim,” diye ağladı Liandrin. Korku kaslarını suya çeviriyordu; yetişecek kadar hızlı sürünemiyordu. Kadınlar, peşlerinden sürünen Liandrin’e bakmadılar bile. “Bağla beni, Büyük Hanım. İstediğini yap. Sadık köpeğin olayım!”</p>

    <p>“Kuzeye giden pek çok sirk var,” dedi Chesmal. Başarısızlığını unutturma hevesi sesini dolduruyordu. “Ghealdan’a gidiyorlar, Büyük Hanım.”</p>

    <p>“O zaman Ghealdan’a gitmeliyim,” dedi Moghedien. “Hızlı atlar alacaksın ve peşimden...” Yatak odasının kapısı cümlenin kalanı üzerine kapandı.</p>

    <p>“Sadık köpeğin olayım,” diye hıçkırdı Liandrin, halının üzerinde bir yığın gibi kalakalarak. Başını kaldırdı, gözlerini kırpıştırdı ve Temaile’in kollarını ovalayarak ve gülümseyerek seyretmekte olduğunu gördü. “Onu alt edebilirdik, Temaile. Üçümüz birlikte...”</p>

    <p>“<em>Üçümüz</em> mü?” Temaile kahkaha attı. “Sen şişko Evon’u bile alt edemezdin.” Liandrin’e bağlanan kalkanı incelerken gözleri kısıldı. “Yalıtılmıştan farkın yok.”</p>

    <p>“Dinle. Lütfen.” Liandrin boğazını temizlemeye çalışarak sertçe yutkundu, ama çılgınca konuşmaya devam ederken sesi aciliyetten yanıyormuş gibi hâlâ boğuktu. “Seçilmişler arasında ayrılıklar olması gerektiğini konuşmuştuk. Moghedien bu şekilde saklanıyorsa, diğer Seçilmişlerden de saklanıyor olmalı. Onu ele geçirip onlara teslim edebilirsek nasıl yerlere getirileceğimizi bir düşün. Krallar ve kraliçelerin üzerine yükseltiliriz. Kendimiz Seçilmiş olabiliriz!”</p>

    <p>Çocuk yüzlü kadın bir an, mutlu, harika bir an boyunca düşündü. Sonra başını iki yana salladı. “Sen gözlerini ne kadar yükseğe dikmen gerektiğini hiç bilemedin. ‘Güneşe uzanan yanar.’ Hayır, ben çok yükseğe uzanıp yanmak istediğimi hiç sanmıyorum. Ben bana denileni yapacağım ve seni Evon için yumuşatacağım.” Aniden dişlerini göstererek gülümsedi. Neredeyse kurt gibi görünüyordu. “Sen sürünerek gidip ayaklarını öpünce ne kadar şaşıracak.”</p>

    <p>Temaile daha başlamadan, Liandrin çığlık atmaya başladı.</p>
  </div>
</body>
</html>
