<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="54. Caemlyn’e">54<br />
    Caemlyn’e</h1>

    <p>Rand, Sulin önderliğinde beş yüz Kız ile birlikte Kraliyet Sarayı’na döndü. Bael ön kapıların arkasındaki büyük avluda Gök Gürültüsünde Yürüyenler, Kara Gözler, Su Arayıcılar ve başka her topluluktan adamlarla bekliyordu. Sayıları avluyu dolduruyor, sarayın her kapısından, hatta en küçük hizmetkâr geçidinden saraya taşıyordu. Bazıları alçak pencerelerden izliyor, dışarı çıkma sıralarını bekliyorlardı. Avluyu çevreleyen taş balkonlar boştu. Tüm avluda Aiel olmayan tek bir adam bekliyordu; Aieller toplandığında Tearlılar ve Cairhienliler, özellikle de Cairhienliler uzak dururdu. İstisna olan adam, saraya giden geniş, gri basamaklarda, Bael’in arkasında duruyordu. Kızıl sancağı direğinden gevşekçe sarkan Pevin; Aiellerle çevrili olmasına rağmen adamın yüzünde, başka zamanlarda olduğundan farklı bir ifade yoktu.</p>

    <p>Rand’ın eyerinin arkasında oturan Aviendha ona sıkı sıkı tutunuyor, göğüsleri delikanlının sırtına yaslanıyordu. Bu durum, Rand attan inene kadar sürdü. Rıhtımlarda, kızla bazı Bilgeler arasında, Rand’ın duyması için düşünülmemiş bazı konuşmalar geçmişti.</p>

    <p><em>“Işık’la git,” dedi Amys, Aviendha’nın yüzüne dokunarak. “Ve onu yakından koru. Ona ne kadar çok şeyin bağlı olduğunu unutma.”</em></p>

    <p><em>“İkinize de çok şey bağlı,” dedi Bair Aviendha’ya. Hemen hemen aynı anda Melaine sinirle konuştu: “Şimdiye dek başarmış olsaydın çok daha kolay olurdu.”</em></p>

    <p><em>Sorilea hıhladı. “Benim zamanımda Kızlar bile erkekleri nasıl idare edeceklerini bilirlerdi.”</em></p>

    <p><em>“Bildiğinizden daha başarılı oldu,” dedi Amys onlara. Aviendha başını iki yana salladı; diğer kadını susturmak için elini kaldırırken, gül ve dikenli bilezik üst kolundan aşağı kaydı, ama Amys kızın yarım yamalak itirazlarının üzerinden devam etti. “Onun bize söylemesi için bekledim, ama madem söylemiyor...” O sırada Rand’ın üç metre ötede, elinde Jeade’en’in dizginleri ile durduğunu gördü ve birden sustu. Aviendha dönüp Amys’in neye baktığına baktı; Rand’ı gördüğünde yüzü kıpkırmızı kesildi, sonra öyle anilikle soldu ki, güneşle esmerleşmiş yanakları bile solgun göründü. Dört Bilge gözlerini düz, okunmaz ifadelerle Rand’a diktiler.</em></p>

    <p><em>Asmodean ve Mat atlarını çekerek arkasından yaklaştılar. “Kadınlar bu bakışı beşikte mi öğreniyor?” diye mırıldandı Mat. “Anneleri mi öğretiyor onlara? Burada biraz daha kalacak olursa yüce</em> Car’a’carn<em>’ın kulakları kavrulacak.</em>”</p>

    <p>Rand başını iki yana sallayarak, aşağı kaymak için bacağını atın üzerinden aşırmış olan Aviendha’ya uzandı ve kızı benekli atın sırtından kaldırdı. Bir an onu belinden tutarak berrak, mavi yeşil gözlerine baktı. Kız bakışlarını kaçırmadı ve yüz ifadesi hiç değişmedi, ama elleri delikanlının önkollarını hafifçe sıktı. Nasıl bir başarı elde etmesi gerekiyordu? Rand onun Bilgeler adına casusluk etmekle görevlendirilmiş olduğunu sanıyordu, ama kız Rand’ın Bilgelerden sakladığı herhangi bir konuda soru sormamışsa, bunun sebebi Rand onlardan sır sakladığı için duyduğu açık öfke idi. Asla sinsice davranmamış, asla ağzından bir şey koparmaya çalışmamıştı. Belki sopayla girişmişti, ama asla ağzından bir şey koparmaya çalışmamıştı. Rand onun Colavaere’in genç kadınlarından biri gibi olması olasılığını düşünmüştü, ama yalnızca bu düşüncenin kafasından geçmesi için gereken kısa süre boyunca. Aviendha asla bu şekilde kullanılmasına izin vermezdi. Dahası, izin vermişse bile, tadına bir kez baktırmak ve ondan sonra bir öpücüğü bile esirgemek, delikanlının onu dünyanın diğer yarısına kadar kovalamasını sağlamak değildi bunu yapmanın yolu. Kız, onun önünde soyunmak konusunda kayıtsız davranıyorsa, Aiel âdetleri farklıydı. Rand’ın rahatsızlığı onu tatmin ediyorsa, büyük olasılıkla harika bir espri olduğunu düşündüğü içindi. O zaman, hangi konuda başarılı olduğu düşünülüyordu? Çepeçevre entrikalar. Herkes entrika mı çeviriyordu? Kadınların gözlerinde kendi yüzünü görebiliyordu. Kıza o gümüş kolyeyi kim vermişti?</p>

    <p>“Koklaşmayı her erkek kadar severim,” dedi Mat, “ama sizce çok fazla seyirci yok mu?”</p>

    <p>Rand, Aviendha’nın belini bıraktı, ama kızdan daha çabuk değil. Kız başını eğdi, ata binmenin üstünü başını ne kadar dağıttığı hakkında mırıldanarak eteğiyle uğraşmaya başladı, ama Rand onun yanaklarının kızardığını görmeden önce değil. Eh, onu utandırmak istememişti.</p>

    <p>Kaşlarını çatıp, avluda göz gezdirerek, “Kaç kişi alabileceğimi bilmediğimi söylemiştim, Bael,” dedi. Kızlar kapılardan arkaya, rampaya kadar yayıldığından, avluda kıpırdayacak yer yoktu. Her topluluktan beş yüz kişi demek, altı bin Aiel demekti; içerideki koridorlar tıka basa dolu olmalıydı.</p>

    <p>Uzun boylu Aiel şefi omuzlarını silkti. Oradaki başka her Aiel gibi onun <em>shoufa</em>’sı da başına sarılmıştı ve peçesini kaldırmaya hazırdı. Adam başına kırmızı bant takmamıştı, ama kalanların en az yarısının alnında birer siyah beyaz disk var gibiydi. “Seni takip edebilen her mızrak edecek. İki Aes Sedai yakında gelir mi?”</p>

    <p>“Hayır.” Aviendha’nın, onun dokunmasına bir daha izin vermeme vaadini yerine getirmesi iyiydi. Lanfear hangisinin Aviendha olduğunu bilmediği için onu ve Egwene’i öldürmeye çalışmıştı. Kadere nasıl öğrenmişti de ona anlatmıştı? Fark etmez. Lan haklıydı. Ona çok fazla yaklaşan kadınlar acı ya da ölüm buluyordu. “Gelmeyecekler.”</p>

    <p>“Irmağın orada... sorun... hikâyeleri duyuldu.”</p>

    <p>“Büyük bir zafer, Bael,” dedi Rand bitkinlik içinde. “Ve çok onur kazanıldı.” <em>Ama ben kazanmadım.</em> Pevin Bael’in yanından geçip geldi ve omzunda Rand’ın sancağı ile arkasında durdu. Dar, yaralı yüzü tamamen boştu. “Tüm saray biliyor mu?” diye sordu Rand.</p>

    <p>“Ben duydum,” dedi Pevin. Çenesi daha fazla söz bulmak için oynadı. Rand onun yamalı, köylü ceketi yerine iyi, kırmızı yünden bir başkasını bulmuştu ve adam üzerine göğsünün iki yanında tırmanan Ejder şekilleri işletmişti. “Sizin gidiyor olduğunuzu. Bir yere.” Hikâyesinin tamamı bu kadardı.</p>

    <p>Rand başını salladı. Sarayda söylentiler, gölgedeki mantarlar gibi büyüyordu. Ama Rahvin öğrenmediği sürece önemi yoktu. Kiremit çatıları ve kulelerin tepelerini taradı. Kuzgun yok. Adamların onları öldürdüğünü duymuş olmasına rağmen, bir süredir hiç kuzgun görmemişti. Belki de artık ondan kaçınıyorlardı. “Hazır bekleyin.” Boşluk’ta, duygusuzlukta yüzerek <em>saidin</em>’i kavradı.</p>

    <p>Basamakların dibinde kapı açıldı, ilk önce parlak bir çizgi belirdi, sonra çizgi <em>döndü,</em> dört adım genişliğinde bir delikten karanlığa açıldı. Aiellerden tek bir mırıltı gelmedi. Arkasındakiler isli camdan görür gibi görüyor olmalıydı onu, havada puslu bir pırıltı gibi, ama o taraftan, saray duvarlarından birine girmeye çalışmaktan farkı olmazdı. Yandan, en yakındakiler kapıyı uzun, gergin bir saç teli gibi görebilirlerdi.</p>

    <p>Rand ancak dört adım yapabiliyordu. Tek başına bir adamın yapabileceklerinin bir sınırı olduğunu söylüyordu Asmodean; hep sınırlar var gibiydi. İçinize çektiğiniz saidin miktarı önemli değildi. Aslında Tek Güç’ün kapılarla pek ilgisi yoktu; yalnızca yapılışında işe yarıyordu. Ötede, başka bir şey vardı. Bir düşün düşü, demişti Asmodean.</p>

    <p>Avludan alınmış gibi görünen döşeme taşının üzerine adım attı, ama burada gri kare mutlak karanlığın ortasında duruyordu ve her yönde hiçlik uzandığı hissi vardı. Hiçlik, sonsuza kadar. Gece gibi değildi. Rand kendini ve taşı mükemmel bir biçimde görebiliyordu. Ama başka her şey, başka her yer karanlıktı.</p>

    <p>Platformu ne kadar genişletebileceğini görmenin zamanı gelmişti. Düşünce ile, tüm taşlar aynı anda belirdi ve avluyu santimi santimine kopya etti. Rand daha da geniş olduklarını hayal etti. Aynı hızla, gri taşlar göz görebildiğince uzandı. Rand irkilerek, çizmelerinin ayaklarının altında taşa batmaya başladığını fark etti; taş farklı görünmüyordu, ama çamur gibi yavaşça batıyor, çizmelerinin üzerine sızıyordu. Telaşla her şeyi dışarıdaki avlu boyutuna geri getirdi... bu kadarı katı kalmıştı... sonra taş sıralarını teker teker artırmaya başladı. Platformu ilk denediğinden çok da geniş yapamadığını görmesi fazla zaman almadı. Taş hâlâ iyi görünüyordu, ayaklarının altında batmıyordu, ama eklediği ikinci sıra... maddesel değilmiş gibi gelmişti, sanki yanlış bir adımda çatlayacak ince bir kabuk gibi. Bu şey ancak bu kadar geniş yapılabildiğinden olabilir miydi? <em>Kendi sınırlarımızı kendimiz koyarız.</em> Düşünce, şaşırtıcı bir şekilde bir yerlerden kayıp gelmişti. <em>Ve onları hakkımız olduğundan daha uzağa koyarız.</em></p>

    <p>Rand ürperdiğini hissetti. Boşluk’ta, başka birinin ürperdiğini hissetmek gibiydi. Lews Therin’in hâlâ içinde olduğunu hatırlaması iyi olacaktı. Rahvin’le yüzleştiği sırada kendi hâkimiyeti için savaşa girişmemeye dikkat etmeliydi. Bu olmasa yapabileceği... Hayır. Rıhtımda olan olmuştu; kafasını karıştırmasına izin vermeyecekti.</p>

    <p>Platformun en dışarıda kalan sıralarını yok etti ve döndü. Bael, ötedeki merdivenin dibinde, gün ışığına açılan dev, kare bir kapı gibi görünen şeyin arkasında bekliyordu. Yanındaki Pevin gördükleri karşısında Aiel şefinden daha fazla rahatsız olmuşa benzemiyordu, yani hiç rahatsız olmuşa benzemiyordu. Pevin sancağı, gözünü kırpmadan, Rand’ın gittiği her yere taşırdı, hatta Kıyamet Çukuru’na kadar. Mat şapkasını arkaya itip başını kaşıdı, sonra yine öne çekti ve kafasının içindeki zarlar hakkında bir şeyler mırıldandı.</p>

    <p>“Etkileyici,” dedi Asmodean sessizce. “Çok etkileyici.”</p>

    <p>“Onu başka zaman pohpohla, arpçı,” dedi Aviendha.</p>

    <p>Ama ayağını koyduğu yere değil, Rand’a bakarak, ilk adım atan o oldu. Onun yüzü dışında hiçbir şeye bakmadan yanına kadar geldi. Ama yanına vardığı zaman hızla döndü, şalını dirseklerine indirdi ve karanlığı inceledi. Bazen kadınlar Yaratıcı’nın yaptığı her şeyden daha tuhaf oluyorlardı.</p>

    <p>Bael ve Pevin hemen arkasından geldiler; sonra Asmodean bir eli arp çantasının sapını göğsüne bastırarak, diğeri bembeyaz boğumlarla kılıcının kabzasını kavrayarak yaklaştı; Mat şişine şişine, ama biraz gönülsüzce ve kendi kendine tartışıyormuş gibi görünerek adım attı. Kadim Lisan’da homurdanıyordu. Sulin ardından gelen ilk kişi olma onurunu elde etti, ama kısa süre sonra kalabalık akın etti; yalnızca Mızrağın Kızları değil, <em>Tain Shari,</em> yani Gerçek Kanlar ve <em>Far Aldazar Din,</em> yani Kartalın Kardeşleri; Kızıl Kalkanlar ve Şafakta Koşanlar, Taş Köpekler, Hançer Eller, her topluluktan temsilciler taşların üzerini doldurdu.</p>

    <p>Sayıları artarken Rand kapıdan uzağa ilerledi. Aslında nereye gittiğini görmesine gerek yoktu, ama o görmek istiyordu. Aslında, diğer uçta kalabilir ya da bir kenara çekilebilirdi; burada yön kararsızdı; hangi yönü seçerse seçsin, doğru düzgün yapabilirse Caemlyn’e gideceklerdi. Ve yanlış yaparsa, sonsuz karanlığa.</p>

    <p>Bael, Sulin ve elbette Aviendha dışında, Aieller Rand, Mat, Asmodean ve Pevin’in çevresinde biraz boşluk bıraktılar. “Kenarlardan uzak durun,” dedi Rand. En yakındaki Aieller otuz santim gerilediler. <em>Shoufa</em> sarılı başların ötesini göremiyordu. “Doldu mu?” diye seslendi. Bu şey gitmek isteyenlerin yarısını taşıyor olabilirdi, ama daha fazlasını almazdı. “Doldu mu?”</p>

    <p>“Evet,” dedi bir kadın sesi sonunda, gönülsüzce... Rand Lamelle gibi geldiğini düşündü... ama kapı tarafında hâlâ bir hareketlilik vardı. Aieller bir kişi için daha yer olduğundan emin olmalıydı.</p>

    <p>“Yeter!” diye bağırdı Rand. “Daha fazlası gelmesin! Kapıdan uzaklaşın! Herkes uzak dursun!” Seanchan mızrağına olanların canlı ete de olmasını istemiyordu.</p>

    <p>Bir duraklama, sonra, “Temiz.” Lamelle’di gerçekten. Rand son bakırına, Enaila ve Somara’nın da orada bir yerde olduğuna iddiaya girebilirdi.</p>

    <p>Kapı yan döner gibi oldu, inceldi ve son bir ışık çakması ile kayboldu.</p>

    <p>“Kan ve küller!” diye mırıldandı Mat, tiksinti içinde mızrağına dayanarak. “Bu lanet Yollar’dan da kötü!” Bu Asmodean’dan şaşkın bir bakış, Bael’den düşünceli bir bakış kazandı. Mat fark etmedi; dik dik karanlığa bakmakla fazla meşguldü.</p>

    <p>Hareket hissi yoktu, Pevin’in taşıdığı sancağı dalgalandıracak esinti yoktu. Kıpırtısız duruyor da olabilirlerdi. Fakat Rand öyle olmadığını biliyordu; gittikleri yerin yaklaştığını hissediyordu sanki.</p>

    <p>“Onun çok yakınında ortaya çıkarsan sezer.” Asmodean dudaklarını yaladı ve bakışlardan kaçındı. “En azından, ben öyle duydum.”</p>

    <p>“Nereye gittiğimi biliyorum,” dedi Rand. Çok yakına değil. Ama çok uzağa da değil. Noktayı çok iyi hatırlıyordu.</p>

    <p>Hareket yok. Sonsuz karanlık ve ortasında asılı onlar. Hareketsiz. Belki yarım saat geçti.</p>

    <p>Aieller arasında hafif bir kıpırdanma oldu.</p>

    <p>“Ne oldu?” diye sordu Rand.</p>

    <p>Platformdan mırıltılar geldi. “Biri düştü,” dedi sonunda yakındaki iri bir adam. Rand onu tanıdı. Meciar. <em>Cor Darei</em> idi. Gece Mızrağı. Başında kırmızı bant vardı.</p>

    <p>“Şeylerden biri değil, değil mi...” diye başladı Rand, sonra Sulin’in ifadesiz gözlerle bakmakta olduğunu gördü.</p>

    <p>Dönüp karanlığa baktı, duygusuz Boşluk’a bir öfke bulaşmıştı. Demek Kızlardan biri düşerse onun için fark etmemesi gerekiyordu, öyle mi? Fark ediyordu. Sonsuz karanlıkta düşmek. Açlık, susuzluk ya da korkudan dolayı ölüm gelmeden önce delilik mi gelecekti? O düşüşte, bir Aiel bile sonunda yürek durdurmaya yetecek korku bulurdu. Rand öyle umuyordu; diğerinden daha acısız olurdu.</p>

    <p><em>Yak beni, o kadar gurur duyduğum sertliğe ne oldu? Bir Kız ya da bir Taş Köpek, mızrak mızraktır.</em> Fakat düşünmek öyle kılmıyordu. <em>Sert olacağım!</em> Kızların diledikleri yerde mızrak dansı yapmasına izin verecekti. Yapacaktı. Ve ölen her birinin adını öğrenmeye çalışacağını biliyordu; her isim ruhunda bir başka hançer yarası olacaktı. Sert olacağım. <em>Işık bana yardım etsin, öyle olacağım. Işık bana yardım etsin.</em></p>

    <p>Görünürde kıpırtısız, karanlıkta asılı duruyorlardı.</p>

    <p>Platform durdu. Daha önce hareket ettiklerini bildiği gibi, bunu da nereden bildiğini bilmek zordu, ama biliyordu.</p>

    <p>Yönlendirdi ve kapı, Cairhien’deki avluda açıldığı gibi açıldı. Güneşin açısı hemen hemen hiç değişmemişti, ama burada, sabahın ilk ışıkları taş döşeli bir yolda parlıyordu. Susuzluktan ölmüş otlar ve yabançiçekleri ile leke leke bir yamaç yükseliyor, iki boy ya da daha yüksek bir taş duvarda son buluyordu. Taşlar öyle kaba işlenmişti ki, neredeyse doğal görünüyordu. Duvarın üzerinden Andor Kraliyet Sarayı’nın altın kubbelerini, esinti ile dalgalanan Beyaz Aslan sancakları taşıyan birkaç beyaz kuleyi görebiliyordu. Duvarın diğer yanında, Elayne ile ilk karşılaştığı bahçe vardı.</p>

    <p>Boşluk’un dışında suçlarcasına bakan mavi gözler, Tear’da çalınmış birkaç öpücüğün anısı, kızın yüreğini ve ruhunu Rand’ın ayaklarının dibine seren bir mektubun ve Egwene tarafından iletilen aşk itirafı mesajlarının anısı süzüldü. Aviendha’yı, kardan kulübede geçirdikleri o geceyi öğrense ne derdi? Buz gibi bir tavırla Rand’ı reddeden, bir kraliçenin bir domuz çobanını karanlığa mahkûm eden bir başka mektubun anısı. Fark etmezdi. Lan haklıydı. Ama Rand istiyordu ki... Neyi? Kimi? Mavi gözleri mi, yeşil gözleri mi, yoksa koyu kahverengi gözleri mi? Belki onu seven, belki bir türlü karar veremeyen Elayne’i mi? Dokunmasına izin vermediği şeylerle ona sataşan Aviendha’yı mı? Ona gülen, onun yün kafalı bir aptal olduğunu düşünen Min’i mi? Hepsi Boşluk’un sınırlarında çaktı. Rand görmezden gelmeye, bir başka mavi gözlü kadının anılarından kaynaklanan ıstırabı duymazdan gelmeye çalıştı. Uzun zaman önce, bir saray koridorunda ölü yatan bir kadın.</p>

    <p>Aieller, Bael’in arkasından dışarı fırlar, peçelerini takar, sağa sola yayılırken orada beklemesi gerekti. Platformu koruyan kendi varlığıydı; o kapıdan dışarı adım atar atmaz kaybolacaktı. Aviendha Pevin kadar sakinlik içinde bekliyordu, ama zaman zaman başını uzatıp sokağın bir ya da diğer yönüne doğru kaşlarını çatıyordu. Asmodean kılıcına elliyordu ve solukları çok sıklaşmıştı; Rand, adamın o şeyi kullanmayı bilip bilmediğini merak etti. Mat, kötü anılar kafasına üşüşmüş gibi, duvara bakıyordu. O da bir kez bu yoldan saraya girmişti.</p>

    <p>Son peçeli Aiel de yanından geçti ve Rand diğerlerinin çıkmasını işaret etti, sonra onları takip etti. Kapı kayboldu ve onu ihtiyatlı Kızlardan oluşan geniş bir halkanın ortasında bıraktı. Aieller kıvrımlı yolda koşuyorlardı... tepenin hatlarını takip ediyordu yol; İç Şehir’in tüm yolları arazinin kıvrımlarını takip ediyordu. Aieller alarm verebilecek herhangi birini bulup güvene almak için koşarak dönemeçlerde kayboldu. Daha fazlası yamaçtan yukarı tırmanıyordu ve bazıları küçük el ve ayak dayanaklarını kullanarak duvara tırmanmaya başlamıştı bile.</p>

    <p>Rand aniden bakakaldı. Solunda yol aşağı eğimleniyor ve kıvrılarak gözden kayboluyordu. Eğim, sabah güneşi altında yüz değişik renkte kıvılcımlanan kiremitlerle örtülü kulelerin ötesini, çatıların arkasındaki İç Şehir’in sayısız parkından birini görmesine izin veriyordu. Park, beyaz yürüyüş yolları ve anıtları ile, bu açıdan bakınca, bir aslan başına benziyordu. Sağında sokak biraz yükselip kıvrılıyordu. Külahlarla sona eren daha fazla kule ve muhtelif şekillere sahip kubbe çatıların üzerinde pırıldıyordu. Aieller sokağı doldurmuş, açılarak saraydan uzaklaşan yan sokaklara yayılmışlardı. Aieller, başka kimse yoktu. Sarayın bu kadar yakınında bile, güneş insanların dışarı çıkıp işlerinin peşinde koşturmaya başlamasını gerektirecek kadar yükselmişti.</p>

    <p>Bir kâbus gibi, yukarıdaki duvar yarım düzine yerde dışarı devrildi. Aieller ve taşlar, hâlâ tırmanmakta olanların üzerine yıkıldı. Daha o sıçrayan, kayan taş parçaları sokağa ulaşmadan, açıklıklarda Trolloclar belirdi, kullandıkları ağaç kalınlığındaki koçbaşlarını bıraktılar ve tırpan kıvrımlı kılıçlarını savurmaya başladılar... kazıklı balta, dikenli mızrak kullanan daha fazlası belirdi. Omuzlarında ve dirseklerinde çiviler bulunan dev insan şekilleri. Havyan burunları, gagalar, boynuzlar, tüyler ile çarpılmış dev insan yüzleri yamaçtan aşağı atıldı. Myrddraaller, gece yarısı rengi yılanlar gibi ortalarındaydı. Sokak boyunca, uluyan Trolloclar ve sessiz Myrddraaller kapılardan döküldü, pencerelerden atladı. Bulutsuz gökyüzünden yıldırım düştü.</p>

    <p>Rand, Ateş ve Hava’yı karşılamak için Ateş ve Hava ördü ve yıldırımın düşüşü ile yarışan bir kalkan ağır ağır yayıldı. Fazla yavaş. Bir şimşek kalkana tam tepesinde indi, kör edici bir parıltı ile parçalandı, ama diğerleri yere düştü ve çevresindeki hava onu yere yıkarken Rand’ın saçları diken diken oldu. O anda örgüyü kaybetti, neredeyse Boşluk’u da kaybediyordu, ama hâlâ kıvılcımlı ışıkla dolu gözleri ile göremediği, ama en azından hâlâ dövdüğünü hissettiği yıldırımlara karşı kalkanı yaydı. Yıldırımlar ona ulaşmaya çalışıyordu, fakat bu değişebilirdi. Cebindeki <em>angreal</em> aracılığı ile <em>saidin</em> çekerek kalkanı, İç Şehrin yarısını kapladığından emin olana kadar ördü, sonra bağladı. O ayağa kalkarken görme yetisi geri döndü. Başta gözleri sulanıyor, acıyordu. Hızlı hareket etmek zorundaydı. Rahvin burada olduğunu biliyordu. Onun...</p>

    <p>Şaşırtıcı ölçüde az zaman geçmiş gibiydi. Rahvin kendi adamlarından ne kadarını öldürdüğüne aldırmamıştı. Yamaçtaki sersemlemiş Trolloclar ve Myrddraaller, Kızların ellerindeki mızraklar ile düşüyordu. Kızların çoğu da sallanarak hareket ediyordu. Bazı Kızlar, Rand’ın en yakınındakiler, fırlatıldıkları yerden doğruluyorlardı ve Pevin kırmızı sancağın direğine tutunarak, bacakları açık, ayakta duruyordu. Yaralı yüzü hâlâ taş kadar boştu. Daha fazla Trolloc yukarıdaki duvardaki boşluklardan aşağı kayıyordu ve her yönde sokaklar savaş gürültüsüyle doluydu, ama Rand’ı ilgilendirdiği kadarıyla, sanki başka bir ülkeydi.</p>

    <p>İlk salvoda birden fazla şimşek vardı, ama hepsi ona yöneltilmemişti. Mat’in dumanlar tüten çizmeleri, Mat’in kendisinin sırtüstü yattığı yerden yarım düzine adım ötede yatıyordu. Mızrağının kara sapından da duman bulutları yükseliyordu, ceketinden, hatta gömleğinden fırlamış, onu bir erkeğin yönlendirmesinden korumayan gümüş tilki başı madalyondan. Asmodean kıvrılmış bir kömür yığınıydı, ancak hâlâ sırtında duran arp çantasından tanınabiliyordu. Ve Aviendha... Lekesizdi, uzanmış, dinleniyor olabilirdi... eğer gözünü kırpmadan güneşe bakarak dinlenebilirse.</p>

    <p>Rand eğilip kızın yanağına dokundu. Şimdiden soğumaya başlamıştı. Ele... ele et gibi gelmiyordu.</p>

    <p>“RAAAAHVIIIIN!”</p>

    <p>Bu sesin kendi boğazından çıkmış olması Rand’ı biraz şaşırttı. Sanki kendi kafasının derinliklerinde bir yerde oturuyordu, çevresindeki Boşluk öncekinden de engin, öncekinden de boş geliyordu. <em>Saidin</em> içini kasıp kavuruyordu. Onu kavurup yok etse de umurunda değildi. Leke her şeye sızıyor, her şeyi karartıyordu. Rand’ın umurunda değildi.</p>

    <p>Üç Trolloc Kızları aştı, kıllı ellerinde büyük, kazıklı baltaları ve tuhaf şekilde çengelli mızrakları ile, aşırı insan bakışlarını ona dikerek, görünüşte zarar görmemiş gibi durdular. Yabandomuzu burunlu olanı sırtında Enaila’nın mızrağı ile devrildi. Kartal gagalı ve ayı burunlu olanlar, biri çizmeli ayaklar, diğeri pençeler üzerinde, ona doğru atıldılar.</p>

    <p>Rand, gülümsediğini hissetti.</p>

    <p>İki Trolloc’tan ateş patladı, her gözenekten bir alev, kara zırhlarının içinden fışkırdı. Ağızları çığlık atmak için açılırken, durdukları yerde bir kapı açıldı. Kanlı yanları yanmaya devam ederken, temiz bir şekilde bölünmüş Trolloclar düştüler, ama Rand açıklığa bakıyordu. Karanlığa değil, aslan oymalı taş panelleri ile büyük, sütunlu bir salona. Siyah saçlarının şakakları kırlaşmış iri bir adam, şaşkınlık içinde yaldızlı tahtından kalktı. Bazıları lord gibi giyinmiş, bazıları göğüs zırhları içinde yarım düzine adam, dönüp efendilerinin neye baktığına baktılar.</p>

    <p>Rand onları fark etmedi bile. “Rahvin,” dedi. Ya da biri, dedi. O kimin konuştuğundan emin değildi.</p>

    <p>Önden ateş ve şimşek göndererek kapıdan geçti ve kapı arkasından kapandı. Rand ölümdü.</p>

    <p class="paragraf">Nynaeve, kesesindeki, kehribar uyuyan kadına Ruh akışı yönlendirirken öfkesini korumakta güçlük çekmiyordu. Bu sabah, görülmeyen gözler hissi bile öfkesini aşıp ona dokunamıyordu. Siuan önünde, <em>Tel’aran’rhiod</em>’daki Salidar caddesinde duruyordu. Sokak onlar, birkaç sinek ve durup merakla baktıktan sonra koşmaya devam eden bir tilki dışında boştu.</p>

    <p>“Yoğunlaşmalısın,” diye havladı Nynaeve. “İlk seferinde bundan daha fazla kontrol sahibiydin. Yoğunlaş!”</p>

    <p>“<em>Yoğunlaşıyorum,</em> seni aptal kız!” Siuan’ın sade mavi elbisesi aniden ipek oldu. Yedi çizgili Amyrlin Makamı etolü boynundaydı ve parmağındaki altın yılan kendi kuyruğunu ısırıyordu. Nynaeve’e kaşlarını çatarken değişimin farkında değil gibiydi, halbuki bugün beşinci kez aynılarına bürünmüştü. “Bir güçlük varsa, bana içirdiğin o pis tatlı şey yüzündendir! Aagh! Tadı hâlâ ağzımda. Düzbalık safrası gibi.” Etol ve yüzük kayboldu; ipek elbisenin yüksek yakası, ince, altın bir zincirin ucunda asılı duran çarpık taş yüzüğü gösterecek kadar alçaldı.</p>

    <p>“Uyumana yardım edecek bir şeye ihtiyacın varken öğretmemde ısrar etmeseydin, hiç gerek kalmazdı.” Karışımın içinde, biraz koyundili ve aslında gerekli olmayan birkaç şey daha varsa ne olmuş? Kadın dilinin ekşimesini hak ediyordu.</p>

    <p>“Sheriam ve diğerlerine ders verirken bana öğretmek için zaman bulamıyorsun.” İpek soldu, yaka yine yükseldi, beyaz dantellerle çevrildi ve Siuan’ın saçları incilerden örülmüş bir kep ile örtüldü. “Yoksa onların arkasından mı gelseydim? Rahatsız edilmeden <em>biraz</em> uyuman gerektiğini iddia ediyorsun.”</p>

    <p>Nynaeve, yumruklarını yanlarında sıkarak titredi. Sheriam ve diğerleri öfkesini körükleyen en kötü şey değildi. O ve Elayne sırayla, ikişer ikişer <em>Tel’aran’rhiod</em>’a getiriyordu onları, bazen bir gecede altısını birden ve öğretmen kendisi olsa bile, onun bir Kabuledilmiş, onların Aes Sedai olduğunu unutmasına asla izin vermiyorlardı. Aptalca bir hata yaptıklarında bir keskin söz... Elayne yalnızca bir kez tencere oymaya gönderilmişti, ama Nynaeve’in elleri sıcak sabunlu su yüzünden buruşmuştu; en azından bedeninin yattığı yerde öyleydi. Ama en kötüsü onlar değildi. Yalıtılma ya da ehlileştirilme hakkında ne yapılabileceğini araştırmaya ayıracak bir dakikasının kalmaması da değildi. Logain, Siuan ya da Leane’den daha fazla işbirliği yapıyordu ya da en azından daha hevesliydi. Işık’a şükür, bunu sır olarak saklamanın gerekliliğini anlıyordu. Ya da anladığını sanıyordu; muhtemelen, sonunda ona Şifa verebileceğine inanıyordu. Hayır, Faolain’in sınanıp yükseltilmesi bundan da kötüydü... Aes Sedai değil... Kule’de sıkı sıkı korunan Yemin Çubuğu olmadan Aes Sedai olamazdı... ama Kabuledilmiş’ten daha fazla bir şey. Faolain artık dilediği elbiseyi giyiyordu ve şalı takamasa ya da Ajah seçemese bile, yetke verilmişti. Nynaeve son dört gün içinde, Kule’de kaldığı süre boyunca getirdiği tüm su bardaklarından, kitaplardan –bilinçli olarak bırakıldığından emindi!–, iğnelerden, mürekkep şişelerinden ve başka gereksiz şeylerden daha fazlasını getirdiğini düşünüyordu. Ama en kötüsü Faolain bile değildi. En kötüsünü hatırlamak istemiyordu. Öfkesi, kışın bir evi ısıtabilirdi.</p>

    <p>“Bugün solungaçlarına olta takan ne, kızım?” Siuan’ın üzerinde şimdi Leane’in giydiklerinden de ince bir elbise vardı. Öyle inceydi ki, ne renk olduğunu çıkarmak bile zordu. Ve bugün ilk kez giymiyordu bunu. Kadının zihninin arkasından başını uzatan neydi acaba? Düşler Dünyası’nda, böyle değişen giysiler, sahip olduğunuzu bile bilmediğiniz düşünceleri açığa çıkarabilirdi. “Bugüne dek arkadaşlığın hiç fena değildi,” diye devam etti Siuan sinirle, sonra durdu. “Bugüne kadar. Şimdi anlıyorum. Dün akşam Sheriam Theodrin’e, inşa ettiğin engeli yıkma görevi verdi. İçini burkan bu mu? Theodrin’in sana ne yapacağını söylemesi mi? O da bir yabani, kızım. Önce ısırgan yemeden yönlendirebilmene yardım edecek bir kişi varsa odur...”</p>

    <p>“Peki sen neden elbiseni sabit tutamayacak kadar sinirlisin?” Theodrin... gerçekten de, asıl inciten buydu. Başarısızlık. “Belki dün gece işittiğim bir şeydir?” Theodrin sakin mizaçlı, iyi huylu, sabırlı olabilirdi; tek bir seansta yapılamayacağını söylemişti; kendi engelini yıkmak aylar almıştı ve sonunda Kule’ye gitmeden uzun zaman önce yönlendirmeye başladığını fark etmişti. Yine de, başarısızlık incitiyordu ve en kötüsü, başarısız olduğunu anladığında Theodrin’in teselli veren kollarında bebek gibi ağladığını duyan olursa... “Oturup doğru düzgün boyamanı söylediğinde, Gareth Bryne’ın çizmelerini kafasına attığını duydum... o işi Min’in yaptığını hâlâ bilmiyor, değil mi?.. o da seni evire çevire...”</p>

    <p>Siuan’ın şiddetli tokadı kulaklarını çınlattı. Bir an diğer kadına gittikçe irileşen gözlerle bakmaktan başka şey gelmedi elinden. Sözsüz bir çığlık ile Siuan’ın gözünü yumruklamaya çalıştı. Çalıştı, çünkü bir şekilde Siuan onu saçlarından kavramıştı. Bir an sonra kendilerini toprağın üzerinde buldular, bağırarak, kollarını ve bacaklarını çılgınca savurarak yerlerde yuvarlanıyorlardı.</p>

    <p>Nynaeve homurdanarak, zamanın yarısında altta mı, üstte mi olduğunu bilmemesine rağmen, kazanıyor olduğunu düşündü. Siuan bir eliyle örgüsünü kökünden sökmeye çalışıyor, diğeriyle kaburgalarını ya da bulabildiği her yeri yumrukluyordu, fakat o da Siuan’ı aynı şekilde yakalamıştı ve Siuan’ın çekiştirmesi, yumruklaması kesinlikle gittikçe zayıflıyordu. Kendisi bir dakika sonra Siuan’a vurup bayıltacaktı, sonra da bütün saçlarını yolacaktı. Diğer kadının çizmesinin ucu incik kemiğine inince Nynaeve ciyakladı. Kadın tekme atıyordu! Nynaeve diziyle vurmaya çalıştı, ama üzerinde etek varken bu hiç de kolay değildi. Tekmelemek adil değildi!</p>

    <p>Nynaeve aniden Siuan’ın sarsıldığını hissetti. Başta kadının ağladığını sandı. Sonra kahkahalarla güldüğünü fark etti. Doğrularak yüzündeki saç tutamlarını arkaya itti... örgüsü hemen hemen tamamen dağılmıştı... ve dik dik diğer kadına baktı. “Neye gülüyorsun? Bana mı? Eğer bana...”</p>

    <p>“Sana değil. Bize.” Siuan kahkahalarla titremeye devam ederek Nynaeve’i üzerinden itti. Siuan’ın saçları çılgınca dağılmıştı ve şimdi üzerinde olan sade yün elbise toz kaplıydı. Elbisesi yıpranmış görünüyordu ve pek çok yerde düzgünce yamanmıştı. Ayakları da çıplaktı. “Şey gibi yuvarlanan iki yetişkin kadın... On iki yaşımdan beri yapmamıştım, sanırım. Tek ihtiyacımız, şişko Cian’ın kulağımdan yakalayıp kızların dövüşmediğini söylemesi olmalıydı. Bir kez sarhoş bir basmacıyı yere serdiğini duydum; neden, bilmiyorum.” Bir an kıkırdamaya çok benzeyen bir şeye kapıldı, sonra onları bastırdı ve elbisesindeki tozları silkeleyerek ayağa kalktı. “Anlaşmazlık yaşarsak, yetişkin kadınlar gibi halledebiliriz onları.” Ve dikkatli bir ses tonu ile ekledi: “Yine de, Gareth Bryne’dan bahsetmemek iyi bir fikir olabilir.” Yıpranmış elbise, eteğinde kırmızı işlemeler olan kırmızı beyaz bir elbiseye dönüşüp, yakasının alçaldığını görünce irkildi.</p>

    <p>Nynaeve ona bakarak orada oturdu. İki kadını böyle yerlerde yuvarlanırken bulsa, bir Hikmet olarak ne yapardı? Yanıt öfkesini tutuşturmaya yetti. Siuan <em>Tel’aran’rhiod</em>’da tozları silkelemeye gerek olmadığını hâlâ fark etmiş görünmüyordu. Nynaeve kendi örgüsünü düzelten parmaklarını çekerek çabucak ayağa kalktı; daha ayağa kalkmayı bitirmeden örgüsü omzunun üzerinden mükemmel bir şekilde sarkıyordu ve iyi, İki Nehir yünlüleri yeni yıkanmış gibi görünüyordu.</p>

    <p>“Katılıyorum,” dedi. Böyle yakaladığı iki kadını, daha Kadın Kurulu’nun önüne sürüklemeden önce doğduklarına pişman ederdi. Aptal bir adam gibi yumruklar savurarak ne yaptığını sanıyordu? İlk önce Cerandin... o olayı düşünmek istemiyordu, ama olmuştu işte... sonra Latelle, sonra da bu. Engelini hep öfkelenerek mi aşacaktı? Ne yazık ki ya da belki neyse ki, bu düşünce öfkesini etkilemedi. “Anlaşmazlık yaşarsak, biz... konuşabiliriz.”</p>

    <p>“Sanırım bu, birbirimize bağıracağımız anlamına geliyor,” dedi Siuan kuru kuru. “Eh, diğerinden daha iyi.”</p>

    <p>“Birbirimize bağırmak zorunda kalmazdık. Eğer sen!..” Nynaeve, derin bir nefes alarak gözlerini kaçırdı; yeniden başlamak için yol değildi bu. O nefes boğazına tıkandı ve başını Siuan’a öyle çabuk çevirdi ki, başını iki yana sallarmış gibi göründü. Öyle göründüğünü umuyordu. Bir an için, sokağın karşısındaki pencerede bir yüz görmüştü. Ve karnında bir çırpınma, bir korku dalgası ve korktuğu için bir öfke ateşi hissediyordu. “Sanırım dönmeliyiz,” dedi sessizce.</p>

    <p>“Dönmek mi! O pis karışımın beni en az iki saat uyutacağını söylemiştin ve burada yarısı kadar kalmadık.”</p>

    <p>“Zaman burada farklı işler.” Moghedien miydi? Yüz öyle çabuk kaybolmuştu ki, bir anlığına kendini burada düşleyen biri de olabilirdi. Moghedien’se, görüldüğünü kesinlikle belli etmemeleri gerekiyordu ona. Gitmeleri gerekiyordu. Korku dalgası, öfke ateşi. “Sana söyledim. <em>Tel’aran’rhiod</em>’da bir gün, uyanık dünyada bir saat olabilir, ama tersi de olabilir. Biz...”</p>

    <p>“Sintineden kovayla daha iyisini çekmişimdir, kızım. Bana yeterince öğretmeden kurtulabileceğini sanma. Anlaştığımız gibi, diğerlerine ne öğretiyorsan bana da öğreteceksin. Ben uyandığımda gidebiliriz.”</p>

    <p>Zaman yoktu. Eğer o Moghedien’se. Siuan’ın elbisesi şimdi yeşil ipekti, ama bu sefer yakası şimdiye kadar giydiği her şeyden daha açıktı. <em>Ter’angreal</em> yüzük göğüslerinin arasında asılıydı ve bir şekilde kare zümrütlerden bir kolyenin parçasıydı.</p>

    <p>Nynaeve düşünmeden hareket etti. Eli uzandı, kolyeyi öyle hızlı kaptı ki, kolye Siuan’ın boynundan koptu. Siuan’ın gözleri irileşti, ama kolye kopar kopmaz kayboldu ve kolye ile yüzük Nynaeve’in elinde eriyip kayboldu. Bir an boş parmaklarına baktı. Birini bu şekilde <em>Tel’aran’rhiod</em>’dan gönderdiğinde ne olurdu? Siuan’ı uyuyan bedenine mi göndermişti? Yoksa başka bir yere mi? Yoksa hiçbir yere mi?</p>

    <p>Paniğe kapıldı. Oracıkta duruyordu. Düşünce hızıyla kaçtı. Düşler Dünyası çevresinde değişti.</p>

    <p>Tek katlı ahşap evlerden oluşan küçük bir köyün toprak yolunda duruyordu. Yüksek bir direğin tepesinde Beyaz Andor Aslanı dalgalanıyordu ve tek bir taş rıhtım geniş bir ırmağa uzanıyordu. Uzun gagalı kuşlardan bir sürü suyun üzerinde, alçakta, güneye doğru kanat çırpıyordu. Her şey aşina geliyordu, ama nerede olduğunu anlaması bir an aldı. Jurene. Cairhien’de. Ve o ırmak Erinin’di. O, Egwene ve Elayne, Tear’a giderken, <em>Nehiryılanı</em> kadar yanlış adlandırılmış <em>Hızlı</em>’ya buradan binmişlerdi. Bir kitapta okuduğu bir şey kadar uzak geliyordu artık.</p>

    <p>Neden Jurene’e sıçramıştı? Yanıt basitti ve düşünür düşünmez geldi. <em>Tel’aran’rhiod</em>’da sıçrayacak kadar iyi bildiği ve Moghedien’in bilmediği tek yer Jurene idi. Moghedien Nynaeve’in var olduğunu öğrenmeden önce orada bir saat geçirmişlerdi ve ne kendisinin, ne de Elayne’in, <em>Tel’aran’rhiod</em>’da ya da uyanık dünyada, oradan bir daha bahsettiğini sanmıyordu.</p>

    <p>Ama geriye bir soru daha kalıyordu. Bir açıdan, aynı soru. Neden Jurene? Bulaşık yıkamak, her şeyin üzerine bir de yer silmek uyumaya devam etmesine sebep olacak kadar yormamışsa onu, neden Düş’ten çıkıp kendi yatağında uyanmamıştı? <em>Yine de çıkabilirim.</em> Moghedien onu Salidar’da görmüştü, eğer o Moghedien ise. Moghedien artık Salidar’ı biliyordu. <em>Sheriam’a söyleyebilirim.</em> Nasıl? Siuan’a öğrettiğini itiraf ederek mi? Sheriam ve diğer Aes Sedailerden birinin yanında olmadığı sürece bu <em>ter’angreal</em>’lerle el sürmemesi gerekiyordu. Nynaeve, Siuan’ın onları dilediği zaman nasıl aldığını bilmiyordu. Hayır, dirseklerine dek sıcak sulara gömülmüş geçireceği fazladan birkaç saatten korkmuyordu. Moghedien’den korkuyordu. Karnındaki öfke öyle hararetli yanıyordu ki, bitki çantasında biraz kaznanesi olduğunu diliyordu. <em>Korkmaktan öylesine... öylesine lanet ölçüde bıktım ki...</em></p>

    <p>Evlerden birinin önünde, rıhtıma ve ırmağa bakan bir sıra vardı. Oturdu ve durumu her açıdan düşündü. Gerçek Kaynak solgundu. Elinin üzerinden, havaya dans eden bir alev yönlendirdi. Kendisi katı görünebilirdi... en azından kendisine... ama o alevin arkasından ırmağı görebiliyordu. Örgüyü bağladı ve düğüm biter bitmez alev sis gibi dağıldı. Salidar’daki en zayıf çömez onunkine denk, hatta daha fazla güce sahipken, Moghedien’le nasıl yüzleşebilirdi? İşte bu yüzden, <em>Tel’aran’rhiod</em>’u terk etmek yerine buraya kaçmıştı. Korkuyordu ve korktuğu için öfkeleniyordu, doğru düzgün düşünemeyecek, kendi zayıflığını değerlendiremeyecek kadar öfkeliydi.</p>

    <p>Düş’ten çıkacaktı. Siuan’ın planı her ne ise, bitmişti; o da Nynaeve’in yanında riske girmek zorundaydı. Yer silerek geçirilecek daha fazla saati düşününce eli örgüsünde gerildi. Büyük olasılıkla, daha fazla gün ve belki ek olarak Sheriam’ın sopaları. Onu bir daha düş <em>ter’angreal</em>’lerinin, hatta hiçbir <em>ter’angreal</em>’in yanına bırakmayacaklardı. Theodrin yerine Faolain’i görevlendireceklerdi. Değil Logain, Siuan ve Leane üzerindeki incelemeleri sona erecekti; hatta belki Şifa çalışmaları sona erecekti.</p>

    <p>Öfke içinde bir alev daha yönlendirdi. Birazcık daha güçlüyse bile, kendisi göremiyordu. Yardımcı olmasını umarak öfkesini körüklemek buraya kadar. “Gidip onlara Moghedien’i gördüğümü söylemekten başka yapacak şey yok,” diye mırıldandı ve örgüsünü öyle hızlı çekti ki, canı acıdı. “Işık, beni Faolain’e verecekler. Ölsem daha iyi!”</p>

    <p>“Ama onun için yaptığın küçük işlerden zevk alıyor gibisin.”</p>

    <p>O alaylı ses Nynaeve’i, omzundan yakalamış eller gibi kaldırdı sıradan. Moghedien tamamen siyahlara bürünmüş, sokakta duruyor, gördükleri karşısında başını iki yana sallıyordu. Nynaeve bütün gücü ile bir Ruh kalkanı ördü ve diğer kadın ile <em>saidar</em> arasına fırlattı. Fırlatmaya çalıştı; kâğıttan bir balta ile ağaç kesmeye çalışmak gibiydi. Moghedien, Nynaeve’in örgüsünü kesmeye zahmet etmeden önce gülümsedi, yüzündeki ısırbeniyi süpürürmüş gibi kayıtsızdı. Nynaeve, baltalanmış gibi bakakaldı ona. Her şeyden sonra, iş buna varıyordu. Tek Güç, faydasız. İçinde kabaran onca öfke, faydasız. Tüm planları, umutları, faydasız. Moghedien karşı darbe indirmeye zahmet etmedi. Hatta bir kalkan örmeye bile zahmet etmedi. İşte bu kadar küçümsüyordu onu.</p>

    <p>“Beni gördüğünden korktum. Sen ve Siuan birbirinizi öldürmeye çalışmaya başlayınca dikkatsizleştim. Hem de ellerinizle.” Moghedien küçük, küçümseme dolu bir kahkaha attı. Bir şey örüyordu, acele etmeye sebep olmadığı için tembel tembel. Nynaeve ne olduğunu bilmiyordu, ama çığlık atmak istedi. Öfke içinde kaynadı, ama korku aklını donuklaştırıyor, ayaklarını yere yapıştırıyordu. “Bazen senin eğitilemeyecek kadar cahil olduğunu düşünüyorum. Senin, eski <em>Amyrlin Makamı</em>’nın ve başka herkesin. Ama bana ihanet etmenize izin veremem.” O örgü ona uzanıyordu. “Sonunda seni yakalamanın zamanı geldi anlaşılan.”</p>

    <p>“Dur, Moghedien!” diye bağırdı Birgitte.</p>

    <p>Nynaeve’in ağzı açık kaldı. <em>Gerçekten</em> Birgitte’ti. Eskiden olduğu gibi, kısa beyaz ceketi, geniş, sarı pantolonu, omzunun üzerine çektiği girift, sarı örgüsü ile. Gümüş yayına gümüş bir ok çekmişti. Bu olanaksızdı. Artık Birgitte <em>Tel’aran’rhiod</em>’un parçası değildi, o Salidar’daydı, güneş doğduktan sonra Nynaeve ile Siuan’ın uyumaya devam ettiğini kimsenin görmemesi, sorular sormaya başlamaması için nöbet tutuyordu.</p>

    <p>Moghedien öyle şok olmuştu ki, ördüğü akışlar kayboldu. Ama şoku bir andan az sürdü. Parlayan ok Birgitte’in yayından uçtu ve buharlaştı. Yay da buharlaştı. Bir şey okçuyu yakaladı, kollarını yukarı çekti, kadının ayaklarını yerden kesti. Kadın hemen, yerden otuz santim yukarıda el ve ayak bileklerinden bağlandı.</p>

    <p>“Senin gelmen olasılığını düşünmüş olmalıydım.” Moghedien Birgitte’e yaklaşmak için Nynaeve’e sırtını döndü. “Etinden zevk alıyor musun? Gaidal Cain olmadan?”</p>

    <p>Nynaeve yönlendirmeyi düşündü. Ama ne? Kadının derisini delemeyecek bir hançer mi? Eteklerini tutuşturmayacak bir ateş mi? Moghedien onun ne kadar faydasız olduğunu biliyor, ona bakmıyordu bile. Kehribarın içindeki uyuyan kadına Ruh beslemeyi bıraksa, Salidar’da uyanır, uyarı verirdi. Birgitte’e bakarken yüzü çarpıldı, gözyaşlarına boğulmak üzere olduğunu hissetti. Altın saçlı kadın oracıkta asılı durduğu halde, meydan okurcasına Moghedien’e bakıyordu. Karşılığında Moghedien ona, bir tahta oymacısının bir kütüğe baktığı gibi bakıyordu.</p>

    <p><em>Yalnızca ben varım,</em> diye düşündü Nynaeve. <em>Hiç yönlendiremiyorum sayılır. Yalnızca ben varım.</em></p>

    <p>İlk ayağını kaldırmak, dize kadar gömüldüğü çamurdan çıkmak gibiydi, sallanan ikincisi daha kolay değildi. Moghedien’e doğru, “Beni incitme,” diye haykırdı Nynaeve. “Lütfen. Beni incitme.” İçinden bir ürperti geçti. Birgitte gitmişti. Belki üç dört yaşlarında, kısa beyaz ceketli ve geniş, sarı pantolonlu bir çocuk durmuş, oyuncak boyunda gümüş bir yayla oynuyordu. Çocuk altın örgüsünü arkaya atarak yayı Nynaeve’e doğrulttu ve kıkırdadı, sonra yanlış bir şey yaptığını düşünürmüş gibi parmağını ağzına soktu. Nynaeve dizlerinin üzerine çöktü. Etekler içinde sürünmek zordu, ama ayakta durabileceğini sanmıyordu. Bir şekilde başardı, sızlanarak elini yakarırcasına uzattı. “Lütfen. Beni incitme. Lütfen. Beni incitme.” Toprakta eşelenen yaralı bir böcek gibi Moghedien’e doğru sürüklenirken tekrarladı.</p>

    <p>Moghedien sessizce onu izliyordu, sonunda konuştu: “Bir zamanlar bundan daha güçlü olduğunu düşünüyordum. Şimdi seni dizlerin üzerinde görmenin gerçekten hoşuma gittiğini anlıyorum. Yeteri kadar yaklaştın, kızım. <em>Benim</em> saçlarımı çekmeye çalışacak cesaretin olduğunu düşündüğümden değil...” Fikir onu eğlendirmiş gibiydi.</p>

    <p>Nynaeve’in eli Moghedien’den bir kulaç uzakta sallandı. Yeterince yakın olmalıydı. Yalnızca o vardı. Ve <em>Tel’aran’rhiod.</em> İmge elinde oluştu ve oradaydı işte, uzattığı eli üzerinde gümüş bir bilezik, onu Moghedien’in boynundaki tasmaya bağlayan gümüş bir zincir. Kafasında yalnızca <em>a’dam</em>’ı değil, Moghedien’in onu taktığını sabitlemişti, Moghedien ve <em>a’dam, Tel’aran’rhiod</em>’un istediği şekilde biçimleşmiş parçası. Ne beklemesi gerektiğine dair bazı fikirleri vardı; bir kez, Falme’deyken, kısa süre için <em>a’dam</em> takmıştı. Tuhaf bir şekilde, kendi bedeninin, kendi duygularının farkında olduğu gibi farkındaydı Moghedien’in, iki ayrı varlık halinde, birbirinden uzak, ama her biri kendi kafasında. Elayne öyle olduğu konusunda ısrar ettiği için, yalnızca umut ettiği bir şey. O şey gerçekten de bir bağdı; diğer kadın <em>aracılığı</em> ile Kaynak’ı sezebiliyordu.</p>

    <p>Moghedien’in eli tasmaya gitti, gözleri şokla irileşti. Öfke ve dehşet. Başta, dehşetten fazla öfke. Nynaeve, kendi duygularıymış gibi hissedebiliyordu. Moghedien tasma ve bileziğin ne olduğunu biliyor olmalıydı, ama yine de yönlendirmeye çalıştı; aynı anda, diğer kadın <em>Tel’aran’rhiod</em>’u kendi dileklerine göre değiştirmeye çalışırken, Nynaeve kendinde, <em>a’dam</em>’da hafif bir değişiklik hissetti. Moghedien’in teşebbüsünü bastırmak kolaydı; <em>a’dam</em> bir bağdı ve kontrol ondaydı. Bunu bilmek işleri kolaylaştırıyordu. Nynaeve o akışları yönlendirmek istemiyordu, bu yüzden yönlendirilmediler. Moghedien çıplak elleri ile bir dağı kaldırmaya çalışsa daha kolay olurdu. Öfke dehşetin içinde boğuldu.</p>

    <p>Nynaeve ayağa kalkarak doğru imgeyi aklına sabitledi. Moghedien’i adam ile tasmalanmış olarak hayal etmedi, Moghedien’in tasmalandığını biliyordu. Bunu kendi adı kadar iyi <em>biliyordu.</em> Ama o kayma hissi, derisinin karıncalanması hissi gitmedi. “Kes şunu,” dedi keskin bir sesle. <em>A’dam</em> hareket etmedi, ama görülmez bir şekilde titrer gibi geldi. Nynaeve diğer kadının tüm bedenine kara eşekarısı ısırganlarının sürtündüğünü hayal etti. Moghedien ürperdi, kasılarak nefes verdi. “Kes şunu dedim, yoksa daha kötüsünü yaparım.” Kayma hissi kesildi. Moghedien ihtiyatla izledi onu. Hâlâ boynundaki gümüş tasmayı kavrıyordu ve kaçmak üzere parmak uçlarında bekler gibi bir havası vardı</p>

    <p>Birgitte –eskiden Birgitte olan çocuk– ilgiyle onları izleyerek duruyordu. Nynaeve onu yetişkin bir kadın olarak hayal etti ve yoğunlaştı. Küçük kız parmağını ağzına götürdü ve oyuncak yayı incelemeye başladı. Nynaeve öfkeyle nefes verdi. Başka birinin koruduğu bir şeyi değiştirmek zordu. Üstüne, Moghedien kalıcı değişiklikler yapabileceğini iddia etmişti. Ama her ne yapmışsa, bozabilirdi. “Onu eski haline getir.”</p>

    <p>“Beni bırakırsan ben...”</p>

    <p>Nynaeve yine ısırganları düşündü, ama bu sefer hafif bir sürtünme değil. Moghedien sıktığı dişlerinin arasından nefes aldı, rüzgâra tutulmuş yatak çarşafı gibi sarsıldı.</p>

    <p>“Bu,” dedi Birgitte, “yaşadığım en korkutucu şeydi.” Bir kez daha kendisi olmuştu. Kısa ceket ve geniş pantolon üzerindeydi, ama yayı ya da oku yoktu. “Çocuktum, ama aynı zamanda ben olan her şey... gerçekten ben olan her şey çocuğun zihninin arkasında süzülen bir hayal gibiydi. Ve biliyordum. Olan biteni izlemekle yetineceğimi ve oyun oynayacağımı biliyordum...”</p>

    <p>Altın örgüsünü omzundan arkaya attı ve sert sert Moghedien’e baktı.</p>

    <p>“Buraya nasıl geldin?” diye sordu Nynaeve. “Minnettarım, anlıyorsun, ama... nasıl?”</p>

    <p>Birgitte, Moghedien’e son bir taş gibi bakış fırlattıktan sonra ceketini açtı ve bluzunun yakasından deri bir sicimin ucundaki çarpık taş yüzüğü çıkardı. “Siuan uyandı. Bir anlığına ve tamamen değil. Bunu ondan kaptığını homurdanacak kadar. Hemen arkasından sen uyanmayınca yolunda gitmeyen bir şey olduğunu anladım, bu yüzden yüzüğü ondan aldım ve Siuan için hazırladığın karışımın kalanım içtim.”</p>

    <p>“Çok az kalmıştı. Yalnızca tortusu.”</p>

    <p>“Beni uyutmaya yetti. Tadı korkunç, bu arada. Bundan sonra, Shiota’da tüy dansözü bulmak kadar kolay oldu. Bazı açılardan, hâlâ buradaymışım gibi...” Birgitte susup Moghedien’e bir öfkeli bakış daha fırlattı. Gümüş yay elinde yeniden belirdi ve belinde gümüş ok dolu bir sadak, ama bir an sonra yine kayboldular. “Dün dündür ve gelecek henüz önümüzde,” dedi kararlılıkla. “<em>Tel’aran’rhiod</em>’da olduğunu bilen iki kişi olduğunuzu fark ettiğimde aslında pek şaşırmadım. Diğerinin o olması gerektiğini anladım ve geldiğimde ikinizi gördüm... Seni ele geçirmiş gibi görünüyordu, ama dikkatini çekersem senin bir çözüm bulabileceğini düşündüm.”</p>

    <p>Nynaeve bir utanç sancısı hissetti. O Birgitte’i terk etmeyi düşünmüştü. Bulduğu çözüm buydu. Düşünce yalnızca bir an sürmüştü, gelir gelmez reddetmişti, ama gelmişti işte. Ne kadar korkaktı. Kuşkusuz Birgitte korkunun onu ele geçirdiği tek bir an bile yaşamamıştı. “Ben...” Hafif bir kaynamış kediotu ve toz mavin yaprağı tadı geldi. “Neredeyse kaçıyordum,” dedi hafif bir sesle. “Öyle korkmuştum ki, dilim damağıma yapışmıştı. Neredeyse kaçıp seni burada bırakacaktım.”</p>

    <p>“Öyle mi?” Birgitte onu süzerken Nynaeve kıvrandı. “Ama kaçmadın, değil mi? Seslenmeden önce ok atmam gerekirdi, ama birine arkadan ok atarken asla rahat hissetmemişimdir. Ona olsa bile. Yine de işe yaradı. Ama şimdi onu ne yapacağız?”</p>

    <p>Moghedien kesinlikle korkusunu alt etmiş gibi görünüyordu. Boğazındaki gümüş tasmayı görmezden gelerek Nynaeve ile Birgitte’e, tutsak olan kendisi değil onlarmış ve onlara ne yapacağını düşünmekteymiş gibi bakıyordu. Isırgan kaşıntılarının anıları ile zaman zaman ellerinin seğirmesi dışında, siyahlara bürünmüş dinginlik gibi görünüyordu. Kadının neredeyse saçmalayacak ölçüde korktuğunu yalnızca <em>a’dam</em> söylüyordu Nynaeve’e, ama kadın korkusunu suskun bir vızıltıya dönüşene dek bastırmıştı. O şeyin, duygulara ek olarak düşünceleri de bilmesini sağlıyor olmasını diledi. Ama diğer yandan, o soğuk, karanlık gözlerin arkasındaki zihinde olmadığı için memnundu.</p>

    <p>“Şiddet dolu bir şey düşünmeden önce,” dedi Moghedien, “işine yarayabilecek çok şey bildiğimi hatırla. Diğer Seçilmişleri gözlemledim, entrikalarını inceledim. Bunun kıymeti yok mu?”</p>

    <p>“Söyle bana, ben de kıymetinin olup olmadığını düşüneyim,” dedi Nynaeve. Kadınla ne yapabilirdi?</p>

    <p>“Lanfear, Graendal, Rahvin ve Sammael birlikte plan yapıyorlar.”</p>

    <p>Nynaeve zinciri hafifçe çekti ve kadını sendeletti. “Bunu biliyorum. Yeni bir şey söyle.” Burada kadın tutsaktı, ama yalnızca <em>Tel’aran’rhiod</em>’da oldukları sürece vardı.</p>

    <p>“Rand al’Thor’u Sammael’e saldırmaya zorladıklarını biliyor musun? Ama saldırdığı zaman, diğerlerinin de onu tuzağa düşürmek üzere beklediğini görecek. En azından, Graendal ile Rahvin’i bulacak. Sanırım Lanfear başka bir oyun oynuyor, diğerlerinin hiç bilgisinin olmadığı bir oyun.”</p>

    <p>Nynaeve endişe içinde Birgitte ile bakıştı. Rand bunu öğrenmeliydi. Nynaeve ve Elayne bu gece Egwene ile buluştuğunda öğrenecekti. <em>Ter’angreal</em>’i yeteri kadar uzun süre ele geçirebilirlerse.</p>

    <p>“Yani,” diye mırıldandı Moghedien, “onları bulacak kadar yaşarsa.”</p>

    <p>Nynaeve, gümüş zinciri tasma ile birleştiği yerden yakaladı ve Terkedilmiş’in yüzünü kendi yüzüne yaklaştırdı. Kara gözleri ifadesizce onunkilerle buluştu, ama <em>a’dam</em>’dan gelen korkuyu hissedebiliyordu, kıvranan ve bastırılan korkuyu. “Şimdi beni dinle. İşbirliğine bu kadar yatkın görünmenin sebebini bilmediğimi mi sanıyorsun? Beni yeterince konuşturursan açık vereceğimi ve senin kaçabileceğini sanıyorsun. Ne kadar uzun konuşursak, seni öldürmeyi o kadar güç bulacağımı sanıyorsun.” Bu kadarı doğruydu. Birini, o biri Terkedilmiş bile olsa, soğukkanlılıkla öldürmek onun beceremeyeceği kadar zor olabilirdi. Kadınla ne yapacaktı? “Ama şunu anla. Bir şeyler ima etmene izin vermeyeceğim. Benden bir şey saklamaya çalışırsan, bana yapmayı düşündüğün her şeyi sana yaparım.” Dehşet, tasmadan, Moghedien’in zihninin derinliklerindeki kemik ürperten çığlıklar gibi sızdı. Belki <em>a’dam</em> hakkında Nynaeve’in düşündüğü kadar bilgisi yoktu. Belki isterse Nynaeve’in düşüncelerini okuyabileceğine inanıyordu. “Şimdi, Rand’a karşı bir tehditten haberin varsa, Sammael ve diğerlerinden ileri bir şey, söyle bana. Hemen!”</p>

    <p>Sözcükler Moghedien’in ağzından döküldü, dili durmaksızın dudaklarını ıslatıyordu. “Al’Thor Rahvin’in peşine düşmeyi düşünüyor. Bugün. Bu sabah. Çünkü Rahvin’in Morgase’i öldürdüğünü sanıyor. Öldürdü mü, öldürmedi mi, bilmiyorum, ama al’Thor yaptığını düşünüyor. Ama Rahvin Lanfear’a asla güvenmedi. Hiçbirine güvenmedi. Neden güvensin ki? Hepsi ona tuzak kurmuş olabilir diye düşündü, bu yüzden kendi tuzağını kurdu. Caemlyn’in her yerine koruma büyüleri yaptı, böylece bir erkek bir kıvılcım yönlendirecek bile olsa haberi oluyor. Al’Thor tuzağa düşecek. Hemen hemen kesin olarak düşmüştür. Sanırım gün doğumundan hemen sonra Cairhien’den ayrılmayı düşünüyordu. Benim rolüm yok. Benim yaptığım bir şey değildi. Ben...”</p>

    <p>Nynaeve, kadının sesini kesmek istedi; kadının yüzünde parlayan, korkudan kaynaklanan ter, midesini bulandırıyordu, ama o yakarı dolu sesi de dinlemek zorunda kalırsa... Moghedien’in dilini tutmaya yetecek kadar güçlü olup olmadığını merak ederek yönlendirmeye başladı, sonra gülümsedi. Moghedien’le bağ kurmuştu; kontrol ondaydı. Ağzını tıkamak için akışları örer ve bağlarken, Moghedien’in gözleri yerlerinden uğradı. Nynaeve, kulakları için de tıkaçlar ekledi, sonra Birgitte’e döndü. “Ne düşünüyorsun?”</p>

    <p>“Elayne’in kalbi kırılacak. Annesini çok seviyor.”</p>

    <p>“Bunu biliyorum!” Nynaeve nefes aldı. “Onunla ağlarım ve her gözyaşım içten olur, ama şu anda Rand için endişelenmeliyim. Bence doğruyu söylüyordu. Neredeyse hissediyorum.” Gümüş zinciri tasmanın hemen altında tuttu ve sarstı. “Belki bunun yüzünden, belki hayal ediyorum. Sen neye inanıyorsun?”</p>

    <p>“Doğru olduğuna. Açıkça üstün olmadığı ya da olacağını düşünmediği zamanlar dışında asla cesur biri olmadı. Ve sen kesinlikle içine Işık korkusu saldın.”</p>

    <p>Nynaeve yüzünü buruşturdu. Birgitte’in her sözcüğü karnına yeni bir öfke dalgası yerleştiriyordu. Üstün olmadığı sürece asla çok cesur değil. Bu Nynaeve için de geçerliydi. Moghedien’in içine Işık korkusu salmıştı. Yapmıştı ve söylediği her sözde içtendi. İhtiyaç duyan birinin kulaklarını yumruklamak bir şeydi; işkenceyle tehdit etmek, karşısındaki Moghedien olsa bile, işkence etmeyi istemek tamamen başka bir şey. Ve burada durmuş, yapmak zorunda olduğunu bildiği şeyden kaçınıyordu. Açıkça üstün olmadığı sürece asla cesur değil. Bu sefer öfke tohumunu kendisi ekmişti. “Caemlyn’e gitmeliyiz. En azından ben gitmeliyim. Onunla. Kendi başıma kâğıt yırtacak kadar yönlendiremeyebilirim, ama <em>a’dam</em> sayesinde onun gücünü kullanabilirim.”</p>

    <p>“<em>Tel’aran’rhiod</em>’dan uyanık dünyadaki olayları etkileyemezsin,” dedi Birgitte sessizce.</p>

    <p>“Biliyorum! Biliyorum, ama bir şeyler yapmalıyım.”</p>

    <p>Birgitte başını arkaya attı ve güldü. “Ah Nynaeve, senin gibi bir korkakla arkadaşlık etmek öyle utanç verici ki...” Aniden gözleri şaşkınlık içinde irileşti. “Hazırladığın iksirden fazla yoktu. Sanırım uyanı...” Sözcüğün ortasında kayboldu.</p>

    <p>Nynaeve derin bir nefes alarak Moghedien’in çevresindeki akışları bağladı. Ya da kendisinin bağlamasını sağladı; <em>a’dam</em> kullanırken kimin yaptığından emin olmak zordu. Birgitte’in hâlâ yanında olmasını diledi. Bir çift göz daha. <em>Tel’aran’rhiod</em>’u ondan çok daha iyi bilen biri. Cesur biri. “Bir yolculuğa çıkıyoruz Moghedien ve son zerrene kadar yardım edeceksin bana. Beni hazırlıksız yakalayan bir şey olursa... Bu bileziği takan birine olan herhangi bir şeyin, tasmayı takana da olduğunu söylemem yeterli. Yaklaşık on katıyla.” Moghedien’in yüzündeki hastalıklı bakış inandığını söylüyordu. Ve bu iyiydi, çünkü doğruydu.</p>

    <p>Nynaeve derin bir nefes daha alarak Caemlyn’de hatırlayacak kadar iyi bildiği bir yerin imgesini oluşturdu. Elayne’in onu götürdüğü, Kraliyet Sarayı. Rahvin orada olmalıydı. Ama uyanık dünyada; Düşler Dünyası’nda değil. Yine de, bir şeyler yapmak zorundaydı. <em>Tel’aran’rhiod</em> çevresinde değişti.</p>
  </div>
</body>
</html>
