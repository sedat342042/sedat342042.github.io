<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="52. Seçimler">52<br />
    Seçimler</h1>

    <p>Rand usturasını bırakarak son köpük parçalarını yüzünden sildi ve gömleğinin bağcıklarını bağlamaya başladı. Sabahın erken saatlerinde, güneş ışığı köşeli kemerlerden yatak odasına giriyordu; ağır kış perdeleri asılmıştı, ama içeri bir nefes hava bırakmak için kenarlarda bağlanmıştı. Rahvin’i öldürürken iyi görünecekti. Düşünce, karnından yukarı süzülen bir öfke dalgası salıverdi. Onu bastırdı. İyi görünecek ve sakin olacaktı. Soğuk. Kesinlikle.</p>

    <p>Yaldızlı çerçeveli aynadan döndüğünde Aviendha duvarın dibinde, inanılmaz ölçüde yüksek altın kuleler betimleyen bir duvar halısının altında, dürülmüş şiltesinin üzerinde oturuyordu. Rand odaya bir yatak daha koydurmayı önermişti, ama kız şiltelerin uyunamayacak kadar yumuşak olduğunu söylemişti. Şimdi, iç etekliği bir elinde unutulmuş, dikkatle onu izliyordu. Rand onun giyinmesine izin vermek için tıraş olurken o tarafa bakmamaya dikkat etmişti, ama kızın üzerinde beyaz çoraplarından başka hiçbir şey yoktu.</p>

    <p>“Seni başka erkeklerin önünde utandırmam,” dedi kız aniden.</p>

    <p>“Utandırmak mı? Ne demek istiyorsun?”</p>

    <p>Kız tek bir rahat hareketle kalktı. Güneşin dokunmadığı yerlerde şaşırtıcı ölçüde beyazdı; ince, sert kaslı, ama Rand’ın düşlerine giren yuvarlaklıklara ve yumuşaklıklara sahip. Kızın kendini sergilediği onca seferden sonra, ilk defa kendine ona açık açık bakma izni veriyordu, ama kız farkında değil gibiydi. O iri, mavi yeşil gözler onunkilere dikilmişti. “İlk gün Sulin’den Enaila, Somara ya da Lamelle’i dahil etmesini ben istemedim. Seni izlemelerini ya da sendeleyecek olsan herhangi bir şey yapmalarını da ben istemedim. Bu kendi seçimleriydi.”</p>

    <p>“Yalnızca, sendelesem bir bebek gibi alıp götüreceklerini düşünmeme izin verdin. Çok farklı olmuş.”</p>

    <p>Rand’ın alaylı ses tonu kızın üzerinden uçup gitti. “Gereken yerde dikkat etmeni sağladı.”</p>

    <p>“Anlıyorum,” dedi Rand kuru kuru. “Eh, yine de, beni utandırmama vaadin için teşekkür ederim.”</p>

    <p>Kız gülümsedi. “Bunu söylemedim, Rand al’Thor. Başka erkeklerin yanında, dedim. Senin iyiliğin için gerekirse...” Gülümsemesi derinleşti.</p>

    <p>“Böyle gelmeyi mi düşünüyorsun?” Sinirle kızın başından ayaklarına kadar işaret etti.</p>

    <p>Kız, onun önünde çıplak durmak konusunda en ufak utanç işareti göstermemişti... tam tersine... ama başını eğip kendisine baktı, sonra Rand’ın ona bakmasına baktı ve kızardı. Aniden koyu kahverengi yün, beyaz <em>algode</em> giysiler ile çevrelendi, giysilerini üzerine öyle çabuk geçirdi ki, Rand bu işi yönlendirerek yaptığını düşünebilirdi. “Her şeyi ayarladın mı?” dedi giyinme işinin ortasında. “Bilgelerle konuştun mu? Dün gece geç döndün. Başka kim bizimle geliyor? Kaç kişi götürebilirsin? Islaktopraklılar yoktur umarım. Onlara güvenemezsin. Özellikle de ağaçkatillerine. Gerçekten de bir saatte bizi Caemlyn’e taşıyabilir misin? Benim şey gecesinde yaptığım gibi mi?.. Demek istediğim, nasıl yapacaksın? Bilmediğim ve anlayamadığım konularda ben kendime güvenmekten hoşlanmıyorum.”</p>

    <p>“Her şey ayarlandı, Aviendha.” Kız neden gevezelik ediyordu? Ve neden onunla göz göze gelmekten kaçınıyordu? Hâlâ şehrin yakınında kalan Rhuarc ve diğer şeflerle görüşmüştü; planından pek hoşlanmamışlardı, ama bunu <em>ji’e’toh</em> açısından görüyorlardı ve hiçbiri Rand’ın başka seçeneği olduğunu düşünmüyordu. Çabucak tartıştılar, onayladılar ve sonra başka şeyleri konuşmaya başladılar. Terkedilmişler, Illian ya da savaşla ilgili şeyler değil. Kadınlar, av, Cairhien brendisinin <em>oosquai</em> ile, ıslaktoprak tütününün Kıraç tütünü ile karşılaştırılıp karşılaştırılamayacağı. Bir saat boyunca, Rand önünde neyin beklediğini neredeyse unutmuştu. Rhuidean Kehanetleri’nin bir şekilde yanlış olduğunu, bu adamları yok etmeyeceğini umuyordu. Aviendha’nın haber vermesi üzerine Bilgeler, elliden çok kişiden oluşan bir kurul ile, Amys, Melaine ve Bair önderliğinde gelmişlerdi ya da belki Sorilea önderliğinde; Bilgeler söz konusu olduğunda kimin başı çektiğini bilmek zor oluyordu. Onu herhangi bir şeyden vazgeçirmek için gelmemişlerdi –yine <em>ji’e’toh</em>–, yalnızca Elayne’e karşı görevlerinin, Aiellere karşı görevlerine baskın gelmediğini anlamasını sağlamak için gelmişlerdi ve kendileri tatmin olana kadar Rand’ı görüşme odasında tutmuşlardı. Ya buna razı olacaktı ya da kapıya ulaşmak için kadınları yolundan kaldıracaktı. Diledikleri zaman o kadınlar, bağırmaları duymazdan gelmek konusunda Egwene kadar iyi oluyorlardı. “Denediğim zaman yanımda kaç kişiyi götürebileceğimi göreceğiz. Yalnızca Aieller gelecek.” Şansı varsa Meilan, Maringil ve diğerleri o gidene kadar haber almazlardı. Kule’nin Cairhien’de casusları varsa, belki Terkedilmişlerin de vardı. Hem, güneşin doğuşunu bile <em>Daes Dae’mar</em>’da kullanmaya çalışacak insanların sır saklayacağına nasıl güvenebilirdi?</p>

    <p>O altın işlemeli kırmızı ceketini giyene kadar –Caemlyn ya da Cairhien Kraliyet Saraylarına layık, iyi bir yünden dikilmişti ve bu düşünce kasvetli bir şekilde onu eğlendiriyordu–, Aviendha giyinmesini bitirmişti. Kızın giysilerini bu kadar çabuk giymesi, ama yine de her şeyinin yerli yerinde olması Rand’ı şaşırtıyordu. “Dün gece, sen yokken bir kadın geldi.”</p>

    <p><em>Işık!</em> Colavaere’i unutmuştu. “Ne yaptın?”</p>

    <p>Kız bluzunun bağcıklarını bağlarken durdu, gözleri delikanlının kafasında delikler açmaya çalışıyordu, ama ses tonu kayıtsızdı. “Onu kendi odasına geri götürdüm ve bir süre konuştuk. Artık çadırının kapısını tırmalayan ağaçkatili etek savuranlar olmayacak, Rand al’Thor.”</p>

    <p>“Ben de bunu hedeflemiştim, Aviendha. Işık! Onu kötü incitmemişsindir umarım. Leydileri dövüp duramazsın. Sen daha fazlasını yaratmadan da epey dert açıyorlar başıma.”</p>

    <p>Kız yüksek sesle burnunu çekti ve bağcıklara döndü. “Leydiler! Kadın kadındır, Rand al’Thor. Bilge olmadığı sürece,” diye ekledi tedbirlilikle. “O kadın bu sabah hafif oturacak, ama bereleri saklanabilir ve bir gün dinlendikten sonra odasından çıkabilir. Ve artık neyin doğru olduğunu biliyor. Sana bir daha sıkıntı verirse... <em>herhangi</em> bir sıkıntı... gelip onunla bir daha konuşacağımı söyledim. Çok daha uzun bir konuşma. Dediğin zaman, dediğin gibi yapacak. Diğerlerine örnek olacak. Ağaçkatilleri başka şeyden anlamıyor.”</p>

    <p>Rand içini çekti. Kendi seçeceği bir yöntem değil, ama işe yarayabilirdi. Ya da yalnızca bundan sonra Colavaere ile diğerlerinin daha sinsi davranmasını sağlardı. Aviendha kendisi için endişelenmiyor olabilirdi... aslında, kız bu olasılığı düşünmüşse Rand çok şaşardı... ama güçlü bir Ev’in Yüksek Makamı daha düşük düzeyden bir asil kadın ile aynı değildi. Rand’ı nasıl etkilerse etkilesin, Aviendha kendini karanlık bir koridorda, verdiği dersin on katını alırken bulabilirdi. Eğer daha kötüsü olmazsa. “Bir sonraki sefere, bırak işleri kendi bildiğim gibi halledeyim. <em>Car’a’carn</em> benim, unuttun mu?”</p>

    <p>“Kulağında tıraş köpüğü var, Rand al’Thor.”</p>

    <p>Rand kendi kendine homurdanarak çizgili havluyu kaptı ve çalınan kapıya, “Gel!” diye bağırdı.</p>

    <p>Asmodean, siyah ceketinin yakasında ve kol yenlerinde beyaz danteller ile girdi. Arp çantası sırtına, kılıcı kalçasına asılmıştı. Yüzündeki soğukluğa bakılırsa, kış da olabilirdi, ama kara gözleri ihtiyatlıydı.</p>

    <p>“Ne istiyorsun, Natael?” diye sordu Rand. “Sana talimatlarını dün gece verdim.”</p>

    <p>Asmodean dudaklarını ıslattı ve ona kaşlarını çatmakta olan Aviendha’ya baktı. “Akıllıca talimatlar. Sanırım burada kalıp izleyerek senin avantajına olacak bir şeyler öğrenebilirim, ama bu sabah tüm sohbetler dün gece Leydi Colavaere’in dairesinden gelen çığlıklar üzerine dönüyor. Kadının seni kızdırdığı söyleniyor, ama nasıl olduğunu kimse bilmiyor. İki üç gün boyunca, senin nasıl karşılayacağını düşünmeden nefes bile alamayacaklarını düşünüyorum.” Aviendha’nın yüzü çekilmez bir tatminle doluydu.</p>

    <p>“Bu yüzden benimle gelmek mi istiyorsun?” dedi Rand yumuşak sesle. “Rahvin ile karşı karşıya geldiğimde arkamda olmak mı istiyorsun?”</p>

    <p>“Lord Ejder’in ozanı için daha iyi bir yer olabilir mi? Ama daha da iyisi, gözünün önünde olurum. Sadakatimi gösterebileceğim bir yerde. Ben güçlü değilim.” Asmodean’ın yüz buruşturması, bu itirafta bulunan her erkekte doğal dururdu, ama Rand bir an diğer adamın <em>saidin</em>’le dolduğunu, lekenin Asmodean’ın ağzını çarpıttığını hissetti. Yalnızca bir an, ama yargılamasına yetecek kadar uzun. Asmodean bu kadar çekebiliyorsa, yönlendirebilen Bilgelerden biri ile yarışmakta bile güçlük çekerdi. “Güçlü değil, ama yine de küçük bir şekilde yardımım dokunabilir.”</p>

    <p>Rand, Lanfear’ın ördüğü kalkanı görebilmeyi diledi. Kadın zamanla dağılacağını söylemişti, ama Asmodean Rand’ın eline düştüğü ilk günden daha fazla yönlendiremiyor gibiydi. Belki de kadın, Asmodean’a sahte umutlar vermek için, Rand’ın adamın yaptığından daha fazlasını öğretecek kadar güçleneceğini düşünmesini sağlamak için yalan söylemişti. <em>Tam da onun yapacağı bir şey olurdu.</em> Bu kendi düşüncesi miydi, yoksa Lews Therin’in mi, bilmiyordu, ama doğru olduğundan emindi.</p>

    <p>Uzun duraksaması, Asmodean’ın dudaklarını yine yalamasına sebep oldu. “Burada bir iki gün fark etmez. O zamana kadar dönmüş ya da ölmüş olursun. Bırak sadakatimi kanıtlayayım. Belki bir şeyler yapabilirim. Senin tarafında bir kıl payı fazla güç dengeyi lehine bozabilir.” Bir kez daha, bir anlığına içine <em>saidin</em> doldu. Rand bir gerginlik hissetti, ama yine de zayıf bir akıştı. “Seçeneklerimi biliyorsun. Uçurumun kenarındaki ot tutamına tutunuyor, bir yürek atışı kadar daha dayanması için dua ediyorum. Sen başarısız olursan, ölüden de beter olurum. Kazanmanı ve yaşamanı sağlamalıyım.” Aniden Aviendha’ya baktı ve çok konuştuğunu fark etti. Kahkahasında boş bir tını vardı. “Aksi halde Lord Ejder’in ihtişamı üzerine nasıl şarkılar besteleyebilirim? Bir ozanın çalışacak malzemesi olması gerekir.” Sıcak Asmodean’ın yüzüne hiç dokunmuyordu... zihnin hilelerinden biri, diyordu. Güç değil... ama şimdi alnından ter damlacıkları akıyordu.</p>

    <p>Gözünün altında mı, burada mı? Belki Caemlyn’de neler olduğunu merak etmeye başladığında bir saklanma yeri aramaya koşardı. Asmodean öldüğü ve yeniden doğduğu güne kadar, hatta belki daha sonrasında bile aynı adam olacaktı. “Gözümün altında,” dedi Rand sessizce. “Ve o kıl payının düşeceği tarafın beni memnun etmeyeceğinden kuşku duyacak bile olsam...”</p>

    <p>“Lord Ejder’in merhametine güveniyorum,” diye mırıldandı Asmodean eğilerek. “Lord Ejder’in izniyle, dışarıda bekleyeceğim.”</p>

    <p>Adam geri geri, yarı eğilmiş durumda çıkarken, Rand odaya bakındı. Kılıcı yatağın ayakucundaki yaldız çerçeveli sandığın üzerinde duruyordu, Ejder tokalı kılıç kemeri kınına ve Seanchan mızrak başına dolanmıştı. Bugünkü öldürmeler çelikle olmayacaktı, kendi yapacakları değil. Cebine ve küçük, kılıçlı şişman adam biblosuna dokundu; bugün ihtiyaç duyacağı tek kılıç buydu. Bir an Tear’a Süzülmeyi, <em>Callandor</em>’u almayı, hatta Rhuidean’a gidip oraya gizlediği şeyi getirmeyi düşündü. O ikisinden biri ile, daha Rahvin orada olduğunu anlamadan onu yok edebilirdi. İkisinden biri ile Caemlyn’i bile yok edebilirdi. Ama kendine güvenebilir miydi? Bunca güç. Bunca Tek Güç. <em>Saidin</em> orada, görüş açısının hemen dışında duruyordu. Leke artık kendi parçasıymış gibi geliyordu. Yüzeyin hemen altında, Rahvin’e duyduğu öfke kaynıyordu. Kendine duyduğu öfke. Serbest kalırsa ve elinde <em>Callandor</em> olursa... Ne yapardı? Yenilmez olurdu. Diğeri ile, Shayol Ghul’ün kendisine Süzülür, her şeye son verirdi, öyle ya da böyle, her şeye son verirdi. Öyle ya da böyle. Hayır. Bu işte yalnız değildi. Zaferden başka hiçbir şeyi göze alamazdı.</p>

    <p>“Dünya omuzlarımda,” diye mırıldandı. Aniden ciyakladı ve elini sol kalçasına kapattı. İğne batmış gibi geliyordu, ama ne olduğunu anlaması için kollarındaki tüylerin diken diken olmasına ihtiyacı yoktu. “Bu ne içindi?” diye hırladı Aviendha’ya.</p>

    <p>“Yalnızca <em>Lord Ejder</em>’in hâlâ biz ölümlüler gibi etten yapılmış olup olmadığını anlamak için.”</p>

    <p>“Öyleyim,” dedi Rand ifadesiz bir sesle ve <em>saidin</em>’i kavrayarak –onca tatlılığı, onca pisliği ile–, kısaca yönlendirecek kadar tuttu.</p>

    <p>Kızın gözleri irileşti, ama irkilmedi; yalnızca hiçbir şey olmamış gibi ona bakmakla yetindi. Yine de, giriş odasına geçerlerken, Rand’ın diğer tarafa baktığını düşündüğü bir anda gizli gizli kalçasını ovaladı. O da etten yapılmıştı anlaşılan. <em>Yak beni, ona birkaç görgü kuralı öğretebileceğimi düşünmüştüm.</em></p>

    <p>Kapıyı çekip açarak dışarı çıktı ve durup bakakaldı. Asmodean’ın biraz ötesinde Mat o geniş siperlikli şapkasını öne çekmiş, mızrağına dayanıyordu, ama Rand’ı şaşırtan bu değildi. Hiç Mızrağın Kızı yoktu. Asmodean’ın geldiği bildirilmediği zaman yolunda gitmeyen bir şeyler olduğunu anlamalıydı. Aviendha, Kızları duvar halılarının arkasında bulmayı bekler gibi, şaşkın şaşkın çevresine bakıyordu.</p>

    <p>“Dün gece Melindhra beni öldürmeye çalıştı,” dedi Mat ve Rand Kızları düşünmeyi bıraktı. “Bir an konuşuyorduk, bir sonrakinde kafamı tekmeleyip koparmaya çalışıyordu.”</p>

    <p>Mat kısa cümlelerle hikâyeyi anlattı. Altın arılı hançer. Vardığı sonuçlar. Nasıl sona erdiğini anlatırken gözlerini kapattı... basit, çıplak bir, “Onu öldürdüm,” ve göz kapaklarının arkasında görmekten hoşlanmadığı bir şey görmüş gibi yine çabucak açtı.</p>

    <p>Rand sessizce, “Bunu yapmak zorunda kaldığın için üzüldüm,” dedi ve Mat kasvetle omuzlarını silkti.</p>

    <p>“Onun yapmasındansa benim yapmam daha iyi, sanırım. Kadın bir Karanlıkdostuydu.” Onun için fark edermiş gibi konuşmamıştı.</p>

    <p>“Sammael’in işini göreceğim. Hazır olur olmaz.”</p>

    <p>“Peki geriye kaç kişi kalacak?”</p>

    <p>“Terkedilmişler burada değil,” diye terslendi Aviendha. “Mızrağın Kızları da. Neredeler? Ne yaptın, Rand al’Thor?”</p>

    <p>“Ben mi? Dün gece yatağa girerken burada yirmi tanesi vardı ve o zamandan beri tekini bile görmedim.”</p>

    <p>“Belki de Mat yüzündendir...” diye başladı Asmodean, ama Mat ona bakınca sustu. Mat’in yüzünde acı ve bir şeylere vurma isteği vardı.</p>

    <p>“Aptallaşmayın,” dedi Aviendha kararlı bir sesle. “<em>Far Dareis Mai</em> bunun için Mat’e karşı <em>toh</em> iddiasında bulunmazdı. Kadın onu öldürmeye kalkıştı; o da kadını öldürdü. Kadının yakın-kardeşleri olsaydı bile yapmazdı bunu. Ve kendisi yapılmasını emretmediği sürece, bir başkasının yaptığı şey için kimse Rand al’Thor’a karşı <em>toh</em> iddiasında bulunmaz. <em>Sen</em> bir şey yaptın, Rand al’Thor, büyük ve karanlık bir şey, aksi halde burada olurlardı.”</p>

    <p>“Ben hiçbir şey yapmadım,” dedi Rand ona keskin bir sesle. “Burada durup tartışmaya niyetim yok. Güneye gitmek üzere giyindin mi, Mat?”</p>

    <p>Mat elini ceketinin cebine soktu ve bir şeye elledi. Normalde zarlarını ve zar kutusunu orada tutardı. “Caemlyn. Gizli gizli üzerime gelmelerinden bıktım. Bu sefer ben içlerinden birinin üzerine gizli gizli gitmek istiyorum. Yalnız, lanet bir çiçek yerine lanet kafamın okşanmasını umuyorum.”</p>

    <p>Rand ne demek istediğini sormadı. Bir başka <em>ta’veren</em>. İkisi birlikteyken, belki olasılıkları bükerlerdi. <em>Nasıl</em> olacağını bilmek imkânsızdı, hatta olup olmayacağını bilmek... “Bir süre daha birlikte olacağız anlaşılan.” Mat her şeyden çok, teslim olmuşa benziyordu.</p>

    <p>Duvar halıları ile süslü koridorda fazla gidemeden, o gün bahçede bir yürüyüş yapmaktan daha fazlasını beklemezmiş gibi birlikte kayarak ilerleyen Moiraine ve Egwene ile karşılaştılar. Egwene serin bakışlı ve sakindi, altın Büyük Yılan yüzüğü parmağındaydı ve Aiel giysileri ve şalı, şakaklarındaki katlanmış eşarp olmasa Aes Sedai sanılabilirdi. Ve Moiraine... Altın iplikler ışığı yakalıyor, parlak mavi ipekten elbisesini çizgi çizgi süslüyordu. Siyah, dalgalı saçlarına tutturulmuş altın zincirinin ucundan sarkan küçük, mavi taş, boynundaki altın desteğe kakılmış iri safirler kadar parlıyordu. Planladıkları şey için hiç uygun değildi elbisesi, ama kırmızı ceketi içindeki Rand yorum yapmadı.</p>

    <p>Belki de, bir zamanlar Güneş Tahtı’nı elinde tutan Damodred Evi’nin bulunduğu yerde olması yüzündendi, fakat Moiraine’in zarif tavırları her zamankinden daha azametliydi. “Jasin Natael”in varlığı bile o asil dinginliği şaşkınlıkla bozamadı, ama şaşırtıcı şekilde kadın Mat’e sıcak bir gülümseme bahşetti. “Demek sen de gidiyorsun, Mat. Desen’e güvenmeyi öğren. Hayatını, değiştirilemeyecek olanı değiştirmeye çalışarak boşa harcama.” Mat’in yüzüne bakılırsa, orada olma kararını tekrar düşünüyor olabilirdi, ama Aes Sedai hiç endişe izi olmadan ona sırtını döndü. “Bunlar senin için, Rand.”</p>

    <p>“Daha fazla mektup mu?” Biri hemen tanıdığı zarif bir el yazısı ile, adını taşıyordu. “Senden mi, Moiraine?” Diğerinin üzerinde Thom Merrilin’in adı vardı. İkisi de mavi mum ile kapatılmış, görünüşe göre Büyük Yılan yüzüğü ile mühürlenmişti. Mumun üzerinde kendi kuyruğunu ısıran yılan imgesi vardı. “Neden bana mektup yazdın? Ve mühürlemişsin. Söylemek istediklerini yüzüme söylemekten hiç korkmadın. Ben unutsam bile, Aviendha bana yalnızca etten ve kandan olduğumu hep hatırlatıyor.”</p>

    <p>“İlk kez Badeçay Hanı’nın dışında gördüğüm oğlandan çok farklısın.” Kadının sesi çınlayan gümüş çanlar gibiydi. “Artık aynı olduğun söylenemez. Umarım yeterince değişmişsindir.”</p>

    <p>Egwene alçak sesle bir şeyler mırıldandı. Rand, “Umarım o kadar da değişmemişsindir,” olduğunu düşündü. Kız, o da içlerinde ne olduğunu merak edermiş gibi mektuplara kaşlarını çatıyordu. Aviendha da öyle.</p>

    <p>Moiraine daha büyük neşeyle, hatta hızla devam etti. “Mühürler mahremiyet sağlıyor. Mektup, üzerinde düşünmeni dilediğim şeyler içeriyor; şimdi değil; düşünecek zamanın olduğunda. Thom’un mektubuna gelince, onu bırakacak seninkinden daha güvenli el tanımıyorum. Onu bir daha gördüğünde mektubu ona ver. Şimdi, rıhtımlarda görmen gereken bir şey var.”</p>

    <p>“Rıhtımlar mı?” dedi Rand. “Moiraine, tüm sabahlar içinde bu sabah, hiç zamanı...”</p>

    <p>Ama kadın onun takip edeceğinden emin gibi koridorda yürümeye başlamıştı bile. “Atları hazırlattım. Ne olur ne olmaz diye, senin için bile bir tane var, Mat.” Egwene bir an duraksadı, sonra takip etti.</p>

    <p>Rand Moiraine’i geri çağırmak için ağzını açtı. Kadın itaat etmeye yeminliydi. Ona ne göstermesi gerekiyorsa, başka bir gün görebilirdi.</p>

    <p>“Bir saatin ne zararı olur ki?” diye mırıldandı Mat. Belki yeniden düşünmeye başlamıştı.</p>

    <p>“Bu sabah görülmen o kadar kötü olmayabilir,” dedi Asmodean. “Rahvin ne olduğunu görür görmez anlayabilir. Bazı kuşkuları varsa... anahtar deliklerinden dinlemiş casusları varsa... bu sabah yatışmasını sağlayabilir.”</p>

    <p>Rand Aviendha’ya baktı. “Gecikmemi önerir misin?”</p>

    <p>“Moiraine Sedai’yi dinlemeni öneririm. Ancak aptallar Aes Sedaileri görmezden gelir.”</p>

    <p>“Rıhtımlarda Rahvin’den önemli ne olabilir ki?” diye hırladı Rand, sonra başını iki yana salladı. İki Nehir’de bir deyiş vardı, kadınların duyabileceği yerde söylenmeyen bir deyiş. “Yaratıcı kadınları gözü hoşnut, zihni tedirgin etmek için yarattı.” Aes Sedailer o açıdan kesinlikle farklı değildi. “Bir saat.”</p>

    <p class="paragraf">Güneş henüz Kadere’in arabalarının dizildiği taş rıhtımın üzerine şehrin duvarının düşürdüğü gölgeleri kaldıracak kadar yükselmemişti, ama adam yine de iri mendili ile yüzünü siliyordu. Terlemesine sebep olan yalnızca kısmen havanın sıcaklığıydı. İskele sırasının iki kenarında suya doğru uzanan büyük, gri perde duvarların yanında rıhtım, kendisinin içinde kısılı kaldığı loş bir kutu gibi görünüyordu. Burada rıhtıma yanaşmış geniş, yuvarlak pruvalı tahıl mavnalarından başka hiçbir şey yoktu ve ırmağa demirlemiş diğerleri yük boşaltmak için sıralarını bekliyorlardı. Kadere, demir atarken o mavnalardan birine binmeyi düşünmüştü, ama bu sahip olduklarının çoğunu bırakmak anlamına geliyordu. Yine de, ağır akan ırmağın onu ölümü dışında bir yere götüreceğini düşünse binerdi. Lanfear düşlerine dönmemişti, ama göğsündeki yanık izleri aldığı emirleri hâlâ hatırlatıyordu. Seçilmişlerden birine itaatsizlik etme düşüncesi bile, yüzünden akan tere rağmen ürpermesine sebep oluyordu.</p>

    <p>Kime güveneceğini bir bilse; diğer Karanlıkdostlarından birine güvenebileceği kadar güvenebilirdi. Yeminleri etmiş olan sürücülerinden sonuncusu iki gün önce, muhtemelen tahıl mavnalarından birine binerek kaybolmuştu. Adam o notu hangi Aiel kadının kapısının altından attığını hâlâ bilmiyordu... “Yabancılar arasında yalnız değilsin. Bir yol seçildi.” Ama aklında pek çok olasılık vardı. Rıhtımlardaki Aiel sayısı işçilerinki kadar vardı; ırmağa bakmaya geliyorlardı. O yüzlerden birkaçını mantıklı gelmeyecek kadar çok görmüştü ve bazıları düşünceli düşünceli ona bakmıştı. Birkaç Cairhienli ve bir Tear lordu da öyle. Bunun kendi başına bir anlamı yoktu elbette, ama birlikte çalışabileceği birkaç adam bulursa...</p>

    <p>Kapılardan birinde atlı bir grup belirdi. Moiraine, Rand al’Thor ve Aes Sedai’nin Muhafızı başı çekiyordu. Tahıl çeken arabaların arasından geçtiler. Onlarla birlikte bir tezahürat dalgası yükseldi.</p>

    <p>“Tüm övgüler Lord Ejder’e!” ve, “Lord Ejder’e selamlar olsun!” ve zaman zaman, “Lord Matrim’e övgüler olsun! Kızıl El’e övgüler olsun!”</p>

    <p>Bu sefer Aes Sedai Kadere’e bakmadan araba dizisinin arkasına döndü. Adam bundan memnundu. Moiraine Aes Sedai olmasaydı bile, ona aklının her karanlık köşesini biliyormuş gibi bakmasaydı bile, yine de arabayı doldurduğu şeylerin bazılarına yakından bakmaktan kaçınırdı. Dün gece, bu arabanın hemen arkasındaki arabada duran, tuhaf şekilde çarpık kızıltaş kapı çerçevesinin kanvas örtüsünü açtırmıştı. İncelemek istediği şeyler olduğunda adamdan yardım almaktan sapkın bir zevk alıyor gibiydi. Kendini o şeyin yanına gitmeye ikna edebilse, Kadere üstünü örterdi ya da sürücülerden birini ikna edebilse. Şimdi yanında olanlardan hiçbiri, Rhuidean’da Herid’in beline kadar o şeyin içine düştüğünü ve yarı yarıya kaybolduğunu görmemişti... Jangai’den çıktıktan sonra ilk kaçan Herid olmuştu; Muhafız onu çerçeveden çıkardığından beri adamın aklı yerinde değil gibiydi... ama kapı çerçevesine bakıyorlar, köşelerin gerektiği gibi birleşmediğini, gözlerinizi kırpmadan ve başınız dönmeden çepeçevre takip edemediğinizi görebiliyorlardı.</p>

    <p>Aes Sedai’nin onu görmezden gelmesi gibi, Kadere de ilk üç atlıyı görmezden geldi. Mat Cauthon’u da elinden geldiğince. Adam <em>onun</em> şapkasını takıyordu; Kadere o şapkanın yerini alabilecek bir tane bulamamıştı. Aiel kadın, Aviendha, genç Aes Sedai’nin eyerinin arkasına binmişti, ikisinin etekleri de sıyrılmış, bacaklarını teşhir ediyordu. Aiel kadının al’Thor ile yattığına dair bir kanıt arıyor olsaydı bile, kadının ona nasıl baktığını görmesi yeterliydi; bir erkeği yatağına almış bir kadın, gözlerinde hep o sahip çıkan bakış ile bakardı adama. Daha da önemlisi, Natael yanlarındaydı. Dünyanın Omurgası’nı aştıklarından beri ilk kez adamı yakından görüyordu. Karanlıkdostları arasında yüksekte duran Natael. Kızların arasından geçip Natael’e ulaşabilirse...</p>

    <p>Kadere aniden gözlerini kırpıştırdı. Kızlar neredeydi? Al’Thor’un yanında hep mızrak kullanan kadınlardan bir eşlikçi grubu olurdu. Kaşlarını çattı ve rıhtımda ya da iskelelerde tek bir Kız göremediğini fark etti.</p>

    <p>“Eski bir dosta bakmıyor musun, Hadnan?”</p>

    <p>O ezgili ses Kadere’in hızla dönmesine, ağzı bir karış açık, balta gibi bir burna, yağ tabakaları arasında neredeyse gizlenmiş kara gözlere bakakalmasına sebep oldu. “Keille?” Bu imkânsızdı. Aieller dışında kimse yalnız başına Kıraç’ta hayatta kalamazdı. Kadın ölmüş <em>olmalıydı.</em> Ama beyaz ipek elbisesi gövdesinin üzerinde gerilmiş, siyah buklelerinde fildişi taraklarla orada duruyordu işte.</p>

    <p>Kadın dudaklarında hafif bir gülümseme ile döndü ve böyle iri bir gövde için şaşırtıcı bir zarafetle adamın arabasının basamaklarını rahatça tırmandı.</p>

    <p>Kadere bir an duraksadı, sonra kadının arkasından seğirtti. Keille Shaogi’nin Kıraç’ta ölmüş olmasını tercih ederdi... Kadın hükmedici ve iğrençti; kurtarmayı başardığı pek az şeyden tek peni almayı düşünmese de olurdu... ama Jasin Natael kadar yüksekte duruyordu. Belki birkaç soruyu yanıtlayabilirdi. En azından, konuşacak biri olurdu. En kötü ihtimalle, suçlayacak biri olurdu. Yüksek konum güç getirirdi, ama altınızdakilerin başarısızlıkları da suçlanmanıza sebep olurdu. Kadere birçok kez kendini korumak için üstlerini daha da yüksekte olanlara ihbar etmişti.</p>

    <p>Kapıyı dikkatle kapatarak döndü... ve boğazı sıkılıyormuş gibi gelmese, haykırırdı.</p>

    <p>Orada duran kadın beyaz ipekler giymişti, ama şişman değildi. Gördüğü en güzel kadındı, gözleri kara, dipsiz dağ göletleri gibiydi; gümüş örgü kemeri ince belini sarıyor, saçlarında gümüş aylar parlıyordu. Kadere o yüzü düşlerinden tanıyordu.</p>

    <p>Yere çarpan dizleri sonunda nefes verebilmesini sağladı. “Büyük Hanım,” dedi boğuk bir sesle, “nasıl hizmet edebilirim?”</p>

    <p>Lanfear bir böceğe bakıyordu sanki, terliğinin altında ezmeyi seçip seçmeyeceği bir böceğe. “Emirlerime nasıl itaat ettiğini göstererek. Rand al’Thor’u izleyemeyecek kadar meşguldüm. Bana, Cairhien’i ele geçirmek dışında neler yaptığını, başka neler yapmayı planladığını anlat.”</p>

    <p>“Zor, Büyük Hanım. Benim gibi biri onun gibi birine yaklaşamıyor.” Böcek, diyordu o serin gözler, faydalı olduğu sürece yaşamasına izin verilecek bir böcek. Kadere gördüğü, işittiği ya da hayal ettiği her şeyi çıkarmak için beynini paraladı. “Aielleri sürü sürü güneye gönderiyor, Büyük Hanım, ama neden, bilmiyorum. Tearlılar ile Cairhienliler fark eder görünmüyor, ama onların bir Aiel’i diğerinden ayırabildiğini sanmıyorum.” Kendisi de ayıramıyordu. Kadına yalan söylemeye cesaret edemezdi, ama Kadere’in daha faydalı olabileceğini düşünürse... “Bir tür okul kurdu, hayatta kalan üyesi bulunmayan bir Ev’in şehirdeki sarayında...” Başta, kadının duyduklarından hoşlanıp hoşlanmadığını anlamak güçtü, ama Kadere anlattıkça yüzü kararmaya başladı.</p>

    <p class="paragraf">“Görmemi istediğin nedir, Moiraine?” dedi Rand sabırsızlıkla, Jeade’en’in dizginlerini sıradaki son arabanın tekerlerinden birine bağlayarak.</p>

    <p>Kadın ayakuçlarında yükselmiş, arabanın arkasındaki, tanıdık gelen iki fıçıya bakıyordu. Rand yanılmıyorsa, iki <em>cuendillar</em> mühür o fıçılardaydı, artık kırılmaz olmadıkları için yüne sarılmışlardı. Burada Karanlık Varlık’ın lekesini kuvvetle hissediyordu; sanki fıçılardan çıkmaya çalışıyordu, gizli bir yerde çürümekte olan bir şeyden yükselen hafif bir koku gibi.</p>

    <p>“Burada daha güvende olur,” diye mırıldandı Moiraine. Zarafetle eteklerini kaldırarak araba sırası boyunca yürümeye başladı. Lan yarı evcil bir kurt gibi hemen peşinden takip etti. Sırtından sarkan pelerini rahatsız edici renk ve hiçlik dalgaları ile kaplıydı.</p>

    <p>Rand öfkeyle arkasından baktı. “Ne olduğunu sana söyledi mi, Egwene?”</p>

    <p>“Yalnızca bir şey görmen gerektiğini. Zaten buraya gelmen gerektiğini.”</p>

    <p>“Aes Sedai’ye güvenmelisin,” dedi Aviendha aynı ölçüde dingin bir sesle, ama sesinde bir kuşku izi vardı. Mat hıhladı.</p>

    <p>“Eh, ben hemen öğrenmeyi düşünüyorum. Natael, git Bael’e söyle, birazdan yanında...”</p>

    <p>Sıranın diğer ucunda Kadere’in arabası patladı, kıymıklar Aieller ile kasabalıların üzerine yağmaya başladı. Rand biliyordu; bilmek için derisinde diken diken olmuş tüyleri hissetmesi gerekmiyordu. Moiraine ile Lan’in arkasından arabaya koştu. Zaman ağırlaşmıştı sanki, her şey aynı anda oluyordu. Hava pelteleşmiş, her geçen saniyeye asılıyordu.</p>

    <p>Yaralıların inlemeleri ve çığlıkları dışında çöken sersem sessizlikte Lanfear ortaya çıktı. Elindeki gevşek, solgun, kırmızı çizgili şeyi, görünmez basamaklardan inerken arkasından sürüklüyordu. Yüzü buzdan oyulmuş bir maske gibiydi. “Bana söyledi, Lews Therin,” diye neredeyse çığlık attı ve solgun şeyi havaya fırlattı. Bir şey o şekli yakaladı, bir anlığına şişirerek Hadnan Kadere’in kanlı, saydam heykeline dönüştürdü; bütün olarak yüzülmüş derisi. Lanfear’ın sesi tizleşerek yükselirken şekil buruştu ve düştü. “Sana bir başka kadının dokunmasına izin verdin! Yine!”</p>

    <p>Saniyeler oyalanırken her şey bir anda oldu.</p>

    <p>Daha Lanfear rıhtımın taşlarına ulaşmadan, Moiraine eteklerini kaldırdı ve doğrudan ona doğru koşmaya başladı. Ne kadar hızlı olursa olsun Lan daha hızlıydı. Kadının, “Hayır, Lan!” diye bağırmasını duymazdan gelerek kılıcını çekti, uzun bacakları adamı Aes Sedai’nin önüne geçirdi. Adam saldırırken renk değiştiren pelerini arkasında dalgalanıyordu. Aniden görünmez bir duvara çarpmış gibi oldu, sekti, sendeleyerek yine atılmaya çalıştı. Bir adımdan sonra, sanki dev bir el onu kenara fırlattı, adam havada on adım uçtu ve taşlara çarptı.</p>

    <p>Daha o havadayken Moiraine öne çekildi, ayakları taşların üzerinde sürüklendi ve Lanfear ile yüz yüze geldi. Yalnızca bir an sürdü. Terkedilmiş, yoluna neyin çıktığını merak edermiş gibi ona baktı, sonra Moiraine’i öyle kuvvetle kenara fırlattı ki, kadın yuvarlanarak arabaların altında kayboldu.</p>

    <p>Rıhtım tarafı kargaşa içindeydi. Kadere’in arabasının patlamasının üzerinden yalnızca saniyeler geçmişti, ama ancak kör biri Tek Güç kullananın beyazlı kadın olduğunu anlamazdı. Rıhtımlar boyunca baltalar kalktı, halatlar kesildi, mürettebatlarının suya itip kaçmak için çılgınca çabaladığı mavnalar serbest kaldı. Çıplak göğüslü adamlar, kara giysili şehirliler mavnalara atlamaya çalıştı. Diğer yönde, erkekler ve kadınlar şehre giden kapılardan geçmeye çalışırken çalkalanıyor, bağırıyorlardı. Ve aralarında, <em>cadin’sor</em>’lara bürünmüş şekiller peçelerini taktılar ve mızrak, hançer ya da çıplak ellerle Lanfear’a doğru koşmaya başladılar. Saldırının kaynağının o olduğu kuşkusuzdu, Güç kullandığı kuşkusuzdu. Yine de mızrak dansı etmeye koştular.</p>

    <p>Alevler dalgalar halinde üzerlerinden geçti. Giysileri alev alev yanarken yaklaşmaya devam edenler ateşten oklarla devrildiler. Lanfear onlarla savaşıyor gibi görünmüyordu, hatta onlara dikkat bile etmiyordu. Tatarcıkları ya da ısırbenileri kenara süpürür gibiydi. Kaçanlar da yanıyordu, savaşmaya çalışanlar da. Kadın, başka kimse yokmuş gibi Rand’a doğru ilerlemeye devam etti.</p>

    <p>Birkaç yürek atışı kadar süre vardı.</p>

    <p>Rand’ın Gerçek Kaynak’ın eril yarısına uzanması üç adım aldı; eriyik çelik, çelik kıran buz, tatlı bal ve gübre yığını. Boşluk’un derinliklerinde, hayatta kalma mücadelesi uzaktı, önündeki savaş daha da uzak. Moiraine arabanın altında kaybolurken yönlendirdi, Lanfear’ın ateşlerinin sıcaklığını çekti ve ırmağa daldırdı. Bir an önce insan şekillerini saran alevler kayboldu. Aynı anda, örgüleri yine ördü ve puslu, gri bir kubbe belirerek onu, Lanfear’ı ve arabaların çoğunu sardı; zaten içinde olan her şeyi dışarıda bırakan uzun, oval, neredeyse saydam bir duvar. Örgüyü bağlarken, ne olduğundan ya da nereden geldiğinden emin değildi... belki Lews Therin’den bir anı... ama Lanfear’ın ateşleri duvarlara çarptı ve düştü. Rand dışarıda kalanları belirsizce görebiliyordu, kıvranan, çırpınan şekiller... alevleri almıştı, ama derilerdeki yangıyı değil; o koku hâlâ havada asılıydı... ama şimdiye dek yanmış olanlar dışında kimse yanmayacaktı. İçeride de cesetler yatıyordu, kömürleşmiş kumaş kaplı yığınlar; bazıları zayıfça kıpırdayıp, inliyordu. Lanfear aldırmadı; yönlendirdiği alevler söndü; tatarcıklar dağıtılmıştı; hiç yanlarına bakmadı.</p>

    <p>Yürek atışları. Boşluk’un içinde soğuktu Rand ve ölenler, ölmekte olanlar ve yaralılar için üzülüyorsa da, duygu o kadar uzaktaydı ki yok gibiydi. O soğuğun kendisiydi. Boşluk’un kendisi. İçini yalnızca <em>saidin</em>’in öfkesi dolduruyordu.</p>

    <p>İki yanda hareket. Gözlerini Lanfear’a dikmiş Aviendha ve Egwene. Onları da dışarıda bırakmak istemişti. Onunla birlikte koşmuş olmalıydılar. Mat ve Asmodean, dışarıda; duvar son birkaç arabayı almamıştı. Buz gibi bir sakinlik içinde, Lanfear’ı tuzağa düşürmek için Hava yönlendirdi; o kadının dikkatini dağıtırken, Egwene ve Aviendha ona kalkan koyabilirdi.</p>

    <p>Bir şey akışlarını kesti; öyle kuvvetle sektiler ki, Rand homurdandı.</p>

    <p>“İçlerinden biri mi?” diye hırladı Lanfear. “Hangisi Aviendha?” Egwene başını arkaya attı ve feryat etti; gözleri yerlerinden uğruyordu, tüm dünyanın ıstırabı ağzından haykırıyordu. “Hangisi?” Aviendha ayakuçlarından yükseldi, ürperdi, ulumaları gittikçe yükselerek Egwene’inkileri kovaladı.</p>

    <p>Aniden düşünce orada, Boşluk’un içinde belirdi. <em>Şu şekilde, Ateş ve Toprak ile örülmüş Ruh. İşte.</em> Rand bir şeyin, göremediği bir şeyin kesildiğini hissetti ve Egwene kıpırtısız bir yığın halinde yıkıldı, Aviendha elleri ve dizleri üzerine çöktü, başını eğdi, sallandı.</p>

    <p>Lanfear sendeledi, gözleri kara ateş dolu karanlık göletler gibi kadınlardan ona çevrildi. “Sen benimsin, Lews Therin! Benim!”</p>

    <p>“Hayır.” Rand’ın sesi kendi kulaklarına, bir buçuk kilometrelik bir tünelin ucundan gelir gibiydi. <em>Dikkatini kızlardan çek.</em> Arkasına bakmadan ilerlemeye devam etti. “Ben hiç senin olmadım, Mierin. Ben hep Ilyena’ya ait olacağım.” Boşluk hüzün ve kayıp duyguları ile titredi. Ve Rand <em>saidin</em>’in öfkesinden başka bir şey ile savaşırken ümitsizlikle. Bir an arada kaldı. <em>Ben Rand al’Thor’um. Ve Ilyena, her zaman, daima yüreğim.</em> Ustura kenarında dengede. <em>Ben Rand al’Thor’um!</em> Diğer düşünceler de fışkırmaya çalıştı; Ilyena’ya, Mierin’e, onu yenmek için ne yapabileceğine dair düşünceler. Onları bastırdı, sonuncusunu bile. Yanlış taraf baskın çıkarsa... <em>Ben Rand al’Thor’um!</em> “Adın Lanfear ve Terkedilmişlerden birini sevmektense ölürüm daha iyi.”</p>

    <p>Kadının yüzünden ıstırap olabilecek bir şey geçti, sonra bir kez daha mermer bir maskeye dönüştü. “Eğer benim olmayacaksan,” dedi soğuk soğuk, “öleceksin.”</p>

    <p>Yüreği patlayacakmış gibi bir acı hissetti içinde ve kafasında, beynine kor beyaz çiviler çakılıyormuş gibi bir acı; öyle güçlüydü ki, Boşluk’un içinde çığlık atmak istedi. Ölüm oradaydı ve o biliyordu. Çılgınca... Boşluk’un içinde olmasına rağmen çılgınca; Boşluk pırıldadı, küçüldü... Ruh, Ateş ve Toprak ördü, çılgınca savurdu. Kalbi artık atmıyordu. Kara acıdan parmaklar Boşluk’u eziyordu. Gözlerine gri bir perde indi. Örgüsünün zorla kadınınkini kestiğini hissetti. Yanan ciğerleri nefesle doldu, yüreği sıçrayarak atmaya başladı yine. Bir kez daha görebilir oldu, onunla taş yüzlü Lanfear arasında gümüş, siyah benekler uçuşuyordu. Kadın akışların sekmesinden sonra dengesini kuruyordu. Yaralanmış gibi, göğsünde ve başında acı vardı hâlâ, ama Boşluk kararlılık kazandı, bedensel acılar uzaklaştı.</p>

    <p>Uzak olması iyiydi, çünkü kendine gelecek zamanı yoktu. Kendini ilerlemeye zorlayarak kadına Hava ile saldırdı, onu bayıltacak bir sopa. Kadın örgüyü kesti ve Rand tekrar vurdu, tekrar, tekrar, kadın her darbeyi kestiğinde daha da yaklaşıyordu. Bir an daha meşgul edebilirse onu, o görünmez sopalardan biri kafasına inerse, yumruğu ile vuracak kadar yaklaşabilirse... Baygınken herkes kadar savunmasız olurdu.</p>

    <p>Kadın aniden onun ne yapmaya çalıştığını anladı. Darbelerinin her birini, görebiliyormuş gibi kesmeye devam ederek geriledi, geriledi, ta ki omuzları arkasındaki arabaya yaslanana kadar. Ve kış ortası gibi gülümsedi. “Yavaş yavaş öleceksin ve ölmeden önce beni sevmene izin vermem için yalvaracaksın,” dedi.</p>

    <p>Bu sefer doğrudan Rand’a saldırmadı. <em>Saidin</em> ile bağlantısına saldırdı.</p>

    <p>İlk hançer gibi keskin dokunuşta panik Boşluk’un içinde gong gibi çınladı. Hançer onunla Kaynak arasındaki bağın içinde kayarken Güç azaldı ve azaldı. Rand Ruh, Ateş ve Toprak’la hançeri kesti; onu nerede bulacağını biliyordu; bağının nerede olduğunu biliyordu, o ilk kesiği hissedebiliyordu. Kadının koymaya çalıştığı kalkan kayboldu, sonra yeniden belirdi, Rand’ın kestiği hızda geri döndü, ama her seferinde <em>saidin</em> bir anlığına azalıyordu, tamamen kesilmesine ramak kaldığı anlar, karşı darbesi kadının saldırısını önlemeye ancak yetiyordu. Aynı anda iki örgüyü idare etmek kolay olmalıydı... Rand, on, hatta daha fazlasını idare edebiliyordu... ama neredeyse çok geç olana kadar orada olduğunu anlamadığı bir şeye karşı çılgınca kendini savunmaya çalışırken değil. Bir başka adamın düşünceleri Boşluk’un içinde yüzeye çıkmaya, ona kadını nasıl yeneceğini anlatmaya çalışırken değil. Dinlese, buradan ayrılan Lews Therin Telamon olabilirdi ve Rand al’Thor yalnızca zaman zaman kafasında beliren bir ses olarak kalabilirdi; o kadar da kalırsa.</p>

    <p>“O iki orospunun <em>ikisi de</em> yalvarmanı izleyecek,” dedi Lanfear. “Ama ilk önce onlar senin ölmeni mi izlesinler, yoksa sen mi onların ölmesini izlemelisin?” Arabanın arkasına ne zaman tırmanmıştı? Rand onu izlemek zorundaydı, yorulmaya başladığına, konsantrasyonunun azaldığına dair her işareti izlemek zorundaydı. Boşuna bir umuttu. Kadın çarpık kapı çerçevesi <em>ter’angreal</em>’in yanında durarak, hüküm vermeye hazırlanan bir kraliçe gibi tepeden ona baktı, ama parmaklarında çevirdiği kara, fildişi bir bileziğe soğuk soğuk gülümsemeye zaman ayırabiliyordu. “Hangisi seni daha fazla incitir, Lews Therin? Senin incinmeni istiyorum. Hiçbir erkeğin tanımadığı acıyı yaşamanı istiyorum!”</p>

    <p>Rand ile Kaynak arasındaki akış ne kadar kalın olursa, kesilmesi o kadar zor olurdu. Eli ceketinin cebinde gerildi, küçük, kılıçlı şişman adam, avucuna damgalanmış balıkçıla yaslandı. Becerebildiğince <em>saidin</em> çekti içine, ta ki, Boşluk’un içinde onunla yüzen leke puslu bir yağmur gibi gelmeye başlayana kadar.</p>

    <p>“Acı, Lews Therin.”</p>

    <p>Ve yine acı geldi, dünya ıstıraba boğuldu. Bu sefer başında ve yüreğinde değil, her yerde, her parçasında, Boşluk’u delen sıcak iğneler gibi. Her batışta bir tıslama duyuyordu sanki ve her biri bir öncekinden daha derine saplanıyordu. Kadının ona kalkan koyma teşebbüsleri yavaşlamadı; daha hızlı, daha kuvvetle devam etti. Onun bu kadar güçlü olduğuna inanamıyordu Rand. Boşluk’a, kavurucu, dondurucu <em>saidin</em>’e tutunarak çılgınca kendini savundu. Son verebilirdi; kadını bitirebilirdi. Şimşek çağırabilir, onu kendisini öldürmek için kullandığı ateşlere sarabilirdi.</p>

    <p>Acının içinden imgeler geçti. Atından devrilen, siyah tüccar elbisesi içinde bir kadın, kendi ellerinde ateş kırmızı, hafif bir kılıç; bir avuç Karanlıkdostu ile onu öldürmeye gelmişti o kadın. Mat’in kasvetli gözleri; <em>onu öldürdüm.</em> Duvarların eriyip akmış gibi göründüğü bir koridorda yatan altın saçlı bir kadın. <em>Ilyena, affet beni!</em> Ümitsiz bir çığlıktı.</p>

    <p>Son verebilirdi. Yalnız, yapamazdı. Ölecekti, belki dünya ölecekti, ama Rand kendini bir kadın daha öldürmeye ikna edemiyordu. Bir şekilde, dünyanın duyduğu en gülünç espri gibiydi.</p>

    <p class="paragraf">Moiraine ağzındaki kanı silerek arabanın arka ucundan çıktı ve sallanarak doğruldu. Kulaklarında bir erkeğin kahkahaları çınlıyordu. Elinde olmadan gözleri Lan’i aradı ve tepede uzanan puslu, gri kubbenin dibinde buldu. Adam seğiriyor, belki kalkacak gücü bulmaya çalıyor, belki ölüyordu. Onu aklından çıkarmaya çalıştı. Hayatını o kadar sık kurtarmıştı ki, hayatı artık adama ait sayılabilirdi, ama onun Gölge’ye karşı tek başına verdiği savaştan canlı kurtulabilmesi için ne yapması gerekiyorsa uzun zaman önce yapmıştı. Artık Moiraine’siz yaşayacak ya da ölecekti.</p>

    <p>Kahkaha atan Rand’dı. Rıhtımda dizlerinin üzerine çökmüştü. Sorguya çekilen bir adamın yüzü gibi çarpılmış yüzünden gözyaşları akarken gülüyordu. Moiraine bir ürperti hissetti. Delilik onu ele geçirmişse, kendisinin yapabileceği hiçbir şey yoktu. Ancak elinden geldiği kadarını yapabilirdi. Yapmak zorunda olduğu şeyi.</p>

    <p>Lanfear’ın görüntüsü darbe gibi indi. Şaşkınlık değil, Rhuidean’dan beri düşlerinden çıkmayan şeyi görmenin şoku. Arabanın üzerinde, çarpık kızıltaş <em>ter’angreal</em>’in önünde, <em>saidar</em>’la güneş gibi parlayarak durmuş, dudaklarında acımasız bir gülümseme ile Rand’a bakan Lanfear. Elinde bir bilezik çeviriyordu. Bir <em>angreal;</em> Rand kendi <em>angreal</em>’ini kullanmıyorsa, o şeyle onu ezebilirdi. Ya Rand’ın kendi <em>angreal</em>’i yanındaydı ya da Lanfear onunla oyun oynuyordu. Fark etmezdi. Moiraine o eskilikten kararmış fildişi halkadan hoşlanmıyordu. İlk bakışta geriye eğilmiş, kendi ayak bileklerini yakalamış bir akrobat gibi görünüyordu. Yalnız, daha yakından bakınca, el ve ayak bileklerinin birbirine bağlanmış olduğunu görebiliyordunuz. Ondan hoşlanmamıştı, ama Rhuidean’dan getirmişti. Dün bileziği ıvır zıvır dolu torbadan çıkarmış, orada, kapı çerçevesinin dibinde bırakmıştı.</p>

    <p>Moiraine narin, ufak tefek bir kadındı. Kendini yukarı çekerken ağırlığı arabayı sallamadı. Elbisesi bir kıymığa takılıp yırtılınca irkildi, ama Lanfear dönüp bakmadı. Kadın Rand dışında bütün tehditleri halletmişti; o sırada dünyanın üzerinde dikkate aldığı tek köşe onun olduğu yerdi.</p>

    <p>Moiraine küçük bir umut kırıntısını bastırarak... bu lüksü göze alamazdı... bir an arabanın arka ucunda dengesini kurdu, sonra Gerçek Kaynak’a sarınıp Lanfear’ın üzerine atladı. Terkedilmiş’in yalnızca bir saniye önce haberi oldu, Moiraine ona çarpar, bileziği elinden koparırken dönmesine yelecek kadar. Yüz yüze, kapı çerçevesi <em>ter’angreal</em>’in içine devrildiler. Beyaz ışık her şeyi yuttu.</p>
  </div>
</body>
</html>
