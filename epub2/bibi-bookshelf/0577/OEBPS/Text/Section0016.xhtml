<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="7. Hareket">7<br />
    Hareket</h1>

    <p>Egwene, şafak griliğinde esneyerek kendini pus renkli kısrağın üzerine çekti, sonra Pus sıçrarken dizginleri sıkı sıkı kavraması gerekti. Hayvan haftalardır binilmemişti. Aieller kendi bacaklarını tercih ediyor, ata binmekten neredeyse tamamen kaçınıyorlardı, ama yük atı ve katır kullanıyorlardı. Araba yapmaya yetecek kadar tahta bulsalar bile, birden fazla çerçinin üzüntü içinde öğrendiği gibi, Kıraç tekerlekler için uygun bir arazi değildi.</p>

    <p>Egwene batıya yapılacak uzun yolculuğu dört gözle beklemiyordu. Dağlar şimdilik güneşi saklıyordu, ama bir kez güneş ortaya çıkınca, sıcak her geçen saat daha da artacaktı ve gece çöktüğünde dalacak çadır olmayacaktı. Aiel giysilerinin at binmeye uygun olduğundan da emin değildi. Başa takılan şal güneşi kesmek konusunda şaşırtıcı ölçüde iyi iş çıkartıyordu, ama dikkatli olmazsa o bol etekler bacaklarını kalçalarına kadar teşhir ederdi. İffeti kadar güneş yanıkları için de endişeleniyordu. <em>Bir yanda güneş, diğer yanda...</em> Eyerden uzak geçirdiği bir ay kızı o kadar da yumuşatmamıştı. Yumuşatmadığını umuyordu, yoksa bu çok uzun bir yolculuk olacaktı.</p>

    <p>Pus’u sakinleştirdikten sonra Egwene onu arayan Amys’i buldu ve Bilge ile birbirlerine gülümsediler. Hâlâ uykulu olmasının tek sebebi önceki gece boyunca koşması değildi; tam tersine, o daha da derin uyumasını sağlamıştı. Dün gece diğer kadının düşlerini bulmuştu ve kutlamak için düşte, Soğuk Kayalar Mezrası’nda, çocuklar ekilmiş teraslarda oynarken ve gün batımında vadide hoş bir rüzgâr eserken çay içmişlerdi.</p>

    <p>Elbette, bu dinlenmesini engelleyecek kadar çok değildi, ama Egwene o kadar heyecanlanmıştı ki Amys’in düşünden çıktıktan sonra durmamıştı; duramazdı, o sırada değil, Amys ne derse desin. Her yerde düşler vardı, ama çoğunun kime ait olduğunu bilemezdi. Çoğunun, hepsinin değil. Melaine bebek emzirdiğini düşlüyordu; Bair ise ölen kocalarından birini, her ikisi genç ve sarı saçlı iken. Egwene onlara girmemeye özellikle dikkat etmişti; Bilgeler izinsiz giren ziyaretçileri hemen anlardı ve Egwene onun gitmesine izin vermeden önce neler yapabileceklerini düşünürken ürperiyordu.</p>

    <p>Rand’ın düşleri bir meydan okumaydı elbette, yüzleşmeden duramayacağı bir meydan okuma. Artık düşten düşe uçabiliyordu, Bilgelerin başarısız olduğu yerde nasıl o denemezdi? Yalnız, onun düşlerine girmeye çalışmak kafa üstü görünmez bir taş duvara çarpmak gibiydi. Diğer yanda Rand’ın düşlerinin olduğunu biliyordu ve geçmek için bir yol bulabileceğinden emindi, ama üzerinde çalışacak, zorlayacak hiçbir şey yoktu. Bir hiçlik duvarı. Bu, çözene kadar uğraşmaya kararlı olduğu bir sorundu. Bir kez kafasına koydu mu, bir porsuk kadar ısrarcı olabilirdi.</p>

    <p>Her yerde <em>gai’shain</em>’lar koşturuyor, Bilgelerin kampını katırlara yüklüyordu. Kısa süre sonra, ancak bir Aiel ya da iz sürmede becerikli biri sert kilin üzerinde çadırlar kurulmuş olduğunu anlayabilecekti. Çevredeki yamaçlar da aynı hareketlilikle kaplıydı ve kargaşa şehre kadar uzanıyordu. Herkes gitmiyordu, ama binlerce kişi gidecekti. Caddeler Aiellerle doluydu. Kadere Efendi’nin araba kervanı, Moiraine’in seçtikleri ile yüklü, büyük meydanda dizilmiş, duruyorlardı. Dizinin sonundaki, beyaza boyalı üç su arabası, yirmi katırlık sıraların arkasında tekerlekli fıçılar gibi bekliyorlardı. Dizinin başındaki, Kadere’in kendi arabası, tekerlekli küçük, beyaz bir evden farksızdı, arkada merdiveni, düz çatısında metal bir soba borusu vardı. Kalın, şahin burunlu tüccar bugün baştan ayağa fildişi rengi ipeklere bürünmüştü ve geçerken perişan görünümlü, uyumsuz şapkasını kaldırdı. Kara, çekik gözleri kıza çaktığı geniş gülümsemeyi paylaşmıyordu.</p>

    <p>Egwene buz gibi bir tavırla görmezden geldi adamı. Adamın düşleri son derece karanlık ve nahoştu, o da, cinsellik dolu olmadığı zamanlarda. <em>Adamın kafasını mavidiken çayı dolu bir fıçıya gömmek lazım,</em> diye düşündü sertçe.</p>

    <p>Kızların Çatısı’na yaklaşırken koşturan <em>gai’shain</em>’ların ve sabırla bekleyen katırların arasından dolandı. Şaşkınlık içinde, Kızların eşyalarını yükleyenlerden birinin beyaz değil siyah cüppe giymiş olduğunu fark etti. Cüssesine bakılırsa bir kadındı ve sırtındaki halatla bağlanmış bohçanın ağırlığı altında sendeliyordu. Pus’u kadının yanından geçirirken eğilip başlığın altına baktı. Egwene Isendre’nin perişan yüzünü gördü. Kadının yanaklarından ter akmaya başlamıştı bile. Kızların kadının çıplak dolaşmasına bir son vermesinden memnun oldu, ama kadına siyah giydirmek de gereksiz bir zalimlik gibi görünüyordu. Şimdiden o kadar çok terliyorsa, gündüz sıcaklığı bastırınca ölecek gibi olurdu.</p>

    <p>Yine de, <em>Far Dareis Mai</em> işleri onu ilgilendirmezdi. Aviendha nazikçe, ama kararlılıkla böyle demişti. Adelin ve Enaila bu konudan bahsederken kabalığa çok yaklaşmış, Sulin adlı ince, beyaz saçlı Kız onu kulağından yakalayıp Bilgelere götürmekle tehdit etmişti. Aviendha’yı kendisine Aes Sedai diye hitap etmemeye ikna çabalarından sonra, tüm Kızların bir süre kararsız kaldıktan sonra ona Bilgelerin bir başka öğrencisi gibi davranmakta karar kıldığını görmek sinir bozucu olmuştu. Neden, bir işi olduğunu iddia etmediği sürece Çatı’nın kapısından geçmesine bile izin vermiyorlardı?</p>

    <p>Pus’u kalabalığın içinden çabucak geçirmeye çalışmasının <em>Far Dareis Mai</em> adaletini kabullenmesi ya da Kızların onu süzüyor olduğunu fark etmesi ile bir ilgisi yoktu. Kuşkusuz işlerine karışmaya niyetlendiğini düşünürlerse bir ders daha vermeye kalkışırlardı. Hatta Isendre’den pek az hoşlanması ile bile ilgisi yoktu. Cowinde onu kaldırmaya gelmeden hemen önce, kadının düşlerinde gördüğü şeyleri düşünmek bile istemiyordu. İşkence dolu kâbuslardı bunlar, kadına yapılan şeyleri görmek Egwene’in dehşet içinde kaçmasına sebep olmuştu ve karanlık, kötücül bir şey kahkahalar atarak kaçışını izlemişti. Isendre’nin perişan görünmesine şaşmamak gerekirdi. Egwene uykusundan öyle çabuk doğrulmuştu ki, elini omzuna koyarken Cowinde geriye sıçramıştı.</p>

    <p>Rand, Kızların Çatısı’nın önündeki caddedeydi, yükselen güneşe karşı <em>shoufa</em> takmış, bir saraya yakışacak kadar altın işleme kaplı mavi ipek bir ceket giymişti, ama ceketin önü yarı yarıya açık duruyordu. Kemerinde yeni bir toka vardı. Ejder şeklinde girift bir şey. Kendini kendi gözünde epey büyütüyordu, bu kadarı kesindi. Benekli aygırı Jeade’en’in yanında durmuş, klan şefleri ve bazıları Rhuidean’da kalacak olan Aiel tüccarlar ile konuşuyordu.</p>

    <p>Rand’ın hemen arkasındaki Jasin Natael, arpı sırtında, Kadere Efendi’den satın aldığı eyerli bir katırın dizginlerini tutmuş bekliyordu. Adamın giysileri daha da süslüydü, gümüş işlemeler siyah ceketini neredeyse tamamen kaplamıştı, boynundan ve kol yenlerinden beyaz danteller dökülüyordu. Çizmelerinin aşağı katlanmış tepeleri bile gümüş işlemeliydi. Yamalı âşık pelerini etkiyi biraz bozuyordu, ama âşıklar tuhaf insanlardı.</p>

    <p>Erkek tüccarlar <em>cadin’sor</em> giymişlerdi ve kemerlerindeki bıçaklar savaşçılarınkinden daha küçük olsa da, Egwene gerekirse hepsinin mızrak kullanabileceğini biliyordu; onlar da, mızrak taşıyan kardeşlerinin zarafetinin tamamını olmasa da bir kısmını taşıyorlardı. Bol, beyaz <em>algode</em> bluzlar ve geniş yün etekler giymiş, eşarp ve şal takmış kadın tüccarlar daha kolay ayırt edilebiliyordu. Kızlar ve <em>gai’shain</em>’lar –ve Aviendha– dışında Aiel kadınlarının hepsi altın, fildişi, gümüş ve mücevherli, bir kısmı Aiel yapımı, bazıları satın alınmış, bazıları yağmalanmış pek çok bilezik ve kolye takıyordu. Ama Aiel tüccar kadınlar en az iki kat fazlasını taşıyordu.</p>

    <p>Egwene Rand’ın tüccarlara söylediklerinin bir kısmını duydu.</p>

    <p>“...en azından inşa ettiklerinin bir kısmında Ogier duvar ustalarına elverin. Elinizden geldiği kadar. Geçmişi yeniden inşa etmeye çalışmanın anlamı yok.”</p>

    <p>Demek Rhuidean’ı yeniden inşa etmeleri için <em>yurtlardan</em> Ogierler getirtiyordu. Bu iyiydi. Tar Valon’un çoğu Ogier işiydi ve kendi bildikleri gibi yapmalarına izin verildiği yerlerde inşa ettikleri binalar nefes kesiyordu.</p>

    <p>Mat iğdiş atı Zar’a çoktan binmiş, geniş siperlikli şapkasını aşağı çekmiş, o tuhaf mızrağının dibini üzengisine dayamıştı. Her zamanki gibi yüksek yakalı yeşil ceketinin içinde uyumuş gibi görünüyordu. Çok uzun boylu, altın saçlı bir Mızrağın Kızı Mat’e, delikanlıyı utandırıyor gibi görünen yaramaz bir sırıtma bahşediyordu. Utandırmakta haklıydı da; kadın onun için çok yaşlıydı. Egwene burnunu çekti. <em>Mat’in ne düş gördüğünü çok iyi biliyorum, çok teşekkür ederim!</em> Mat’in yanında dizginleri çekip Aviendha’yı aramaya başladı.</p>

    <p>“Kadına susmasını söyledi ve o da sustu,” dedi Mat, Egwene Pus’u durdururken. Moiraine ile Lan’e doğru başını salladı. Kadın açık mavi ipek elbise giymişti, beyaz kısrağının dizginlerini kavrıyordu. Lan Muhafız pelerini içinde, büyük, siyah savaş atını tutuyordu. Lan dikkatle Moiraine’i izliyordu. Her zamanki gibi yüzü ifadesizdi. Kadın dik dik Rand’a bakarken sabırsızlıktan patlayacak gibi görünüyordu. “Ona bunu yapmasının yanlış olduğunu söyleyecek oldu... bana yüzüncü kez söylüyormuş gibi geldi. Sonra Rand, ‘Ben kararımı verdim, Moiraine. Şurada dur ve sana ayıracak zamanım olana kadar sessizce bekle,’ dedi. Onun dediğini yapmasını bekliyormuş gibi. Ve yaptı da. Kadının kulaklarından buhar mı fışkırıyor?”</p>

    <p>Mat’in gülüşü öyle memnundu, kendi esprisine öyle gülüyordu ki, Egwene neredeyse <em>saidar</em>’a kucak açıp herkesin önünde ona bir ders verecekti. Bunun yerine, esprisi ve eğlenmesi için kastedildiğini belli edecek kadar yüksek sesle burnunu çekti. Mat yan yan, alayla ona baktı ve yine güldü. Bu Egwene’in kızgınlığına hiç iyi gelmedi.</p>

    <p>Egwene bir an şaşkınlık içinde Moiraine’e baktı. Aes Sedai Rand’ın dediğini yapmıştı, öyle mi? İtiraz etmeden? Bu Bilgelerden birinin itaat etmesinden farksızdı ya da güneşin gece yarısı doğmasından. Saldırıyı duymuştu elbette; bu sabah herkes taş üzerinde ayak izi bırakan dev köpeklerden bahsediyordu. Bunun bu konuyla ne ilgisi olabileceğini anlamıyordu, ama Shaidoların haberi dışında bildiği tek yeni şey buydu ve bu tepkiyi yaratmaya yeterli değildi. Aklına gelen <em>hiçbir şey</em> yaratmazdı bu tepkiyi. Kuşkusuz Moiraine’e sorsa onu ilgilendirmediğini söylerdi, ama o ya da bu şekilde öğrenecekti. Olayları anlamamaktan hoşlanmazdı.</p>

    <p>Aviendha’yı Çatı merdivenlerinin en alt basamağında görünce Pus’u Rand’ın çevresindeki kalabalığın çevresinden dolaştırdı. Aiel kız Rand’a Aes Sedai kadar sert bakıyordu, ama yüzü kesinlikle ifadesizdi. Bileğindeki fildişi bileziği, görünüşe göre fark etmeden çevirip duruyordu. Bir şekilde bilezik kızın Rand’la ilgili sorunlarının bir parçasıydı. Egwene anlamıyordu; Aviendha bu konuda konuşmayı reddediyordu ve Egwene başka birine de soramıyordu. Bu arkadaşını utandırabilirdi. Kendi alev oymalı fildişi bileziği Aviendha’nın armağanıydı ve kardeş kadar yakın olduklarını ifade ediyordu; o da karşılık olarak Aviendha’nın boynundaki gümüş kolyeyi vermişti. Kadere Efendi kar tanesi denen bir Kandor deseni olduğunu iddia etmişti. Yeterli parayı toparlayabilmek için Moiraine’den istemesi gerekmişti, ama hiç kar görmeyecek bir kadın için uygun bir armağan gibi gelmişti. Ya da Kıraç’tan ayrılmıyor olmasa görmeyecek; kıştan önce dönmeleri olası görünmüyordu. O bilezik her ne anlama geliyorsa, Egwene sonunda anlayacağından emindi.</p>

    <p>“Sen iyi misin?” diye sordu. Yüksek kaşlı eyerinde eğilirken etekleri sıyrılarak bacaklarını ortaya çıkardı, ama Egwene’in dikkati arkadaşında olduğundan fark etmedi.</p>

    <p>Tam soruyu tekrarlayacakken Aviendha irkildi ve başını kaldırdı. “İyi mi? Elbette iyiyim.”</p>

    <p>“Bırak Bilgelerle konuşayım, Aviendha. Eminim onları ikna edebilirim ve senin...” Söyleyemedi, burada, herkesin duyabileceği bir yerde değil.</p>

    <p>“<em>Bu</em> seni hâlâ endişelendiriyor mu?” Aviendha gri şalını düzeltti ve başını hafifçe iki yana salladı. “Gelenekleriniz hâlâ bana tuhaf geliyor.” Gözleri mıknatısa çekilen demir tozu gibi Rand’a kaydı.</p>

    <p>“Ondan korkmana gerek yok.”</p>

    <p>“Ben hiçbir erkekten korkmam,” diye terslendi diğer kadın, gözleri mavi yeşil ateş gibi çakarak. “Aramızda sorun çıksın istemiyorum, Egwene, ama bu tür şeyler söylememelisin.”</p>

    <p>Egwene içini çekti. Dost ya da değil, Aviendha yeterince alınırsa kulaklarını yumruklamaya kalkabilirdi pekâlâ. Her durumda, zaten itiraf edeceğinden de emin değildi. Aviendha’nın düşü uzun süre izlenemeyecek kadar acı vericiydi. Elli kilo çekiyor gibi görünen, o fildişi bilezik dışında çırılçıplak, çatlak kilden bir düzlükte olabildiğince hızlı koşuyordu. Ve arkasından Rand geliyordu, dev Jeade’en’in üzerinde bir Ogier’in iki katı, ağır ağır, ama kaçınılmaz olarak yetişerek.</p>

    <p>Ama bir dosta yalan söylediğini söyleyemezdiniz. Egwene’in yüzü hafifçe kızardı. Özellikle de nereden bildiğinizi söyleyemezken. <em>O zaman kesin kulaklarımı yumruklar. Bir daha yapmayacağım. İnsanların düşlerini karıştırmayacağım. En azından Aviendha’nınkileri.</em> Bir dostun düşlerini gizlice gözetlemek doğru değildi. Aslında tam olarak gözetlemek denemezdi, ama yine de...</p>

    <p>Rand’ın çevresindeki kalabalık dağılmaya başladı. Rand rahatça eyere atladı, ardından hemen Natael de aynısını yaptı. Tüccarlardan biri, geniş yüzlü, alev saçlı, altın, kesme mücevher ve oyma fildişinden bir servet taşıyan bir kadın oyalandı. “<em>Car’a’carn,</em> Üç Kat Topraklar’ı sonsuza dek terk etmeyi mi düşünüyorsun? Bir daha dönmeyecekmişsin gibi konuştun.”</p>

    <p>Bunun üzerine diğerleri durdu ve döndü. Sessizlik, ne sorulduğunu söyleyen mırıltıların peşinden dalga dalga yayıldı.</p>

    <p>Rand da bir an sessiz kaldı, ona dönen yüzlere baktı. Sonunda, “Dönmeyi umuyorum,” dedi, “ama neler olacağım kim bilebilir? Çark dilediği gibi dokur.” Her göz üzerindeyken duraksadı. “Ama size beni hatırlatacak bir şey bırakacağım,” diye ekledi, elini ceketinin cebine sokarak.</p>

    <p>Aniden Çatı’nın yanındaki bir çeşme hayata döndü, kuyrukları üzerinde duran yunusların ağzından su fışkırmaya başladı. Onun ötesinde, borusunu gökyüzüne kaldırmış genç bir erkek heykeli aniden bir su yelpazesi üfürmeye başladı ve sonra daha ötedeki iki taş kadın ellerinden su akıtmaya başladılar. Rhuidean’daki tüm çeşmeler bir kez daha akmaya başlarken Aieller sersem bir kıpırtısızlık içinde izlediler.</p>

    <p>“Bunu uzun zaman önce yapmalıydım.” Rand’ın kendi kendine mırıldandığı açıktı, ama o sessizlik içinde Egwene onu açıkça duydu. Duyulan tek diğer ses yüzlerce çeşmenin hışırtısı idi. Natael daha azını beklemezmiş gibi omuzlarını silkti.</p>

    <p>Egwene çeşmelere değil Rand’a bakıyordu. Yönlendirebilen bir adam. <em>Rand. Her şeye rağmen o hâlâ Rand.</em> Ama yönlendirmesini onu her gördüğünde, ilk kez öğreniyormuş gibi geliyordu. Büyürken yönlendirebilen bir adamdan daha korkunç tek şeyin Karanlık Varlık olduğunu öğrenmişti. <em>Belki Aviendha ondan korkmakta haklıdır.</em></p>

    <p>Ama başını eğip Aviendha’ya baktığında, kızın yüzünde açık bir hayret parlıyordu; bunca su Aiel kadını, en güzel ipek elbise ya da çiçek dolu bir bahçe Egwene’i ne kadar sevindirecekse o kadar sevindirmişti.</p>

    <p>“Yola çıkma zamanı,” diye bildirdi Rand, benekli atını batıya çevirerek. “Hâlâ hazırlanmamış olan herkesin bize yetişmesi gerekecek.” Natael katırı üzerinde hemen arkasına takıldı. Neden Rand böyle bir çizme yalayıcının yanında kalmasına izin veriyordu?</p>

    <p>Klan şefleri hemen emirler vermeye başladılar ve kargaşa on katına çıktı. Kızlar ve Su Arayıcılar ileriye fırladılar, daha fazla <em>Far Dareis Mai</em> onur korumaları olarak Rand’ın ve sonuç olarak Natael’in çevresini aldılar. Aviendha Jeade’en’in hemen arkasında, Rand’ın üzengisinin dibinde yürüyor, geniş eteklerine rağmen aygırın adımlarına ayak uyduruyordu.</p>

    <p>Egwene Mat’in yanında, Rand ve eşlikçilerinin arkasında yerini alırken kaşlarını çattı. Arkadaşı, kolunu engerek yuvasına sokması gerekiyormuş gibi aynı kararlı yüz ifadesini takınmıştı. <em>Ona yardım etmek için bir şeyler yapmalıyım.</em> Egwene bir kez dişlerini geçirince, sorunları kolay kolay bırakmazdı.</p>

    <p class="paragraf">Moiraine eyere yerleşerek Aldieb’in kemerli boynunu eldivenli eliyle okşadı, ama hemen Rand’ın peşine takılmadı. Hadnan Kadere arabalarını caddede getiriyor, en öndeki arabayı bizzat kullanıyordu. O arabaya benzeyen diğerine yaptırdığı gibi, arabayı bozdurup onunla da yük taşıtmalıydı; adam ondan, Aes Sedai’den o kadar korkuyordu ki, yapardı da. <em>Ter’angreal</em> kapı çerçevesi Kadere’in arkasındaki arabaya sıkı sıkı bağlanmış, kanvasla örtülmüştü ve artık kazayla kimse içine düşemezdi. Uzun bir Aiel dizisi –<em>Seia Doon,</em> Kara Gözler– araba kervanının iki yanında yürüyorlardı.</p>

    <p>Kadere sürücü yerinden şapkasını kaldırarak eğildi, ama Moiraine’in bakışları araba dizisinin üzerinden ince cam sütunları çevreleyen büyük meydana kaydı. Sütunlar sabah ışığında kıvılcımlanmaya başlamıştı bile. Elinden gelse, arabaya sığan ufak kısmını değil, meydandaki her şeyi alırdı. Bazıları fazla büyüktü. Üç donuk gri metal halka gibi. Halkaların her biri iki adım genişliğindeydi, kenarları üzerinde duruyorlardı ve ortada birleşiyorlardı. Bilgelerin izni olmadan girilmesini engellemek için halkaların çevresine örülmüş deri ipten bir halat çekilmişti. Herhangi biri girmek isteyeceğinden değil, elbette. Yalnızca klan şefleri ve Bilgeler o meydana rahat girebiliyordu; yalnızca Bilgeler herhangi bir şeye dokunuyorlardı ve onlar da bunu suskunluğa yaklaşan bir tavırla yapıyorlardı.</p>

    <p>Sayısız sene boyunca, Bilge olmak isteyen bir Aiel kadınının yüzleştiği ikinci sınav pırıltılı cam sütunların arasına girmek ve erkeklerin gördüğü şeyi görmek olmuştu. Erkeklerden daha fazla kadın hayatta kalmıştı –Bair bunun sebebinin kadınların daha zorlu olması olduğunu söylemişti, Amys ise hayatta kalamayacak kadar zayıf olanların o noktaya gelmeden elendiğini söylemişti–, ama bu kesin değildi. Hayatta kalanlar işaretlenmiyordu. Bilgeler yalnızca erkeklerin görünür işaretlere ihtiyaç duyduğunu söylemişti; bir kadın için, hayatta kalmak yeterliydi.</p>

    <p>İlk sınav, daha eğitime başlamadan geçilen ilk eleme o üç halkanın birinden geçmekti. Hangisi olduğunun önemi yoktu ya da belki seçim kadere kalıyordu. O adım insanın hayatını tekrar tekrar yaşamasına sebep oluyor, geleceği, hayatının geri kalanı boyunca karşı karşıya kalacağı her karar ile değişen tüm olası gelecekler önüne seriliyordu. O halkaların içinde ölüm mümkündü; nasıl bazıları geçmişle yüzleşemiyorsa, bazı kadınlar da gelecekle yüzleşemiyorlardı. Elbette tüm olası gelecekler tek bir zihnin taşıyamayacağı kadar çoktu. Birbirine karışıyorlar, çoğunlukla solup gidiyorlardı, ama bir kadın hayatı boyunca olabilecek, olmak zorunda olan, olabilecek olan şeyler hakkında bir fikir ediniyordu. Normalde bu bile doğru an gelene kadar gizli kalıyordu. Ama her zaman değil. Moiraine o halkalardan geçmişti.</p>

    <p><em>Bir kaşık umut, bir fincan ümitsizlik,</em> diye düşündü.</p>

    <p>“Seni böyle görmekten hoşlanmıyorum,” dedi Lan. Mandarb’ın yüksekliği ve kendi boyu üst üste gelince, kadına tepeden bakıyordu. Gözlerinin köşeleri huzursuzlukla kırışmıştı. Lan’de bu, bir başka adamdaki hayal kırıklığı gözyaşlarına denkti.</p>

    <p>Atlarının iki yanından Aieller ve yük hayvanları ile birlikte <em>gai’shain</em>’lar akıyordu. Moiraine Kadere’in su arabasının çoktan geçip gitmiş olduğunu fark edince şaşırdı; bunca zamandır meydanı izlediğinin farkında değildi.</p>

    <p>“Ne gibi?” diye sordu, kalabalığa katılmak için kısrağını çevirerek. Rand ve eşlikçileri şehirden çıkmıştı bile.</p>

    <p>“Endişeli,” dedi adam açık açık. Artık o taştan oyulmuş suratında ifade yoktu. “Korkmuş. Senin korktuğunu daha önce hiç görmedim, ne çevremizi Trolloclar ve Myrddraaller aldığında, ne Terkedilmişlerin serbest kaldığını öğrendiğinde, ne de Sammael’in neredeyse tepemizde oturmakta olduğunu öğrendiğinde. Son mu geliyor?”</p>

    <p>Kadın irkildi ve hemen pişman oldu. Lan aygırın kulaklarının arasından dümdüz önüne bakıyordu, ama adamın gözünden hiçbir şey kaçmazdı. Bazen arkasında düşen yaprağı bile görebildiğini düşünürdü Moiraine. “Tarmon Gai’don’u mu kastediyorsun? Seleisin’deki bir kızılkuş bile benim kadar biliyor. Işık izin verirse, mühürlerin hepsi sağlam kaldığı sürece gelmeyecek.” İki mühür Kadere’in arabalarından birinde, yün dolu birer fıçı içinde duruyordu. Kızıltaş kapı çerçevesini taşıyan arabadan farklı bir arabanın içinde; bundan emin olmuştu.</p>

    <p>“Başka neyi kastedebilirim ki?” diye sordu Lan yavaşça, hâlâ ona bakmaktan kaçınarak. Moiraine dilini ısırmış olmayı diledi. “Sen... sabırsız görünüyorsun. Tek bir bilgi parçacığı, tek bir sözcük için, tek parmağını oynatmadan haftalarca bekleyebildiğin zamanları hatırlıyorum, ama şimdi...” Bu sefer kadına baktı, mavi gözlü bakışları çoğu kadını sindirebilirdi. Çoğu erkeği de. “Oğlana ettiğin yemin, Moiraine. Işık aşkına, seni ne ele geçirdi?”</p>

    <p>“Benden gittikçe uzaklaşıyor Lan ve ona yakın kalmalıyım. Verebildiğim tüm rehberliğe ihtiyacı var ve bu rehberliği alması için yatağına girmek haricinde her şeyi yaparım.” Halkalar bu seçeneğin felaketle sonuçlanacağını söylemişti. Gerçi yapmayı düşündüğünden değil –fikir hâlâ şok ediyordu onu!– ama halkalara göre gelecekte düşünebileceği bir şeydi. Kuşkusuz gittikçe artan ümitsizliğini gösteriyordu ve halkaların içinde bunun her şeyi yıkıma götüreceğini görmüştü. Keşke nasıl götüreceğini hatırlayabilseydi –Rand al’Thor hakkında öğrenebildiği her şeyde, onu yönlendirmek için kullanabileceği anahtarlar vardı–, ama aklında yalnızca basit tehlike gerçeği kalmıştı.</p>

    <p>“Belki terliklerini getirmeni ve piposunu yakmanı söylemeye başlarsa daha alçakgönüllü olmana yardımcı olur.”</p>

    <p>Kadın bakakaldı. Bu bir espri olabilir miydi? Öyleyse, hiç de gülünç değildi. Moiraine alçakgönüllülüğün hiçbir durumda işe yaramadığını görmüştü. Siuan Sanche Cairhien’deki Güneş Sarayı’nda büyümenin kibrin Moiraine’in kemiklerinin derinliklerine, kendisinin bile göremediği bir yere işlemesine sebep olduğunu iddia ederdi –kendisi bunu kararlılıkla inkâr ediyordu–, ama Siuan yalnızca bir balıkçının kızıydı ve bakışma yarışında her kraliçeyi alt edebilirdi ve ona göre kibir demek, kendi planlarına karşı çıkılması demekti.</p>

    <p>Ne kadar zayıf ve yanlış yönlendirilmiş olsa da, espri yapmaya çalıştığında, Lan de değişiyordu. Neredeyse yirmi senedir kadını takip ediyordu, sayamayacağı kadar çok kez hayatını kurtarmıştı, hatta genellikle kendi hayatını tehlikeye atarak. Hep kendi hayatını küçük bir şey sayardı, yalnızca kadın ihtiyaç duyduğu için değerli olan bir şey; bazıları, bir damadın gelinine kur yapması gibi onun da ölüme kur yaptığını söylerdi. Moiraine asla adamın yüreğine girmemişti, kendilerini adamın ayaklarına atan kadınları asla kıskanmamıştı. Lan uzun zaman önce bir yüreği bulunmadığını ilan etmişti. Ama geçen sene içinde bir yürek bulmuştu ve bir kadın o yüreği bir ipe geçirmiş, boynuna asmıştı.</p>

    <p>Lan kadını inkâr ediyordu elbette. Nynaeve al’Meara’ya, bir zamanlar İki Nehirli bir Hikmet olan, artık Beyaz Kule’nin Kabuledilmişlerinden olan kadına olan aşkını değil elbette, yalnızca kadına sahip olabileceğini inkâr ediyordu. Benim iki şeyim var, diyordu, kırılmayan bir kılıç ve sona ermeyecek bir savaş; asla bir geline armağan edilecek şeyler değil. Moiraine en azından bunun icabına bakmıştı, ama adam zamanı gelene kadar bilmeyecekti. Bilse, büyük olasılıkla işleri değiştirmeye çalışırdı, olabildiğince inatçı aptalın tekiydi.</p>

    <p>“Bu kurak topraklar senin kendi alçakgönüllülüğünü de kurutup bitirmiş gibi görünüyor, al’Lan Mandragoran. Yeniden büyümesi için su bulmam gerekecek.”</p>

    <p>“Benim alçakgönüllülüğüm ustura gibi bilenmiştir,” dedi adam kuru kuru. “Sen asla körelmesine izin vermiyorsun.” Beyaz bir eşarbı su matarasından ıslatarak kadına uzattı. Moiraine yorum yapmadan ıslak kumaşı şakaklarına bağladı. Güneş arkalarındaki dağların üzerinde, eriyik altından kavurucu bir küre gibi yükselmeye başlamıştı.</p>

    <p>Alay Chaendaer’in çıplak yamacında kıvrılarak ilerliyordu. Kuyruğu daha Rhuidean’da iken alayın başı yamacın tepesine varmış, sonra gri ve kahverengi arazi üzerinde, kırmızı ya da sarı çizgili kayalık minareler, düz tepeli kuleler saçılı kaba, tepelik düzlüklere doğru inmeye başlamıştı. Hava o kadar berraktı ki Chaendaer’den indikten sonra bile kilometrelerce öteyi görebiliyordu Moiraine. Büyük, doğal kemerler yükseliyordu ve her yönde çentik çentik dağlar gökyüzünü pençeliyordu. Alçak, dikenli çalılar ve yapraksız dikenli bitkiler ile benek benek arazi kuru dere yatakları ve çukurlar ile bölünüyordu. Tek tük görülen boğum boğum, güdük ağaçlar da genellikle dikenlerle kaplı oluyorlardı. Güneş havayı fırın gibi ısıtıyordu. Zorlu bir halkı şekillendiren zorlu topraklar. Ama değişen ya da değiştirilen tek kişi Lan değildi. Moiraine, Rand’ın sonunda Aiellerden ne çıkaracağını görebilmeyi diledi. Herkes için uzun bir yolculuk olacaktı.</p>
  </div>
</body>
</html>
