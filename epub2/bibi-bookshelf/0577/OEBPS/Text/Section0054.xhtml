<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="45. Fırtınadan Sonra">45<br />
    Fırtınadan Sonra</h1>

    <p>Yamacın dibinde çıkıntı yapan küçük bir kayanın üzerinde oturan Mat, geniş siperlikli şapkasını sabah ortası güneşine karşı çekerken irkildi. Kısmen gözlerini güneşten saklamak istemişti. Görmek istemediği bir şey daha vardı, ama kesikler ve yaralar, özellikle de alnındaki, şapkanın sürtündüğü ok yarası hatırlatıyordu. Daerid’in heybesinden çıkardığı merhem kanamayı durdurmuştu, orada ve başka yerlerde de, ama yine de hepsi acıyordu ve çoğu yanıyordu da. Bu kısmı daha da kötüleşecekti. Günün sıcaklığı daha yeni kendini göstermeye başlamıştı, ama yüzünde ter boncuklanıyordu ve iç çamaşırlarını ve gömleğini ıslatmaya başlamıştı bile. Aylak aylak, Cairhien’e sonbaharın gelip gelmeyeceğini merak etti. En azından rahatsızlık ne kadar yorgun olduğunu düşünmesini engelliyordu; uykusuz geçen bir geceden sonra, değil yere serilmiş bir battaniyenin üzerinde, kuş tüyü yatakta yatsa bile uyuyamazdı. Zaten çadırına yaklaşmak istediğinden değil.</p>

    <p><em>Lanet bir curcuna. Neredeyse öldürülüyordum, domuz gibi terliyorum, uzanacak rahat bir yer bulamıyorum ve sarhoş olmaya cesaret edemiyorum. Kan ve lanet küller!</em> Ceketinin göğsündeki kesiğe ellemeyi bıraktı. İki santim kaysa o mızrak yüreğini delecekti; Işık, adam iyiydi! Ve o kısmını aklından çıkardı. Çevresinde olan biten bunca şey varken kolay değildi.</p>

    <p>Bu sefer Tearlılar ve Cairhienliler her yerde Aiel çadırları görmeye aldırmıyor gibiydiler. Kampın içinde bile Aieller vardı ve mucize gibi, Tearlılar dumanlı ateşlerin çevresinde Cairhienlilere karışmıştı. Yemek yiyen olduğundan değil; ateşin üzerine tencere konmamıştı, ama bir yerlerde yanan et kokusu alabiliyordu. Çoğu şarap, brendi ya da Aiel <em>oosquai</em>’si ile becerebildiğince sarhoş olmuştu, kahkahalar atıyor, kutlama yapıyorlardı. Oturduğu yerden biraz ötede bir düzine Taşın Savunucusu, terli gömlekler içinde, on kat fazla seyircinin alkışları eşliğinde dans ediyordu. Kollarını birbirlerinin omuzlarına atmış, o kadar hızlı adım atıyorlardı ki, takılmamaları ya da yanlarındaki adamı tekmelememeleri şaşırtıcıydı. Bir başka seyirci halkasının ortasında, yaklaşık üç metrelik bir direğin yanında –Mat hemen bakışlarını kaçırdı–, aynı sayıda Aiel kendi tekme atmalı danslarını ediyorlardı. Dans olduğunu tahmin ediyordu Mat; bir başka Aiel onlar için gayda çalıyordu. Becerebildiklerince havaya sıçrıyor, bir ayaklarını daha da yükseğe kaldırıyor, sonra o ayağın üzerine inerek hemen yine sıçrıyorlardı. Gittikçe hızlanıyorlar, bazen sıçrayışlarının zirvesinde yatay dönüşler yapıyorlar, taklalar ya da ters taklalar atıyorlardı. Aynı dansı deneyen yedi sekiz Tearlı ve Cairhienli kırık kemiklerini tutarak oturuyorlardı. Hepsi deliler gibi gülüyor, tezahürat yapıyor, bir çömlek dolusu içkiyi elden ele dolaştırıyorlardı. Başka yerlerde başka adamlar dans ediyor ve belki şarkı da söylüyorlardı. Şamatanın içinde ayırt etmek güçtü. Yerinden kıpırdamadan on flüt, iki kat fazla teneke düdük sayabiliyordu ve lime lime ceket içinde sıska bir Cairhienli kısmen flüte, kısmen boruya benzeyen, araya birkaç da tuhaf parça serpiştirilmiş bir şey çalıyordu. Ve sayısız davul vardı ve çoğu kaşıkla çalınan tencerelerden oluşuyordu.</p>

    <p>Kısacası kamp tımarhane ve balo karışımı bir şey olup çıkmıştı. Mat yeterince yoğunlaşırsa, hâlâ başka adamlara atfedebildiği o anılardan tanıyordu. Hâlâ hayatta olma kutlaması. Bir kez daha Karanlık Varlık’ın burnunun dibinden geçmişler ve hikâyeyi anlatmak üzere hayatta kalmışlardı. Ustura kenarında yaptıkları bir dans daha sona ermişti. Dün neredeyse ölüyorlardı, belki yarın öleceklerdi, ama bugün hayattaydılar, muhteşem şekilde hayatta. Mat’in içinden kutlamak gelmiyordu. Kafeste yaşamak anlamına gelecekse, hayatta kalmanın ne anlamı vardı ki?</p>

    <p>Daerid, Estean ve tanımadığı iri yarı, kızıl saçlı bir Aiel, birbirlerine tutunarak, sallana sallana yaklaşınca başını iki yana salladı. Şamatanın üzerinden zar zor işitilenlere bakılırsa, Daerid ile Estean aralarındaki uzun boylu adama “Gölgelerin Jak’ı ile Dans Etmek”i öğretmeye çalışıyordu.</p>

    <blockquote class="siir">
      <p><em>“Bütün gece şarkı söyleyip, bütün gün içeceğiz</em></p>

      <p><em>ve tüm paramızı harcayacağız kızlara</em></p>

      <p><em>ve bittiği zaman, çekip gideceğiz,</em></p>

      <p><em>Gölgelerin Jak’ı ile dans etmeye.”</em></p>
    </blockquote>

    <p>Güneşle esmerleşmiş adam öğrenmeye ilgi göstermiyordu elbette, en azından adamı bunun bir savaş şarkısı olduğuna ikna etmedikleri sürece göstermeyecekti, ama dinliyordu ve tek dinleyen o değildi. Üçü çalkalanan kalabalığın içinden geçip gittiği zaman yirmiden fazla kişiden oluşan bir kuyruk edinmişlerdi, eğik kupaları ve katran kaplı deriden fincanları sallayarak ciğerlerini patlatırcasına böğürüyorlardı.</p>

    <blockquote class="siir">
      <p><em>“Bira ve şarapta tat var biraz</em></p>

      <p><em>ve güzel bilekli kızlarda,</em></p>

      <p><em>ama benim asıl aldığım haz,</em></p>

      <p><em>Gölgelerin Jak’ı ile dans etmekte.”</em></p>
    </blockquote>

    <p>Mat onlara bu şarkıyı hiç öğretmemiş olmayı diliyordu. Daerid kanamadan ölmesini engellemeye çalışırken zihnini meşgul etmek için öğretmişti onlara; o merhem, kesiklerin kendisi kadar çok acı veriyordu ve Daerid’in iğne iplik konusunda becerisi asla bir terzi kadını kıskandırmazdı. Yalnız, şarkı o ilk düzineden çevreye, kuru otlar üzerinde yayılan yangın gibi yayılmıştı. Tearlılar ve Cairhienliler, atlı ya da yaya, şafakta dönerken hep beraber söylüyorlardı.</p>

    <p>Geri dönmüşlerdi. Tam da başladıkları tepelerin arasındaki vadiye, kütük kulenin yıkıntılarının aşağısına ve Mat uzaklaşmak için fırsat bulamamıştı. Önde at sürmeyi önermişti ve Talmanes ile Nalesean, ona kimin eşlik edeceği konusunda yumruk yumruğa gelmişlerdi. Herkes birden sıkı dost olduğundan değil. Şimdi tek ihtiyaç duyduğu, Moiraine’in gelip nereye gittiğini, neden gittiğini sorması, başı dönmeye başlayana kadar <em>ta’veren</em>’ler ve görevleri, Desen ve Tarmon Gai’don hakkında başının etini yemesiydi. Kuşkusuz şimdi Rand’ın yanındaydı, ama sonunda bulacaktı onu.</p>

    <p>Tepeye ve kırık ağaçların arasındaki dolaşık kütük yığınına baktı. Rand için dürbün yapan o Cairhienli adam çırakları ile oraya çıkmış, yıkıntıları karıştırıyordu. Aieller burada olan bitenleri anlatmıştı. Artık gitme zamanı gelmiş de geçmişti bile. Tilki başlı madalyon onu yönlendiren kadınlardan koruyordu, ama Rand’dan, erkeklerin yönlendirmesinin farklı olduğunu bilecek kadarını dinlemişti. O şeyin onu Sammael ve dostlarından koruyup korumadığını öğrenmekle ilgilenmiyordu.</p>

    <p>İğne gibi batan acılara yüzünü buruşturarak siyah saplı mızrağına dayandı ve doğruldu. Çevresinde kutlama sürüyordu. Atların bağlandığı yere süzülebilirse... Zar’ı eyerlemeye can atmıyordu.</p>

    <p>“Kahraman içki içmeden oturmamalı.”</p>

    <p>İrkilerek hızla döndü, yaralarının acısıyla homurdandı ve Melindhra’ya baktı. Kadının bir elinde mızrak yerine iri, kil bir sürahi vardı ve yüzü peçeli değildi, ama gözleri onu tartıyor gibiydi. “Şimdi dinle, Melindhra. Sana her şeyi açıklayabilirim.”</p>

    <p>“Neyi açıklayacaksın ki?” diye sordu kadın boş elini omzuna atarak. Ani sarsıntıya rağmen Mat daha dik durmaya çalıştı; hâlâ kadına aşağıdan bakmaya alışamamıştı. “Senin kendi onurunu arayacağını biliyordum. <em>Car’a’carn</em> büyük bir gölge düşürüyor, ama hiçbir erkek hayatını gölgede harcamak istemez.”</p>

    <p>Mat çabucak ağzını kapatarak hafifçe, “Elbette,” demeyi başardı. Kadın onu öldürmeye çalışmayacaktı. “Kesinlikle öyle.” Rahatlayarak sürahiyi kadından aldı, ama başına diktiği içkiyi öksürdü. Tattığı en sert çifte damıtılmış brendiydi.</p>

    <p>Kadın sürahiyi alıp bir yudum çekti, sonra minnetle içini çekti ve yine ona uzattı. “O büyük onur sahibi bir adamdı, Mat Cauthon. Tutsak alsan daha iyiydi, ama öldürerek bile çok <em>ji</em> edindin. Onu araman iyi olmuş.”</p>

    <p>Mat elinde olmadan kaçınıp durduğu şeye baktı ve ürperdi. Couladin’in alev saçlı kafası deri bir sicimle Aiellerin dans ettiği yerdeki üç metrelik direğe bağlanmıştı. O şey sırıtıyor gibiydi. Ona.</p>

    <p>Couladin’i aramak mı? Kargıları kendisi ile <em>tüm</em> Shaidoların arasında tutmak için elinden geleni yapmıştı. Ama o ok kafasının yanını kesmişti ve Mat daha anlamadan kendini yerde bulmuş, çevresinde süren savaşın içinde ayağa kalkmaya çabalamış, Zar’ın yanına gitmeye çalışırken kuzgun damgalı mızrağını sağa sola savurmuştu. Couladin yerden bitmiş gibi belirmişti. Peçesini kaldırmıştı, ama o çıplak kolları, onlara dolanmış kızıl altın Ejderleri tanımamak imkânsızdı. Adam mızrakları ile kargılı askerleri yara yara ilerliyor, Rand’a kendini göstermesini, gerçek <em>Car’a’carn</em>’ın kendisi olduğunu bağırıyordu. Belki o sırada buna gerçekten inanıyordu. Mat, Couladin’in onu tanıyıp tanımadığını hâlâ bilmiyordu, ama fark etmezdi, adam Rand’ı bulmak için onu delip geçmeye karar verdiğinde değil. Daha sonra Couladin’in kafasını kimin kestiğini de bilmiyordu.</p>

    <p><em>Hayatta kalmaya çalışmakla fazla meşguldüm, izleyemedim,</em> diye düşündü ekşi ekşi. Ve kanamadan ölmeyeceğini ummakla meşguldü. İki Nehir’de değnek konusunda başka herkes kadar yetenekliydi ve değnek mızraktan çok farklı değildi, ama Couladin ellerinde o şeylerle doğmuş olmalıydı. Elbette, sonunda bu becerinin adama faydası olmamıştı. <em>Belki hâlâ biraz şansım vardır. Lütfen, Işık, ne olur şimdi kendini göstersin!</em></p>

    <p>Melindhra’dan nasıl kurtulacağını, Zar’ı nasıl eyerleyeceğini düşünürken Talmanes belirdi, Cairhien usulünce elini yüreğine götürerek eğildi. “Işık üzerinde olsun, Mat.”</p>

    <p>“Senin de,” dedi Mat dalgın dalgın. Kadın, sırf o istedi diye gitmeyecekti. Ve bunu istemek tavuk kümesine tilki koymak demek olurdu. Belki atla biraz gezinmek istediğini söylese! Aiellerin atları geçebildiği söyleniyordu.</p>

    <p>“Gece şehirden bir delegasyon geldi. Cairhienlilerin minnettarlığını göstermek üzere, Lord Ejder için bir zafer alayı düzenlenecek.”</p>

    <p>“Öyle mi?” Kadının görevleri olmalıydı. Kızlar hep Rand’ın çevresinde dolaşıyordu; belki Melindhra da böyle bir şey için çağrılırdı. Ama ona baktığı zaman, buna güvenmemeye karar verdi. Kadının gülümsemesi... sahiplenir gibiydi.</p>

    <p>“Delegasyon, Yüksek Lord Meilan’dan gelmiş,” dedi Nalesean, onlara katılarak. İki elini açarak verdiği selam tam olması gerektiği gibiydi, ama biraz telaşlıydı. “Alayı Lord Ejder’e öneren o.”</p>

    <p>“Başkalarının yanı sıra Lord Dobraine, Lord Maringil ve Leydi Colavaere de Lord Ejder’e geldiler.”</p>

    <p>Mat kafasını topladı. İki adamın her biri diğeri yokmuş gibi davranıyordu. İkisi de doğrudan ona bakıyor, diğerine göz ucuyla bile, asla bakmıyordu. Ama yüzleri de sesleri gibi gergindi, kılıç kabzalarını tutan ellerindeki boğumlar bembeyaz kesilmişti. Yumruk yumruğa gelirlerse, Mat aksayarak uzaklaşmaya çalışırken içlerinden biri kazayla onu doğrayacak olursa ne güzel bir son olurdu! “Rand istediği alayı aldığı sürece delegasyonu kimin gönderdiğinin ne önemi var?”</p>

    <p>“Alayın başında hakkımız olan yeri istemen fark eder,” dedi Talmanes çabucak. “Couladin’i sen öldürdün ve bize o yeri kazandırdın.” Nalesean ağzını açtı ve kaşlarını çattı; aynı şeyi söylemek üzere olduğu açıktı.</p>

    <p>“Siz, ikiniz isteyin,” dedi Mat. “Bu beni ilgilendirmez.” Melindhra’nın eli ensesini sıktı, ama Mat aldırmadı. Moiraine Rand’dan uzakta olmazdı kuşkusuz. Daha ilk ilmekten kurtulmadan boynunu ikinci ilmeğe geçirmeye niyeti yoktu.</p>

    <p>Talmanes ve Nalesean, delirmiş gibi baktılar ona. “Sen bizim savaş önderimizsin,” diye itiraz etti Nalesean. “Generalimiz.”</p>

    <p>“Hizmetkârım çizmelerini cilalar,” diye araya girdi Talmanes, kare suratlı Tearlıya yöneltmemeye özen gösterdiği küçük bir gülümseme ile, “ve giysilerini fırçalayıp onarır. Böylece en iyi halinle görülürsün.”</p>

    <p>Nalesean yağlı sakalını çekiştirdi; gözleri, o durduramadan diğer adama doğru kaydı. “İzin verirsen, sana uyacağını düşündüğüm güzel bir ceketim var. Altın saten ve kızıl.” Kaş çatma sırası Cairhienliye gelmişti.</p>

    <p>“General!” diye bağırdı Mat, mızrağa dayanarak. “Ben lanet olası!.. Demek istediğim, yerini almış gibi görünmek istemem.” Bırak hangisini kastettiğini düşünsünler.</p>

    <p>“Ruhum kavrulsun!” dedi Nalesean. “Bizim adımıza zafer kazanan, bizi hayatta tutan senin savaş yeteneğindi. Şansından bahsetmiyorum bile. Nasıl hep doğru kartı açtığını duydum, ama bu ondan da fazlasıydı. Lord Ejder’le hiç karşılaşmamış olsan da takip ederdim seni.”</p>

    <p>“Sen bizim önderimizsin,” dedi Talmanes onu dinlemeden, daha ciddi, ama aynı ölçüde kararlı bir sesle. “Düne dek sırf zorunlu olduğumdan yabancı ülkelerden gelmiş adamları takip ettim. Seni kendim istediğim için takip ederim. Belki Andor’da bir lord değilsin, ama burada, ben öylesin diyorum ve emrine itaat edeceğime yemin ediyorum.”</p>

    <p>Cairhienli ve Tearlı, aynı duyguyu dile getirdiklerine şaşırmışlar gibi birbirlerine baktılar, sonra yavaşça, gönülsüzce birbirlerine kısaca baş salladılar. Birbirlerinden hoşlanmıyorlarsa bile –ve ancak bir aptal buna karşı iddiaya girerdi–, bu noktada anlaşıyorlardı. Bir ölçüde.</p>

    <p>“Atını alaya hazırlamak için uşağımı göndereceğim,” dedi Talmanes ve Nalesean konuşunca kaşlarını çattı. “Benimki de işini paylaşabilir. Atın bizi gururlandırmalı. Ve ruhum kavrulsun, bir sancağa ihtiyacımız var. Senin sancağın.” Bunun üzerine Cairhienli hararetle başını salladı.</p>

    <p>Mat isterik kahkahalara mı boğulmalı, oturup ağlamalı mı, bilemiyordu. Şu lanet anılar. Onlar olmasa atını sürer giderdi. Rand olmasa o şeyler hiç gelmeyecekti. Onlara giden adımları teker teker sayabilirdi, her biri o anda gerekli görünmüştü ve son adımmış gibi gelmişti, ama her biri kaçınılmaz olarak bir sonrakine yol açmıştı. Hepsinin başı Rand’a uzanıyordu. Ve lanet <em>ta’veren</em>’liğe. Neden kesinlikle gerekli, görebildiği kadarıyla zararsız bir şey hep bataklığın daha derinliklerine gitsin, anlayamıyordu. Melindhra ensesini sıkmak yerine okşamaya başlamıştı. Şimdi tek ihtiyacı...</p>

    <p>Tepe yukarı baktı ve işte oradaydı. Moiraine, narin adımlı beyaz kısrağı üzerinde ve Lan siyah aygırı ile kadının yanında yükseliyordu. Muhafız kadını dinliyormuş gibi eğilmişti ve kısa bir tartışma oldu, adam şiddetle itiraz etti, ama bir an sonra Aes Sedai Aldieb’i çevirdi ve karşı yamaca sürerek gözden kayboldu. Lan Mandarb’ın üzerinde, olduğu yerde kaldı ve aşağıdaki kampı izlemeye başladı. Mat’i izlemeye.</p>

    <p>Mat ürperdi. Couladin’in kafası gerçekten de ona sırıtıyor gibiydi. Adamın konuşmasını duyacaktı neredeyse. <em>Beni öldürmüş olabilirsin, ama ayağını tuzağın tam ortasına koydun. Ben öldüm, ama sen asla özgür olmayacaksın.</em></p>

    <p>“Lanet olası harika,” diye mırıldandı ve sert brendiden uzun, boğucu bir yudum aldı. Talmanes ve Nalesean söylediğini kastettiğini düşündüler ve Melindhra onayla kahkaha attı.</p>

    <p>Elli kadar Tearlı ve Cairhienli toplanmış, iki lordun onunla konuşmasını izliyordu ve içkiden bir yudum almasını işaret kabul edip, kendi dizeleri ile serenat yapmaya başladılar ona.</p>

    <blockquote class="siir">
      <p><em>“Atacağız zarları nasıl düşerlerse</em></p>

      <p><em>ve sarılacağız kızlara uzun da olsalar kısa da,</em></p>

      <p><em>sonra genç Mat’i izleyeceğiz nereye çağırırsa,</em></p>

      <p><em>Gölgelerin Jak’ı ile dans etmeye.”</em></p>
    </blockquote>

    <p>Mat durduramadığı hırıltılı bir kahkaha ile kayanın üzerine çöktü ve sürahiyi boşaltmaya koyuldu. Bir çıkış yolu olmalıydı. Olmak zorundaydı.</p>

    <p class="paragraf">Rand’ın gözleri yavaşça açıldı ve çadırın tavanına dikildi. Tek battaniyenin altında çıplaktı. Acı yokluğu neredeyse şaşırtıcıydı, ama hatırladığından daha zayıf hissediyordu. Ve hatırlıyordu. Bazı şeyler söylemiş, bazı şeyler düşünmüştü... Üşüdüğünü hissetti. <em>Onun kontrolü ele geçirmesme izin veremem. Ben benim! Ben!</em> Battaniyenin altından yoklayarak yan tarafındaki yuvarlak, pürüzsüz yara izini buldu. Hassastı, ama sağlamdı.</p>

    <p>“Moiraine Sedai sana Şifa verdi,” dedi Aviendha ve Rand irkildi.</p>

    <p>Onu görmemişti. Kız ateş çukurunun yanında, kat kat halıların üzerinde bağdaş kurmuş, leopar işlemeli gümüş bir kupayı yudumluyordu. Asmodean püsküllü yastıkların üzerine yayılmış, çenesini kollarına dayamıştı. İkisi de uyumuş görünmüyordu; gözlerinin altı kara halkalarla çevriliydi.</p>

    <p>“Buna zorunlu kalmamalıydı,” diye devam etti Aviendha serin bir sesle. Yorgun ya da değil, her saç teli yerli yerindeydi ve düzgün giysileri Asmodean’ın kırışık, siyah kadifeleri ile keskin bir zıtlık oluşturuyordu. Arada bir, farkında değilmiş gibi Rand’ın verdiği gül ve dikenli fildişi bileziği büküyordu. Gümüş kar tanelerinden oluşan gümüş kolye de boynundaydı. Onu kimin verdiğini hâlâ söylememişti, ama gerçekten bilmek istediğini fark ettiğinde eğlenir görünmüştü. Şu anda hiç eğleniyormuş gibi görünmüyordu. “Moiraine Sedai yaralılara Şifa vermekten yıkılacak gibiydi. <em>Aan’allein</em>’in onu çadırına taşıması gerekti. Senin yüzünden, Rand al’Thor. Sana Şifa vermek son gücünü de tükettiği için.”</p>

    <p>“Aes Sedai çoktan kalktı,” diye araya girdi Asmodean, esnemesini bastırarak. Aviendha’nın dik bakışlarını görmezden geldi. “İyileşeceğini söylemiş olmasına rağmen gün doğumundan bu yana iki kez geldi. Sanırım dün gece o kadar emin değildi. Ben de öyle.” Yaldızlı arpını önüne çekerek onunla uğraşmaya başladı ve aylak bir sesle konuştu. “Senin için elimden geleni yaptım elbette. Hayatım ve kaderim seninkine bağlı. Ama yeteneklerim Şifa’dan başka yönlerde, anlıyorsundur.” Göstermek için birkaç nota çaldı. “Senin yaptıklarını yaparken bir erkeğin kendini öldürebileceğini ya da ehlileştirebileceğini anlıyorum. Beden bitkin düşerse, Güç konusunda kuvvetli olmanın bir faydası yoktur. Beden bitkin düşmüşse, <em>saidin</em> kolaylıkla öldürebilir de. Ya da ben öyle duydum.”</p>

    <p>“Bilgini paylaşmayı bitirdin mi, Jasin Natael?” Aviendha’nın sesi daha da soğumuştu ve yanıt beklemeden mavi yeşil buz parçalarına benzeyen gözlerini Rand’a çevirdi. Sözünün kesilmesi onun suçuydu sanki. “Bazen bir adam aptal gibi davranmak zorundadır ve bunun pek zararı olmaz, ama bir şef bir erkekten fazlası olmalıdır, şeflerin şefi ise daha fazlası. Kendini ölümün kıyısına dek zorlamaya hakkın yoktu. Egwene ve ben, devam edemeyecek kadar yorulduğumuzda seni bizimle gelmeye zorladık, ama dinlemedin. Egwene’in iddia ettiği gibi ikimizden de güçlü olabilirsin, ama yine de etten kemikten yapılmışsın. Sen <em>Car’a’carn</em>’sın, onur arayan yeni bir <em>Seia Doon</em> değil. Senin Aiellere karşı <em>toh</em>’un, görevin var Rand al’Thor ve ölürsen bunu yerine getiremezsin. Her şeyi sen yapamazsın.”</p>

    <p>Bir an Rand ağzı açık bakakaldı ona. O hemen hemen hiçbir şey yapamamıştı, savaşı başkalarına bırakmış, bu arada faydalı olmaya çalışmıştı. Sammael’in dilediği yere, dilediği zamanda saldırmasını bile engelleyememişti. Ve kız çok şey yaptığı için azarlıyordu onu.</p>

    <p>“Hatırlamaya çalışırım,” dedi sonunda. Buna rağmen kız söylevine devam edecek gibi görünüyordu. “Miagoma ve diğer üç klandan ne haber var?” diye sordu. Bilmek istediği kadar, kızın dikkatini dağıtmak da istiyordu. Kadınlar, dikkatlerini başka yere çekmezseniz, sizi yere çivileyene dek durmak bilmezdi.</p>

    <p>İşe yaradı. Kız bir sürü şey biliyordu elbette ve azarlamak kadar bilgi vermeye de can atıyordu. Asmodean’ın yumuşak ezgileri –bu sefer hoş, hatta pastoral bir şeydi– kızın sözlerine tuhaf bir fon oluşturuyordu.</p>

    <p>Miagomalar, Shiandeler, Daryneler ve Codarralar birbirlerinin görüş alanı içinde, birkaç kilometre doğuda kamp kurmuşlardı. O kampların ve Rand’ın kamplarının arasında erkekler ve Kızlar akıyordu, ama yalnızca topluluklar arasında ve Indirian ile diğer şefler yerlerinden kıpırdamıyorlardı. Sonunda Rand’a geleceklerinden kuşku yoktu, ama Bilgeler görüşmelerini bitirmeden yapmayacaklardı bunu.</p>

    <p>“Hâlâ konuşuyorlar mı?” dedi Rand. “Işık aşkına, bu kadar konuşacak neleri var ki? Şefler beni takip etmeye geldiler, onları değil.”</p>

    <p>Kız, Moiraine’in bile beğeneceği kadar ifadesiz bir bakışla baktı ona. “Bilgelerin sözleri Bilgeler içindir, Rand al’Thor.” Tereddütle, bir ayrıcalık tanırmış gibi ekledi. “Egwene bir kısmını anlatabilir. Bittiğinde.” Ses tonu, Egwene’in belki de anlatmayacağını söylüyordu.</p>

    <p>Kız, Rand’ın daha fazlasını öğrenme ısrarlarına direndi ve sonunda Rand boş verdi. Belki onu ısırmadan öğrenirdi, belki de öğrenemezdi, ama her durumda, kızdan söylemek istemediği tek kelime koparamayacaktı. İş sırlarını korumaya ve kendilerini sırlara sarmaya gelince, Aiel Bilgelerin Aes Sedailerden aşağı kalır yanı yoktu. Aviendha bu dersi çok iyi öğrenmişti.</p>

    <p>Egwene’in Bilgelerin görüşmelerine katıldığını öğrenmek şaşırtıcıydı, Moiraine’in katılmaması da. Rand onun toplantının tam ortasında olmasını, planlarına göre ipleri çekmesini beklerdi. Ama biri diğerinden doğmuş gibiydi. Yeni gelen Bilgeler <em>Car’a’carn</em>’ı takip eden Aes Sedailerden biri ile görüşmek istemişti ve Moiraine Rand’a Şifa verdikten sonra ayaklanmış olsa da, zamanı olmadığını iddia etmişti. Onun yerine Egwene battaniyelerinden alınıp götürülmüştü.</p>

    <p>Bu Aviendha’yı çok güldürdü. Sorilea ile Bair Egwene’i çadırından sürükler, o giysilerini giymeye çalışırken çeke çeke götürürlerken dışarıdaydı. “Ona, yaramazlık yaparken yakalanmışsa bu sefer ona dişleri ile çukur kazdıracaklarını söyledim ve o kadar uykuluydu, bana inandı. Yapmayacağını söyleyerek itiraz etmeye başladı ve öyle ısrarlıydı ki, Sorilea bu cezayı hak ettiğini düşünecek ne yaptığını sordu. Egwene’in yüzünü görmeliydin.” Öyle kahkaha atıyordu ki, neredeyse devrilecekti.</p>

    <p>Asmodean yan yan baktı ona. Ne ve kim olduğu düşünülürse, neden baksın, anlayamıyordu Rand. Ama Rand kız nefesleninceye kadar sabırla bekledi. Aiel mizahı düşünülünce, bu ılımlı kalıyordu. Bir kadından çok Mat’ten beklenecek türden bir şey, ama yine de ılımlı.</p>

    <p>Kız gözlerini silerek doğrulduğu zaman sordu: “Ya Shaidolar? Onların Bilgeleri de toplantıya katıldı mı?”</p>

    <p>Kız şarabına kıkırdayarak yanıt verdi; Shaidoların işini bitmiş sayıyordu, artık düşünmeye bile değmezdi. Binlercesi tutsak alınmıştı, hâlâ getirilmeye devam ediyordu ve orada burada birkaç küçük çatışma dışında savaş bitmişti. Ama Rand kızdan ne kadar bilgi alırsa, onların işinin bittiğine o kadar az inanıyordu. Dört klan Han’ı meşgul ederken, Couladin’in halkının çoğunluğu düzenli bir şekilde Gaelin’i geçmiş, hatta yakaladıkları Cairhienli tutsakların çoğunu da götürmüşlerdi. Daha da kötüsü, taş köprüleri arkalarından yıkmışlardı.</p>

    <p>Bu Aviendha’yı endişelendirmiyordu, ama Rand’ı endişelendiriyordu. Irmağın kuzeyinde on binlerce Shaido vardı, köprüler yeniden yapılana kadar onlara ulaşmanın yolu yoktu ve tahta köprü yapmak bile zaman alırdı. Sahip olmadığı kadar zaman.</p>

    <p>Sonunda, Shaidolar konusunda söyleyecek söz kalmamış gibi göründüğünde, kız ona öyle bir şey söyledi ki, Rand Shaidolar ve ne tür sorunlara yol açacakları hakkında endişelenmeyi unuttu. Kız, neredeyse unutuyormuş gibi söyleyiverdi.</p>

    <p>“Mat Couladin’i öldürdü mü?” dedi inanmazlık içinde, kız sözünü bitirdiğinde. “Mat?”</p>

    <p>“Öyle demedim mi?” Sözcükler keskindi, ama gönülsüzdü. Şarap kupasının üzerinden ona bakarken, onun sözünden kuşku etmesinden çok, haberi nasıl karşılayacağı ile ilgileniyor gibiydi.</p>

    <p>Asmodean marşa benzer bir şeyler tıngırdattı; arp, davulları ve trompetleri yankılar gibi oldu. “Bazı açılardan, senin kadar sürprizlerle dolu bir genç adam. Bir gün üçüncünüzle, bu Perrin ile tanışmaya can atıyorum.”</p>

    <p>Rand başını iki yana salladı. Demek Mat <em>ta’veren</em>’i çeken <em>ta’veren</em>’den kaçamamıştı. Ya da belki onu yakalayan Desen ve kendisinin <em>ta’veren</em> olmasıydı. Her durumda, Mat’in o anda pek mutlu olmadığını tahmin ediyordu. Mat daha onun öğrendiği dersi öğrenmemişti. Kaçmaya çalışırsan Desen seni, genelde kabaca, geri çekerdi; Çark’ın seni dokuduğu yönde koşarsan, zaman zaman hayatını biraz kontrol edebilirdin. Bazen. Şansın varsa, beklediğinden daha fazla belki, en azından uzun vadede. Ama Couladin öldüğüne göre, Rand’ın Mat’ten ya da Shaidolardan daha acil endişeleri vardı.</p>

    <p>Girişe fırlattığı bakış güneşin doğduğunu gösterdi, ama bunun dışında tek gördüğü, çadırın dışında bağdaş kurmuş oturan iki Kız oldu. Bir gece ve bir sabahın çoğunu baygın geçirmişti ve Sammael ya onu bulmaya çalışmamış ya da aramış ama bulamamıştı.</p>

    <p>Kendi kendine bile olsa o ismi kullanmaya dikkat ediyordu, ama şimdi zihninin arkasında bir başka isim süzülüyordu. Tel Janin Aellinsar. İsim hiçbir tarihçede, Tar Valon kütüphanesindeki hiçbir parşömende kayıtlı değildi; Moiraine ona, Aes Sedailerin Terkedilmişler hakkında bildiği her şeyi anlatmıştı ve köy hikâyelerinde anlatılanlardan daha fazlası değildi. Asmodean bile, başka sebeplerden de olsa, ona hep Sammael diyordu. Gölge Savaşı sona ermeden çok önce Terkedilmişler, Gölge’deki yeniden doğuşlarının simgeleriymiş gibi, insanların onlara verdikleri isimleri benimsemişlerdi. Asmodean’ın gerçek ismi Joar Addam Nessosin’di ve söylendiği zaman adamı irkiltiyordu. Üç bin sene içinde diğer isimlerini unuttuğunu iddia ediyordu.</p>

    <p>Belki kafasının içinde olan bitenleri saklamak için gerçek bir sebebi yoktu. Belki yalnızca gerçekliği inkâr etme teşebbüsü idi. Ama adam Sammael olarak kalacaktı. Ve Sammael olarak, öldürdüğü her Kız’ın hesabını ayrı ayrı verecekti. Rand’ın güvende tutamadığı kızlar.</p>

    <p>Kararını verirken yüzünü buruşturdu. Weiramon’u Tear’a göndererek bir başlangıç yapmıştı. Işık izin verirse, nasıl bir başlangıç olduğunu o ve Weiramon’dan başkası öğrenmezdi. Ama ne isterse istesin, nasıl yemin ederse etsin, Sammael’in peşinden gidemezdi. Henüz değil. İlk önce burada, Cairhien’de halledilmesi gereken meseleler vardı. Aviendha onun <em>ji’e’toh</em>’u anlamadığını düşünebilirdi ve belki anlamıyordu da, ama görev duygusunu biliyordu. Cairhien’e karşı bir görevi vardı. Dahası, Weiramon işine bağlaması mümkündü.</p>

    <p>Doğrulup oturarak –ve harcadığı çabayı belli etmemeye çalışarak– battaniyeyle becerebildiğince örtündü ve giysilerinin nerede olduğunu merak etti; Aviendha’nın arkasındaki çizmelerinden başka şey göremiyordu. Muhtemelen kız biliyordu. Onu soyan <em>gai’shain</em>’lar olabilirdi, ama o da olabilirdi pekâlâ. “Şehre gitmem gerek. Natael, Jeade’en’in eyerlenip getirilmesini sağla.”</p>

    <p>“Belki yarın,” dedi Aviendha kararlılıkla, doğrulmaya kalkan Asmodean’ın kolunu yakalayarak. “Moiraine Sedai dinlenmen gerektiğini...”</p>

    <p>“Bugün, Aviendha. Şimdi. Eğer hayattaysa, Meilan neden gelmedi, bilmiyorum, ama öğreneceğim. Natael, atım?”</p>

    <p>Kız inatçı bir surat takındı, Asmodean kolunu çekip kurtardı, kırışık kadifeyi düzeltti ve, “Meilan ve diğerleri geldi,” dedi.</p>

    <p>“Ona söylenmeyecekti...” diye başladı Aviendha öfkeyle, sonra ağzını gererek bitirdi. “Dinlenmesi gerek.”</p>

    <p>Demek Bilgeler ondan bilgi saklayabileceklerini düşünüyorlardı. Eh, düşündükleri kadar zayıf değildi. Battaniyeye sarınarak ayağa kalkmaya çalıştı ve bacakları işbirliği yapmayı reddedince hareketi kıpırdanmaya dönüştürdü. Belki düşündükleri kadar zayıftı. Ama bunun onu durdurmasına izin vermeye niyeti yoktu.</p>

    <p>“Öldüğüm zaman dinlenirim,” dedi ve kızın tokat yemiş gibi irkilmemiş olmasını diledi. Hayır, tokat yese irkilmezdi. Hayatta kalması, Aiellerin hatırına önemliydi kız için ve o konuda bir tehdit bir tokattan daha fazla incitebilirdi. “Bana Meilan’ı anlat, Natael.”</p>

    <p>Aviendha surat asarak sustu, ama bakışlarının dilediği olsa Asmodean ve belki kendisi dilsiz kalırdı.</p>

    <p>Gece Meilan’dan atlı haberci gelmiş, süslü övgüler ve ölümsüz sadakat yeminleri getirmişti. Şafakta Meilan’ın kendisi ile şehirde bulunan altı Tear Yüksek Lordu daha belirmişti. Yanlarındaki küçük Tear birliği, sessizce durup atları üzerinde yaklaşmalarını izleyen Aiellerle savaşmayı beklermiş gibi kılıç kabzalarına ve mızraklarına ellemişlerdi.</p>

    <p>“Fazla da kalmamıştı,” dedi Asmodean. “Bence bu Meilan karşı gelinmeye alışık değil ve diğerlerinin de ondan farkı yok. Özellikle de tombul suratlı olan... Torean mıydı?.. ve Simaan. O adamın gözleri de burnu kadar keskin. Tehlikeli arkadaşlara alışık olduğumu biliyorsun, ama bu adamlar da kendi tarzlarında tanıdığım diğer adamlar kadar tehlikeli.”</p>

    <p>Aviendha yüksek sesle burnunu çekti. “Neye alışık olurlarsa olsunlar, bir yanda Sorilea, Amys, Bair ve Melaine, diğer yanda Sulin ve bin <em>Far Dareis Mai</em> varken fazla seçenekleri yoktu. Ve birkaç Taş Köpek de vardı,” diye itiraf etti. “Birkaç Su Arayıcı ve bazı Kızıl Kalkanlar. Eğer gerçekten de iddia ettiğin gibi <em>Car’a’carn</em>’a hizmet ediyorsan, Jasin Natael, onlar gibi sen de <em>Car’a’carn</em>’ın uykusunu korursun.”</p>

    <p>“Ben Yenidendoğan Ejder’i takip ediyorum, genç kadın. <em>Car’a’carn</em>’ı size bırakıyorum.”</p>

    <p>“Devam et, Natael,” dedi Rand sabırsızlıkla ve karşılığında bir burun çekme kazandı.</p>

    <p>Aviendha, Tearlıların seçimleri konusunda haklıydı, ama belki Kızlar ile peçelerine elleyen diğerleri onları Bilgelerden daha fazla endişelendirmişti. Her durumda, atlarını çevirip gitme zamanı geldiğinde, için için yanan bir mizaca sahip, gri saçlı ince bir adam olan Aracome bile patlamaya hazırdı ve taş kadar kel, bir demirci kadar geniş bir adam olan Gueyam’ın yüzü öfkeden beyazlamıştı. Onları kılıçlarını çekmekten alıkoyan alt edileceklerinden emin olmaları mıydı, yoksa Rand’ın yanına bir yol açmayı başarsalar bile, kılıçlarında müttefiklerinin kanı varken Rand’ın onlara kucak açmasının pek olası olmadığını fark etmeleri mi, Asmodean emin değildi.</p>

    <p>“Meilan’ın gözleri yuvalarından fırlayacaktı,” diye bitirdi adam. “Ama gitmeden önce, sana olan sadakatini ve sana hizmet edeceğini bağırarak ilan etti. Belki de senin duyabileceğini düşündü. Diğerleri de çabucak yankıladı onu, ama Meilan öyle bir şey ekledi ki, hepsi bakakaldı. ‘Cairhien’i armağan olarak Lord Ejder’e sunuyorum,’ dedi. Sonra, sen şehre girmeye hazır olduğunda sana büyük bir zafer alayı düzenleyeceğini bildirdi.”</p>

    <p>“İki Nehir’de eski bir deyiş vardır,” dedi Rand kuru kuru. “‘Bir adam dürüst olduğunu ne kadar yüksek sesle ilan ediyorsa, cüzdanına o kadar sıkı tutunmalısın.’” Bir başka deyiş de şöyle derdi, “Tilki genellikle ördeğe kendi havuzunu vadeder.” Meilan armağan etmese de, Cairhien onundu.</p>

    <p>Adamın bağlılığından kuşkusu yoktu. Meilan, Rand’a ihanet ederken yakalanırsa yok edileceğinden emin olduğu sürece sadık kalacaktı. Yakalanırsa; işte olta buradaydı. Cairhien’deki o yedi Yüksek Lord, Tear’da onu ölü görmek için en büyük çaba harcayanlardı. Onları buraya göndermesinin sebebi buydu. Ona karşı entrika çeviren her Tear asilini asacak olsa, geriye hiç asil kalmayabilirdi. O sırada, Tear’dan bin altı yüz kilometre uzakta, anarşi, kıtlık ve iç savaşla uğraşma görevi vermek, entrikalarına engel olurken gereken yerde güzel bir şeyler de yapmalarını sağlamak için iyi bir yol gibi görünmüştü. Elbette, o sırada Couladin’in var olduğundan, adamın onu Cairhien’e getireceğinden haberi yoktu.</p>

    <p><em>Bu bir hikâye olsa çok daha kolay olurdu,</em> diye düşündü. Hikâyelerde, birkaç sürprizden sonra kahraman ihtiyaç duyduğu her şeyi öğrenirdi; kendisi her şeyin dörtte birini bile bilmiyor gibi görünüyordu.</p>

    <p>Asmodean duraksadı... yüksek sesli adamlar hakkındaki deyiş kendisi için de geçerli olabilirdi ve bunun farkında olduğu açıktı... ama Rand daha fazla konuşmayınca ekledi: “Sanırım Cairhien Kralı olmak istiyor. Senin altında, elbette.”</p>

    <p>“Ve, eğer mümkünse, ben çok uzaklardayken.” Muhtemelen Meilan Rand’ın Tear’a, <em>Callandor</em>’a dönmesini bekliyordu. Meilan’ın çok fazla güç sahibi olmaktan korkmadığı açıktı.</p>

    <p>“Elbette.” Asmodean’ın sesi Rand’ınkinden de kuruydu. “O ikisinin arasında başka ziyaretçilerin de oldu.” Sıcağa rağmen pelerinli, yüzlerini başlıkları ile gizlemiş bir düzine lord ve leydi hizmetkârları olmadan gelmişlerdi. Aiellerin Cairhienlileri küçümsediklerini bildikleri açıktı ve duygularının karşılıklı olduğu da aynı ölçüde açıktı ama Aiellerin onları öldürmeye karar vermesi kadar, Meilan’ın geldiklerini öğrenmesinden de korkuyorlardı. “Beni gördüklerinde,” dedi Asmodean alayla, “yarısı beni Tearlı sanıp öldürmeye hazırlandı. Hâlâ bir ozanın olmasını <em>Far Dareis Mai</em>’e borçlusun.”</p>

    <p>Sayıları az olsa da, Cairhienlileri geri çevirmek daha zor olmuştu. Her geçen an yüzleri daha terli ve daha beyaz olmuştu ve inatla Lord Ejder’i görmeyi talep etmişlerdi. Talepleri başarısız olunca yalvarmaya başlamaları arzularının büyüklüğünü gösteriyordu. Asmodean Aiellerin mizah anlayışını tuhaf ya da sert buluyor olabilirdi, ama ipek ceketli, binici elbisesi asillerin onu görmezden gelerek diz çöküp Bilgelerin eteklerini yakalamaya çalışmalarını hatırlayınca gülüyordu.</p>

    <p>“Sorilea onları soyup şehre kadar kamçılatarak göndermekle tehdit etti.” Sessiz kahkahası inanmazlığa dönmüştü. “Bunu kendi aralarında tartıştılar. Koşul sana ulaşmalarına izin verseydi, sanırım bazıları kabul edecekti.”</p>

    <p>“Sorilea dediğini yapmalıydı,” diye araya girdi Aviendha, şaşırtıcı ölçüde hoş bir tavırla. “Yemin bozanlarda onur yok. Sonunda Melaine Kızlara hepsini bohça gibi atlarına yüklemelerini, hayvanları kamptan koşturmalarını ve yemin bozanların nasıl isterlerse öyle tutunmalarına izin vermelerini söyledi.”</p>

    <p>Asmodean başını salladı. “Ama bundan önce, Tear casusu olmadığımdan emin olunca, ikisi benimle konuştu. Lord Dobraine ve Leydi Colavaere. Her şeyi öyle imalarla, kinayelerle kapladılar ki emin olamıyorum, ama Güneş Tahtı’nı sana sunarlarsa şaşırmam. Tanıdığım bazı insanlarla laf yarıştırabilirler.”</p>

    <p>Rand havlarcasına kahkaha attı. “Belki yaparlar. Meilan’ın karşıladığı bazı koşulları karşılayabilirlerse.” Cairhienlilerin Evler Oyunu’nu uykularında oynayabildiklerini bilmek için Moiraine’in söylemesine ihtiyacı yoktu ya da aynısını Terkedilmişlerin karşısında deneyeceklerini bilmek için Asmodean’ın söylemesine. Yüksek Lordlar sola, Cairhienliler sağa. Bir savaş bitmişti ve farklı türden, ama daha az tehlikeli olmayan ikinci bir savaş başlıyordu. “Her durumda, Güneş Tahtı’nı, üzerinde hakkı olan biri için düşünüyorum.” Asmodean’ın yüzündeki tahminleri görmezden geldi; belki adam önceki gece ona yardım etmeye çalışmıştı, belki de çalışmamıştı, ama adama planlarının yarısını bilmesine izin verecek kadar bile güvenmiyordu. Asmodean’ın geleceği kendisininkine bağlı olsa da, sadakati tamamen gereklilikten kaynaklanıyordu ve hâlâ ruhunu Gölge’ye veren, aynı adamdı. “Meilan hazır olduğumda bana büyük bir karşılama yapmak istiyor, öyle mi? O daha beni beklemezken neyin ne olduğunu görmem çok daha iyi olur.” Aviendha’nın neden bu kadar hoş davrandığı, hatta sohbete yardım ettiği aklına geldi. Burada oturup konuştuğu sürece tam da kızın istediği şeyi yapıyor olacaktı. “Atımı getirecek misin, Natael, yoksa ben mi getirmeliyim?”</p>

    <p>Asmodean resmiyetle yerlere kadar eğildi. En azından yüzeyde, içtendi. “Lord Ejder’e hizmet ediyorum.”</p>
  </div>
</body>
</html>
