<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="14. Buluşmalar">14<br />
    Buluşmalar</h1>

    <p><em>Ter’angreal</em> yüzüğün etkileri artık Nynaeve’i şaşırtmıyordu. Uyku çökerken düşündüğü yerdeydi, Tear’daki, Taşın Yüreği denen büyük odada, Tear Taşı adlı dev kalenin içinde. Yaldızlı ayaklı şamdanlar yakılmamıştı, ama her yerden ve hiçbir yerden solgun bir ışık geliyordu ya da basitçe çepeçevre her yerde vardı, uzakta solgun gölgelere dönüşüyordu. En azından sıcak değildi; <em>Tel’aran’rhiod</em>’a asla sıcak ya da soğuk olmazdı.</p>

    <p>Dev kızıltaş sütunlar her yöne doğru uzanıyordu, çok yukarıdaki kubbeli tavan, altın zincirlerden sarkan daha fazla altın lamba ile solgun gölgeler arasında kayboluyordu. Ayaklarının altındaki açık renk zemin taşları yıpranmıştı; Tear’ın Yüksek Lordları bu odaya yalnızca yasaları ve gelenekleri gerektirdiği zaman geliyordu –uyanık dünyada elbette–, ama Dünyanın Kırılışı’ndan bu yana gelmeye devam etmişlerdi. Kubbenin altında, tam ortada <em>Callandor</em> duruyordu, kristalden yapılmış bir kılıç gibi parlıyordu ve yarı boyuna kadar yerdeki taşlara saplanmıştı. Tıpkı Rand’ın bıraktığı gibi.</p>

    <p>Nynaeve <em>Callandor</em>’a yaklaşmadı. Rand çevresine <em>saidin</em> ile tuzaklar ördüğünü iddia etmişti, hiçbir kadının göremeyeceği tuzaklar. Nynaeve pis tuzaklar olmasını bekliyordu onların –en iyi adamlar bile, sinsi davranmaya çalıştıkları zaman oldukça vahşi olabiliyorlardı–, <em>sa’angreal</em> kullanabilecek bir erkek kadar bir kadın için de tetiklenebilecek tuzaklar. Rand kılıcı Terkedilmişler kadar Kule’den de korumak istemişti. Rand’ın kendisi dışında biri <em>Callandor</em>’a dokunacak olursa ölebilir ya da daha kötüsü olabilirdi.</p>

    <p>Bu <em>Tel’aran’rhiod</em>’un gerçeklerinden biriydi. Uyanık dünyada olan burada da olurdu, ama tersi her zaman doğru değildi. Düşler Dünyası, Görünmez Dünya uyanık dünyayı, bazen tuhaf şekillerde yansıtırdı, belki başka dünyaları da. Verin Sedai Egwene’e dünyalardan, oralardaki ve buradaki gerçeklerden dokunmuş bir desen olduğunu anlatmıştı. Tıpkı insanların yaşamlarının Çağların Deseni’ni dokuduğu gibi. <em>Tel’aran’rhiod</em> hepsine dokunuyordu, ama pek az kişi kendi sıradan düşlerinde, bilmeden, birkaç saniye için, tesadüfen olmadığı sürece oraya girebiliyordu. Düşgörenler için tehlikeli anlardı bunlar, ama çok talihsiz olmadıkları sürece asla anlamıyorlardı. <em>Tel’aran’rhiod</em>’un bir başka gerçeği de, burada düşgörenin başına gelenlerin uyanık dünyada da gerçek olduğuydu. Düşler Dünyası’nda ölmek gerçekten ölmekti.</p>

    <p>Nynaeve sütunların arasındaki loşluktan izlendiği hissine kapıldı, ama bu onu rahatsız etmedi. Moghedien <em>değildi. Hayali gözler; izleyen falan yok. Elayne’e onları görmezden gelmesini söyledim ve burada ben...</em> Moghedien kesinlikle bakmaktan fazlasını yapardı. Öyle de olsa, Nynaeve yönlendirebilecek kadar öfkeli olduğunu diliyordu. Korktuğundan değil elbette. Yalnızca öfkeli değildi. Hiç korkmuyordu.</p>

    <p>Çarpık taş yüzük hafif geliyordu, sanki iç etekliğinin içinden süzülmeye çalışıyordu ve ona üzerinde iç etekliğinden başka bir şey olmadığını hatırlattı. Giyinmeyi düşünür düşünmez bir elbise içinde buldu kendini. Bu <em>Tel’aran’rhiod</em>’un hoşuna giden bir özelliğiydi; bazı açılardan yönlendirmeye gerek kalmıyordu, çünkü burada Aes Sedailerin Güç’le yapabileceğinden kuşkulu olduğu şeyler yapabiliyordu. Ama beklediği elbise değildi; iyi, sağlam İki Nehir yünlülerinden değildi. Jaerecruz dantelinden kesilmiş yüksek yaka çenesinin altına kadar geliyordu, ama açık sarı ipek pililer bedenini oldukça sergileyici bir şekilde sarıyordu. Tanchico’da halka karışmak için giydiğinde, bu Tarabon elbiselerine kaç sefer yakışıksız demişti? Onlara düşündüğünden daha çok alışmış gibiydi.</p>

    <p>Kendi zihninin dikbaşlılığına karşılık örgüsünü hızla çekerek elbiseyi olduğu gibi bıraktı. İstediği elbise olmayabilirdi, ama Nynaeve bir elbise yüzünden ciyaklayıp hoplayacak kaprisli bir kız değildi. <em>Elbise elbisedir işte.</em> Egwene, bu sefer hangi Bilge ona eşlik edecekse onunla beraber geldiği zaman da üzerinde olacaktı ve içlerinden biri tek kelime edecek olursa... <em>Elbiseler konusunda kendi kendime gevezelik etmek için erken gelmedim ben!</em></p>

    <p>“Birgitte?” Yanıt yalnızca sessizlik oldu ve gerek olmamasına rağmen sesini yükseltti. Bu mekânda, bu özel kadın isminin telaffuz edildiğini dünyanın diğer yarısından duyardı. “Birgitte?”</p>

    <p>Sütunların arasından bir kadın çıktı, mavi gözleri sakin, gururlu ve kendine güvenliydi, altın saçları Nynaeve’inkinden de girift bir örgüyle toplanmıştı. Kısa beyaz ceketi ve yüksek topuklu, kısa konçlu botlarının üzerinde, bileklerde toplanmış, bol, sarı, ipek pantolonu iki bin sene önce hoşlanmaya başladığı kıyafetlerdi. Yan tarafındaki sadakta duran oklar gümüş görünüyordu, taşıdığı yay da öyle.</p>

    <p>“Gaidal buralarda mı?” diye sordu Nynaeve. Adam genelde Birgitte’in yakınlarında bulunurdu ve varlığını görmezden gelerek, Birgitte onunla konuştuğunda kaşlarını çatarak Nynaeve’in sinirlerini bozardı. İlk başta, Gaidal Cain ile Birgitte’i <em>Tel’aran’rhiod</em>’da bulmak şok olmuştu... pek çok efsane ve hikâyeyle bağlantılı, uzun zaman önce ölmüş kahramanlardı onlar. Ama Birgitte’in kendisinin söylediği gibi, Zaman Çarkı’na bağlı kahramanlar için yeniden doğumu bekleyecek düşten daha iyi yer var mıydı? Çark kadar uzun süredir var olan bir düş. Tarmon Gai’don’da savaşmak üzere Valere Borusu’nun çağıracağı kahramanlar onlardı, Birgitte, Gaidal Cain, Rogosh Kartalgözlü, Artur Şahinkanadı ve tüm diğerleri.</p>

    <p>Başını iki yana sallarken Birgitte’in örgüsü savruldu. “Onu bir süredir görmüyorum. Sanırım Çark onu yeniden dokudu. Hep böyle olur.” Sesi beklenti ve endişe doldu.</p>

    <p>Birgitte haklıysa, o zaman dünyada bir yerde bir oğlan çocuk doğmuştu, kim olduğu hakkında hiçbir bilgisi olmayan, ama yeni efsaneler yaratacak maceralar yaşamaya yazgılı küçük bir bebek. İhtiyaç duyulduklarında, Desen’i şekillendirmek üzere Çark kahramanları Desen’e dokuyordu ve öldükleri zaman beklemek üzere yine buraya dönüyorlardı. Çark’a bağlı olmanın anlamı buydu. Yeni kahramanlar da Çark’a bağlanabiliyorlardı, cesaretleri ve başarılarıyla sıradan insanların üzerine yükselen erkek ve kadınlar, ama bir kez bağlandılar mı, sonsuza dek sürüyordu.</p>

    <p>“Ne kadar zamanın var?” diye sordu Nynaeve. “Senelerce, kuşkusuz.” Birgitte hep Gaidal’a bağlıydı, her hikâyede. Çağlar boyunca, Zaman Çarkı’nın bile kıramadığı maceralarda ve romanslarda bağlı olmuştu. O hep Gaidal’dan sonra doğardı; bir, beş, on sene sonra, ama hep daha sonra.</p>

    <p>“Bilmiyorum, Nynaeve. Buradaki zaman uyanık dünyadaki zaman gibi değildir. Bana göre, seninle en son on gün önce görüştüm ve Elayne’le daha geçen gün. Senin için nasıldı?”</p>

    <p>“Dört ve üç gün,” diye mırıldandı Nynaeve. O ve Elayne Birgitte’le konuşmak için ellerinden geldiğince sık geliyorlardı, ama Thom ve Juilin kamplarını paylaşır ve gece nöbet tutarken daha sık olamıyordu. Birgitte Güç Savaşı’nı hatırlıyordu ya da en azından bir ömür kadarını. Terkedilmişleri de hatırlıyordu. Geçmiş yaşamları uzun zaman öncesinden, sevgiyle hatırladığı kitaplar gibiydi, daha uzak olanlar daha yakınlara göre daha solgun, ama Terkedilmişler hep açıkça hatırlanıyordu. Özellikle de Moghedien.</p>

    <p>“Anlıyor musun, Nynaeve? Buradaki zaman akışı çok büyük şekillerde de kayabilir. Ben yeniden doğmadan önce aylar da geçebilir, günler de. Burada, benim için. Uyanık dünyada, benim doğmama daha seneler olabilir.”</p>

    <p>Nynaeve bir çabayla kızgınlığını bastırmaya çalıştı. “O zaman sahip olduğumuz zamanı boşa harcamamalıyız. Son buluşmamızdan bu yana içlerinden birini gördün mü?” Kimden bahsettiğini söylemesine gerek yoktu.</p>

    <p>“Çok fazlasını. Lanfear sık sık <em>Tel’aran’rhiod</em>’a geliyor, elbette, ama Rahvin, Sammael ve Graendal’ı da gördüm. Demandred. Ve Semirhage.” Son isimle Birgitte’in sesi gerildi; ondan nefret eden Moghedien bile onu gözle görülür şekilde korkutmuyordu, ama Semirhage bambaşka bir meseleydi.</p>

    <p>Nynaeve de ürperdi –altın saçlı kadın onun hakkında çok şey anlatmıştı– ve üzerinde yün bir pelerin olduğunu, derin başlığının yüzünü saklamak üzere çekilmiş olduğunu fark etti; kızararak pelerini kaybetti.</p>

    <p>“Hiçbiri seni görmedi, değil mi?” diye sordu endişeyle. Birgitte, <em>Tel’aran’rhiod</em> hakkındaki bilgisine rağmen pek çok açıdan kendisinden daha savunmasızdı. O yönlendirmeyi hiç başaramamıştı; Terkedilmişlerden herhangi biri, hızlarını kesmeden, onu bir karıncayı ezercesine yok edebilirdi. Ve burada yok edilirse, bir daha asla yeniden doğamazdı.</p>

    <p>“Buna izin verecek kadar yeteneksiz ya da aptal değilim.” Birgitte gümüş yayına yaslandı; efsaneler, o yay ve gümüş okları ile asla ıskalamadığını söylerdi. “Onlar başkalarıyla değil birbirleriyle ilgileniyorlar. Rahvin ile Sammael’i, Demandred ile Lanfear’ı, her biri görülmeden diğerlerini izlerken gördüm. Ve Demandred ile Semirhage birbirlerini de izliyordu. Özgür kaldıklarından beri onları burada bu kadar çok görmemiştim.”</p>

    <p>“Bir şeyin peşindeler.” Nynaeve sinir ve hayal kırıklığı içinde dudağını ısırdı. “Ama ne?”</p>

    <p>“Henüz bilemiyorum, Nynaeve. Gölge Savaşı’nda onlar başkaları kadar birbirlerine karşı da entrikalar çeviriyorlardı, ama yaptıkları işler, uykuda ya da uyanıkken, asla dünya için iyiye işaret olmadı.”</p>

    <p>“Öğrenmeye çalış, Birgitte; güven içinde yapabildiğinde, en azından. Risk alma.” Diğer kadının yüzü değişmedi, ama Nynaeve kadının eğlendiğini düşündü; aptal kadın da tehlikeyi Lan kadar az düşünüyordu. Ona Beyaz Kule’yi, Siuan’ın neler çeviriyor olabileceğini sorabilmeyi diledi, ama Birgitte Boru tarafınan çağrılmadığı sürece uyanık dünyayı ne görebiliyordu, ne de dokunabiliyordu oraya. <em>Yalnızca gerçekten sormak istediğin şeyi erteliyorsun!</em> “Moghedien’i gördün mü?”</p>

    <p>“Hayır,” diye içini çekti Birgitte, “ama denemediğimden değil. Normalde Düşler Dünyası’nda olduklarını bilen herkesi bulabilirim; bir his vardır, onlardan yayılan dalgalar gibi. Ya da belki farkındalıklarından yayılan; aslında bilmiyorum. Ben askerim, âlim değil. Ya sen onu alt ettiğinden bu yana <em>Tel’aran’rhiod</em>’a gelmedi ya da...” Duraksadı ve Nynaeve söyleyeceğini bildiği şeyi söylemesini engelleyebilmeyi diledi, ama Birgitte tatsız olasılıklardan kaçınmayacak kadar güçlü biriydi. “Ya da onu aradığımızı biliyor. Ona boş yere Örümcek dememişler.” Efsaneler Çağı’nda <em>moghedien</em> sözcüğünün anlamı buydu; ağını gizli yerlere ören, ısırığı birkaç yürek atışı içinde öldürecek kadar güçlü olan minik bir örümcek.</p>

    <p>Aniden Nynaeve görünmeyen gözlerin çok fena farkına vararak şiddetle ürperdi. Titreme değildi bu. Yalnızca ürperme, titreme değil. Yine de, aniden kendini zırh içinde bulmamak için zarif Tarabon giysisini aklında sıkı sıkı tuttu. Yalnız başınayken bu tür şeylerin olması yeterince utanç vericiydi, Gaidal Cain’e eş olacak kadar cesur bir kadının serin, mavi bakışları altında daha da utanç verici olurdu.</p>

    <p>“O gizli kalmak istese bile bulabilir misin onu, Birgitte?” Moghedien peşinde olduklarını biliyorsa, istenemeyecek kadar büyük bir şeydi; elinizde yalnızca bir sopa varken yüksek otların arasında aslan aramak gibi bir şeydi.</p>

    <p>Diğer kadın duraksamadı. “Belki. Denerim.” Yayını kaldırarak ekledi, “Artık gitmeliyim. Geldikleri zaman diğerleri tarafından görülme riskine girmek istemiyorum.”</p>

    <p>Nynaeve onu durdurmak için elini koluna koydu. “Onlara söylememe izin versen bana büyük yardımı olurdu. Böylece, bana Terkedilmişler hakkında anlattıklarını Egwene ve Bilgeler ile paylaşırdım ve onlar da Rand’a söylerdi. Birgitte, Rand’ın bilmesi gerekiyor...”</p>

    <p>“Söz verdin, Nynaeve.” O parlak mavi gözler buz kadar sertti. “Kurallar, <em>Tel’aran’rhiod</em>’da beklediğimizi kimsenin bilmesine izin vermememiz gerektiğini söylüyor. Seninle konuşarak pek çok kuralı ihlal ettim, yardım ederek daha da fazlasını, çünkü sen Gölge ile savaşırken kenarda durup izleyemezdim. Bu savaşı hatırlayamayacağım kadar çok ömür boyunca verdim, ama kurallara elimden geldiğince uyacağım. Sözünü tutmalısın.”</p>

    <p>“Elbette tutacağım,” dedi Nynaeve kızgınlıkla, “sen bana izin vermediğim sürece. Ve senden <em>rica</em> ediyorum...”</p>

    <p>“Hayır.”</p>

    <p>Ve Birgitte kayboldu. Nynaeve’in eli bir an beyaz ceket kolu üzerinde duruyordu, bir sonraki an boşlukta. Thom ve Juilin’den duyduğu birkaç küfrü aklından geçirdi, değil kullanmak, dinlediği için Elayne’i payladığı türden küfürleri. Birgitte’e seslenmenin anlamı yoktu. Muhtemelen gelmezdi. Nynaeve ancak o ya da Elayne’in çağıracağı bir sonraki seferde geleceğini umabiliyordu. “Birgitte! Sözümü tutacağım, Birgitte!”</p>

    <p>Bunu duyardı. Belki bir sonraki görüşmelerinde Moghedien’in eylemleri hakkında bir şeyler öğrenmiş olurdu. Nynaeve öyle olmayacağını umacaktı neredeyse. Öğrenirse, bu Moghedien gerçekten de <em>Tel’aran’rhiod</em>’da gizli gizli dolaşıyor anlamına gelecekti.</p>

    <p><em>Aptal kadın! “Yılanları sen aramazsan, seni ısırdıklarında şikâyet edemezsin.”</em> Elayne’in Lini’si ile bir gün tanışmayı gerçekten istiyordu.</p>

    <p>Engin odadaki boşluk üzerine üzerine geliyordu, onca kocaman, cilalı sütun ve aralarındaki loşluktan izlendiği duygusu. <em>Gerçekten burada biri olsaydı Birgitte bilirdi.</em></p>

    <p>Kalçalarındaki ipek elbiseyi düzeltmekte olduğunu fark etti ve aklını orada olmayan şeylerden uzaklaştırmak için elbiseye yoğunlaştı. Lan onu ilk gördüğünde üzerinde iyi, İki Nehir yünlüleri vardı ve aşkını itiraf ettiğinde basit işlemeli bir elbise, ama Nynaeve onun kendisini bu tür elbiseler içinde görmesini istiyordu. Onu gören Lan olursa uygunsuz kaçmazdı.</p>

    <p>Yüksek bir boy aynası belirdi, o tarafa, bu tarafa dönerken, hatta omzunun üzerinden bakarken imgesini yansıttı. Sarı pililer bedenini sarıyor, sakladıkları her şeyi ima ediyorlardı. Emond Meydanı’ndaki Kadın Kurulu, Hikmet ya da değil, sıkı bir konuşma için uzak bir yere sürüklerlerdi onu. Ama elbise çok güzeldi. Burada, yalnız başınayken, insan içine çıkarken bu tür şeyleri giymeye epey alıştığını itiraf edebilirdi. <em>Zevk alıyorsun,</em> diye payladı kendi kendini. <em>Senin de Elayne’in dönüşmeye başladığı hoppa kadından hiç farkın yok!</em> Ama güzeldi işte. Ve belki de hep söylediği kadar ölçüsüz değildi. Örneğin Mayene Başı’nın giydiği elbise gibi, dizlerine kadar gelen bir yaka açıklığı yoktu. Eh, belki Berelain’in elbiseleri o kadar alçak değildi, ama yine de saygınlığın gerektirdiğinden daha açıktılar.</p>

    <p>Domanlı kadınların genelde ne giydiklerini duymuştu; Tarabonlular bile o <em>elbiselere</em> yakışıksız diyordu. Bu düşünceyle, sarı ipek katlar dalgalanarak akan kıvrımlara dönüştü ve örülmüş altından ince bir kemer belirdi. İnce kumaştan. Nynaeve’in yüzü kızardı. Çok ince kumaştan. Aslında, saydam olmaktan kıl payı kurtuluyordu. Elbise kesinlikle ima etmekten daha fazlasını yapıyordu. Lan onu bu elbisenin içinde görse, ona duyduğu aşkın umutsuzluğu, gelin armağanı olarak ancak bir dulun çelengini verebileceği hakkında gevezelik yapmayı bırakırdı. Bir bakışla, kanı alev alırdı. Ayrıca...</p>

    <p>“Işık aşkına, üzerindeki de ne, Nynaeve?” diye sordu Egwene hayretler içinde.</p>

    <p>Nynaeve havaya sıçradı, döndü ve Egwene ile Melaine’e bakarak yere indiğinde –Melaine olmak zorundaydı, değil mi, ama Bilgelerin hiçbiri daha iyi sayılmazdı– ayna kaybolmuştu ve üzerinde kış ortasına uygun, siyah, yünlü bir İki Nehir elbisesi vardı. Başka her şey kadar ürkmüş olmasına da bozularak –daha çok ürkmüş olmasıydı– hemen, düşünmeden elbisesini değiştirdi, ilk önce tülsü Doman elbisesine, sonra aynı hızla sarı Tarabon elbisesine döndü.</p>

    <p>Yüzü alev alev yanıyordu. Muhtemelen onu eksiksiz bir aptal olarak görüyorlardı. Hem de Melaine’in önünde. Bilge, uzun, kızıl altın saçları, berrak yeşil gözleriyle çok güzeldi. Kadının neye benzediği umurunda olduğundan değil. Ama Egwene ile son görüşmesinde bu kadın da vardı ve Lan hakkında Nynaeve’e sataşmıştı. Egwene bunun sataşma olmadığını, Aiel kadınları arasında öyle sayılmadığını söylemişti, ama Melaine Lan’in omuzlarına, ellerine, gözlerine methiyeler düzmüştü. Bu yeşil gözlü kedinin Lan’in omuzlarına bakmaya ne hakkı vardı? Adamın sadakatinden kuşku duyduğundan değil. Ama o bir erkekti ve Nynaeve’den çok uzaktaydı ve Melaine burnunun dibindeydi ve... Kararlılıkla düşünce dizisine bir son verdi.</p>

    <p>“Lan?..” Yüzünün yanıp kavrulacağını sandı. <em>Dilini kontrol edemiyor musun, kadın?</em> Ama geri adım atmayacaktı, atamazdı, Melaine oradayken değil. Egwene’in şaşkın gülümsemesi yeterince kötüydü, ama Melaine anlayış dolu bir ifade takınmaya cüret etmişti. “O iyi mi?” Serinkanlı bir kendine hâkimiyetle konuşmaya çalışmıştı, ama sesi gergin çıkmıştı.</p>

    <p>“O iyi,” dedi Egwene. “Senin güvende olup olmadığın hakkında endişeleniyor.”</p>

    <p>Nynaeve fark etmeden tuttuğu nefesi salıverdi. Couladin ve Shaidolar gibileri olmadan da tehlikeli bir yerdi Kıraç ve o adam ihtiyatın anlamını bilmiyordu. Demek onun güvenliği için endişeleniyordu? Aptal adam Nynaeve’in kendisine bakamayacağını mı sanıyordu?</p>

    <p>“Sonunda Amadicia’ya ulaştık,” dedi çabucak, düşüncelerini belli etmemeye çalışarak. <em>Dilini tutamıyorsun, sonra içini çekiyorsun! Adam aklımı başımdan aldı.</em> Diğerlerinin yüzlerine bakarak, başarılı olup olmadığını anlamanın yolu yoktu. “Amador’un doğusunda, Sienda adlı bir köyde. Her yer Beyazpelerin dolu, ama dönüp bir daha bakmıyorlar bize. Endişelenmeniz gereken diğerleri.” Melaine’in önünde dikkatli olmak zorundaydı –aslında, orada burada gerçeği birazcık çarpıtmak gerekiyordu– ama onlara Ronde Macura ve tuhaf mesajını, onları uyuşturmaya çalışmasını anlattı. Çalışmak olarak bahsetti, çünkü Melaine’in önünde kadının başarılı olduğunu itiraf edemezdi. <em>Işık, ben ne yapıyorum? Daha önce hiç Egwene’e yalan söylemedim.</em></p>

    <p>Sözde sebep –kaçak Kabuledilmişlerin geri getirilmesi– kesinlikle bahsedilmemesi gereken bir şeydi. Bilgelerden birinin önünde değil. Onlar Nynaeve ve Elayne’in tam Aes Sedai olduğunu sanıyorlardı. Ama bir şekilde Egwene’e tüm gerçeği anlatmalıydı. “Andor ile ilgili bir entrika olabilir, ama Elayne, sen ve ben ortak bazı şeylere sahibiz Egwene ve bizim de Elayne kadar dikkatli olmamız gerektiğini düşünüyorum.” Kız yavaşça başını salladı; sersemlemiş görünüyordu ve bu anlaşılabilir bir şeydi, ama anlamış gibiydi. “Çayın tadı beni kuşkulandırdığı için şanslıyız. Düşünsene, bitkileri benim kadar iyi bilen birine çatalkök içirmeye çalıştı.”</p>

    <p>“Entrika içinde entrika,” diye mırıldandı Melaine. “Bence siz Aes Sedailer için Büyük Yılan doğru bir simge olmuş. Bir gün kazayla kendi kendinizi yutabilirsiniz.”</p>

    <p>“Bizim de haberlerimiz var,” dedi Egwene.</p>

    <p>Nynaeve kızın telaşı için sebep göremiyordu. <em>Bu kadının beni yemleyip kontrolümü kaybetmeme sebep olmasına kesinlikle izin vermeyeceğim. Ve bu kadın Kule’ye hakaret ettiği için kesinlikle öfkelenmeyeceğim.</em> Elini örgüsünden çekti. Egwene’in söyledikleri kızgınlık meselesinin aklından uçup gitmesine sebep oldu.</p>

    <p>Couladin’in Dünyanın Omurgası’nı aşması kesinlikle ciddiydi, Rand’ın onu takip etmesi de; Jangai Geçidi’ne doğru hızla, günün ilk ışıklarından alacakaranlığa kadar yol alıyordu ve Melaine kısa süre sonra oraya ulaşacaklarını söylüyordu. Cairhien’deki durum, Aieller gelip o bölgede kendi aralarında savaşmaya kalkmasa da yeterince kötüydü. Ve Rand delice planım uygularsa, yeni bir Aiel Savaşı’nın çıkacağı kuşkusuzdu. Deli. Ama kuşkusuz henüz değildi. Bir şekilde aklını başında tutması gerekiyordu.</p>

    <p><em>Onu korumayı düşündüğüm zamanlardan bu yana ne kadar geçti?</em> diye düşündü Nynaeve acı acı. <em>Ve şimdi onun Son Savaş’ta savaşmak üzere aklı başında kalmasını istiyorum.</em> Sırf bu sebepten değil, ama sebeplerden biri buydu. O olduğu şeydi işte. <em>Işık yaksın beni, ben de Siuan Sanche ya da içlerindeki başka herkes kadar kötüyüm!</em></p>

    <p>Egwene’in Moiraine hakkında söyledikleri onu şok etmişti. “Kadın ona <em>itaat</em> mi ediyor?” dedi inanmazlık içinde.</p>

    <p>Egwene, o aptal Aiel eşarbı içinde şiddetle başını salladı. “Dün gece tartıştılar. Moiraine hâlâ onu Ejderduvarı’nı aşmamaya ikna etmeye çalışıyor. Ve sonunda Rand ona sakinleşene kadar kenarda beklemesini söyledi. Kadın dilini yutacak gibi görünüyordu, ama dediğini yaptı. En azından bir saat dışarıda, gecenin içinde kaldı.”</p>

    <p>“Bu doğru değil,” dedi Melaine, şalını sertçe düzeltirken. “Erkekler Aes Sedailere de, Bilgelere de emir vermeye kalkamazlar. Söz konusu erkek <em>Car’a’carn</em> bile olsa.”</p>

    <p>“Kesinlikle hayır,” diye onayladı Nynaeve, sonra kendi söyledikleri karşısında ağzı bir karış açık kalmasın diye çenesini kapatmak zorunda kaldı. <em>Onu kendi çaldığı ezgiye göre dans ettirse bile bana ne? Zaten hepimizi dans ettirip duruyor.</em> Ama doğru değildi. <em>Ben Aes Sedai olmak istemiyorum, yalnızca Şifa öğrenmek istiyorum. Ben olduğum gibi kalmak istiyorum. Bırak Rand kadına emirler versin!</em> Yine de, doğru değildi işte.</p>

    <p>“En azından artık onunla konuşuyor,” dedi Egwene. “Daha önce, kadın üç metre yaklaşacak olsa yüzü ekşiyordu. Nynaeve, her geçen gün Rand’ın kafası daha da şişiyor.”</p>

    <p>“Benden sonra Hikmet olacağını düşündüğüm günlerde,” dedi Nynaeve ona alayla, “şişkinliği nasıl alacağını öğretmiştim sana. Yapsan onun için iyi olacak, otlaktaki kral boğaya dönüşmüş olsa bile. Belki de bu yüzden. Bana öyle geliyor ki krallar ve kraliçeler, ne olduklarını unutup kim olduklarına göre davrandıklarında aptallık edebiliyorlar, ama yalnızca ne olduklarını hatırladıkları ve kim olduklarını unuttuklarında daha da kötü oluyorlar. Tek işleri onların da sıradan bir çiftçi gibi yediklerini, terlediklerini ve ağladıklarını hatırlatmak olan birini çalıştırsalar çoğu için iyi olacağını düşünüyorum.”</p>

    <p>Melaine, onaylamalı mı, karşı mı çıkmalı, bilemeden şalına sarındı, ama Egwene, “Deniyorum,” dedi. “Ama bazen hiç de kendi gibi görünmüyor ve kendi gibi olduğunda bile normalde kibri patlatılamayacak kadar kalın bir balon oluyor.”</p>

    <p>“Elinden geleni yap. Kendi kendine tutunmasına yardımcı olmak yapılacak en iyi şey olabilir. Onun için ve dünyanın kalanı için.”</p>

    <p>Bunun ardından bir sessizlik geldi. Nynaeve ve Egwene Rand’ın sonunda delireceği gerçeğinden bahsetmeyi kesinlikle sevmiyordu ve Melaine’in de onlardan daha fazla hoşlanmak için sebebi yoktu.</p>

    <p>“Sana anlatmam gereken bir başka önemli konu var,” diye devam etti bir süre sonra. “Sanırım Terkedilmişler bir şeyler planlıyor.” Onlara Birgitte’i anlatmak ile aynı şey değildi. Lanfear ve diğerlerini kendisi görmüş gibi anlattı. Aslında, gördüğünde yalnızca Moghedien’i tanıyabilirdi ve yalnızca bir kez, uzaktan görmüş olmasına rağmen belki Asmodean’ı. İkisinin de kimin kim olduğunu nereden bildiğini sormayacağını umdu ya da neden Moghedien’in gizli gizli dolaştığını düşündüğünü. Aslında, asıl sorun bu değildi.</p>

    <p>“Sen Düşler Dünyası’nda mı dolaşıyorsun?” Melaine’in gözleri yeşil buz parçaları gibiydi.</p>

    <p>Egwene’in hüzünle başını iki yana sallamasına rağmen Nynaeve onun bakışlarına aynı şekilde karşılık verdi. “Dolaşmadan Rahvin ve diğerlerini göremezdim, değil mi?”</p>

    <p>“Aes Sedai, pek az bilgin var ve çok şey deniyorsun. Öğrendiğin birkaç parça da öğretilmemeliydi sana. Kendi adıma, bazen bu buluşmalara izin verdiğimize bile pişman oluyorum. Eğitilmemiş kadınların <em>Tel’aran’rhiod</em>’a girmesine izin verilmemeli.”</p>

    <p>“Ben sizin öğrettiklerinizden daha fazlasını kendi kendime öğrendim.” Nynaeve çaba göstererek sesini serin tuttu. “Kendi başıma yönlendirmeyi öğrendim ve neden <em>Tel’aran’rhiod</em> farklı olsun, anlamıyorum.” Bunu söylemesine sebep olan kendi inatçı öfkesiydi. Evet, kendi kendine yönlendirmeyi öğrenmişti, ama ne yaptığını bilmeden ve ancak belli bir şekilde. Beyaz Kule’den önce zaman zaman Şifa vermişti, ama Moiraine ona kanıtlayana dek farkında olmadan. Kule’deki öğretmenleri, yönlendirmek için öfkelenmeye ihtiyaç duymasının sebebinin bu olduğunu söylemişti; yeteneği kendi kendinden saklamış, bundan korkmuştu ve ancak öfke o uzun zamandır gömülü olan korkuyu kırabiliyordu.</p>

    <p>“Demek sen Aes Sedailerin yabani dediklerindensin.” Yabani sözcüğünde gizli bir şey vardı, ama horgörü de olsa acıma da, Nynaeve bundan hoşlanmamıştı. Terim Kule’de nadiren iltifat olarak kullanılıyordu. Elbette, Aieller arasında yabani yoktu. Yönlendirebilen Bilgeler içinde o kıvılcımla doğan, öğrenmeye çalışmasalar bile eninde sonunda yönlendirme yeteneğini geliştirecek her kızı buluyorlardı. Kendi kendine öğrenmeye çalışırken ölen Aiel kızı olmamıştı. “Rehberlik olmadan öğrenmenin tehlikelerini biliyorsun, Aes Sedai. Düşteki tehlikelerin daha az olduğunu düşünme. O tehlikeler de aynı ölçüde büyük, bilgisizce dolaşanlar için belki de daha büyük.”</p>

    <p>“Dikkatli oluyorum,” dedi Nynaeve gergin bir sesle. Buraya bu güneş saçlı Aiel şırfıntısından ders almak için gelmemişti. “Ben ne yaptığımı biliyorum, Melaine.”</p>

    <p>“Hiçbir şey bildiğin yok. Bize geldiğinde bu kızın olduğu kadar dikbaşlısın.” Bilge, sevgi dolu görünen bir gülümseme ile Egwene’e baktı, “Biz onun canlılığını terbiye ettik ve artık hızla öğreniyor. Ama hâlâ pek çok hatası var.” Egwene’in memnun sırıtışı soldu; Nynaeve Melaine’in son cümleyi o sırıtma yüzünden eklediğini düşündü. “Düşte dolaşmak istiyorsan,” diye devam etti Aiel, “bize gel. Senin şevkini de terbiye ederiz ve sana öğretiriz.”</p>

    <p>“Benim terbiye edilmeye ihtiyacım yok, çok teşekkür ederim,” dedi Nynaeve nazik bir gülümsemeyle.</p>

    <p>“Senin öldüğünü duyduğu gün <em>Aan’allein</em> ölür.”</p>

    <p>Nynaeve’in yüreğine bir buz parçası saplandı. Aieller Lan’e <em>Aan’allein</em> diyordu. Tek Adam anlamına geliyordu Kadim Lisan’da ya da Yalnız Adam ya da Tüm Bir Halk Olan Adam; Kadim Lisan’dan tercüme genellikle güç olurdu. Aieller Lan’e büyük saygı duyuyordu, adam Gölge’ye, halkını yok eden düşmana karşı savaşından hiç vazgeçmemişti. “Pis bir savaşçısın,” diye mırıldandı.</p>

    <p>Melaine tek kaşını kaldırdı. “Savaşıyor muyuz? Savaşıyorsak, o zaman bil ki savaşta yalnızca kazanmak ve kaybetmek vardır. İncitmeye karşı kurallar yalnızca oyunlarda olur. İlk önce içimizden birine sormadan düşte hiçbir şey yapmayacağına söz vermeni istiyorum. Aes Sedailerin yalan söyleyemediğini biliyorum, bu yüzden söz verdiğini duyacağım.”</p>

    <p>Nynaeve dişlerini gıcırdattı. Sözleri söylemek kolaydı. Sözünü tutması gerekmiyordu; o Üç Yemin’le bağlanmış değildi. Ama Melaine’e haklı olduğunu itiraf etmek gibi olacaktı. Buna inanmıyordu ve söylemeyecekti.</p>

    <p>“Söz vermeyecek, Melaine,” dedi Egwene sonunda. “O katırımsı ifade ile baktığında, ona çatının alev aldığını göstersen bile evden çıkmaz.”</p>

    <p>Nynaeve dik bakışlarının bir kısmını da ona ayırdı. Katır demek! Tek yaptığı bez bebek gibi itilip kakılmayı reddetmekken.</p>

    <p>Uzun bir an sonra Melaine içini çekti. “Pekâlâ. Ama <em>Tel’aran’rhiod</em>’da bir çocuktan başka bir şey olmadığını hatırlasan iyi edersin, Aes Sedai. Gel, Egwene. Gitmeliyiz.” İkisi solup giderken Egwene’in yüzünde eğlenti dolu bir şaşkınlık belirdi.</p>

    <p>Nynaeve aniden giysilerinin değişmiş olduğunu fark etti. Değiştirilmiş; Bilgeler kendileri kadar başkaları hakkındaki şeyleri de değiştirecek kadar iyi biliyordu <em>Tel’aran’rhiod</em>’u. Üzerinde beyaz bir bluz ve koyu renk etek vardı, ama biraz önce giden kadınların aksine eteği dizlerinin üzerinde sona eriyordu. Ayakkabıları ve çorapları gitmişti ve saçları iki kulağının üzerinde iki örgü haline ayrılmış, sarı kurdelelerle süslenmişti. Çıplak ayaklarının dibinde yüzü tahtadan oyulmuş ve boyanmış bir bez bebek duruyordu. Dişlerinin gıcırdadığını duydu. Bu daha önce de olmuştu ve Nynaeve Egwene’in ağzından zorla, Aiellerde küçük kızların böyle giyindiğini koparmıştı.</p>

    <p>Öfke içinde sarı Tarabon ipeklerine döndü –bu sefer üzerine daha çok yapışıyordu– ve bebeği tekmeledi. Bebek uçarak kayboldu. Muhtemelen o Melaine’in Lan’de gözü vardı; Aieller onun bir tür kahraman olduğunu düşünüyor gibiydiler. Yüksek yaka, yüksek dantel bir yakaya dönüştü ve derin, dar yaka oyuntusu göğüslerinin arasını gösteriyordu. O kadın Lan’e gülümsemeye kalkarsa!.. Eğer Lan!.. Aniden hızla alçalan, hızla genişleyen yakasının farkına vardı ve telaşla eski haline getirdi; tamamen eski haline değil, yalnızca yüzünün kızarmasına sebep olmayacak kadar. Elbise öyle daralmıştı ki kıpırdayamıyordu; bunun da icabına baktı.</p>

    <p>Demek <em>izin istemesi</em> gerekiyordu, öyle mi? Bir şey yapmadan önce gidip Bilgelere yalvaracaktı? Moghedien’i alt eden o değil miydi? Duydukları zaman gerektiği gibi etkilenmişlerdi, ama unutmuş gibi görünüyorlardı.</p>

    <p>Kule’de neler olup bittiğini öğrenmek için Birgitte’i kullanamayacaksa, belki kendi kendine öğrenmenin bir yolunu bulabilirdi.</p>
  </div>
</body>
</html>
