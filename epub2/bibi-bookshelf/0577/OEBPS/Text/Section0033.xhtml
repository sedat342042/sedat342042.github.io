<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="24. Gönderilen Bir Mesaj">24<br />
    Gönderilen Bir Mesaj</h1>

    <p>Güneş batmaya başladığında arazi değişmişti. Tepeler alçalmış, ağaçlıklar genişlemişti. Eskiden tarla olan yerleri çevreleyen taş çitler, vahşi çalılıkların fışkırdığı yığınlara dönüşmüştü. Aynı çitler, uzun meşe, meşinyaprak, karya, çam, kâğıtyaprak ve Egwene’in bilmediği ağaçlardan sıraların arasında uzanıyordu. Gördüğü birkaç çiftlik evinin çatısı yoktu ve içlerinde on on beş adım yüksekliğinde ağaçlar büyüyordu, duvarlarla sınırlanmış, cıvıldaşan kuşları, siyah sincaplarıyla eksiksiz küçük ormanlar. Zaman zaman karşılarına çıkan derecikler, Aieller arasında küçük ormanların ve otların yarattığı kadar sohbet konusu yaratıyordu. Islaktoprakların hikâyelerini duymuşlardı, tüccarlardan ve Hadnan Kadere gibi çerçilerden aldıkları kitaplarda okumuşlardı, ama Laman’ın avlandığı zamandan bu yana pek azı görmüştü buraları. Ama hızla uyum sağladılar; çadırların gri kahverengisi ağaçların altındaki ölü yapraklar, ölmekte olan meralar ve yabanotları arasında kayboluyordu. Kamp, altın rengi alacakaranlıkta binlerce küçük ateşle benek benek, kilometrelerce uzanıyordu.</p>

    <p><em>Gai’shain</em>’lar çadırını diktiği zaman Egwene memnunlukla içine girdi. İçeride lambalar yakılmıştı, ateş çukurunda küçük bir ateş yanıyordu. Yumuşak çizmelerinin bağcıklarını çözerek çıkardı, yün çoraplarını da sıyırdı ve kat kat parlak renkli halıların üzerine yayılarak ayak parmaklarını oynattı. Ayaklarını sokacak bir leğen su olmasını diledi. Aieller kadar zorluymuş gibi davranmıyordu, ama birkaç saat yürümek ayaklarının bu kadar şişmesine sebep oluyorsa yumuşamaya başlamıştı. Elbette, burada su sorun olmazdı. Ya da olmamalıydı –büzülmüş dereyi hatırladı–, ama kuşkusuz bir kez daha doğru düzgün bir banyo yapabilmeliydi.</p>

    <p>Beyaz cüppesi içinde uysal ve sessiz Cowinde akşam yemeğini getirdi, <em>zemai</em> unundan açık renk, yassı ekmek ve kırmızı çizgili bir tas içinde düşünmeden yediği yoğun bir yahni. Açlıktan çok yorgunluğu hissediyordu. Kurutulmuş biberleri ve fasulyeleri tanıdı, ama koyu renk etin ne olduğunu sormaya cesaret edemedi. <em>Tavşan,</em> dedi kendi kendine kararlılıkla ve öyle olduğunu umdu. Aiellerin yediği şeyler, işittiğinde saçlarının Elayne’inkinden de kıvırcık olmasına sebep oluyordu. Rand’ın yediği şeylere bakmayı bile başaramadığına iddiaya girebilirdi. Erkekler yediklerinde hep seçici olurlardı.</p>

    <p>Yahniyle işi bitince, ışığını yansıtacak ve artıracak parlatılmış gümüş bir diski bulunan süslü işlemeli gümüş lambanın yanına uzandı. Aiellerin çoğunun geceleri ateşlerinden başka ışık kullanmadığını fark ettiğinde birazcık vicdan azabı hissetmişti. Bilgeler, klan ve boy şefleri dışında pek azı lamba ya da yağ getirmişti. Ama doğru düzgün bir ışığı olabilecekken ateş çukurunun loş aydınlığında oturmanın bir anlamı yoktu. Bu da aklına getiriyordu: burada gece ile gündüz arasında, Kıraç’taki kadar büyük fark olmayacaktı; çadır şimdiden rahatsız ölçüde ısınmıştı.</p>

    <p>Ateşi boğacak Hava akışları yönlendirdi ve heybesini karıştırıp Aviendha’dan ödünç aldığı yıpranmış deri ciltli kitabı buldu. Küçük harflerle, sık satırlarla basılmış, iyi ışık olmadığı zaman zor okunan, ama kolaylıkla taşınan bir kitaptı. Adı, <em>Ateş, Kılıç ve Yürek</em> idi, Birgitte ve Gaidal Cain, Anselan ve Barashelle, Rogosh Kartalgözlü ve Dunsinin ve başka bir düzine kişi hakkında hikâyeler vardı. Aviendha, anlatılan maceralar ve savaş yüzünden hoşuna gittiğini iddia ediyordu, belki öyleydi de, ama her hikâye bir erkek ve bir kadının aşkını da anlatıyordu. Egwene, kendisinin hoşuna giden şeyin o zaman zaman fırtınalı, zaman zaman sevecen, ölümsüz aşk hikâyeleri olduğunu itiraf etmeye hazırdı. En azından kendi kendine. Sağduyu sahibi bir kadının herkesin içinde itiraf edebileceği türden bir zevk değildi.</p>

    <p>Aslında, içinden yemek yemek gelmediği gibi okumak da gelmiyordu... tek yapmak istediği yıkanmak ve uyumaktı, aslında banyodan bile vazgeçebilirdi. Ama bu gece o ve Amys <em>Tel’aran’rhiod</em>’da Nynaeve ile buluşacaktı. Nynaeve’in bulunduğu yerde, Ghealdan yolunda henüz gece değildi ve bu, uyanık kalması gerektiği anlamına geliyordu.</p>

    <p>Son buluşmalarında Elayne sirki oldukça heyecan verici bir yer olarak anlatmıştı, ama Egwene, Galad’ın varlığının öyle kaçıp gitmek için yeterli sebep olduğunu düşünmüyordu. Ona göre Nynaeve ve Elayne, maceraya fazla alışmıştı. Siuan konusu çok kötüydü; onları yatıştırmak için kararlı bir ele ihtiyaç duyacaklardı. Nynaeve hakkında bu şekilde düşünmesi tuhaftı; kararlı olan hep Nynaeve olmuştu. Ama <em>Tel’aran’rhiod</em>’daki kuleden bu yana Nynaeve’e karşı gittikçe az mücadele vermek zorunda kalıyordu.</p>

    <p>Sayfayı çevirirken vicdan azabı içinde bu gece Nynaeve’i görmeye can attığını fark etti. Nynaeve arkadaşı olduğu için değil, etkinin kalıp kalmadığını görmek için. Nynaeve örgüsünü çekiştirecek olursa ona soğuk soğuk kaşını kaldıracaktı ve... <em>Işık, umarım kalmıştır. O gezinti hakkında ağzını açacak olursa, Amys, Bair ve Melaine sırayla derimi yüzerler. O da, gitmemi söylemezlerse.</em></p>

    <p>Okurken gözleri kapanıp duruyordu, belli belirsiz, okuduğu öyküler hakkında düş kuruyordu. Bu kadınlar kadar güçlü olabilirdi, Dunsinin ya da Nerein ya da Melisinde, hatta Birgitte kadar güçlü, Aviendha kadar güçlü. Nynaeve bu gece Amys’in önünde dilini tutacak sağduyuyu gösterecek miydi? Nynaeve’i ensesinden yakalayıp silkelemek gibi belirsiz bir düşüncesi vardı. Aptalca. Nynaeve kaç yaş büyüktü ondan. Ona kaşını kaldır. Dunsinin. Birgitte. Bir Mızrağın Kızı kadar zorlu ve güçlü.</p>

    <p>Başı sayfaların üzerine düştü; nefesi ağırlaşıp, derinleşirken küçük kitabı yanağının altına koymaya çalıştı.</p>

    <p class="paragraf">Kendini Taşın Yüreği’ndeki büyük, kızıltaş sütunların arasında, <em>Tel’aran’rhiod</em>’da tuhaf aydınlığında bulunca irkildi; sonra üzerinde <em>cadin’sor</em> olduğunu görünce bir kez daha irkildi. Amys onu o giysi içinde görmekten memnun olmazdı; hiç memnun olmazdı. Telaşla giysisini değiştirdi; giysileri <em>algode</em> bluz ve geniş, yün etekle mavi ipek brokar arasında kararsız kalınca şaşırdı. Sonunda Aiel giysileri, alevli fildişi bilezik, altın ve fildişi kolyesi netleşti. Bir süredir bu kararsızlık olmamıştı.</p>

    <p>Bir an Düşler Dünyası’ndan çıkmayı düşündü, ama çadırında, derin uykuda olduğunu tahmin ediyordu. Büyük olasılıkla yalnızca kendine ait bir düşe adım atardı ve kendi düşlerinde her zaman düşün farkında olmuyordu. Amys ile Nynaeve’i yalnız bırakmaya niyeti yoktu. Amys onu kızdırırsa, Nynaeve’in ne söyleyeceğini kim bilebilirdi? Bilge geldiği zaman, kendisinin de yeni geldiğini söylerse sorun kalmazdı. Bundan önce Bilge hep biraz erken ya da aynı zamanda gelirdi, ama kuşkusuz Amys’in onun bir saniye önce geldiğini düşünmesi bir şey fark ettirmezdi.</p>

    <p>Bu engin odadaki görünmez gözler duygusuna neredeyse alışmıştı. <em>Yalnızca sütunlar yüzünden. Bir de gölgeler ve bunca boş mekân.</em> Yine de Amys’in fazla gecikmeyeceğini umuyordu. Nynaeve’in de. Ama gecikeceklerdi. Her düşte olduğu gibi <em>Tel’aran’rhiod</em>’da da zaman tuhaf işlerdi, ama planladıkları buluşmaya daha bir saat olmalıydı. Belki zaman bulup da...</p>

    <p>Aniden sütunların arasından, hafif fısıltılar gibi sesler duyabildiğini fark etti. <em>Saidar</em>’a sarınarak ihtiyatla sese doğru, Rand’ın büyük bir kubbe altında <em>Callandor</em>’u bıraktığı yere doğru ilerledi. Bilgeler, burada <em>Tel’aran’rhiod</em>’un kontrol edilmesinin Tek Güç kadar etkili olduğunu iddia ediyordu, ama Egwene Güç konusundaki yeteneklerinin çok daha iyi olduğunu biliyordu ve onlara daha fazla güveniyordu. Kalın kızıltaş sütunların arasında gizlenmeye devam ederek durdu ve izledi.</p>

    <p>Korktuğu gibi iki Kara Aes Sedai değildi, Nynaeve de değildi. Bunun yerine Elayne yere saplanmış, pırıldayan <em>Callandor</em>’un yanında durmuş, Egwene’in daha önce hiç görmediği tuhaf giyimli bir kadınla sessizce sohbet ediyordu. Kadının üzerinde tuhaf bir kesime sahip kısa, beyaz bir ceket, ayak bileklerinde toplanmış geniş, sarı bir pantolon, yüksek topuklu kısa botlar vardı. Girift örülmüş altın rengi saçlar sırtına sarkıyordu ve elinde cilalanmış gümüş gibi parlayan bir yay vardı. Sadağındaki oklar da parlıyordu.</p>

    <p>Egwene gözlerini sıkı sıkı yumdu. İlk önce giysi konusundaki güçlük, şimdi de bu. Sırf Birgitte hakkında bir hikâye okuyor olması –gümüş yay kesinlikle o olduğunu söylüyordu–, onu gördüğünü hayal etmesini gerektirmiyordu. Birgitte bir yerlerde Valere Borusu’nun onu ve Son Savaş’taki diğer kahramanları çağırmasını bekliyordu. Ama Egwene gözlerini yine açtığında Elayne ve tuhaf giyimli kadın hâlâ oradaydı. Ne söylediklerini çıkartamıyordu, ama bu sefer gözlerine inandı. Tam geldiğini bildirmek üzereyken arkasında bir ses konuştu.</p>

    <p>“Erken gelmeye mi karar verdin? Yalnız başına mı?”</p>

    <p>Egwene hızla döndü ve Amys ile yüz yüze geldi. Kadının güneşle kararmış yüzü, beyaz saçına göre ve Bair ile karşılaştırılınca çok gençti. İkisi kollarını göğüslerine kavuşturmuş, duruyorlardı; şallarına sıkı sıkı sarınmış olmaları bile memnunsuzluklarını ifade ediyordu.</p>

    <p>“Uyuyakaldım,” dedi Egwene. Hikâyesinin işe yaraması için fazla erken gelmişti. Telaşla uykuya dalmasını ve neden geri gitmediğini açıklarken bile –Nynaeve ve Amys’in yalnız konuşmalarını istemediği kısmını atladı–, yalan söylemeye niyetlendiği için bir utanç sızısı duydu ve söylemediği için rahatladı. Gerçek onu kurtaracağından değil. Amys Bair kadar sert değildi, o kadar değil, ama gecenin kalanı boyunca kaya yığma işine koşabilirdi onu pekâlâ. Bilgelerin çoğu, ceza olarak angarya kullanmaya inanıyordu; bir kaşıkla kül gömerken kendi kendinize ceza görmekten başka iş yaptığınızı söyleyemiyordunuz. Elbette ona daha fazlasını öğretmeyi reddetmedikleri sürece. Egwene külleri tercih ederdi.</p>

    <p>Amys başını sallayıp, “Bu olabilir. Ama bir sonraki sefer dön ve kendi düşlerini gör; ben Nynaeve’in söyleyeceklerini dinleyebilir, ona bizim bildiklerimizi anlatabilirdim. Melaine bu gece Bael ve Dorindha’nın yanında olmasa, o da gelecekti. Bair’i korkuttun. İlerlemenle gurur duyuyor ve başına bir şey gelirse...”</p>

    <p>Bair hiç de gurur duymuş görünmüyordu. Tam tersine, Amys sustuğu zaman daha da fena kaş çattı. “Çanağı almak için geldiğinde seni Cowinde bulduğu ve seni battaniyelerine götürmek için uyandıramadığı zaman endişelendiği için şanslısın. Senin burada yalnız başına birkaç dakikadan fazla zaman geçirdiğini düşünseydim...” Dik bakışları bir anlığına korkunç bir vaatle keskinleşti ve sonra sesi aksileşti. “Şimdi, sanırım sırf seni geri gönderirsek yalvarmanı engellemek için Nynaeve’in gelmesini beklemeliyiz. Gerekiyorsa gerekiyordur, ama zamanı kullanabiliriz. Zihnini yoğunlaştır...”</p>

    <p>“Nynaeve değil,” dedi Egwene telaşla. Bair bu ruh halindeyken bir dersin nasıl olacağını bilmek istemiyordu. “Elayne gelmiş ve...” Dönerken sesi solup gitti. Elayne, bir baloya layık zarif, yeşil ipekler içinde, <em>Callandor</em>’un biraz ötesinde ileri geri adımlıyordu. Birgitte görünürlerde yoktu. <em>Hayal görmedim!</em></p>

    <p>“Şimdiden gelmiş mi?” dedi Amys, görebileceği bir yere kayarak.</p>

    <p>“Bir başka genç aptal,” diye mırıldandı Bair. “Bugünlerde kızların sahip olduğu beyin ve disiplin keçilerdekinden bile az.” Egwene ile Amys’in önünden uzun adımlarla yürüdü ve yumruklarını kalçalarına dayayarak Elayne’in karşısına, <em>Callandor</em>’un yakın tarafına yerleşti. “Sen benim öğrencim değilsin, Andorlu Elayne. Ama dikkatinle burada, kendini öldürtmeyecek kadarını öğrendin bizden. Ama dikkat etmezsen, seni baştan ayağa sopalarım ve eteğinin dibinden ayrılacak kadar büyüyene kadar kalmak üzere annene yollarım. Şimdiye dek yaşadığın kadar sene gerekir bana göre. Düşler Dünyası’na yalnız geldiğinizi biliyorum; hem senin, hem Nynaeve’in. Bunu yaptığınız için ikiniz de aptalsınız.”</p>

    <p>İlk belirdiklerinde Elayne irkildi, ama Bair’in söylevi akıp giderken sırtını dikleştirdi, soğuk bir tavırla çenesini kaldırdı. Elbisesi kırmızı oldu ve parladı ve kol yenlerinden aşağı, yüksek korsajında, kendi simgesi olan beyaz ve altın rengi zambaklar arasında şahlanan aslan işlemeleri belirdi. Kızıl altın saçlarının arasına ince, altın bir taç yerleşti. Kaşlarının arasında, ay damlalarıyla yapılmış tek bir şahlanan aslan vardı. Bu tür şeyler üzerindeki kontrolü çok iyi değildi. Ama belki de bu sefer tam olarak istediği şeyleri giymişti. “Endişen için teşekkür ederim,” dedi azametle. “Ama sizin öğrenciniz olmadığım doğru, Haido Shaaradlarından Bair. Verdiğiniz dersler için minnettarım, fakat Amyrlin Makamı’nın verdiği görevlerin peşinde, bildiğim yola gitmeliyim.”</p>

    <p>“Ölü bir kadın,” dedi Bair soğuk soğuk. “Ölü bir kadına itaat ettiğini söylüyorsun.” Egwene, Bair’in saçlarının öfkeyle diken diken olduğunu hissedebiliyordu; bir şeyler yapmazsa Bair Elayne’e acı verici bir ders verebilirdi. İhtiyaç duydukları son şey bu tür bir çekişmeydi.</p>

    <p>“Ne... neden Nynaeve yerine sen geldin?” Elayne’in orada ne yaptığını sormak üzereydi, ama bu Bair’e bir açıklık verirdi. Belki de Egwene Bilgelerin tarafındaymış izlenimini uyandırırdı. Asıl sormak istediği, Elayne’in neden Birgitte ile konuştuğu idi. <em>Hayal görmedim.</em> Belki de kendini Birgitte olarak düşleyen biriydi. Ama yalnızca bilerek <em>Tel’aran’rhiod</em>’a girenler birkaç dakikadan fazla kalırdı; Elayne onlardan biriyle kesinlikle konuşmazdı. Birgitte ve diğerleri nerede bekliyordu?</p>

    <p>“Nynaeve ağrıyan başı ile ilgileniyor.” Taç kayboldu; Elayne’in elbisesi sadeleşti, korse üzerinde birkaç altın işleme kaldı yalnızca.</p>

    <p>“Hasta mı?” diye sordu Egwene endişeyle.</p>

    <p>“Yalnızca başı ağrıyor. Bir iki de beresi var.” Elayne aynı anda hem kıkırdadı, hem irkildi. “Ah, Egwene, asla inanmazdın. Dört Chavana’nın dördü de bizimle yemek yemeye geldi. Aslında Nynaeve ile flört etmek istiyorlardı. İlk birkaç gün benimle flört etmeye çalıştılar, ama Thom onlarla bir konuşma yaptı ve bıraktılar. Bunu yapmaya hakkı yoktu. Onlarla flört etmek <em>istediğimden</em> değil, anlıyorsun. Her neyse, gelmiş, Nynaeve ile flört ediyorlardı... ya da flört etmeye çalışıyorlardı, çünkü Nynaeve vızıldayan sineklerden daha fazla ilgi göstermiyordu onlara. Tam o sırada Latelle belirdi ve Nynaeve’e her tür korkunç şeyi söyleyerek sopayla vurmaya başladı.”</p>

    <p>“İncindi mi?” Egwene hangisini kastettiğinden emin değildi. Nynaeve’in öfkesi kabarınca...</p>

    <p>“Nynaeve değil. Chavanalar Latelle’i geri çekmeye çalıştı ve Taeric büyük olasılıkla günlerce aksayacak. Brugh’ın şişmiş dudağından bahsetmiyorum bile. Petra’nın Latelle’i arabasına taşıması gerekti. Kadının bir süre burnunu dışarı uzatacağından kuşkuluyum.” Elayne başını iki yana salladı. “Luca kimi suçlayacağını bilemedi. Akrobatlarından biri sakatlandı ve ayı eğitimcisi yatağında ağlıyor. Bu yüzden herkesi suçladı ve Nynaeve’in onun da kulaklarını yumruklayacağını sandım. En azından yönlendirmedi; Latelle’i yere serene kadar bir iki kez yapacağını sandım.”</p>

    <p>Amys ve Bair okunamaz ifadelerle birbirlerine baktılar; bir Aes Sedai’nin öyle davranmasını kesinlikle beklemiyorlardı.</p>

    <p>Egwene’in kafası da biraz karışmıştı, ama daha çok, yalnızca kısaca bahsedildiğini duyduğu bunca insanı aklında tutmaya çalışmaktan dolayı. Aslanlar, köpekler ve ayılarla yolculuk eden tuhaf insanlar. Ve bir Havai Fişekçi. Bu Petra’nın Elayne’in iddia ettiği kadar güçlü olduğuna inanamıyordu. Ama bir de Thom’un ateş yemeye ek olarak jonglörlük yapması vardı ve Elayne ile Juilin, kız Güç kullanıyor bile olsa, kulağa tuhaf gelen bir şey yapıyorlardı.</p>

    <p>Nynaeve’in yönlendirmesine ramak kalmışsa... Elayne o <em>saidar</em>’a kucak açarkenki parıltıyı görmüş olmalıydı. Saklanmak için gerçek bir sebepleri olsun olmasın, içlerinden biri yönlendirirse ve insanların görmesine izin verirse uzun sürmezdi bu. Kule’nin gözleri ve kulakları kesinlikle görürdü; bu tür haberler çabuk duyulurdu, özellikle de daha Amadicia’dan çıkmamışlarsa.</p>

    <p>“Nynaeve’e, öfkesini tutmasının daha iyi olacağını söylediğimi iletir misin? Yoksa onu gördüğümde hiç hoşlanmayacağı şeyler söyleyeceğim.” Elayne şaşırmış görünüyordu. Aralarında geçenleri Nynaeve ona kesinlikle anlatmamış olmalıydı. Egwene ekledi, “Eğer yönlendirirse, Tar Valon’a bir güvercin uçuşu için gerekecek sürede Elaida’nın öğreneceğinden emin olabilirsiniz.” Daha fazlasını söyleyemezdi; bu haliyle bile Amys ile Bair’in bakışmalarına sebep oldu. Bölünmüş bir Kule, Aes Sedailere uyuşturucu verilmesi emrini vermiş bir Amyrlin hakkında ne düşünüyorlarsa, asla belli etmiyorlardı. Moiraine bu kadınların yanında köyün dedikoducusu gibi görünürdü. “Aslında, ikinizi de yalnız yakalamak isterdim. Keşke Kule’de, eski odalarımızda olsaydık da ikinize de iki çift laf edebilseydim.”</p>

    <p>Elayne bir kraliçe tavrıyla ve Bair’e gösterdiği aynı soğuklukla katılaştı. “Ne zaman dilersen söyleyebilirsin.”</p>

    <p>Anlamış mıydı? Yalnız; Bilgelerden uzakta. Kule’de. Egwene umut beslemekten başka şey yapamıyordu. En iyisi konuyu değiştirmek ve sözlerini Bilgelerin, Elayne’in yaptığını umduğu kadar dikkatli dinlemediğini ummaktı. “Latelle ile kavgası sorun yaratır mı? Nynaeve’in aklında ne vardı? Köyde, o yaşta bir kadın böyle bir şey yapacak olsa, Kadın Kurulu’nun önünde onu öyle hızlı çıkarırdı ki, kadının gözleri yuvalarından uğrardı. Şimdiye dek Ghealdan’a epey yaklaşmış olmalısınız.”</p>

    <p>“Luca, eğer şanslıysak, üç gün daha, diyor. Sirk çok hızlı ilerlemiyor.”</p>

    <p>“Belki artık yanlarından ayrılmalısınız.”</p>

    <p>“Belki,” dedi Elayne yavaşça. “Aslında, bir kerecik olsun seyirci önünde ipte yürümek...” Başını iki yana sallayarak <em>Callandor</em>’a baktı; elbisesinin yakası hızla alçaldı, sonra yine yükseldi. “Bilmiyorum, Egwene. Şimdiye dek daha hızlı ilerleyemedik ve henüz tam olarak nereye gideceğimizi bilmiyorum.” Bu, Nynaeve’in Mavilerin nerede toplandığını hatırlamadığı anlamına geliyordu. Eğer Elaida’nın aldığı rapor doğruysa. “Arabayı bırakıp binek atları ya da bir başka yolcu arabası alsak Nynaeve’in patlayacağından bahsetmiyorum bile. Dahası, Seanchanlar hakkında epey şey öğreniyoruz. Cerandin, Seanchan İmparatoriçesi’nin yaşadığı Dokuz Ay Sarayı’nda <em>s’redit</em> bakıcısı olarak görev yapmış. Dün bize, Falme’den kaçarken aldığı şeyleri gösterdi. Egwene, kadının elinde bir <em>a’dam</em> var.”</p>

    <p>Egwene ileri adım attı, etekleri <em>Callandor</em>’a sürtündü. Nynaeve ne düşünüyor gibi görünürse görünsün, Rand’ın tuzakları fiziksel değildi. “Kadının <em>sul’dam</em> olmadığından emin misin?” Sesi öfkeyle titriyordu.</p>

    <p>“Eminim,” dedi Elayne yatıştırırcasına. “<em>A’dam</em>’ı ona kendim taktım ve hiç etkisi olmadı.”</p>

    <p>Bu, Seanchanların bilmediği küçük bir sırdı ve biliyorlarsa bile iyi saklıyorlardı. <em>Damane</em> denilen kadınlar, yönlendirme kıvılcımıyla doğmuş kişilerdi, eğitilmeseler bile sonunda kendi başlarına yönlendirecek kadınlar. Ama <em>damane</em>’leri idare eden <em>sul’dam</em>’lar... işte onlar yönlendirme öğretilebilecek kadınlardı. Seanchanlar yönlendiren kadınların kontrol altına alınması gereken tehlikeli hayvanlar olduklarını düşünüyordu, ama bilmeden onlara şerefli konumlar veriyorlardı.</p>

    <p>“Seanchanlara duyduğunuz bu ilgiyi anlamıyorum,” dedi Amys, ismi beceriksizce telaffuz ederek; geçen görüşmelerinde Elayne bahsedene dek hiç duymamıştı. “Yaptıkları şey korkunç, ama onlar gittiler. Rand al’Thor onları alt etti ve kaçtılar.”</p>

    <p>Egwene sırtını döndü ve gölgelerin içine uzanan dev, cilalı sütunlara baktı. “Gittiler, ama bu asla dönmeyecekler anlamına gelmiyor.” Yüzünü görmelerini istemiyordu, Elayne’in bile. “Belki geri dönerler diye, ne öğrenebilirsek öğrenmeliyiz.” Falme’de ona da bir <em>a’dam</em> takmışlardı. Hayatının geri kalanı boyunca bir köpek gibi tasma ucunda yaşamak üzere, onu Aryth Okyanusu’nun diğer yanına, Seanchan’a göndereceklerdi. Ne zaman onları düşünse içinde öfke kabarıyordu. Ve korku. Geri dönerlerse, bu sefer onu ele geçirip tutsak edecekleri korkusu. Görmelerine izin veremeyeceği şey buydu işte. Gözlerinde okunduğunu bildiği çıplak dehşet.</p>

    <p>Elayne elini onun koluna koydu. “Geri dönerlerse biz hazır olacağız,” dedi nazikçe. “Bizi bir daha hazırlıksız ve cahil yakalayamayacaklar.” Egwene onun elini okşadı, ama aslında sıkı sıkı kavramak istiyordu; Elayne Egwene’in dilediğinden çok daha fazlasını anlıyordu, ama anlaması teselli vericiydi.</p>

    <p>“Yapmak için geldiğimiz şeyi halledelim,” dedi Bair sertçe. “Gerçekten uyuman gerek, Egwene.”</p>

    <p>“<em>Gai’shain</em>’lara elbiselerini çıkarttırdık ve battaniyelerine yatırttık.” Şaşırtıcı şekilde, Amys’in sesi de Egwene kadar nazik çıkıyordu. “Bedenine döndüğünde sabaha dek uyuyabilirsin.”</p>

    <p>Egwene’in yanakları kızardı. Aiel âdetlerini düşünerek, o <em>gai’shain</em>’ların bir kısmının erkek olması mümkündü pekâlâ. Onlarla bu konuda konuşması gerekecekti... hassas bir şekilde, elbette; anlamayacaklardı ve kendisinin rahatça açıklayabileceği bir şey değildi.</p>

    <p>Korkunun kaybolmuş olduğunu fark etti. <em>Anlaşılan Seanchanlardan çok utanmaktan korkuyorum.</em> Doğru değildi, ama düşünceye tutundu.</p>

    <p>Aslında Elayne’e anlatabileceği pek az şey vardı. Sonunda Cairhien’e varmışlardı, Couladin Selean’ı harap etmiş, çevre toprakları yağmalamıştı, Shaidolar hâlâ günlerce öndeydi ve batıya gidiyorlardı. Bilgelerin ondan daha fazla bilgisi vardı; onlar hemen çadırlarına dönmemişlerdi. Akşam bazı çatışmalar olmuştu, atlı adamlarla girişilen birkaç küçük çatışma ve gördükleri başka atlılar savaşmadan kaçmıştı. Tutsak alınmamıştı Moiraine ve Lan saldıranların haydut çeteleri ya da Güneş Tahtı üzerinde hak iddia eden o ya da bu Ev’in destekçileri olabileceğini düşünüyor gibiydi. Hepsi aynı ölçüde perişan görünüşlüydü. Her kimseler, kısa sürede Cairhien’de Aieller olduğu haberi yayılacaktı.</p>

    <p>“Eninde sonunda öğreneceklerdi,” dedi Elayne yalnızca.</p>

    <p>O ve Bilgeler solup giderken Egwene Elayne’i izledi –Elayne ile Taşın Yüreği gittikçe zayıflıyor gibi görünüyordu–, ama altın saçlı arkadaşı, mesajını aldığına dair hiç işaret vermedi.</p>
  </div>
</body>
</html>
