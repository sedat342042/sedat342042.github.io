<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="32. Bir Kısa Mızrak">32<br />
    Bir Kısa Mızrak</h1>

    <p>Fazla tartışmadılar. Fırtına dışarıda hâlâ sürüyor olsa da, battaniyeleri ve halıları pelerin gibi kullanarak kapıya dönebilirlerdi. Aviendha örtüleri paylaştırırken Rand <em>saidin</em>’e uzandı, içini yaşam ve ölüm, eriyik ateş ve sıvı buzla doldurdu.</p>

    <p>“Eşit olarak paylaştır,” dedi Rand kıza. Sesinin soğuk ve duygusuz olduğunu biliyordu. Asmodean bunun ötesine gidebileceğini söylemişti, ama Rand şimdiye dek o kadarını başaramamıştı.</p>

    <p>Aviendha ona şaşkın şaşkın baktı, ama tek söylediği, “Sen daha irisin,” oldu ve işine devam etti.</p>

    <p>Tartışmanın anlamı yoktu. Emond Meydanı’ndan Kızlara, onun deneyimlerine göre bir kadın sizin için bir şey yapmak isterse, onu durdurmanın tek yolu kadını bağlamaktı, özellikle de işin içinde kadının fedakârlıkta bulunması varsa. Ama asıl şaşırtıcı olan, kızın sesinin ekşi çıkmaması, onun yumuşak bir ıslaktopraklı olduğunu söylememesi idi. Belki bu işten, bir anıdan başka şeyler de kazanmıştı. <em>Gerçekten bir daha asla demek istememiştir.</em> Ama kızın tam olarak bunu kastettiğinden şüpheleniyordu.</p>

    <p>Parmak inceliğinde bir Ateş akışı örerek bir duvara bir kapı kesti ve tepedeki aralığı genişletti. Şaşırtıcı şekilde, içeriye gün ışığı doldu. <em>Saidin</em>’i salıverdi ve Aviendha ile şaşkın şaşkın bakıştılar. Zaman kavramını kaybettiğini biliyordu <em>–Bir sene geçse de haberi olmazdı–,</em> ama içeride o kadar uzun kalmış olamazlardı. Her neredeyseler, Cairhien’den çok uzaktaydılar.</p>

    <p>Kestiği bloku ittirdi, ama blok yerinden kıpırdamadı. Sonunda sırtını buza verdi, topuklarını yere dayadı ve bütün gücüyle ittirdi. Tam aklına bunu Güç’le yapmanın çok daha kolay olacağı geldiğinde, blok dışa doğru devrildi ve kendisiyle birlikte Rand’ı da soğuk, berrak, solgun gün ışığına taşıdı. Ama tamamen değil. Kulübenin dışında yığılmış karlara dayanarak durdu. Rand sırtüstü yattığı zaman başını birazcık çıkarıp bakabiliyordu. Başka yığınlar gördü, bazıları tanımadığı türden seyrek, güdük ağaçların çevresindeki pürüzsüz birikintilerdi, diğerleri çalıları ya da kayaları gömmüş olabilirdi.</p>

    <p>Ağzını açtı... ve on beş metre ötesinde <em>bir şey</em> süzülerek belirince ne diyeceğini unuttu. Bir attan çok daha büyük, geniş kanatlarını ağır ağır çırparak gelen gri, derimsi bir şekildi. Boynuzumsu burnunu öne uzatmıştı, pençeli ayakları ve ince, kertenkele kuyruğuna benzeyen kuyruğu arkadan geliyordu. O şeyin ağaçların üzerinde uçmasını izlerken başı kendiliğinden döndü. Yaratığın sırtında iki kişi vardı; başlıklı giysilere benzer şeyler giymiş olmalarına rağmen, aşağıdaki araziyi taradıkları açıktı. Rand delikten biraz daha çıkmış olsaydı, yaratığın tam altında olmasaydı, kesinlikle görürlerdi onu.</p>

    <p>“Battaniyeleri bırak,” dedi içeriye dalarken. Kıza gördüklerini anlattı. “Belki dost canlısıdırlar, belki değildirler, ama öğrenmemeyi tercih ederim.” Her durumda, öyle bir yaratığa binip gezen insanlarla tanışmak istemeyeceğinden emindi. Eğer insansalar. “Kapıya <em>gizlice</em> gideceğiz. Becerebildiğimizce hızlı, ama gizlice.”</p>

    <p>Kız itiraz etmeyerek Rand’ı şaşırttı. Onun buz blokuna tırmanmasına yardım ederken bu konuda yorum yapınca –bu da şaşırtıcıydı; kız dik dik bile bakmadan elini kabul etmişti–, “Mantıklı konuştuğunda itiraz etmiyorum, Rand al’Thor,” dedi. Rand hiç öyle hatırlamıyordu.</p>

    <p>Çevrelerinde uzanan arazi derin bir kar örtüsü altında yatıyordu, ama batıda keskin, beyaz zirveli dağlar yükseliyordu ve o zirveler bulutlara bürünmüştü. Dağların batıda olduğunu anlamakta güçlük çekmemişti, çünkü güneş yükseliyordu. Altın rengi topun yarısı hâlâ okyanusun altındaydı. Rand bakakaldı. Arazi, sekiz yüz metre ötedeki kayalık, taş saçılı kıyıya çılgınca çarpan dalgaları görmesine izin verecek şekilde eğimliydi. Doğuda, ufka ve güneşe doğru sonsuzca uzanan bir okyanus. Kar yeterli olmasaydı bile, bu ona yabancı topraklarda olduğunu anlatırdı.</p>

    <p>Aviendha yuvarlanan ve kıyıya çarpan dalgalara şaşkınlık içinde baktı, sonra sonunda anladığında Rand’a kaşlarını çattı. Hiç okyanus görmemiş olabilirdi, ama harita görmüştü.</p>

    <p>Kar örtüsü, etekli Aviendha’ya Rand’a olduğundan daha çok sorun yaratıyordu. Rand bile bata çıka ilerliyor, yürümekten çok kazarcasına gidiyor, zaman zaman beline kadar gömülüyordu. Delikanlı kızı kollarına aldığında Aviendha inledi ve yeşil gözleri öfkeyle parladı.</p>

    <p>“O eteklerin izin verdiğinden daha hızlı hareket etmemiz gerek,” dedi Rand ona. Öfkeli bakışlar soldu, ama kız, Rand’ın biraz beklediği gibi kolunu onun boynuna dolamaktan kaçındı. Bunun yerine ellerini kavuşturdu ve sabırlı bir ifade takındı. Biraz da asık suratlı bir ifade. Yaptıkları kızı ne kadar değiştirmişse, o kadar da farklı değildi. Rand neden bunun onu rahatlattığını anlayamadı.</p>

    <p>Fırtına sırasında yaptığı gibi, karın içinde kendine bir yol eritebilirdi, ama o uçan şeylerden bir başkası gelecek olursa, o açık yol doğrudan onlara işaret edecekti. Sağ tarafta, karların üzerinde bir tilki koşturdu. Çalı gibi kuyruğunun ucundaki siyahlık dışında bembeyazdı, zaman zaman ona ve Aviendha’ya ihtiyatla bakıyordu. Karda yer yer tavşan izleri görülebiliyordu, sıçradıkları yerde daha bulanıktılar ve Rand bir kez leopar kadar iri bir kedinin ayak izlerini gördü. Belki daha da iri hayvanlar vardı, belki o derimsi yaratığın uçamayan akrabalarıydılar. Karşı karşıya gelmekten hoşlanacağı bir şey değil, ama o... <em>uçanların...</em> arkada bıraktığı yarığı bir tür hayvanın izi olarak kabul etmesi olasılığı vardı.</p>

    <p>Yine de, ağaçların daha sık olmasını dileyerek bir ağaçtan diğerine kaydı. Elbette, daha sık olsalar Aviendha’yı o fırtınada bulamazdı. Kız kaşlarını çatıp bakarak homurdandı ve Rand kollarını biraz gevşetti. Ama şimdi işe yarayacağı kesindi. Ama bu şekilde ilerlemesi sayesinde diğerlerini ilk gören kendisi oldu.</p>

    <p>Elli adım ötede, onunla kapı arasında –tam kapının yanında; kapıyı açık tutan örgüsünü hissedebiliyordu– dört atlı, yirmiden fazla yaya insan vardı. Atlı kadınların hepsi uzun, kalın, kürk astarlı pelerinler giymişlerdi. İkisinin sol bileğinde birer gümüş bilezik vardı ve aynı parlak malzemeden uzun bir kayış ile, karda duran, grilere bürünmüş, pelerinsiz kadınların boynundaki tasmaya bağlanıyordu. Kalanlar siyah deri, yeşil ve altın rengine boyanmış zırh giymiş adamlardı. Üstüste binen plakalar göğüslerini, kollarının dışlarını ve uyluklarını kaplıyordu. Mızraklarında yeşil ve altın rengi püsküller taşıyorlardı. Uzun kalkanları da aynı renklere boyanmıştı ve miğferleri dev böcek kafalarına benzeyecek şekilde yapılmıştı. Böceklerin ağzına denk gelecek yerden yüzleri görünüyordu. İçlerinden birinin subay olduğu açıktı, mızrak ya da kalkanı yoktu, ama sırtında kıvrık bir iki elli kılıç taşıyordu. Lake kaplı zırhının dış kenarları gümüşle çevrilmişti ve dokunaca benzer ince yeşil tüyler boyalı miğferinin bıraktığı izlenimi güçlendiriyordu. Rand artık nerede olduklarını biliyordu. Daha önce de buna benzer zırh görmüştü. O şekilde tasmalanmış kadınlar da görmüştü.</p>

    <p>Kızı, küçük, rüzgârla bükülmüş bir çama benzeyen, ama gövdesi pürüzsüz, gri ve siyah çizgili olan ağacın arkasına yerleştirdi, işaret etti ve kız sessizce başını salladı.</p>

    <p>“Tasmalı kadınlar yönlendirebiliyor,” diye fısıldadı. “Onları engelleyebilir misin?” Telaşla ekledi. “Daha Kaynak’a kucak açma. Onlar tutsak, ama yine de diğerlerini uyarabilirler ve uyarmasalar bile bilezikli kadınlar seni sezebilir.”</p>

    <p>Kız ona tuhaf tuhaf baktı, ama bütün bunları nereden bildiği gibi aptalca sorularla zaman harcamadı; sorular daha sonra gelecekti, Rand biliyordu. “Bilezikli kadınlar da yönlendirebiliyor,” diye yanıt verdi Aviendha aynı ölçüde alçak bir sesle. “Ama çok tuhaf geliyor. Zayıf. Hiç kullanmamışlar gibi. Bu nasıl olabilir, anlamıyorum.”</p>

    <p>Rand anlayabiliyordu. Asıl yönlendirenlerin <em>damane</em>’ler olduğu düşünülüyordu. İki kadın bir şekilde Seanchan ağından kurtulup <em>sul’dam</em> olmuşsa –ve onlar hakkında edindiği pek az bilgiye dayanarak, bu hiç kolay olmazdı, çünkü Seanchanlar ilk yönlendirme belirtilerini gösterecekleri yaşlarda bütün kadınları sınıyordu–, kuşkusuz asla kendilerini ele vermezlerdi. “Dördüyle Kaynak arasına kalkan koyabilir misin?”</p>

    <p>Kız kendini beğenmiş bir bakış fırlattı. “Elbette. Egwene bana aynı anda pek çok akışı yönlendirmeyi öğretti. Onlara kalkan koyarım, o akışları bağlarım ve daha onlar ne olduğunu anlamadan Hava akışlarına sararım.” O kendinden memnun küçük gülümseme soldu. “Onları ve atlarını idare edecek kadar hızlıyım, ama bu, ben yardım getirene kadar geri kalanının sana kalacağı anlamına geliyor. Kurtulacak olurlarsa... O mızrakları buraya kadar fırlatabilecekleri kesin ve biri seni yere mıhlarsa...” Bir an, cümlesini tamamlayamadığı için sinirlenmiş gibi kendi kendine homurdandı. Sonunda bakışlarını Rand’a kaldırdı, gözleri her zamankinden de öfkeliydi. “Egwene bana Şifa’dan bahsetti, ama onun pek az bilgisi var, benim bilgim ise daha az.”</p>

    <p>Şimdi neye kızmış olabilirdi? <em>Bir kadını anlamaya çalışmaktansa güneşi anlamaya çalışmak yeğdir,</em> diye düşündü Rand alayla. Bunu ona Thom Merrilin söylemişti ve basit gerçekti. “Sen o kadınlara kalkan koymaya bak,” dedi ona. “Kalanını ben yaparım. Ama ben koluna dokunana kadar bir şey yapma.”</p>

    <p>Rand, böbürlendiğini sandığını düşündüğünü fark etti, ama akışları bölmesi gerekmeyecekti, yalnızca tek bir girift Hava akışı ile adamların kollarını yanlarında tutacak, insan ve at ayaklarını bağlayacaktı. Derin bir nefes alarak <em>saidin</em>’i kavradı, kızın koluna dokundu ve yönlendirdi.</p>

    <p>Seanchanlardan şok dolu haykırışlar yükseldi. Rand ağız tıkaçları da düşünmüş olmalıydı, ama başka herhangi birinin dikkatini çekmeden kapıdan geçebilirlerdi. Kaynak’a tutunarak Aviendha’nın kolunu yakaladı ve kızın yürümeyi becerebileceği hırlamalarını duymazdan gelerek karın içinden yarı sürükledi. En azından bu şekilde onun için bir yol açabiliyordu ve acele etmek zorundaydılar.</p>

    <p>Seanchanlar sessizleşti, o ve Aviendha dolanarak önlerine geçerken onları izlediler. <em>Sul’dam</em> olmayan iki kadın başlıklarını geriye atmış, örgüyle mücadele ediyorlardı. Rand akışı bağlamak yerine tuttu; zaten gitmeden bırakması gerekecekti, Seanchan bile olsalar onları karın içinde bağlı bırakamazdı. Donarak ölmeseler de, izlerini gördüğü iri kedi gelebilirdi. Bir kedinin olduğu yerde daha fazlası da olmalıydı.</p>

    <p>Kapı yerinde duruyordu, ama Eianrod’daki odası yerine gri bir boşluğa bakıyordu. Aynı zamanda, hatırladığından daha dar görünüyordu. Daha da kötüsü, o griliğin örgüsünü görebiliyordu. <em>Saidin</em>’den örülmüştü. Boşluk’un içinde öfkeli bir düşünce kaydı. Örgünün ne yapmak üzere konulduğunu bilemiyordu, ama pekâlâ kapıdan gelen birini tuzağa düşürmek üzere Terkedilmişlerden biri tarafından örülmüş olabilirdi. Büyük olasılıkla Asmodean tarafından; adam Rand’ı diğerlerine teslim edebilirse, aralarındaki yerini geri alabilirdi. Ama burada kalmaları söz konusu olamazdı. Aviendha kapıyı nasıl ördüğünü hatırlayabilse, bir başkasını açabilirdi; ama şu anda, tuzak olsa da olmasa da, bu kapıyı kullanmak zorundaydılar.</p>

    <p>Atlı kadınlardan biri, pelerininin gri göğsünde, önünde kara bir kuzgun bulunan çıplak bir kule işlenmiş olanı, sert bir yüze ve kafatasını delercesine bakan kara gözlere sahipti. Diğeri, daha solgun ve kısa, ama daha azametli olanı, yeşil pelerininin üzerinde gümüş rengi geyik başı işlemesi taşıyordu. Binici eldivenlerinin serçe parmakları fazla uzundu. Rand kadının kafasının iki yanındaki saçların tıraşlanmasına bakarak, o uzun parmakların iyice uzatılmış ve kuşkusuz boyanmış tırnakları örttüğünü anladı, ikisi de Seanchan asillerinin işareti. Askerler katı suratlı, dik sırtlı adamlardı, ama subayın mavi gözleri böcek görünüşlü miğferin çenelerinin arkasından pırıldıyordu ve çelik eldivenli parmakları kılıcına uzanmak için boşuna çabalayarak kıvranıyordu.</p>

    <p>Adamlar Rand’ın pek umurunda değildi, ama <em>damane</em>’leri arkada bırakmak istemiyordu. En azından onlara kaçma şansı verebilirdi. Ona dişlerini çıkarmış vahşi bir hayvan gibi bakıyor olabilirlerdi, ama tutsak olmayı kendileri seçmemişlerdi ve evcil hayvanlardan farklı muamele görmüyorlardı. Elini en yakınındaki kadının tasmasına uzattı ve kolunu uyuşturan bir sarsıntı yaşadı; bir an Boşluk kaydı ve <em>saidin</em> içinde bin kar fırtınası gibi çağladı. Dokunuşu ile kasılan <em>damane</em>’nin kısa, sarı saçları savruldu ve ona bağlı <em>sul’dam</em> inledi, beyazladı. Hava akışları olmasa ikisi de devrilirdi.</p>

    <p>“Sen dene,” dedi Aviendha’ya, elini oynatarak. “Bu şeye bir kadın güven içinde dokunabilir belki. Ben nasıl açıldığını bilmiyorum.” Tıpkı bilezik ile kayış gibi, bir şekilde birleştirilmiş ve yekpare görünüyordu. “Ama takılabiliyorsa çıkarılabiliyor da olmalı.” Birkaç dakika harcamaları kapıda olacakları değiştirmezdi. Asmodean mı yapmıştı acaba?</p>

    <p>Aviendha başını iki yana salladı, ama diğer kadının tasmasını kurcalamaya başladı. “Kıpırdama,” diye hırladı, on altı on yedi yaşında, solgun yüzlü bir kadın olan <em>damane</em> gerilemeye çalışınca. Tasmalı kadınlar Rand’a vahşi bir hayvan gibi bakmışsa, Aviendha’ya ete bürünmüş kâbus gibi bakıyorlardı.</p>

    <p>“Bu bir <em>marath’damane,</em>” diye feryat etti solgun kız. “Seri’yi kurtar, hanımım! Lütfen, hanımım! Seri’yi kurtar!” Daha yaşlı, neredeyse anaç görünen diğer <em>damane</em> kontrol edilemez bir biçimde ağlamaya başladı. Aviendha bir sebepten öfkeli bakışlarını kız ile Rand arasında paylaştırıyor, tasma ile uğraşırken kendi kendine öfkeyle homurdanıyordu.</p>

    <p>“Bu o, Leydi Morsa,” dedi diğer <em>damane</em>’nin <em>sul’dam</em>’ı aniden, Rand’ın zar zor anlayabildiği yumuşak, peltek bir aksanla. “Bileziği uzun zamandır takıyorum ve <em>marath’damane</em> Jini’ye kalkan koymaktan fazlasını yapsa hissederdim.”</p>

    <p>Morsa şaşırmış görünmüyordu. Aslında, Rand’a bakarken kadının mavi gözlerinde dehşet dolu bir tanımışlık ifadesi vardı. Bu ancak tek bir şekilde mümkün olabilirdi.</p>

    <p>“Siz Falme’deydiniz,” dedi. Kapıdan ilk kendisi geçse, bir anlığına bile olsa Aviendha yalnız kalacaktı.</p>

    <p>“Öyle.” Asil kadın solmuştu, ama ağır, peltek konuşma tarzı serin ve azametli idi. “Seni ve yaptıklarını gördüm.”</p>

    <p>“Dikkat edin de aynısını burada yapmayayım. Bana sorun çıkarmazsanız sizi rahat bırakırım.” Aviendha’yı önden, Işık bilir neyin içine gönderemezdi. Duygular bu kadar uzak olmasa, kızın tasmanın üzerinden yüzünü buruşturmasına yüzünü buruştururdu. Kapıdan birlikte geçmeli, her şeyle yüzleşmeye hazır olmalıydılar.</p>

    <p>“Büyük Şahinkanadı’nın topraklarında neler olduğu konusunda çok şey gizli tutuldu. Leydi Morsa,” dedi sert yüzlü kadın. Rand’a sert bakan gözleri Morsa’ya da aynı şekilde bakıyordu. “Her Daim Muzaffer Ordu’nun yenilginin tadını aldığı söylentileri dolaşıyor.”</p>

    <p>“Gerçeği söylentilerde mi arıyorsun, Jalindin?” diye sordu Morsa keskin bir sesle. “Herkesten önce bir Arayıcı ne zaman sessiz kalacağını bilmeli. O yeniden çağrıda bulunana dek <em>Corenne</em> hakkında konuşulmasını bizzat İmparatoriçe yasakladı. Eğer sen... ya da ben, seferin düzenlendiği şehrin ismini telaffuz edecek olsak bile, dillerimiz kesilerek cezalandırılırız. Belki Kuzgunlar Kulesi’nde dilsiz kalmaktan zevk alırsın, ne dersin? Merhamet çığlıklarını Dinleyiciler bile işitmez, işitseler de dinlemezler.”</p>

    <p>Rand söylenen her üç sözcüğün ikisini anlamıyordu ve bunun sebebi tuhaf aksanları değildi. Dinleyecek zamanı olmasını diledi. <em>Corenne.</em> Geri Dönüş. Falme’deki Seanchanlar Aryth Okyanusu’nun ötesindeki toprakları, Rand’ın yaşadığı toprakları ele geçirme teşebbüslerine bu ismi veriyorlardı. Kendi mirasları sayıyorlardı o toprakları. Kalanlar; Arayıcı, Dinleyici, Kuzgunlar Kulesi, tamamen sırdı. Ama görünüşe göre Geri Dönüş iptal edilmişti, en azından şimdilik. Bilmeye değer bir şeydi.</p>

    <p>Kapı <em>gerçekten</em> daralmıştı. Belki biraz öncesine göre bir parmak daha dar. Yalnızca kendi koyduğu engel açık tutuyordu onu; Aviendha akışını bırakır bırakmaz kapanmaya çalışmıştı ve hâlâ çabalıyordu.</p>

    <p>“Acele et,” dedi Aviendha’ya ve kız ona öyle sabırsız bir bakış fırlattı ki, gözlerinin arasına bir taş fırlatmış da olabilirdi.</p>

    <p>“Deniyorum, Rand al’Thor,” dedi kız, tasma üzerinde çalışmaya devam ederek. Seri’nin yanaklarından gözyaşları akıyordu; Aiel kadın gırtlağını kesmeye çalışıyormuş gibi durmaksızın sızlanıyordu. “Diğer ikisini ve belki kendini öldürmene ramak kaldı. Sen diğer tasmaya dokunduğunda ikisinin içine çılgınca dolan Güç’ü hissettim. Bu yüzden bu işi bana bırak, yapabiliyorsam yaparım.” Bir küfür mırıldanarak diğer yanı denedi.</p>

    <p>Rand <em>sul’dam</em>’ları tasmaları çıkarmaya zorlamayı düşündü. O şeylerin nasıl çıkacağını bilen birisi varsa, onlar olmalıydı. Ama yüzlerindeki kararlı kaş çatışlara bakılırsa, zorlamadan yapmayacakları açıktı. Bir kadını öldüremiyorsa, işkence de edemezdi.</p>

    <p>İçini çekerek kapıyı dolduran gri boşluğa baktı yine. Akışlar kendi akışlarına örülmüş gibiydi; birini kesmeden diğerini de kesemezdi. Kapıdan geçmek tuzağı tetikleyebilirdi, ama griliği kesmeye çalışması tuzağı tetiklemese bile, onlar geçemeden kapının kapanması ile sonuçlanırdı. Işık bilir neyin içine körlemesine atlamaları gerekecekti.</p>

    <p>O ve Aviendha konuşurken Morsa her sözcüğü dikkatle dinlemişti. Şimdi düşünceli düşünceli iki <em>sul’dam</em>’a bakıyordu, ama Jalindin gözlerini asil kadının yüzünden hiç ayırmamıştı. “Arayıcılardan saklanmaması gereken çok şey gizli tutuldu. Leydi Morsa,” dedi sert kadın. “Arayıcılar her şeyi bilmeli.”</p>

    <p>“Haddini aşıyorsun, Jalindin,” diye terslendi Morsa, eldivenli elleri seğirerek; kolu yanına yapıştırılmış olmasa dizginleri koparırdı. Bu haliyle, başını eğip burnunun üzerinden kadına baktı. “Sırf Sarek’in gözü tepelerde ve Serengada Dai ve Tuel üzerine planları var diye bana gönderildin. İmparatoriçe’nin...”</p>

    <p>Jalindin sertçe araya girdi. “Gerçeği Arayanlara karşı kendinizin kanıt olduğunu düşünüyorsanız haddini aşan sizsiniz, Leydi Morsa. İmparatoriçe’nin, Işık kendilerini kutsasın, bir kızını ve bir oğlunu bizzat ben sorguladım ve ağızlarından kopardığım itiraflara duyduğu minneti ifade etmek için bakışlarımı kendilerine çevirmeme izin verdiler. Küçük bir Ev’in İmparatoriçe’nin kendi çocuklarına göre daha yüksek olduğunu mu düşünüyorsunuz?”</p>

    <p>Morsa dik kaldı, fazla seçeneği yoktu zaten, ama yüzü grileşti ve dudaklarını yaladı. “İmparatoriçe, Işık kendilerini sonsuza dek aydınlatsın, zaten benim anlatabileceklerimden çok daha fazlasını biliyor. Anlatmak istediğim...”</p>

    <p>Arayıcı, Morsa yokmuş gibi başını askerlere çevirerek kadının sözünü kesti. “Morsa adlı kadın Gerçeğin Arayıcıları’nın gözetimi altında. Merinloe’ye döner dönmez sorguya alınacak. <em>Sul’dam</em>’lar ile <em>damane</em>’ler de. Onlar da gizlememeleri gereken şeyler gizlemiş gibi.” İsimleri verilen kadınların yüzleri dehşete boğuldu, ama Morsa’nınki hepsinden beterdi. Gözleri iri iri açıldı, içlerinde perişan ifadeler belirdi; kadın, görünmez bağlarının izin verdiğince çöktü, ama tek itiraz sözcüğü çıkarmadı. Çığlık atmak istiyor gibiydi, ama... kabullendi. Jalindin’in bakışları Rand’a döndü. “Kız adının Rand al’Thor olduğunu belirtti. Bana teslim olursan iyi muamele göreceksin, Rand al’Thor. Buraya nasıl geldiysen, bizi öldürsen bile kaçamazsın. Gecenin içinde yönlendiren <em>marath’damane</em>’yi bulmak için geniş çaplı bir arama başlatıldı.” Gözleri Aviendha’ya kaydı. “Kaçınılmaz olarak bulacaklar sizleri ve kazayla öldürülebilirsiniz. Bu bölgede kargaşa var. Senin gibi adamların sizin topraklarınızda nasıl muamele gördüğünü bilmiyorum, ama Seanchan’da acılarınız dindirilebilir. Burada, gücünü kullanarak büyük şeref bulabilirsin.”</p>

    <p>Rand kadına güldü ve kadın alınmış göründü. “Seni öldüremem, ama yemin ederim, en azından bunun için derini yüzmeliyim.” Rand’ın Seanchan ellerinde ehlileştirilmekten korkmasına kesinlikle gerek yoktu. Seanchan’da yönlendirebilen erkekler öldürülürdü. İdam edilmez. Avlanır, görüldüğü yerde vurulurdu.</p>

    <p>Kapıyı dolduran grilik bir parmak daha daralmıştı, artık ikisinin yan yana geçebilmesine ancak yeterdi. “Bırak onu, Aviendha. Artık gitmeliyiz.”</p>

    <p>Kız, Seri’nin tasmasını bıraktı ve ona çileden çıkmış gibi baktı, ama gözleri kapıya gidince eteklerini kaldırdı ve donmuş su hakkında homurdanarak ayaklarını karlara vura vura delikanlının yanına geldi.</p>

    <p>“Karşımıza çıkacak her şeye hazırlıklı olmalısın,” dedi Rand ona, kolunu kızın omuzlarına dolayarak. Kendi kendine, kapıya sığmak için yakın olmaları gerektiğini söyledi. Kıza dokunmak iyi geldiği için değil. “Ne, bilmiyorum, ama hazır ol.” Kız başını salladı ve Rand, “Atla!” dedi.</p>

    <p>Birlikte griliğe atladılar, Rand Seanchanları tutan örgüyü bırakıp içini <em>saidin</em>’le doldurdu...</p>

    <p>...ve Eianrod’daki yatak odasına inip sendeledi. Lambalar yakılmıştı ve pencereleri karanlık doldurmuştu.</p>

    <p>Asmodean bağdaş kurmuş, kapının yanındaki duvara sırtını vermiş, oturuyordu. Kaynak’a kucak açmamıştı, ama Rand yine de adamla <em>saidin</em> arasına kalkan koydu. Kolunu Aviendha’dan çekmeden döndü ve kapının kaybolup gitmiş olduğunu gördü. Hayır, gitmemiş... örgüsünü ve Asmodean’ın olması gereken örgüyü hâlâ görebiliyordu... ama orada hiçbir şey yok gibiydi. Duraksamadan örgüsünü kesti ve aniden kapı belirdi. Seanchanların göründüğü aralık hızla daralıyordu. Leydi Morsa eyerinde çökmüştü ve Jalindin emirler haykırıyordu. Tam kapı kapanırken yeşil beyaz püsküllü bir mızrak aralıktan fırladı. Rand içgüdüyle Hava yönlendirdi ve aniden sarsılan altmış santimlik mızrak parçasını yakaladı. Mızrağın sapı, bir zanaatkâr üzerinde çalışmış gibi aniden sona eriyordu. Rand ürperdi. Gri engeli... ya da her ne ise onu, kapıdan atlamadan <em>önce</em> kaldırmaya çalışmadığına memnun oldu.</p>

    <p>“<em>Sul’dam</em>’lardan birinin zamanında kendine gelmiş olmaması iyi bir şey,” dedi, kesik mızrağı eline alarak, “aksi halde peşimizden bundan kötüsü gelirdi.” Göz ucuyla Asmodean’ı izliyordu, ama adam hafifçe hasta görünerek orada oturup duruyordu. Rand’ın o mızrağı boğazından aşağı tıkıp tıkmayacağını bilemezdi.</p>

    <p>Aviendha’nın burun çekmesi şimdiye kadarki en anlamlı burun çekme idi. “Onları benim serbest bıraktığımı mı sanıyorsun?” dedi hararetle. Delikanlının kolunu kendinden kararlılıkla uzaklaştırdı, ama Rand kızın kızgınlığının kendisine yöneltilmiş olduğunu sanmıyordu. “Kalkanlarını elimden geldiğince sıkı bağladım. Onlar senin düşmanların, Rand al’Thor. Senin <em>damane</em> dediklerin, özgür kalmaktansa seni öldürmeyi tercih edecek sadık köpeklerdir. Düşmanlarına karşı yumuşak değil, sert olmalısın.”</p>

    <p>Kızın haklı olduğunu düşündü Rand, mızrağı kaldırarak. Arkasında, bir gün karşısına çıkabilecek düşmanlar bırakmıştı. Sertleşmek zorundaydı. Aksi halde, daha Shayol Ghul’e ulaşmadan öğütülüp un edilirdi.</p>

    <p>Aniden kız eteklerini düzeltmeye başladı ve sesi neredeyse bir sohbet havası kazandı. “Fark ettim ki, o peynir altı suyu suratlı Morsa’yı yazgısından kurtarmadın. Ona nasıl baktığına bakılırsa, iri gözler ve yuvarlak göğüsler ilgini çekiyor gibi.”</p>

    <p>Rand, sarındığı Boşluk’un çevresinde şurup gibi akan bir şaşkınlıkla baktı kıza. Çorbanın hazır olduğunu söyler gibiydi. Kürk astarlı pelerinin altından Morsa’nın göğüslerinin yuvarlaklığını nasıl görebileceğini merak etti. “Onu getirmeliydim,” dedi. “Seanchanlarla ilgili sorgulamak için. Korkarım beni yine rahatsız edecekler.”</p>

    <p>Kızın gözünde belirmiş olan pırıltı kayboldu. Ağzını açtı, ama Rand elini kaldırınca Asmodean’a bakarak durdu. Rand kızın gözlerine doluşan, Seanchanlar hakkındaki soruları görebiliyordu. Kızı tanıyorsa, bir kez başlayınca Rand’ın hatırladığını bile bilmediği şeyleri ortaya çıkarana kadar kazmayı bırakmazdı. Bu kötü olmayabilirdi. Başka zaman. Rand’ın kendisi Asmodean’dan birkaç yanıt kopardıktan sonra. Kız haklıydı. Rand sert olmak zorundaydı.</p>

    <p>“Yaptığın akıllıcaydı,” dedi kız, “açtığım deliği saklaman. <em>Gai’shain</em>’lar buraya gelecek olsa, bin mızrak-kardeşi kapıdan geçip seni aramaya başlayabilirdi.”</p>

    <p>Asmodean boğazını temizledi. “<em>Gai’shain</em>’lardan biri geldi. Sulin adlı kadın ona yemeğini yediğinden emin olmasını söylemiş, Lord Ejder ve tepsiyi içeri getirip, burada olmadığını görmesin diye ona sen ve genç kadının rahatsız edilmek istemediğinizi söyleme cüretini gösterdim.” Adamın gözlerinin hafifçe gerilmesi Rand’ın dikkatini çekti.</p>

    <p>“Ne?”</p>

    <p>“O da tuhaf karşıladı. Yüksek sesle kahkaha attı ve koşarak uzaklaştı. Birkaç dakika sonra, pencerenin altına yirmi kadar <em>Far Dareis Mai</em> toplandı, bir saat, hatta daha uzun süre bağırdılar, mızraklarını kalkanlarına vurdular. Söylemek zorundayım, Lord Ejder, bağırdıkları yorumlardan bazıları beni bile şaşırttı.”</p>

    <p>Rand yanaklarının yandığını hissetti... dünyanın diğer ucunda olmuştu, ama Kızlar yine de biliyordu! Ama Aviendha gözlerini kısmakla yetindi.</p>

    <p>“Saçları ve gözleri benimkine benzeyen biri miydi?” Asmodean’ın başını sallamasını beklemedi. “Birincil-kardeşim Niella olmalı.” Rand’ın yüzündeki şaşkın soruyu okudu ve o konuşamadan yanıt verdi. “Niella dokumacıdır, Kız değil ve yarım sene önce Sulara Mezrası’na düzenlenen bir baskın sırasında Chareen Kızları tarafından tutsak alındı. Beni mızrağı almaktan vazgeçirmek istedi ve hep evlenmemi istemiştir. Onu Chareen Mezrası’na, poposunda anlattığı her kişi için bir kırbaç izi ile göndereceğim!”</p>

    <p>Rand, odadan dışarı fırlayacakken kızın kolunu yakaladı. “Natael ile konuşmak istiyorum. Şafağa fazla zaman kaldığını sanmıyorum...”</p>

    <p>“Belki iki saat,” diye araya girdi Asmodean.</p>

    <p>“...bu yüzden uyuyacak pek az zamanımız var. Sen denemek istiyorsan, gecenin kalanı boyunca yatağını başka yerde yapabilir misin? Zaten yeni battaniyelere ihtiyacın olacak.”</p>

    <p>Kız sertçe başını salladı, sonra kolunu kurtardı ve kapıyı arkasından çarparak kapattı. Herhalde yatak odasından atıldığı için kızmış olamazdı –nasıl olabilirdi ki; aralarında başka hiçbir şey olmayacağını kendisi söylemişti–, ama Rand Niella’nın yerinde olmadığı için memnundu.</p>

    <p>Kesik mızrağı elinde hoplatarak Asmodean’a döndü.</p>

    <p>“Tuhaf bir asa, Lord Ejder.”</p>

    <p>“İşe yarar.” Seanchanların hâlâ orada bir yerde olduğunu hatırlamak istiyordu. Bu sefer sesinin Boşluk ve <em>saidin</em>’in kıldığından daha soğuk olmasını diledi. Sert olmak zorundaydı. “Seni bir kuzu gibi şişlemeden önce söyle, neden bir şeyi görünmez kılma numarasından daha önce bahsetmedin? Akışları görmesem kapının orada olduğunu asla bilemezdim.”</p>

    <p>Asmodean yutkundu, Rand’ın tehdidini yerine getirmeyeceğinden emin değilmiş gibi kıpırdandı. Rand da emin değildi. “Lord Ejder, hiç sormadın ki. Işığı bükme meselesi. Hep bir sürü soru soruyorsun, başka şeylerden bahsetmeye zaman kalmıyor. Artık tamamen senin tarafında olduğumu anlamış olmalısın.” Dudaklarını yalayarak doğruldu. Dizleri üzerinde. Ve gevezelenmeye başladı. “Örgünü hissettim... bir buçuk kilometre dahilinde herkes hissedebilirdi... hiç buna benzer bir şey görmemiştim... Demandred, belki bir de Semirhage dışında, kapanmakta olan bir kapıyı bloke edebilecek kimseyi tanımıyordum... ve Lews Therin... hissettim ve geldim ve o Kızları aşmam zor oldu... aynı numarayı kullandım... artık senin adamın olduğumu biliyor olmalısın. Lord Ejder, senin hizmetindeyim.”</p>

    <p>Başka her şeyden çok o Cairhienlinin söylediğinin tekrarlanması etkili oldu. Yarım mızrakla işaret ederek kabaca, “Ayağa kalk. Sen köpek değilsin,” dedi. Ama Asmodean ağır ağır doğrulurken, uzun mızrak ucunu adamın gırtlağına dayadı. “Bundan sonra, her konuştuğumuzda bana <em>sormadığım</em> iki şeyi anlatacaksın. Her seferinde, unutma. Benden bir şey sakladığını düşünürsem, Semirhage’in eline düşmüş olmayı tercih edeceksin.”</p>

    <p>“Dediğin gibi olsun, Lord Ejder,” diye kekeledi Asmodean. Eğilip Rand’ın elini öpmeye hazır görünüyordu.</p>

    <p>Rand bu olasılıktan kaçınmak için battaniyesiz yatağa gitti ve keten çarşafın üzerine oturdu, tüy şilte ağırlığı altında esnedi. Mızrağı incelemeye başladı. Bir asa olarak olmasa bile, bir andaç olarak saklamak iyi bir fikirdi. Başka her şeye rağmen Seanchanları unutmaması çok daha iyi olacaktı. O <em>damane</em>’ler. Aviendha orada olup kadınlarla Kaynak arasına kalkan koymasa...</p>

    <p>“Bana bir kadınla Kaynak arasına nasıl kalkan konulacağını göstermeye çalıştın ve başarısız oldun. Bana göremediğim akışlardan nasıl kaçınacağımı ve onlara nasıl karşılık vereceğimi göster.” Bir kez Lanfear örgülerini hançerle keser gibi rahatça kesmişti. “Egzersiz yapacak kadın olmadan kolay değil, Lord Ejder.”</p>

    <p>“İki saatimiz var,” dedi Rand soğuk soğuk, adamın kalkanını çözerek. “Dene. Bütün gücünle dene.”</p>
  </div>
</body>
</html>
