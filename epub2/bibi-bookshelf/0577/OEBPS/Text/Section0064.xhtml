<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="55. İplikler Yanıyor">55<br />
    İplikler Yanıyor</h1>

    <p>Rand durdu. Koridor duvarındaki uzun bir yanık izi, yarım düzine değerli duvar halısının kül olduğu yerleri gösteriyordu. Alevler bir başkasını aşağıdan yukarıya yalıyordu; bir dizi kakmalı sandık ve masa kömür olmuştu. Onun işi değil. Otuz adım ileride, göğüs zırhı giymiş, parmaklıklı yüz korumaları bulunan miğferler takmış kırmızı ceketli adamlar beyaz seramiklerin üzerinde, ellerinde faydasız kılıçları ile, çarpılmış, ölü yatıyorlardı. Bu da onun işi değil. Rahvin, Rand’a ulaşmaya çalışırken kendi adamlarını harcamıştı. Saldırılarında akıllıca davranmıştı, kaçışlarında akıllıca davranmıştı, ama taht odasından kaçtığından beri Rand ile, vurup kaçmasına yetecek zamandan daha uzun süre yüzleşmemişti. Rahvin güçlüydü, belki Rand kadar güçlüydü, daha bilgiliydi, ama Rand cebinde şişman adam <em>angreal</em>’ini taşıyordu ve Rahvin’in öyle bir şeyi yoktu.</p>

    <p>Koridor tanıdıktı, bir kez burayı, bir kez benzerini görmüştü.</p>

    <p><em>Morgase ile tanıştığım gün, Elayne ve Galad ile birlikte bu koridorda yürüdüm.</em> Düşünce Boşluk’un sınırlarında acı vererek kıvrandı. İçinde soğuktu, duygusuzdu. <em>Saidin</em> köpürüyor, yanıyordu, ama kendisi buz kadar sakindi.</p>

    <p>Ve hançer gibi bir düşünce daha. <em>Yerde böyle yatıyordu, altın saçları uyuyormuş gibi yayılmıştı. Ilyena Güneşsaçlı. Benim Ilyenam.</em></p>

    <p>O gün Elaida da oradaydı. <em>Getireceğim acıları öngördü. İçimdeki karanlığı biliyordu. Bir kısmını. Yeteri kadarını.</em></p>

    <p><em>Ilyena, ne yaptığımı bilmiyordum. Deliydim! Deliyim. Ah, Ilyena!</em></p>

    <p><em>Elaida biliyordu... birazını... ama bu kadarını bile söylemedi. Söylese daha iyiydi.</em></p>

    <p><em>Ah, Işık, af yok mu? Yaptıklarımı delilik içinde yaptım. Merhamet yok mu?</em></p>

    <p><em>Gareth Bryne bilse beni öldürtürdü. Morgase öldürülmemi emrederdi. Morgase hayatta olurdu. Mat. Moiraine. Ben ölsem kaçı yaşardı?</em></p>

    <p><em>Bu işkenceyi kendim kazandım. Nihai ölümü hak ediyorum. Ah, Ilyena, ölümü hak ediyorum.</em></p>

    <p><em>Ölümü hak ediyorum.</em></p>

    <p>Arkasında çizme sesleri. Döndü.</p>

    <p>Yirmi adım ötede, bu koridoru kesen geniş bir koridordan çıktılar. Göğüs zırhlı, miğferli, Kraliçenin Askerleri’nin beyaz yenli kırmızı ceketlerini giymiş iki düzine adam. Yalnız, artık Andor’un kraliçesi yoktu ve bu adamlar yaşarken ona hizmet etmemişlerdi. Başlarında bir Myrddraal vardı, solgun, gözsüz yüzü bir kayanın altından çıkmış bir şey gibiydi, hareket ederken üst üste binen siyah zırh plakaları yılan izlenimini vurguluyordu, nasıl hareket ederse etsin siyah pelerini kıpırtısız kalıyordu. Gözsüz’ün bakışı korkuydu, ama Boşluk’un içinde korku uzak bir şeydi. Onu gördüklerinde duraksadılar; sonra Yarı-insan siyah çelikli kılıcını kaldırdı. Daha kılıcını çekmemiş olanlar da ellerini kabzalarına götürdüler.</p>

    <p>Rand... adının bu olduğunu sanıyordu... daha önce yaptığını hatırlamadığı bir biçimde yönlendirdi.</p>

    <p>İnsanlar ve Myrddraal durdukları yerde katılaştılar. Beyaz kırağı üstlerinde kalınlaştı, Mat’in çizmeleri gibi dumanları tüten bir kırağı. Myrddraal’in kaldırdığı kolu yüksek bir çatırtı ile kırıldı. Yere düştüğünde, kol ve kılıç parçalandı.</p>

    <p>Rand soğuğu hissedebiliyordu... evet, adı buydu; Rand... hançer kadar soğuk. Yanlarından geçti ve onların geldiği yöne ilerledi. Soğuk, ama <em>saidin</em>’den daha sıcak.</p>

    <p>Bir adam ve bir kadın duvarın dibine çökmüşlerdi, kırmızı beyaz üniformalar içinde hizmetkârlar, orta yaşlarına gelmemişlerdi ve koruma arar gibi birbirlerine sarılmışlardı. Rand’ı görünce... isimde daha fazlası vardı; yalnızca Rand değil... adam Myrddraal önderliğindeki grup geçerken büzüldüğü yerden kalkacak oldu, ama kadın onu kolundan tutup geri çekti.</p>

    <p>“Barış içinde gidin,” dedi Rand elini uzatarak. Al’Thor. Evet, Rand al’Thor. “Sizi incitmeyeceğim, ama burada kalırsanız incinebilirsiniz.”</p>

    <p>Kadının kahverengi gözleri arkaya devrildi. Adam tutmasa yere yıkılacaktı ve adamın ağzı, dua ediyormuş, ama sesi çıkmıyormuş gibi çabuk çabuk oynadı.</p>

    <p>Rand adamın baktığı yere baktı. Eli kol yeninden, derisinin parçası olan altın yeleli Ejder başı görünecek kadar sıyrılmıştı. “Sizi incitmeyeceğim,” dedi ve onları orada bırakarak yürümeye devam etti. Daha Rahvin’i köşeye kıstıracaktı. Rahvin’i öldürecekti. Ya sonra?</p>

    <p>Seramiklerin üzerinde tıkırdayan çizmelerinin sesinden başka ses yoktu. Ve kafasının derinliklerinde, solgun bir ses yasla Ilyena’ya mırıldanıyor, af diliyordu. Rahvin’in yönlendirmesini sezmeye çalıştı, adamın Gerçek Kaynak’la dolmasını sezmeye çalıştı. Hiçbir şey. <em>Saidin</em> kemiklerini kavuruyor, etini donduruyor, ruhunu yakıyordu, ama yaklaşmadığınız sürece dışarıdan görmek zordu. Yüksek otların arasında bir aslan, demişti Asmodean bir kez. Kuduz bir aslan. Asmodean da ölmemesi gerekenlerin arasında mı sayılmalıydı? Ya da Lanfear? Hayır. O değil...</p>

    <p>Bir anlık uyarı ile kendini dümdüz yere attı, aniden örülen akışları hissetmesi ile kol kalınlığında beyaz bir ışık çubuğunun, sıvı ateşin duvarı yarması arasında incecik bir zaman dilimi. Biraz önce göğsünün durduğu yeri yırtan bir ateş çubuğu. O çubuğun kestiği yerde, koridorun iki yanında, duvarlar, frizler, kapılar, duvar halıları yok oluyordu. Pek çok duvar halısı, taş ve sıva parçası yerinden kurtulup yere yağdı.</p>

    <p>Terkedilmişlerin şerateş kullanmaktan korkması buraya kadar. Ona bunu kim söylemişti? Moiraine. Kuşkusuz o yaşamayı hak ediyordu.</p>

    <p>Ellerinden şerateş sıçradı, parlak, beyaz bir ışın diğer çubuğun çıktığı yere aktı. Fırlattığı çubuk duvarı deler, gözlerinde mor bir imge bırakırken diğeri soldu. Kendi akışını bıraktı. Sonunda başarmış mıydı?</p>

    <p>Ayağa kalkarak Hava yönlendirdi, harap olmuş kapılara öyle şiddetle vurdu ki, kalıntılar menteşelerinden söküldü. İçeride, oda boştu. Büyük mermer şöminenin önüne dizilmiş sandalyeleri ile, bir oturma odası. Şerateşi küçük, çeşmeli bir avluya açılan kemerlerden birinin bir kısmını yok etmişti ve bir diğeri ötedeki yürüyüş yolunun yivli sütunlarından birini yaralamıştı.</p>

    <p>Ama Rahvin o tarafa gitmemiş, o şerateş patlamasında ölmemişti. Havada bir tortu asılıydı, örülmüş <em>saidin</em>’den solgun bir kalıntı. Rand onu tanıdı. Caemlyn’e Süzülmek için açtığı kapıdan ya da taht odasına Yolculuk için açtığından farklı... artık ne yaptığını biliyordu. Ama Tear’da buna benzer bir tane görmüş, kendisi de yapmıştı.</p>

    <p>Yeni bir tane ördü. Bir kapı, en azından bir açıklık, gerçeklikte bir delik. Diğer taraf karanlık değildi. Aslında, yolun orada olduğunu bilmese, örgüsünü görmese bilemezdi. Orada, önünde, aynı avluya ve çeşmeye, aynı sütunlu yürüyüş yoluna açılan aynı kemerler vardı. Bir an kemerde ve sütunda şerateşinin açtığı düzgün, yuvarlak delikler dalgalandı, doldu, sonra yine delik oldu. Kapı her nereye gidiyorsa, başka bir yerdi, bir zamanlar Tear Taşı’nın yansıması olduğu gibi. Kraliyet Sarayı’nın yansıması idi. Şansı varken bu konuda Asmodean ile konuşmadığı için belirsiz bir pişmanlık hissetti, ama kimseyle o gün hakkında konuşamamıştı. Fark etmezdi. O gün elinde <em>Callandor</em> vardı, ama cebindeki <em>angreal</em> Rahvin’i alt etmeye yeteceğini göstermişti.</p>

    <p>Çabucak kapıdan geçerek örgüyü salıverdi ve kapı kaybolurken avluda seğirtti. Rahvin yakındaysa ve dikkat ediyorsa, o kapıyı hissetmiş olmalıydı. Şişman taş adam, durup saldırılmayı bekleyebileceği anlamına gelmiyordu.</p>

    <p>Kendisi ve bir sinek dışında yaşam işareti yoktu. Tear’da da öyle olmuştu. Koridorlardaki ayaklı şamdanlar, ateş görmemiş beyaz fitillerle, yakılmamış duruyordu, ama en loş olması gereken koridorda bile, hiçbir yerden ve her yerden gelir gibi görünen bir aydınlık vardı. Bazen lambalar da hareket ediyordu, başka şeyler de. Bir bakış ile bir sonraki arasında yüksek bir lamba otuz santim, bir nişteki lamba iki santim yer değiştirebiliyordu. Küçük şeyler, o bakmazken biri kaydırmış gibi. Burası her neresi ise, tuhaf bir yerdi.</p>

    <p>Bir başka revak boyunca koşar, Rahvin’i sezmeye çalışırken, şerateş yönlendirdiğinden beri Ilyena için ağlayan sesi duymadığını fark etli. Belki bir şekilde Lews Therin’i kafasından kovalamıştı.</p>

    <p><em>Güzel.</em> Saray bahçelerinden birinin kenarında durdu. Güller ve akyıldız çalıları kuraklıktan gerçek saraydaki kadar etkilenmiş görünüyordu. Çatıların üzerinde yükselen beyaz kulelerin bazılarında Beyaz Aslan sancağı dalgalanıyordu, ama hangi kule olduğu göz açıp kapayana kadar değişebiliyordu. <em>Güzel, eğer kafamı onunla paylaşmam...</em></p>

    <p>Tuhaf hissetti. Maddesiz gibi. Kolunu kaldırdı ve bakakaldı. Kolunun arkasından bahçeyi, sisin içinde görür gibi görebiliyordu. Gittikçe incelen bir sis. Bakışlarını indirdiği zaman kendi içinden yürüyüş yolunun taşlarını görebiliyordu.</p>

    <p><em>Hayır!</em> Kendi düşüncesi değildi. Bir imge toparlanmaya başladı. Uzun boylu, kara gözlü, yüzü endişeyle kırışmış, saçlarında kahverengiden çok beyaz olan bir adam. <em>Ben Lews Ther...</em></p>

    <p><em>Ben Rand al’Thor’um,</em> diye araya girdi Rand. Ne olduğunu bilmiyordu, ama solgun Ejder, yüzünün önünde tuttuğu sisli kolundan solmaktaydı. Kol daha esmer, parmakları daha uzun görünüyordu. <em>Ben benim.</em> Bu Boşluk’ta yankılandı. <em>Ben Rand al’Thor’um.</em></p>

    <p>Kendini kendi zihninde canlandırmak için çabaladı, her gün tıraş olurken gördüğü imgeyi düşünmeye çalıştı. Çılgın bir mücadele idi. Asla kendine gerçekten bakmamıştı. İki imge soldu, karıştı, daha yaşlı, kara gözlü adam ve mavi gri gözlü delikanlı. Ağır ağır, genç imge kararlılık kazandı ve yaşlı olan soldu. Kol yavaşça katılaştı. Kolu ve ona dolanmış Ejder, avucuna damgalanmış balıkçıl. O işaretlerden nefret ettiği zamanlar olmuştu, ama şimdi, Boşluk’la sarılmış olmasına rağmen, onları gördüğünde neredeyse sırıtacaktı.</p>

    <p>Lews Therin neden kontrolü ele geçirmeye çalışmıştı? Onu Lews Therin yapmak için. Yüzü acı dolu, kara gözlü adamın o olduğundan emindi. Neden şimdi? Çünkü bu yerde, her neresi ise, yapabiliyordu. Bekle. O kararlı “hayır”ı bağıran Lews Therin’di. Lews Therin’in saldırısı değil. Rahvin’in saldırısı, ama Güç kullanarak değil. Adam bunu Caemlyn’de, gerçek Caemlyn’de yapabilseydi, yapardı. Burada kazanılan bir beceri olmalıydı. Rahvin kazanmışsa, belki kendisi de kazanırdı. Onu geri getiren, kararlılık kazandıran, kendi imgesini düşünmesi olmuştu.</p>

    <p>En yakın gül çalısına odaklandı. Bir boy yüksekliğinde bir çalıydı ve onun inceldiğini, sis gibi bir hal aldığını hayal etti. Çalı itaatkârca eriyip hiçliğe karıştı, ama zihnindeki resim kaybolur kaybolmaz gül çalısı önceki haline döndü.</p>

    <p>Rand soğuk soğuk başını salladı. Demek sınırları vardı. Her zaman sınırlar, kurallar vardı ve o buradakileri bilmiyordu. Ama Güç’ü biliyordu, Asmodean’ın öğrettiği kadarını ve kendi öğrendiği kadarını ve <em>saidin</em> hâlâ içindeydi, hayatın tüm tatlılığı ve ölümün tüm yozluğu ile. Rahvin onun saldırdığını görmüş olmalıydı. Güç’le bir şeyi etkilemek için onu görmeniz gerekirdi ya da size göre nerede olduğunu <em>kesin olarak,</em> kıl payı hata olmadan bilmeniz gerekirdi. Belki burada farklıydı, ama Rand öyle düşünmüyordu. Lews Therin’in susmamış olduğunu dileyecekti neredeyse. Adam bu yeri ve kurallarını biliyor olabilirdi.</p>

    <p>Bazı yerlerde dört kat yüksekten balkonlar ve pencereler bahçeye bakıyordu. Rahvin onu... çözmeye çalışmıştı. <em>Angreal</em> aracılığı ile öfkeli bir <em>saidin</em> dalgası çekti içine. Gökyüzünden şimşekler indi, yüz çatallı gümüş yıldırım, daha fazlası, her pencereyi, her balkonu hançerlediler. Bahçe gök gürültüsü doldu, taş parçaları patlattı. Havanın kendisi çatırdadı ve Rand’ın kollarındaki, göğsündeki kıllar gömleğinin altında dimdik olmaya çalıştı. Başındaki saçlar bile kalkmaya başladı. Şimşeklerin ölmesine izin verdi. Orada burada, parçalanmış pencere çerçevelerinden ve balkonlardan parçalar kurtuldu, düşüşlerinin çatırtısı kulaklarında çınlamaya devam eden gök gürültüsünün yankısı ile boğuldu.</p>

    <p>Eskiden pencerelerin olduğu yerde şimdi boş delikler duruyordu. Bir canavar kafatasındaki boşluklar gibi görünüyorlardı, yıkılmış balkonlar ise bir düzine parçalanmış ağız gibi. Rahvin içlerinden birinde ise, kesinlikle ölmüştü. Rand cesedi görene kadar inanmazdı. Rahvin’i ölü görmek istiyordu.</p>

    <p>Farkında olmadan dişlerini çıkararak uzun adımlarla saraya döndü. Rahvin’i ölü görmek istiyordu.</p>

    <p class="paragraf">Nynaeve kendini dümdüz yere fırlattı ve bir şey en yakın duvarı keserken koridor zemininde emekledi. Moghedien becerebildiğince hızlı sürünüyordu, ama kadın sürünmese, Nynaeve onu <em>a’dam</em>’dan sürükleyecekti. Rand mıydı, Rahvin mi? Tanchico’da ona benzer beyaz, sıvı ışık çubukları görmüştü ve bir daha öyle bir şeye yaklaşmak istemiyordu. Ne olduğunu bilmiyor, bilmek de istemiyordu. <em>Ben Şifa vermek istiyorum, o iki aptal adam da yansın, öldürmek için süslü bir yol öğrenmek değil!</em></p>

    <p>Yeniden kalkarak çömelir duruma geldi ve geldiği yöne baktı. Hiçbir şey. Boş bir saray koridoru. İki duvarda, bir taş işçisinin yapmış olabileceği kadar düzgün, üçer metrelik bir kesik vardı ve yerde duvar halısı parçaları yatıyordu. İki adamdan da iz yoktu. İkisini de fazla görememişti. Yalnızca çıkardıkları işleri. Bazen o işi Nynaeve’in üzerinde çıkarmalarına ramak kalmıştı. Moghedien’in öfkesini çekebilmesi, kaçmak için tırmalayan dehşetin içinden süzüp kendi içine dolmasına izin vermesi iyi bir şeydi. Kendi öfkesi öyle acınası bir şeydi ki, değil onu <em>Tel’aran’rhiod</em>’da tutan Ruh akışını yönlendirmek, Gerçek Kaynak’ı sezmesine bile ancak yetiyordu.</p>

    <p>Moghedien dizleri üzerinde büzülmüş, öğürüyordu. Nynaeve’in ağzı gerildi. Kadın yine <em>a’dam</em>’ını çıkarmaya çalışmıştı. Rand ve Rahvin’in burada, <em>Tel’aran’rhiod</em>’da olduğunu fark ettiklerinde, işbirlikçi tavrı hemen değişmişti. Eh, boynunuzdayken o tasmayı çıkarmaya çalışmak başlı başına bir cezaydı. En azından bu sefer Moghedien’in midesi boştu.</p>

    <p>“Lütfen.” Moghedien Nynaeve’in eteğini yakaladı. “Sana söylüyorum, kaçmalıyım.” Çıplak panik sesine acı dolduruyordu. Moghedien’in dehşeti yüzüne yansıyordu. “Etleriyle buradalar. Etleriyle!”</p>

    <p>“Sessiz ol,” dedi Nynaeve dalgın dalgın. “Bana yalan söylememişsen, bu bir avantaj. Benim için.” Diğer kadın, Düşler Dünyası’na fiziksel olarak girmenin Düş’ü kontrol etme yeteneğinizi sınırladığını iddia etmişti. Ya da daha çok, bilgi kırıntısının ağzından kaçmasına izin verdikten sonra itiraf etmişti. Aynı zamanda, Rahvin’in <em>Tel’aran’rhiod</em>’u kendisi kadar iyi bilmediğini de itiraf etmişti. Nynaeve bunun, adamın <em>kendisi</em> kadar iyi bilmediği anlamına geldiğini umuyordu. Rand’dan fazla bildiğinden kuşkusu yoktu. O yün kafalı adam! Rahvin’in peşine neden düşmüş olursa olsun, adamın onu buraya, kurallarını bilmediği, düşüncelerin öldürebildiği bir yere getirmesine asla izin vermemeliydi.</p>

    <p>“Sana söylediklerimi anlamayı neden reddediyorsun? Kendilerini burada düşlemiş olsaydılar bile, ikisi de bizden daha güçlü olurlardı. Onlar etleriyle buradalar, göz kırpmadan ezebilirler bizi. Etleriyle buradayken bizim çektiğimiz <em>saidar</em>’dan daha fazla <em>saidin</em> çekebilirler.”</p>

    <p>“Biz bağ kurduk.” Nynaeve ona dikkat etmeden örgüsünü hızla çekti. Hangi yöne gittiklerini bilmenin yolu yoktu. Onları görene kadar herhangi bir uyarı da yoktu. Bir şekilde, kendisi akışları görmeden ya da hissetmeden yönlendirebiliyor olmaları haksızlık gibi geliyordu. İkiye bölünmüş bir şamdan aniden bütün oldu, sonra aynı anilikle yine ikiye bölündü. O beyaz ateş inanılmaz ölçüde güçlü olmalıydı. Genelde, siz ne yaparsanız yapın, <em>Tel’aran’rhiod</em> hızla eski haline gelirdi.</p>

    <p>“Sen beyinsiz bir aptalsın,” diye hıçkırdı Moghedien, Nynaeve’i sarsmak istermiş gibi Nynaeve’in eteğini iki eliyle sarsarak. “Ne kadar cesur olduğunun önemi yok. Bağ kurduk, ama sen bu halinle hiç katkıda bulunmuyorsun. Azıcık bile. Benim gücüm ve senin deliliğinden başka hiçbir şeyimiz yok. Onlar etleriyle buradalar, düş görmüyorlar! Senin hayal bile edemediğin şeyler kullanıyorlar! Kalırsak bizi yok edecekler!”</p>

    <p>“Sesini alçalt,” diye terslendi Nynaeve. “İçlerinden birinin tepemize dikilmesini mi istiyorsun?” Telaşla iki yana baktı, ama koridor hâlâ boştu. Bunlar ayak ya da çizme sesi miydi? Rand mı, Rahvin mi? İkisine de aynı dikkatle yaklaşılması gerekiyordu. Canı için savaşan bir adam iki kadının dost olduğunu görmeden saldırabilirdi. Eh, en azından Nynaeve’in dost olduğunu.</p>

    <p>“Gitmeliyiz,” diye ısrar etti Moghedien, ama yine de sesini alçalttı. Ağzı asık suratlı bir meydan okuma ile çarpılarak ayağa kalktı. İçinde korku ve öfke kıvranıyordu, bir ilki güçleniyordu, bir ikincisi. “Daha fazla gitmene neden yardım edeyim? Bu delilik!”</p>

    <p>“Isırganları hissetmeyi mi tercih edersin?”</p>

    <p>Moghedien irkildi, ama kara gözlerindeki inat kaybolmadı. “Senin beni incitmene izin vermektense, onların beni öldürmesine izin vereceğimi sanıyorsun, öyle mi? Sen gerçekten delisin! Sen bizi buradan götürmeye hazır olana kadar bu noktadan kıpırdamayacağım.”</p>

    <p>Nynaeve örgüsünü yine çekti. Moghedien yürümeyi reddederse, onu sürüklemesi gerekecekti. Daha gidecek kilometrelerce saray koridoru varken, pek de hızlı bir arama yöntemi değil. Kadın direnmeyi ilk denediğinde daha sert davranmış olmalıydı. Nynaeve’in yerinde olsa, Moghedien duraksamadan öldürürdü ya da diğerinin faydalı olacağını düşünürse, insanın iradesini yok edip, onu kendine tapındırma numarasını kullanırdı. Nynaeve bir kez, Tanchico’da tatmıştı o numarayı ve nasıl yapıldığını bilse bile, bir başkasına yapabileceğini sanmıyordu. Bu kadından tiksiniyordu, bütün varlığı ile nefret ediyordu ondan. Ama ona ihtiyacı olmasaydı bile, orada dururken öldüremezdi onu. Sorun şuydu ki, bunu Moghedien’in de bildiğinden korkuyordu.</p>

    <p>Yine de, bir Hikmet Kadın Kurulu’nun başıydı... Kurul her zaman onunla hemfikir olmasa bile... ve Kadın Kurulu, yasaları ya da gelenekleri ihlal eden kadınları ve bazı suçları işleyen erkekleri cezalandırırdı. Öldürmek, insanların zihinlerini ezmek konusunda Moghedien’in midesine sahip olmayabilirdi, ama...</p>

    <p>Moghedien ağzını açtı ve Nynaeve onu Hava’dan bir tıkaçla doldurdu. Ya da Moghedien’e yaptırdı; <em>a’dam</em> onları bağlarken kendisi yönlendirmiş gibi oluyordu, ama Moghedien Nynaeve’in elinde bir araç gibi kullanılanın kendi yetenekleri olduğunu biliyordu. Moghedien’in kendi akışları kollarını yana bağlar, eteklerini ayak bileklerine dolarken, kadının kara gözleri kızgınlıkla parıldadı. Kalanı için, Nynaeve <em>a’dam</em>’ı kullanarak, ısırgan meselesinde olduğu gibi, kadının hissetmesini istediği duyguları yarattı. Gerçeklik değil; gerçeklik <em>duygusu.</em></p>

    <p>Moghedien, kalçasına bir kayış çarpmış gibi hissedince bağlarının içinde katılaştı. Kendisi olsa böyle hissederdi. Zincirden öfke ve aşağılanma aktı. Ve horgörü. İnsanları incitmek için kendisinin kullandığı girift yöntemlerle karşılaştırılınca, bu bir çocuğa daha uygun görünüyordu.</p>

    <p>“Bir kez daha işbirliği yapmaya hazır olduğunda,” dedi Nynaeve, “başını salla.” Bu fazla uzun süremezdi. Rand ile Rahvin birbirlerini öldürmeye çalışırken burada durup bekleyemezdi. Kendisi Moghedien’in onu burada tutmasına izin vererek tehlikeden kaçındığı için yanlış adam ölürse...</p>

    <p>Nynaeve on altı yaşını hatırlıyordu, saçlarını örecek kadar büyüdüğüne karar verilmesinden hemen sonraydı. Nela Thane ile iddiaya girmiş, Corin Ayellin’den erik pudingi çalmış, mutfak kapısından çıkıp Ayellin Hanım’la yüz yüze gelmişti. Sonuçta hissettiklerini zincirden gönderince Moghedien’in gözleri yerlerinden uğradı.</p>

    <p>Nynaeve sertçe, yeniden gönderdi. <em>Beni engelleyemeyecek!</em> Yine. <em>O ne düşünürse düşünsün, Rand’a yardım edeceğim!</em> Yine. <em>Bizi öldürse bile!</em> Yine. <em>Ah, Işık, haklı olabilir; Rand beni tanımadan ikimizi de öldürebilir.</em> Yine. <em>Işık, korkmaktan nefret ediyorum!</em> Yine. <em>Bu kadından nefret ediyorum!</em> Yine. <em>Ondan nefret ediyorum!</em> Yine.</p>

    <p>Aniden Moghedien’in bağlarının içinde çılgınca kıvrandığını gördü. Başını öyle şiddetli sallıyordu ki, boynundan kurtulup düşecekmiş gibi görünüyordu. Nynaeve bir an ağzı açık, kadının gözyaşları ile ıslanmış yüzüne baktı, sonra yaptığı şeyi durdurdu ve telaşla Hava akışlarını çözdü. Işık, ne yapmıştı? O Moghedien değildi. “Artık bana sorun yaşatmayacağını anlıyorum?”</p>

    <p>“Bizi öldürecekler,” diye mırıldandı kadın hafifçe. Hıçkırıklarının arasından zar zor anlaşılıyordu, ama aynı zamanda başını sallayarak onayladı.</p>

    <p>Nynaeve bilinçli olarak sertleşti. Moghedien yaşadığı her şeyi hak ediyordu, hatta çok daha fazlasını. Kule’de, Terkedilmişlerden biri mahkemesi biter bitmez yalıtılır ve idam edilirdi ve kim olduğundan başka pek az kanıt aranırdı. “Güzel. Şimdi biz...”</p>

    <p>Tüm saray bir gök gürültüsü ile sarsıldı ya da gök gürültüsüne çok benzeyen bir şeyle, yalnız duvarlar sarsılıyor, yerden toz kalkıyordu. Nynaeve Moghedien’in üzerine devrildi ve ayakta kalmaya çalışarak dans ettiler. Sarsıntı tamamen solmadan önce, yerini dağ büyüklüğünde bir bacadan fışkıran dev bir ateşin kükremesi gibi bir gürültü aldı. Bu yalnızca bir an sürdü. Ardından gelen sessizlik öncekinden de derin gibiydi. Hayır. Çizme sesleri vardı. Koşan bir adam. Ses koridorda yankılanıyordu. Kuzeyden.</p>

    <p>Nynaeve diğer kadını ittirip uzaklaştırdı. “Gel.”</p>

    <p>Moghedien sızlandı, ama koridor boyunca çekilirken direnmedi. Ama gözleri iri iri açılmıştı ve nefesi sıklaşmıştı. Nynaeve Moghedien’in yanında olmasının iyi bir şey olduğunu düşündü, üstelik yalnızca Tek Güç’e ulaşabilmesini sağladığı için değil. Gölgelerde saklandığı onca seneden sonra, Örümcek öyle bir korkak olmuştu ki, Nynaeve onun yanında cesur kalıyordu. Neredeyse. Artık onu <em>Tel’aran’rhiod</em>’da tutan o tek Ruh akışını sürdürmesini sağlayan, kendi korkusu karşısında duyduğu öfkeydi. Dehşet Moghedien’in iliklerine işlemişti.</p>

    <p>Moghedien’i parlayan zincirinden çekerek adımlarını hızlandırdı. O diğer adımların seslerini kovalamaya başladı.</p>

    <p class="paragraf">Rand ihtiyatla yuvarlak avluya çıktı. Beyaz döşemeli dairenin yarısı arkasında yükselen üç katlı binayı kesiyordu; diğer yarısı bir başka bahçeye uzanan beş adım yüksekliğinde, beyaz sütunlardan oluşan taştan bir yarım daire ile sınırlanmıştı. Zambaklarla dolu bir havuz mermer banklarla çevrilmişti. Altın rengi, beyaz ve kırmızı balıklar havuzda yüzüyordu.</p>

    <p>Aniden banklar kaydı, aktı, yüzsüz insanlara dönüştü. Hâlâ beyaz ve taş kadar sert görünüşlüydüler. Rahvin’in değiştirmiş olduğu bir şeyi değiştirmenin ne kadar zor olduğunu öğrenmişti. Parmak uçlarından şimşek çaktı ve taş adamları un ufak etti.</p>

    <p>Hava su oldu.</p>

    <p>Rand boğularak sütunlara doğru yüzmeye çalıştı; ötedeki bahçeyi görebiliyordu. Bunca suyun dışarıya dökülmesini engelleyecek bir tür engel olmalıydı. Daha o yönlendiremeden altın, kırmızı ve beyaz şekiller çevresinden geçmeye başladı. Havuzdaki balıklardan daha büyüktüler. Ve dişleri vardı. Rand’ı dişlediler; kan kırmızı bir süs halinde kıvrılarak yükseldi. Rand içgüdüyle, ellerini sallayarak balıkları kovaladı, ama Boşluk’un derinliklerindeki soğuk parçası yönlendirdi. Şerateş alevlendi, engel varsa, engele yöneldi, Rahvin’in bu avluyu görerek duruyor olabileceği her yere yöneldi. Su kaynadı, onu şiddetle fırlattı ve şerateşten oyulmuş boş tünellere aktı. Altın, beyaz, kırmızı balıklar ona doğru atılarak suya yeni kırmızı iplikçikler ekledi. Oraya buraya savrulurken Rand vahşi şimşeklerine yön verecek kadar iyi göremiyordu. Nefesi kalmamıştı. Hava düşünmeye, suyun hava olduğunu düşünmeye çalıştı.</p>

    <p>Aniden öyle oldu. Rand hızla, çevresinde çırpınan küçük balıklarla birlikte taşların üzerine düştü, yuvarlandı ve yeri ittirerek doğruldu. Her yer yine hava olmuştu; giysileri bile kuruydu. Taş halka hiç dokunulmamış gibi sağlamlık ile sütunların yarısı devrilmiş bir yıkıntılık arasında titreşiyordu. Ağaçların bazıları kendi kütüklerinin üzerinde, darmadağın yatıyordu, sonra sağlam olarak durdular, sonra yine devrilmiş göründüler. Arkasındaki sarayın beyaz duvarlarına delikler açılmıştı, hatta yukarıdaki yüksek, yaldızlı kubbede de bir tane vardı ve bazı yarıklar, bazıları dantel gibi işlenmiş taştan perdelere sahip olan pencereleri kesiyordu. Verilmiş tüm zararlar titreşiyor, geliyor, gidiyordu. Önceki gibi ağır, zaman zaman olan kaymalar değil, daimi değişimler. Zarar, zarar yok, biraz, hiç, sonra yeniden.</p>

    <p>Rand irkilerek elini yan tarafındaki eski, yarı iyileşmiş yaraya bastırdı. Gösterdiği çabalarla açılmış gibi acıyordu. Aslında tüm bedeni, bir düzine, hatta daha fazla kanlı yarayla acıyordu. Bu değişmemişti. Ceketinde ve pantolonundaki kanlı yırtıklar aynı kalmıştı. Suyu havaya kendisi mi çevirmişti? Yoksa o çılgın şimşeklerinden biri Rahvin’i uzaklaştırmış, hatta öldürmüş müydü? Öldürmediği sürece fark etmezdi.</p>

    <p>Gözlerindeki kanı silerek bahçeyi çevreleyen pencereleri, balkonları, uzak taraftaki revakı inceledi. Ya da incelemeye başladı, ama gözüne başka bir şey takıldı. Revakın altında, bir örgünün soluk kalıntılarını görebiliyordu. Buradan, bir kapı olduğunu çıkartabiliyordu, ama ne türden bir kapı olduğunu, nereye gittiğini görmek için yaklaşması gerekiyordu. Bir işlenmiş taş yığınının üzerinden atlarken yığın kayboldu. Bahçede koşturdu, yürüyüş yolunun üzerine düşmüş yuvarlak ağaçların çevresinden dolandı. Örgü kalıntısı hemen hemen kaybolmuştu; tamamen silinmeden yaklaşması gerekiyordu.</p>

    <p>Aniden düştü, elleriyle düşüşünü yavaşlatırken çakıltaşları avuçlarını çizdi. Ayağının takılabileceği hiçbir şey göremiyordu. Kafasını çarpmış gibi sersem hissediyordu. Kalıntıya ulaşmak için ayağa kalkmaya çalıştı. Ve bedeninin kıvrandığını fark etti. Elleri uzun kıllarla kaplanmıştı; parmakları küçülüyor, ellerinin içinde gömülüyor gibiydi. Neredeyse pençeye benziyorlardı. Bir tuzak. Rahvin kaçmamıştı. Kapı tuzaktı ve o tuzağın içine yürümüştü.</p>

    <p>Kendine tutunmaya çalışırken Boşluk ümitsizlikle doldu. Elleri. Eldiler. Hemen hemen el. Kendini ayağa kalkmaya zorladı. Bacakları yanlış yöne kıvrılıyor gibiydi. Gerçek Kaynak geriledi; Boşluk büzüldü. Duygusuz Boşluk’un ötesinde panik dalgaları alevlendi. Rahvin onu neye dönüştürmeye çalışıyorsa, yönlendirebilen bir şey değildi. <em>Saidin</em> kayıp gidiyor, zayıflıyordu. <em>Angreal</em>’den çekiyor olmasına rağmen zayıftı. Çevredeki balkonlar ve revak boş boş bakıyordu ona. Rahvin o taş perdeli pencerelerden birinde olmalıydı, ama hangisinde? Bu sefer yüz şimşek yaratacak kadar gücü yoktu. Tek bir patlama. Bunu yapabilirdi. Hemen yaparsa. Hangi pencere? Kendisi olmak için mücadele etti, içine <em>saidin</em> çekmek için mücadele etti, lekenin her kırıntısına, hâlâ Güç kavrayabildiğinin kanıtı olarak kucak açtı. Çarpık halkanın içinde, boşuna aranarak sendeledi, Rahvin’in ismini kükredi. Bir hayvan kükremesi gibi çıktı.</p>

    <p class="paragraf">Nynaeve Moghedien’i arkasından çekerek köşeyi dolandı. İleride, bir sonraki dönemeçte bir adam kayboldu, çizme sesleri arkasından yankılandı. Nynaeve o çizmeleri ne kadardır izlediğini bilmiyordu. Bazen susuyorlardı ve yön bulmak için yeniden başlamalarını beklemesi gerekiyordu. Bazen durdukları zaman bazı şeyler oluyordu; Nynaeve hiçbirini görmemişti, ama saray vurulmuş çan gibi çınlıyordu ve bir seferinde, hava çatırdarken saçları dimdik dikilmeye çalışmıştı ve bir diğeri... Fark etmezdi. İlk defa çizmeli adamı görebilmişti. O siyah ceketin içindekinin Rand olduğunu sanmıyordu. Boyu doğruydu, ama göğsü fazla iri ve genişti.</p>

    <p>Nynaeve fark etmeden koşmaya başladı. Sağlam ayakkabıları, uzun zaman önce sessizlik için kadife terliklere dönüşmüştü. O adamı duyabiliyorsa, adam da onu duyabilirdi. Moghedien’in çılgın solukları ayak seslerinden daha yüksekti.</p>

    <p>Nynaeve dönemece ulaştı, durdu ve ihtiyatla köşenin arkasına baktı. <em>Saidar</em>’ı kavramıştı... Moghedien aracılığıyla, ama onundu yine de... yönlendirmeye hazırdı. Gerek yoktu. Koridor boştu. Pencereleri arabesk taş işlemeler ile örtülmüş duvarın uzak ucunda bir kapı vardı, ama Nynaeve adamın oraya ulaştığını sanmıyordu. Daha yakında, sağa uzanan bir başka koridor vardı. O tarafa seğirtti, yine ihtiyatla baktı. Boş. Ama koridorların kesiştiği yerin biraz ötesinde bir merdiven dönerek yükseliyordu.</p>

    <p>Bir an duraksadı. Adam bir yere koşuyordu. Bu koridor geldikleri yöne dönüyordu. Geri dönmek için koşmuş olabilir miydi? O zaman yukarı.</p>

    <p>Moghedien’i arkasından çekerek ağır ağır merdiveni tırmandı. Terkedilmiş’in neredeyse isterik nefesleri ve kendi kulaklarında zonklayan kan dışında bir şey duymak için gerildi. Kendini Rahvin’le yüz yüze bulursa... Adamın orada, ileride bir yerde olduğunu biliyordu. Onu hazırlıksız yakalamalıydı.</p>

    <p>İlk katta durdu. Koridorlar aşağıdakiler gibi uzanıyordu. Aynı ölçüde boş ve sessizdiler. Adam tırmanmaya devam mı etmişti.</p>

    <p>Ayaklarının altındaki merdiven, saraya dev bir koçbaşı vurulmuş gibi hafifçe titredi, sonra bir kez daha. Beyaz bir ışık çubuğu taş perdeli pencerelerden birinin tepesinden geçer, çılgınca yukarı eğilir, tavanı kesmeye başladığında kesilirken bir kez daha.</p>

    <p>Nynaeve yutkundu, o ışığın anısıyla gözlerinin önünde asılı duran solgun, mor yelpazeden kurtulmak için boşuna gözlerini kırpıştırdı. Rahvin’i vurmaya çalışan Rand olmalıydı. Nynaeve ona fazla yaklaşırsa, Rand kazayla onu da vurabilirdi. Işınlarını o şekilde savuruyorsa –Nynaeve’e savurma gibi gelmişti– bilmeden herhangi bir yerde vurabilirdi onu.</p>

    <p>Titreşimler kesildi. Moghedien’in gözleri dehşetle parlıyordu. Nynaeve’in <em>a’dam</em> aracılığı ile hissettiklerine bakılırsa, kadının yerde kıvranıyor, çığlıklar atıyor, ağzı köpürüyor olmaması hayret vericiydi. Nynaeve de birazcık haykırmak istiyordu. Kendini ayağını bir sonraki basamağa koymaya zorladı. Yukarısı da başka herhangi bir yön kadar iyiydi. İkinci adım da aynı ölçüde zordu. Ama yavaşça. Aniden adamın üzerine varmaya gerek yoktu. Onu hazırlıksız yakalamalıydı. Moghedien kırbaçlanmış bir köpek gibi titreyerek takip etti.</p>

    <p>Nynaeve tırmanırken çekebildiğince, Moghedien’in idare edebildiğince <em>saidar</em> çekti, öyle ki, tatlılığı neredeyse acı veriyordu. Uyarı buydu. Daha fazlasını çekerse, sınırını aşacağı noktaya ulaşırdı, kendi kendini yalıtacağı, yönlendirme yeteneğini yakıp yok edeceği noktaya. Ya da belki bu koşullar altında, Moghedien’i yalıtacağı. Ya da ikisini birden. Her durumda, şu anda felaket olurdu. Ama o noktayı korudu, deriyi delmesine ramak kalan bir iğnenin hafif baskısı ile... <em>yaşam...</em> doldu. Kendi kendine yönlendiriyor olsaydı ancak bu kadarına kucak açabilirdi. O ve Moghedien’in güçleri hemen hemen denkti; Tanchico bunu kanıtlamıştı. Yeterli olur muydu? Moghedien erkeklerin daha güçlü olduğu konusunda ısrar ediyordu. En azından Rahvin’in... Moghedien onu tanıyordu... ve Rand da aynı ölçüde güçlü olmasa, bu ana kadar hayatta kalması olası görünmüyordu. Erkeklerin kaslarının olması, aynı zamanda Güç’te de kuvvetli olması adil gelmiyordu. Kule’deki Aes Sedailer hep eşit olduklarını söylerdi. Yalnızca...</p>

    <p>Saçmalıyordu. Derin bir nefes alarak Moghedien’i çekti ve merdiveni tırmanmaya başladı. Merdiven daha yukarı tırmanmıyordu.</p>

    <p>Bu koridor boştu. Nynaeve koridorların kesiştiği yere gitti ve dikkatle gözetledi. Adam oradaydı. Siyahlara bürünmüş uzun boylu, iri, siyah saçlarının şakakları kırlaşmış bir adam, pencerelerden birinin taş perdesindeki delikten aşağıdaki bir şeye bakıyordu. Yüzünde ter ve çaba izi vardı, ama adam gülümsüyor gibiydi. Yakışıklı bir yüz, Galad’ınki kadar yakışıklı, ama Nynaeve bu adama bakarken nefeslerinin sıklaştığını hissetmiyordu.</p>

    <p>Adam neye bakıyorsa –Rand olabilir miydi?– tüm dikkati oradaydı, ama Nynaeve adama kendisini fark etme şansı vermedi. Aşağıdaki Rand olabilirdi. Rahvin’in yönlendirip yönlendirmediğini anlayamıyordu. Adamın çevresindeki koridoru duvardan duvara, tabandan tavana ateşle doldurdu, sahip olduğu tüm <em>saidar</em>’ı ateşe boşalttı, öyle sıcak bir ateş ki, taşın kendisinden duman tütmeye başladı. İrkilerek sıcaktan kaçtı.</p>

    <p>Alevin ortasında Rahvin çığlık attı... tek bir alevdi... ve sendeleyerek Nynaeve’den, koridorun sütunlu bir yürüyüş yoluna dönüştüğü yere doğru uzaklaştı. Bir yürek atışı kadar, hatta daha kısa bir süre sonra alevin içinde, berrak hava ile çevrili olarak durdu. Nynaeve’in sahip olduğu her <em>saidar</em> kırıntısı o cehennem alevine gidiyordu, ama adam onu uzak tuttu. Ateşin içinden adamı görebiliyordu; ateş her şeyi kırmızıya boyuyordu, ama Nynaeve görebiliyordu. Kararmış ceketinden duman yükseliyordu. Yüzü kavrulmuş bir yıkıntıydı, bir gözü süt beyazıydı. Ama iki gözü büyük kötücüllükle Nynaeve’e döndü.</p>

    <p><em>A’dam</em>’ın tasmasından hiç duygu gelmiyordu, yalnızca kurşun gibi bir donukluk. Nynaeve’in midesi çırpındı. Moghedien pes etmişti. Ölüm oracıkta durduğu için pes etmişti.</p>

    <p class="paragraf">Rand’ın tepesindeki oymalı taş perdelerden ateş fışkırdı, alevden parmaklar her deliği doldurdu, revaka doğru dans etti. Bu sırada, içindeki mücadele aniden kesildi. Öyle aniden kendisine döndü ki, neredeyse şok geçirecekti. Çılgınca <em>saidin</em> çekiyor, birazına tutunmaya çalışıyordu. Şimdi <em>saidin</em> ateş ve buzdan bir sel gibi içini dolduruyor, dizlerinin boşalmasına, Boşluk’un, onu köpük gibi tıraşlayan acıyla titremesine sebep oluyordu.</p>

    <p>Rahvin revaka doğru geri geri sendeledi, yüzü binada bir şeye dönüktü. Rahvin ateşte kıvranıyordu, ama bir şekilde dokunulmamış gibi durmayı başarıyordu. Şimdi dokunulmamışsa da biraz önce öyle değildi. O olduğunu Rand’a anlatan yalnızca şeklin boyutları ve başka biri olmasının imkânsızlığı idi. Terkedilmiş, herhangi bir Şifacı’nın tedavi etmekte güçlük çekeceği bir kömür ve çatlamış kırmızı et yığınıydı. Acısı yıkıcı olmalıydı. Yalnız Rahvin, o yanık adam kalıntısının içindeki Boşluk’ta olmalıydı, bedenin acılarının uzak, <em>saidin</em>’in yakın olduğu Boşluk’a sarınmış olmalıydı.</p>

    <p><em>Saidin</em> Rand’ın içinde kabardı ve onu salıverdi. Şifa vermek için değil.</p>

    <p>“Rahvin!” diye haykırdı ve ellerinden şerateş fışkırdı, bir insandan daha kalın, eriyik ışık, çekebildiği tüm Güç’ü taşıyan ışık.</p>

    <p>Işık Terkedilmiş’e çarptı ve Rahvin yok oldu. Rhuidean’daki Karanlıktazıları kaybolmadan önce zerrelere dönüşmüştü, sahip oldukları nasıl bir yaşamsa, devam etmek için mücadele etmişti ya da Desen onlar için bile olsa kendini sürdürmeye çalışmıştı. Ama Rahvin yalnızca... yok olmuştu.</p>

    <p>Rand şerateşin sönmesine izin verdi, <em>saidin</em>’i biraz uzağa itti. Gözlerini kırpıştırıp mor imgeden kurtulmaya çalışarak mermer korkuluktaki geniş deliğe, üzerinde diş gibi sarkan tek sütunun kalıntılarına baktı, saray tavanındaki eş deliğe baktı. Titreşmiyorlardı, sanki yaptığı şey buranın onaramayacağı kadar güçlüydü. Her şeyden sonra, fazla kolay olmuştu sanki. Belki de orada, Rahvin’in gerçekten öldüğüne ikna olmasını sağlayacak bir şey bulabilirdi. Bir kapıya koştu.</p>

    <p class="paragraf">Nynaeve çılgınca sahip olduğu tüm gücü Rahvin’in çevresindeki alevi kapatmaya akıttı. Şimşek kullanması gerektiği düşüncesi geldi. Ölecekti. O korkunç gözler kendisine değil Moghedien’e dikilmişti, ama o da ölecekti.</p>

    <p>Sıvı bir ateş sütunu kesti, öyle sıcaktı ki, kendi yaptığı ateş yanında serin kalıyordu. Nynaeve şokla örgüyü bıraktı ve yüzünü korumak için elini yüzüne götürdü, ama daha o yarıya kadar kaldırmadan sıvı ateş kayboldu. Rahvin de kaybolmuştu. Nynaeve adamın kaçtığını sanmıyordu. Bir an olmuştu, öyle kısa ki, hayal ettiğini düşünebilirdi, beyaz ışık adama dokunmuştu ve Rahvin... sise dönüşmüştü. Bir an. Hayal görmüş de olabilirdi. Ama hayal gördüğünü sanmıyordu. Ürpererek nefes aldı.</p>

    <p>Moghedien ellerini yüzüne kapatmış, titreyerek ağlıyordu. Nynaeve’in <em>a’dam</em>’dan aldığı tek duygu, başka her şeyi bastıran bir rahatlamaydı.</p>

    <p>Aşağıdaki merdivenlerde telaşlı çizme sesleri duyuldu.</p>

    <p>Nynaeve hızla döndü, sarmal merdivene doğru bir adım attı. Derinlemesine <em>saidar</em> çektiğini, hazırlandığını fark edince şaşırdı.</p>

    <p>Rand görüş alanına girdiğinde şaşkınlık soldu. Hiç hatırladığı gibi değildi. Yüz hatları aynıydı, ama yüzü sertti. Gözleri mavi buz parçalarına dönüşmüştü. Ceketinde, pantolonunda kanlı yırtıklar, yüzünde kan vardı ve yüzündeki ifadeye yakışır görünüyordu.</p>

    <p>Buna bakarak, kim olduğunu öğrenir öğrenmez Moghedien’i oracıkta öldürse şaşırmazdı Nynaeve. Nynaeve daha ondan faydalanacaktı. Rand <em>a’dam</em>’ı tanırdı. Düşünmeden değiştirdi ve zinciri kaybetti, geriye yalnızca bileğindeki gümüş bilezik ve Moghedien’deki tasma kaldı. Ne yaptığını kavrayınca bir an paniğe kapıldı, sonra diğer kadını hâlâ hissedebildiğini anlayınca rahatlayarak içini çekti. Tam da Elayne’in söylediği gibi çalışıyordu. Belki de Rand görmemişti. Nynaeve, onunla Moghedien arasında duruyordu; zincir arkasından geliyordu.</p>

    <p>Rand, Moghedien’e bakmadı bile. “O alevlerin buradan geldiğini düşündüm. Düşündüm ki sen ya da... Burası neresi? Egwene ile burada mı buluşuyorsunuz?”</p>

    <p>Nynaeve başını kaldırıp ona bakarken yutkunmamaya çalıştı. Yüzü öylesine soğuktu ki... “Rand, Bilgeler yaptığın şeyin tehlikeli, hatta kötücül olduğunu söylüyor. Buraya etinle geldiğinde kendinden, seni insan yapan şeyden birazını kaybettiğini söylüyorlar.”</p>

    <p>“Bilgeler her şeyi biliyor mu?” Nynaeve’in yanından geçip durdu ve revaklı avluya baktı. “Aes Sedailerin her şeyi bildiğini sanırdım. Fark etmez. Yenidendoğan Ejder’in insan olmaya ne kadar hakkı olduğunu bilmiyorum.”</p>

    <p>“Rand, ben...” Ne söyleyeceğini bilmiyordu. “En azından izin ver sana Şifa vereyim.”</p>

    <p>Rand onun uzanması, başını ellerinin arasına alması için kıpırtısız durdu. Nynaeve irkilmekten kendini alıkoydu. Rand’ın etine aldığı yaralar ciddi değildi, yalnızca sayıları çoktu... onu ısıran ne olabilirdi; çoğunun ısırık olduğundan emindi Nynaeve... ama eski yara, yan tarafındaki o yarı iyileşmiş, asla iyileşmeyen yara bir karanlık delik gibiydi, <em>saidin</em>’in lekesinin olması gerektiğini düşündüğü gibi bir şeyle dolu bir kuyu. Küçük miktarlarda, Şifa’yı oluşturan karmaşık Hava, Su, Ruh, hatta Ateş ve Toprak akışları ördü. Rand kükremedi, çırpınmadı. Yalnızca gözlerini kırptı. O kadar. Sonra Nynaeve’in bileklerini tuttu ve ellerini indirdi. Nynaeve gönülsüz değildi. Rand’ın yeni aldığı yaralar gitmişti, her ısırık, yara ve bere, ama eski yara değil. O yaradaki her şey eskisi gibiydi. Ölümden başka her şeye Şifa verilebiliyor olmalıydı, o yaraya bile. Her şeye!</p>

    <p>“O öldü mü?” diye sordu Rand sessizce. “Öldüğünü gördün mü?”</p>

    <p>“Öldü, Rand. Gördüm.”</p>

    <p>Rand başını salladı. “Ama daha başkaları var, değil mi? Diğer... Seçilmişler.”</p>

    <p>Nynaeve, Moghedien’in korku sancısını hissetti, ama arkasına bakmadı. “Rand, gitmelisin. Rahvin öldü ve bu halinle, burası senin için tehlikeli. Gitmelisin ve bedeninle gelmemelisin.”</p>

    <p>“Giderim.”</p>

    <p>Nynaeve’in görebildiği ya da hissedebildiği kadarıyla –elbette hissetmezdi– Rand hiçbir şey yapmadı, ama bir an arkasındaki koridorun... bir şekilde döndüğünü düşündü. Ama farklı görünmüyordu. Yalnız... Gözlerini kırptı. Rand’ın arkasında yarısı yıkılmış sütun, taş korkulukta delik yoktu.</p>

    <p>Rand hiçbir şey olmamış gibi devam etti. “Elayne’e söyle... Benden nefret etmemesini iste. Ondan iste...” Yüzü acıyla çarpıldı. Nynaeve bir an tanıdığı oğlanı gördü, değerli bir şey elinden koparılmış gibi görünüyordu. Onu teselli etmek için uzandı ve Rand, yüzü bir kez daha taş gibi olarak geriledi. Aynı zamanda kasvet vardı o yüzde. “Lan haklıydı. Elayne’e beni unutmasını söyle, Nynaeve. Ona, sevecek başka birini bulduğumu, ona yer kalmadığını söyle. Lan de sana aynı şeyi söylememi istedi. Lan başka birini buldu. Onu unutmanı söyledi. Bizi sevmektense bir daha asla doğmamak yeğdir.” Yine geriledi, üç uzun adım, koridor –ya da koridorun bir parçası– önünde baş döndürücü bir şekilde döner gibi oldu ve Rand kayboldu.</p>

    <p>Nynaeve, seğirerek geri gelen yıkık sütuna değil, onun biraz önce durduğu yere baktı. Lan ondan <em>bunu</em> söylemesini mi istemişti?</p>

    <p>“Çok... olağanüstü bir adam,” dedi Moghedien. “Çok çok tehlikeli bir adam.”</p>

    <p>Nynaeve ona baktı. Bilezikten yeni bir şey geliyordu. Korku hâlâ oradaydı, ama bir şey tarafından bastırılmıştı... beklenti olarak adlandırılabilecek bir şey.</p>

    <p>“Yardımcı oldum, değil mi?” dedi Moghedien. “Rahvin öldü, Rand al’Thor kurtuldu. Ben olmadan hiçbiri mümkün olmazdı.”</p>

    <p>Nynaeve artık anlıyordu. Beklentiden çok umut. Eninde sonunda Nynaeve uyanacaktı. <em>A’dam</em> kaybolacaktı. Nynaeve’in gitmeden önce onu öldürmeye hazırlanıyor olması olasılığına karşılık, Moghedien yardım ettiğini hatırlatmaya çalışıyordu... sanki o yardım zorla koparılmamış gibi. “Artık benim gitmemin de zamanı geldi,” dedi Nynaeve. Moghedien’in yüzü değişmedi, ama korku güçlendi, umut da öyle. Nynaeve’in elinde geniş, gümüş bir kupa belirdi, içinde çaya benzer bir şey vardı. “İç bunu.”</p>

    <p>Moghedien geriledi. “Ne?..”</p>

    <p>“Zehir değil. Amacım bu olsa, seni bu olmadan da kolaylıkla öldürebilirdim. Hem, sana burada olan gerçek dünyada da olur.” Bu sefer umut korkudan daha güçlüydü. “Seni uyutacak. Derin bir uyku; <em>Tel’aran’rhiod</em>’a dokunmaya izin vermeyecek kadar derin. Çatalkök deniyor.”</p>

    <p>Moghedien kupayı yavaşça aldı. “Seni takip edememem için mi? İtiraz etmeyeceğim.” Başını arkaya attı ve kupayı boşalttı.</p>

    <p>Nynaeve onu izliyordu. Bu kadarı kadını hemen uyutmalıydı. Ama zalim bir dürtü ile konuştu. Moghedien huzur içinde dinlenmemeliydi. “Birgitte’in ölmediğini biliyordun.” Moghedien’in gözleri hafifçe kısıldı. “Faolain’in kim olduğunu biliyordun.” Diğer kadının gözleri irileşmeye başladı, ama çoktan uyuşmaya başlamıştı. Nynaeve çatalkökün etkilerinin yayıldığını görebiliyordu. Moghedien’e yoğunlaştı; onu <em>Tel’aran’rhiod</em>’da tuttu. Terkedilmişlerden biri kolay kolay uyuyamayacaktı. “Ve Siuan’ın kim olduğunu, eskiden Amyrlin Makamı olduğunu biliyordun. <em>Tel’aran’rhiod</em>’dayken bundan hiç bahsetmedim. Asla. Seni kısa süre sonra göreceğim. Salidar’da.”</p>

    <p>Moghedien’in gözleri arkaya yuvarlandı. Nynaeve çatalkök yüzünden mi, yoksa kadının bayılması yüzünden mi, bilmiyordu, ama fark etmezdi. Kadını bıraktı ve Moghedien soldu. Gümüş tasma seramiklerin üzerine düşerek çınladı. En azından Elayne bunu duyunca mutlu olacaktı.</p>

    <p>Nynaeve Düş’ten çıktı.</p>

    <p class="paragraf">Rand sarayın koridorlarında koşuyordu. Hatırladığından daha az zarar var gibiydi, ama aslında buna bakmıyordu. Sarayın önündeki büyük avludan geçti. Hava darbeleri yüksek kapıları menteşelerinden koparmış, kapılar kalan menteşelerden asılı duruyordu. Ötede dev, oval bir meydan vardı ve aradığı şey. Trolloclar ve Myrddraaller. Rahvin ölmüştü ve diğer Terkedilmişler başka yerdeydi, ama Caemlyn’de öldürecek Trolloclar ve Myrddraaller vardı.</p>

    <p>Savaşıyorlardı; yüzlercesi, belki binlercesi dolanıyor, atlı bir Myrddraal boyundaki kara zırhlı kalabalık, göremediği bir şeyi çevreliyordu. Ortalarındaki kızıl hançeri zar zor seçti. Kapılar hızla açılırken bazıları saraya doğru döndü.</p>

    <p>Fakat Rand kalakaldı. Ateşten toplar siyah zırhlı yığının içinden geçerek Trollocları yaktı. Olamazdı.</p>

    <p>Umut etmeye, düşünmeye cesaret bulamadan yönlendirdi. Şerateş çubukları, örebildiğince hızlı, ellerinden sıçradı, serçe parmağından daha dardılar, hedefe ulaşır ulaşmaz kesiyordu. Sonunda Rahvin’e karşı kullandığından çok daha az güçlüydüler, ama bunca Trolloc’un arasında kısılı kalmış olanlara gelmesi riskini alamazdı. Fark etmez görünüyordu. İlk vurduğu Myrddraal renk değiştirdi, beyazlara bürünmüş siyah bir şekil oldu, sonra süzülen zerrelere dönüştü. Atı çılgınca kaçtı. Trolloclar, Myrddraaller, ona dönen her biri aynı sonla karşılaştı ve sonra, diğer tarafa bakanların arka sıralarını yok etmeye başladı, öyle ki hava daimi bir kıvılcımlı toz bulutu ile dolmuş görünüyordu, yok olan tozun yerini hemen yenisi alıyordu.</p>

    <p>Buna direnemezlerdi. Hayvansı öfke haykırışları korku ulumalarına dönüştü ve Rand’ın olduğu taraf hariç her yöne kaçıştılar. Rand bir Myrddraal’in onları çevirmeye çalıştığını ve ayaklarının altında atı ile ezildiğini gördü, ama kalanı atlarını mahmuzlayıp uzaklaştılar.</p>

    <p>Rand şerateşi bıraktı. Mızrakları ve ağır çelikli bıçakları ile kısılı kaldıkları yerden fırlayan peçeli Aiellere bakmakla meşguldü. Sancağı taşıyan içlerinden biriydi; Aieller sancak taşımazdı, ama <em>shoufa</em>’sının altından kırmızı bant görünen bu Aiel taşıyordu. Meydandan uzaklaşan sokakların bazılarında savaş sürüyordu. Trolloclara karşı Aieller. Trolloclara karşı kasabalılar. Hatta Trolloclara karşı Kraliçenin Askerleri üniforması giymiş, zırhlı adamlar. Anlaşılan bir kraliçeyi öldürmeye gönüllü bazılarının midesi Trollocları almamıştı. Ama Rand fark etmedi. O Aielleri tarıyordu.</p>

    <p>Orada. Beyaz bluzlu bir kadın, kısa bıçağı ile kaçan bir Trolloc’u doğrarken, diğer eliyle geniş eteklerini kaldırıyordu; bir an sonra ayı burunlu şekil alevlere boğuldu.</p>

    <p>“Aviendha!” Rand bağırana kadar koştuğunu fark etmedi. “Aviendha!”</p>

    <p>Mat de oradaydı, ceketi yırtılmış, kılıç uçlu mızrağında kan ile, kara sapa dayanmış, Trollocların kaçmasını izliyordu. Artık savaş işini başkalarına bırakmaya razıydı. Ve Asmodean, kılıcını beceriksizce tutmuş, herhangi bir Trolloc’un geri dönmeye karar vermesi olasılığına karşı aynı anda her yöne bakmaya çalışıyordu. Rand adamın içindeki zayıf <em>saidin</em>’i sezebiliyordu; Asmodean’ın savaşını o kılıçla verdiğini sanmıyordu.</p>

    <p>Şerateş. Şerateş Desen’deki bir ipliği yakmıştı. Şerateş ne kadar güçlüyse, yanan iplik o kadar geriye giderdi. Ve o kişi her ne yapmışsa <em>artık olmuş olmazdı.</em> Rahvin’e fırlattığı ışık Desen’in yarısını çözse de umurunda değildi. Sonucu buysa değil.</p>

    <p>Yanaklarındaki gözyaşlarının farkına vardı ve <em>saidin</em>’i salıverdi, Boşluk’un kaybolmasına izin verdi. Bunu hissetmek istiyordu. “Aviendha!” Kızı kucaklayıp döndürdü. Kız ona delirmiş gibi bakıyordu. Rand onu yere bırakmak istemiyordu, ama bıraktı. Ve gidip Mat’e sarıldı. Ya da sarılmaya çalıştı.</p>

    <p>Mat onu uzak tuttu. “Sana neler oluyor? Öldüğümüzü düşündün sanırsın. Ama az daha ölecektik. General olmak bundan daha güvenli olmalı!”</p>

    <p>“Hayattasınız,” diye kahkaha attı Rand. Aviendha’nın saçlarını arkaya süpürdü; kız başörtüsünü kaybetmişti ve saçları boynuna saçılmıştı. “Hayatta olduğunuz için mutluyum. O kadar.”</p>

    <p>Yine meydana göz gezdirdi ve neşesi soldu. Coşkusu sönecek gibi değildi, ama Aiellerin direndikleri yerde yığılmış cesetler onu azalttı. Çoğu, erkek olamayacak kadar küçüktü. Lamelle vardı, peçesi düşmüş, gırtlağının yarısı kesilmiş; bir daha Rand’a çorba yapamayacaktı. İki eli ile, göğsündeki bilek kalınlığında bir Trolloc mızrağını kavramış Pevin. Rand ilk kez yüzünde ifade görüyordu. Şaşkınlık. Şerateş arkadaşlarının ölümünü geri almıştı, ama diğerlerinin ölmesini engelleyememişti. Çok fazla. Çok fazla Kız.</p>

    <p><em>Alabileceğini al. Elinde kalana sevin ve kayıplarının yasını uzatma.</em> Kendi düşüncesi değildi, ama uydu. <em>Saidin</em>’deki leke zorlamadan önce delirmekten kaçınmak için iyi bir yol gibi görünüyordu.</p>

    <p>“Nereye gittin?” diye sordu Aviendha. Öfkeyle değil. Tam tersine, rahatlamış görünüyordu. “Bir an buradaydın, bir sonrakinde yoktun.”</p>

    <p>“Rahvin’i öldürmem gerekiyordu,” dedi sessizce. Kız ağzını açtı, ama Rand parmağını dudaklarına koyup susturdu onu, sonra nazikçe ittirip uzaklaştırdı. Alabileceğini al. “Bu kadarla bırak. O öldü.”</p>

    <p>Bael aksayarak geldi, <em>shoufa</em>’sı hâlâ başındaydı, ama peçesi göğsüne sarkıyordu. Kalçasında ve kalan tek mızrağının ucunda kan vardı. “Gecekoşucuları ve Gölge’nin çarpıttıkları kaçıyor, <em>Car’a’carn.</em> Islaktopraklıların bazıları onlara karşı dansımıza katıldılar. Hatta, başta bize karşı dans etmelerine rağmen zırhlı adamlardan bazıları.” Sulin arkasındaydı ve peçesini açmıştı; yanağında pis, kırmızı bir yarık vardı.</p>

    <p>“Ne kadar sürerse sürsün avlayın onları,” dedi Rand. Yürümeye başladı, nereye gittiğinden emin değildi. Tek bildiği, Aviendha’dan uzaklaşması gerektiği idi. “Onların kırlarda dolaşmasını istemiyorum. Gözünüzü Askerlerden ayırmayın. Daha sonra hangileri Rahvin’in emrindeydi, hangileri...” Konuşarak, arkasına bakmadan yürümeye devam etti. Alabileceğini al.</p>
  </div>
</body>
</html>
