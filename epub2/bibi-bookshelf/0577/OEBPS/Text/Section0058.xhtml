<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="49. Boannda’ya">49<br />
    Boannda’ya</h1>

    <p>Birbirlerine sokulmuş erkek, kadın ve çocuk kalabalığını gemiye bindirmek sorun olmadı. Nynaeve, Kaptan Neres’e, <em>herkese</em> yer bulmak zorunda olduğunu ve nasıl bir para tahsil etmeyi düşünüyor olursa olsun, Boannda’ya gitmek için <em>kendisinin</em> ne ödeyeceğini bildiğini açıkça anlattıktan sonra ortada bir sorun kalmamıştı. Elbette, Uno’ya sessizce, Shienarlıların kılıçları ile bir şeyler yapmalarını söylemeyi akıl etmiş olmasının da biraz yardımı dokunmuş olabilirdi. Sert yüzlü, kaba giyimli, kafaları tepelerindeki saç tutamı dışında tıraşlı, kan lekeli on beş adamın kılıçlarını bileyip yağlamaya başlamaları, biri bir diğerinin az daha nasıl kuzu gibi şişleneceğini anlatmaya başladığında kahkahalara boğulmaları... eh, oldukça olumlu bir etkileri olmuştu. Nynaeve parayı kaptanın eline saydı ve bu ona acı verdiyse de, saymaya devam etmek için Tanchico rıhtımlarında gördüklerini hatırlaması yetti. Neres bir konuda haklıydı; bu insanların fazla parası var gibi görünmüyordu; sahip oldukları her bakır paraya ihtiyaçları olacaktı. Elayne’in o hastalıklı tatlı ses tonu ile, dişini mi çektirdiğini sorması hiç gerekmiyordu.</p>

    <p>Daha son yolcular sahip oldukları birkaç parça eşyayı kollarında taşıyarak –sırtlarındaki giysiler dışında bir şeyleri olanlardı bunlar– gemiye binerken, Neres’in bağırdığı emirlerle mürettebat koşturmaya, halatları çözmeye başladı. Aslında, o şişman gemiyi bile ağzına kadar doldurmuşlardı, öyle ki, Nynaeve Neres’in bu konuda da mı haklı olduğunu merak etmeye başlamıştı. Ama ayakları güverteye basınca yüzlerinde öyle bir umut doğmuştu ki, bunu düşündüğüne bile utandı. Ve yolculuk ücretlerini onun ödediğini öğrendiklerinde çevresine toplandılar, ellerini, eteğinin uçlarını öpmeye çalıştılar, teşekkürlerini ve kutsamalarını seslendiler, bazı erkeklerin ve kadınların kirli yanaklarından aşağı gözyaşları süzülüyordu. Nynaeve ayağının altındaki tahtaların dibine geçmeyi diledi.</p>

    <p>Kürekler çıkarılır, yelkenler açılırken güvertelerde koşturmaca başladı ve daha Nynaeve o zavallı insanların gösterisine tamamen son veremeden Samara arkalarında küçülmeye başladı. Elayne ya da Birgitte tek kelime edecek olursa, ikisine de döve döve güvertede ikişer tur attıracaktı.</p>

    <p><em>Nehiryılanı</em>’nda beş gün geçirdiler, ağır ağır dolanan Eldar üzerinde, kavurucu günler ve daha serin olmayan gecelerden oluşan beş gün. Bu sürede bazı şeyler iyiye gitti, ama yolculuk pek iyi başlamadı.</p>

    <p>Yolculuktaki ilk gerçek sorun Neres’in kıç taraftaki kamarası idi, güverte dışında gemide kalınabilecek tek yer. Neres kamarasından taşınmaya gönülsüz olduğundan değil. Telaşı... pantolonları ve gömlekleri omuzlarına atılmış ve kollarındaki büyük bir yığından sarkarak, tıraş kupası bir elinde, usturası diğer elinde... Nynaeve’in Thom, Juilin ve Uno’ya sert sert bakmasına sebep oldu. Dilediği zaman onları kullanması bir şeydi, sırtını döndüğünde onların kendisine <em>göz kulak olması</em> bambaşka bir şey. Yüzleri daha açık, gözleri daha masum olamazdı. Elayne Lini’nin deyişlerinden bir başkasını gündeme getirdi. “Açık bir çuval hiçbir şey saklamaz, açık bir kapı pek az şey saklar, ama açık bir adam kesinlikle bir şey saklıyordur.”</p>

    <p>Ama erkekler ne tür bir sorun olurlarsa olsunlar, artık sorun kamaranın kendisi idi. Minik pencereleri ardına dek açılmışken bile nem ve küf kokuyordu ve içeri pek az ışık giren, karanlık, hücre gibi bir yerdi. Doğru sözcük “hücre” idi. Kamara küçüktü, sirkte bıraktıkları arabadan da küçük ve yere sabitlenmiş ağır bir masa ile yüksek sırtlı bir sandalye ve güverteye çıkan merdiven mekânın çoğunu kaplıyordu. Lavabo da duvardaki bir oyuğa yerleştirilmişti, pis bir sürahi, tas ve dar, tozlu bir ayna odayı daha da sıkıştırıyordu ve birkaç boş raf ve giysi asmak için birkaç çengel mobilyaları tamamlıyordu. Kemerli tavan kirişleri onlar için bile alçaktı. Tek bir yatak vardı, şimdiye dek kullandıklarından daha geniş, ama yine de iki kişiye yetmeyecek kadar dar. O uzun boyuyla Neres, kutuda yaşıyordu sanki. Adam yük için kullanılabilecek tek bir santimetreyi boş yere işgal etmemişti.</p>

    <p>“Samara’ya gece gelmiş,” diye mırıldandı Elayne, bohçalarını indirir, ellerini kalçalarına dayar, beğenmez bakışlarla çevresini süzerken, “ve gece ayrılmak istemiş. Adamlarından birine... <em>karılar...</em> ne isterse istesin gece boyunca ilerlemek istediğini söylediğini duydum. Anlaşılan gün ışığında yolculuk etmekten pek memnun değil.”</p>

    <p>Diğer kadının dirseklerini ve soğuk ayaklarını düşünen Nynaeve, yukarıda, mültecilerle birlikte uyumanın daha iyi olup olmayacağını düşündü. “Sen ne anlatmaya çalışıyorsun?”</p>

    <p>“Adam bir kaçakçı, Nynaeve.”</p>

    <p>“<em>Bu</em> gemide mi?” Nynaeve bohçalarını bırakarak deri çantayı masanın üzerine koydu ve yatağın kenarına oturdu. Hayır, güvertede uyumayacaktı. Kamara kokuyor olabilirdi, ama havalandırılabilirdi ve yatak darsa da, kalın bir tüy şiltesi vardı. Gemi <em>gerçekten</em> rahatsız edici şekilde sallanıyordu; becerebildiğince rahat etmesi daha iyi olacaktı. Elayne onu buradan <em>kovalayamayacaktı.</em> “Bu geminin <em>fıçıdan</em> farkı yok. Boannda’ya <em>iki</em> haftada varabilirsek kendimizi şanslı saymalıyız. Işık bilir Salidar’a gitmemiz ne kadar sürecek.” Salidar’ın ne kadar uzakta olduğunu ikisi de bilmiyordu ve konuyu Kaptan Neres’e açma zamanı henüz gelmemişti.</p>

    <p>“Her şey uyuyor. İsmi bile. <em>Nehiryılanı.</em> Hangi dürüst tüccar gemisine böyle bir isim verir?”</p>

    <p>“Eh, öyleyse ne olmuş? İlk defa kaçakçılardan faydalanmıyoruz.”</p>

    <p>Elayne çileden çıkarak ellerini havaya fırlattı; yasalar ne kadar aptalca olursa olsun, hep yasalara uymanın önemli olduğunu düşünüyordu: Galad ile, itiraf etmekten hoşlanmayacağı kadar çok ortak noktası vardı. Demek Neres onlara karı demişti, ha?</p>

    <p>İkinci güçlük diğerlerine yer bulmak oldu. <em>Nehiryılanı</em> genişti, ama çok büyük bir gemi değildi ve güvertede, herkes dahil yüzden fazla insan vardı. Kürekleri kullanan, halatlarla ve yelkenlerle ilgilenen gemiciler için belli bir alan gerekiyordu ve yolcular için pek fazla yer bırakmıyordu. Mültecilerin Shienarlılardan olabildiğince uzak durması da pek yardımcı olmuyordu; bu kadar silahlı adam görmek hepsine yetmiş gibiydi. Herkesin oturması için ancak yer vardı ve uzanmak için hiç yoktu.</p>

    <p>Nynaeve hemen Neres’i buldu. “Bu insanların daha fazla yere ihtiyacı var. Özellikle de kadınlarla çocukların. Daha fazla kamara olmadığına göre, ambarında idare etmek zorunda kalacaklar.”</p>

    <p>Neres’in yüzü karardı. Dümdüz ileriye, Nynaeve’in yaklaşık bir adım soluna bakarak hırladı, “Ambarım kıymetli yüklerle dolu. Çok kıymetli yüklerle.”</p>

    <p>“Acaba gümrükçüler burada, Eldar boyunca çalışıyor mu?” dedi Elayne aylak aylak, iki yandaki ağaç dizili kıyıları gözleyerek. Irmak burada yalnızca birkaç yüz adım genişliğindeydi, kurumuş kara çamur ve çıplak sarı kille sınırlanmıştı. “Bir yanda Ghealdan, diğer yanda Amadicia. Güneyden gelen mallarla dolu bir ambarla güneye gidiyor olman tuhaf gelebilir. Elbette, muhtemelen vergilerini nerede ödediğine dair tüm belgelerin tamamdır. Ve Samara’daki sorunlar yüzünden yükünü indirmediğini söyleyebilirsin. Vergi memurlarının oldukça anlayışlı olduklarını duydum.”</p>

    <p>Neres’in ağzının kenarları aşağı kıvrıldı ve ikisine de bakmaktan kaçındı.</p>

    <p>İşte bu yüzden, Thom boş ellerini açar, şöyle bir savurur ve iki hançeri parmaklarının arasında dolaştırdıktan sonra birini kaybederken çok iyi görebildi.</p>

    <p>“Yalnızca egzersiz yapıyorum,” dedi Thom, diğer hançer ile uzun bıyıklarından birini kaşıyarak. “Bazı... becerilerimi... korumaktan hoşlanırım.” Beyaz saçlarının arasındaki yarık, yüzündeki taze kan, ceketindeki kan lekeli yırtık ve başka yerlerindeki daha küçük kesikler yüzünden, Uno dışında herkesten daha korkunç görünüyordu. Shienarlının dişlerini göstererek gülümsemesinde hiç neşe yoktu ve uzun yara izi ve yüzündeki taze, kırmızı yaranın korkunç şekilde kıvrılmasına sebep oluyordu. Göz yamasındaki dik dik bakan kızıl göz bile bu manzaranın yanında ılımlı görünüyordu.</p>

    <p>Neres gözlerini kapattı ve uzun, çok uzun bir nefes aldı.</p>

    <p>Ambar kapakları açıldı, sandıklar, kasalar bir şapırtı ile yanlardan bırakılmaya başlandı. Bazıları ağırdı, bazıları hafifti ve baharat kokuyordu. Neres, ırmağın yuttuğu her sandık için irkiliyordu. Nynaeve; ipek, halı ve ince yün toplarının aşağıda bırakılmasını söylediği zaman neşelendi... adam için böyle bir şey söylenebilirse. Ta ki, kadının onları uzananların altına sermeyi düşündüğünü öğrenene kadar. Yüzü önceden de ekşiydi, ama artık yan odadaki sütü bile kestirecek durumdaydı. Bütün bunlar olurken hiçbir şey söylemedi. Kadınlar çocukları oracıkta, güvertede yıkamak için kova kova su çekmeye başladıklarında, ellerini arkasında sıkarak kıç tarafa yürüdü ve gözlerini arkada, suyun üzerinde kalan birkaç sandığa dikti.</p>

    <p>Bir açıdan, Neres’in kadınlara gösterdiği tuhaf tavır Elayne ve Birgitte’in ekşi dilini yumuşatmaya başladı. Nynaeve böyle görüyordu; kendisi her zamanki tavrını sürdürüyordu, elbette. Neres kadınlardan hoşlanmıyordu. Mürettebattan biri kadınlardan biri ile konuşmak zorunda kaldığında, kaptanlarına bakışlar fırlatarak, çabucak yapıyorlardı bunu ve sonra hemen görevlerinin başına dönüyorlardı. Bir anlığına yapacak hiçbir şeyi yokmuş gibi görünen bir adam, etekli biri ile iki kelime konuşacak olsa, Neres’ten bir kükreme ile hemen işe koşuluyordu. Adamların telaşlı yorumları ve mırıldandıkları uyarılar, Neres’in fikirlerini açıkça ifade ediyordu.</p>

    <p>Kadınlar erkek parası yerdi, sokak kedileri gibi kavga ederlerdi ve sorun yaratırlardı. Bir erkeğin yaşadığı her sorun, öyle ya da böyle, bir kadına bağlanabilirdi, Neres daha ilk gün batımından önce hepsinin güvertede saç saça, baş başa yuvarlanmasını bekler gibiydi. Kadınlar bütün mürettebatı ile flört edecek, kavgaya sebep olmadıkları yerde anlaşmazlığa yol açacaklardı. Bütün kadınları, sonsuza dek gemisinden uzak tutabilse mutlu olurdu. Bütün kadınları, sonsuza dek hayatından çıkarabilse, mutluluktan sarhoş olurdu.</p>

    <p>Nynaeve hiç böyle biriyle karşılaşmamıştı. Ah, erkeklerin kadınlar ve para hakkında homurdandıklarını duymuştu, sanki erkekler parayı su gibi saçmıyormuş gibi... erkekler hiç paradan anlamazdı. Bu konuda Elayne’den de beterdiler... hatta muhtelif sorunları için kadınları suçladıklarını da duymuştu, hem de genelde sorunun asıl sebebi kendileri olduğu halde. Ama kadınlardan gerçekten <em>hoşlanmayan</em> bir erkekle <em>hiç</em> karşılaşmamıştı. Neres’in Ebou Dar’da bir karısı ve bir sürü çocuğunun olduğunu duyunca şaşırmıştı, ama evinde ancak yeni bir yük yükleyene kadar kalıyordu. Bir kadınla <em>konuşmak</em> bile istemiyordu. Kısaca, hayret vericiydi. Nynaeve bazen kendini, inanılmaz bir hayvana bakar gibi, yan yan adama bakarken buluyordu. <em>S’redit</em>’lerden ve Luca’nın sirkindeki başka her şeyden daha tuhaftı.</p>

    <p>Doğal olarak, Elayne ile Birgitte’in huysuzluklarını adamın işitebileceği bir yerde açığa vurmaları imkânsızdı. Thom ile diğerlerinin göz yuvarlaması ve anlamlı bakışları yeterince kötüydü; onlar en azından saklamaya çalışıyorlardı. Neres’in, saçma beklentilerinin karşılandığını görünce duyacağı açık tatmin... kuşkusuz öyle görecekti... işte bu tahammül edilmez olurdu. Onlara, huysuzluklarını yutup gülümsemekten başka seçenek bırakmıyordu.</p>

    <p>Kendi adına, Neres’in gözünden uzak birkaç dakika için Thom, Juilin ve Uno’yu yakalamak Nynaeve’in hoşuna giderdi. Adamlar yine hadlerini aşıyorlardı, kendilerine denileni yapmaları gerektiğini unutuyorlardı. Sonuçlar fark etmezdi; beklemeliydiler. Ve bir sebepten, karanlık karanlık gülümseyerek kafa kırma ve gırtlak kesme hakkında yorumlar yaparak Neres’e işkence etmeyi alışkanlık haline getirmişlerdi. Ama Neres’ten kaçınabileceğini bildiği tek yer kamara idi. Hiçbiri özellikle iri yarı adamlar değildi, gerçi Thom uzun boyluydu, Uno oldukça genişti, ama orada fazla kalabalık ederler, minicik odayı doldurup Nynaeve’in tepesine dikilirlerdi. Atmak istediği fırçalar için pek de elverişli bir ortam değil; bir erkeğe tepene dikilme fırsatını verirsen, savaşın yarısını kazanmış sayılırdı. Bu yüzden yüzüne hoş bir maske oturttu, Thom ile Juilin’in şaşkın, Uno ile Ragan’ın inanmazlık dolu bakışlarını görmezden geldi ve diğer kadınların takınmak zorunda kaldığı hoş tavırların zevkini çıkardı.</p>

    <p>Yelkenlerin neden böyle şişkin olduğunu, kıvrılan ırmak kıyılarının akşam güneşi altında neden dörtnala koşan bir at hızında altlarından kayıp geçtiğini öğrendiğinde, gülümsemeye devam etmeyi başardı. Neres kürekleri içeri aldırmış, küpeşte boyunca dizdirmişti; neredeyse mutlu görünüyordu. Neredeyse. Amadicia kıyısı boyunca alçak, kil bir yükselti uzanıyordu; Ghealdan tarafında, ırmak ile ağaçlar arasında geniş bir sazlık şeridi uzanıyordu ve suyun çekildiği yerlerde sazlar kahverengileşmişti. Samara, ırmak yukarı birkaç saat mesafede kalmıştı.</p>

    <p>“Yönlendirdin,” dedi Elayne’e dişlerinin arasından. Elinin tersi ile alnındaki teri silerken, yumruğunu ağır ağır yükselen güverteye indirme dürtüsüne direndi. Diğer yolcular o ikisi ve Birgitte ile aralarında birkaç adım mesafe bırakıyordu, ama Nynaeve yine de sesini yükseltmedi ve becerebildiğince hoş tuttu. Midesi geminin hareketlerini bir yürek atımı gecikme ile takip ediyor gibiydi; bu ruh haline hiç iyi gelmiyordu. “Bu rüzgâr senin işin.” Çantasında yeterince kırmızı rezene olmasını diledi.</p>

    <p>Elayne’in ıslak ıslak parlayan yüzüne ve iri iri açılmış gözlerine bakılırsa, ağzından süt ve bal fışkırmalıydı. “Korkmuş bir tavşana dönüşüyorsun. Kendini topla. Samara <em>kilometrelerce</em> arkada kaldı. Bu kadar uzaktan kimse işine yarayabilecek bir şey sezemez. Bilmek için bizimle gemide olması gerekir. Çok hızlı yaptım.”</p>

    <p>Nynaeve gülümsemeye biraz daha devam ederse yüzünün çatlayacağını düşündü, ama göz ucu ile Neres’in yolcuları incelediğini ve başını iki yana salladığını görebiliyordu. O an hissettiği öfke ile, diğer kadının örgüsünün kalıntılarını neredeyse görebiliyordu. Hava durumu üzerinde çalışmak bir taşı tepeden aşağı yuvarlamak gibiydi; başlattığınız gibi devam etme eğilimi gösterirdi. Eninde sonunda yapacağı gibi yoldan çıktığı zaman, yeniden yola sokmak gerekirdi. Moghedien bu büyüklükte bir örgüyü Samara’dan hissetmiş olabilirdi... belki... ama nerede yapıldığını bilecek kadar değil kesinlikle. Nynaeve ham güç konusunda Moghedien’e denkti ve o bir şey yapacak kadar güçlü değilse, Terkedilmiş’in de olmadığını varsaymak güvenli görünüyordu. Nynaeve de olabildiğince hızlı ilerlemek istiyordu; o sırada, diğer iki kadınla fazladan bir gün geçirmek, kamarayı Neres ile paylaşmak kadar cazip geliyordu ancak. Aynı zamanda, su üzerinde fazladan bir gün geçirmek de bayılacağı bir şey değildi. Irmak bu kadar düz görünürken bir gemi nasıl böyle hareket edebilirdi?</p>

    <p>Gülümsemek dudaklarını ağrıtmaya başlamıştı. “Sormalıydın, Elayne. Hep sormadan, düşünmeden aklına geleni yapıyorsun. Koşarken körlemesine bir çukura düşersen, yaşlı dadının gelip seni kaldırmayacağını ve yüzünü yıkamayacağını öğrenmenin zamanı geldi.” Son sözcükle beraber Elayne’in gözleri fincan iriliğinde açılmıştı ve gösterdiği dişleri ısırmaya hazırlanıyor gibiydi.</p>

    <p>Birgitte birer elini ikisinin koluna koydu, eğildi ve coşku onu gırtlağından yakalamış gibi neşeyle gülümsedi. “Siz ikiniz bunu hemen kesmezseniz, serinlemeniz için ikinizi de ırmağa atacağım. Kış kaşıntısına tutulmuş Shago bar kızları gibi davranıyorsunuz.”</p>

    <p>Üç kadın, terli yüzlerinde donmuş hoş ifadelerle ayrı ayrı yönlere yürüyüp gitti ve geminin izin verdiği en uzak mesafelerde kaldılar. Gün batımı yaklaşırken Nynaeve Ragan’ın, kahkahalarla birbirlerine sarılmalarına bakılırsa, onun ve diğerlerinin Samara’dan kurtuldukları için gerçekten rahatlamış olduklarını söylediğini duydu ve diğer adamlar da aynı fikirde gibiydi, ama kadınların kalanı onları fazla ifadesiz yüzlerle izliyorlardı. Sorun gördüklerinde <em>onlar</em> anlıyorlardı.</p>

    <p>Ama sorunlar yavaş yavaş dindi. Nynaeve bunun nasıl olduğundan pek emin değildi. Belki de Elayne ile Birgitte’in takındığı hoş tavırlar, sonunda ellerinde olmadan içlerine de işlemeye başlamıştı. Belki bütün bunların saçmalığı, yüzlerindeki dost gülümsemeleri korumaya çalışırken sözlerine bir keskinlik vermeye çalışmanın budalalığı nihayetinde kafalarına dank etmeye başlamıştı. Sebebi her ne ise, sonuçtan şikâyetçi değildi. Yavaş yavaş, günbegün, sözcükler ve ses tonları yüzlere uyum göstermeye başladı; hatta arada bir içlerinden biri, önceden nasıl davrandığını hatırlayarak utanmış bile görünüyordu. İkisi de tek bir özür sözcüğü telaffuz etmedi elbette ve Nynaeve bunu anlıyordu. O da o ikisi gibi aptalca ve kötü davranmış olsa, kesinlikle kimseye hatırlatmak istemezdi.</p>

    <p>Elayne ile Birgitte’in dengesini yeniden sağlamasında çocuklar da kısmen rol oynamıştı, ama aslında her şey Nynaeve’in ırmaktaki ilk sabah erkeklerin yaralarına bakması ile başlamıştı. Bitki çantasını çıkarmış, merhemler yapmış, yaraları sarmıştı. O kesikler Nynaeve’i Şifa vermesine yetecek kadar öfkelendirmişti... hastalık ve yaralar onu hep öfkelendirirdi... ve en kötü durumdakilere Şifa verdi, ama dikkatli olması gerekmişti. Kaybolup giden yaralar insanların çenesini açardı ve gemisinde bir Aes Sedai olduğunu öğrense, Işık bilir Neres ne yapardı; büyük olasılıkla gece Amadicia kıyısına gizlice bir adam gönderir ve onları tutuklattırmaya çalışırdı. Aynı zamanda, haber bazı mültecilerin de kendilerini suya atmalarına sebep olabilirdi.</p>

    <p>Örneğin, Uno’nun omzundaki büyük bereye yakıcı bir mardkökü yağından azıcık sürdü, yüzündeki yeni yaraya biraz hepşifa merhemi sürdü... ikisini de boşa harcamanın anlamı yoktu... adamın kafasını çenesini bile oynatmasına izin vermeyecek ölçüde sıkı sıkı sardı, sonra ona Şifa verdi. Adam inleyip çırpınırken çabuk çabuk, “Bebek gibi davranma, böyle iri, güçlü bir adamın birazcık acıya dayanamayacağı aklıma gelmezdi. Artık o yaraları rahat bırak; üç gün boyunca onlara dokunacak bile olsan, sana öyle bir şey içiririm ki, bir daha unutmazsın.”</p>

    <p>Adam ağır ağır başını salladı. Yüzünde öyle kararsız bir ifade vardı ki, kadının ne yaptığını anlamadığı açıkça belliydi. Sonunda sargıları çıkardığında fark etse bile, şansları varsa başka kimse yaranın ne kadar kötü olduğunu hatırlamazdı ve adam da çenesini açmayacak kadar sağduyulu olmalıydı.</p>

    <p>Bir kez başladıktan sonra, yolcuların kalanı ile ilgilenmesi doğaldı. Mültecilerden pek azı yara beresiz kurtulmuştu ve çocuklardan bazıları ateş ya da bağırsak kurdu işaretleri veriyordu. Bunlara endişe etmeden Şifa verebilirdi; çocuklar, bal tadında olmayan herhangi bir şey vermeye kalksanız zaten yaygarayı koparırdı. Annelerine tuhaf hissettiklerini söyleseler bile, çocukların kuvvetli hayal güçleri olurdu.</p>

    <p>Nynaeve asla çocukların yanında rahat hissetmemişti. Evet, Lan’in bebeklerini doğurmak istiyordu. İçinde bir parça istiyordu. Çocuklar hiç yoktan dert çıkarırlardı. Sırtınızı döndüğünüz anda, sırf nasıl tepki verdiğinizi görmek için söylediğiniz şeyin tam tersini yaparlardı. Ama kendini, beli boyunda, parlak mavi gözlerini iri iri açarak ona bakan bir oğlan çocuğunun siyah saçlarını okşarken buldu. Tıpkı Lan’in gözleri gibiydi.</p>

    <p>Elayne ve Birgitte de ona katıldı, başta yalnızca düzeni sağlamakla ilgilendiler, ama o ya da bu şekilde onlar da çocuklara yoğunlaştılar. Tuhaf şekilde, bir kalçasına üç dört yaşlarında bir oğlan çocuğunu oturtmuş, çevresinde daha fazlası halka olmuşken, dans eden hayvanlar hakkında saçma bir şarkı söylemek Birgitte’in üzerinde hiç aptalca durmamıştı. Elayne de bir torbadan kırmızı şeker dağıtıyordu. Işık bilir nereden ve neden bulmuştu. Nynaeve onu ağzına bir şeker atarken yakaladığında hiç de suçluluk duyuyormuş gibi görünmedi; yalnızca sırıttı, nazikçe küçük bir kızın başparmağını ağzından çekti ve yerine bir başka şeker koydu. Çocuklar, nasıl yapıldığını yeni hatırlarmış gibi kahkahalar attılar ve annelerine sokuldukları rahatlıkla Nynaeve’in, Elayne’in ya da Birgitte’in eteklerine sokuldular. O durumda kızgınlıklarını korumaları çok zordu. İkinci gün, Elayne kamarada <em>a’dam</em>’ı incelemeye yeniden başladığında, Nynaeve hafifçe burnunu çekmekten daha fazlasını yapamadı. Kadın bilezik, tasma ve aralarındaki zincirin tuhaf bir tür bağ oluşturduğuna her zamankinden fazla ikna olmuş gibiydi. Hatta Nynaeve bir iki kez onunla oturdu; o pis şeyin görüntüsü <em>saidar</em>’a kucak açması ve incelemeye katılması için yeterliydi.</p>

    <p>Mültecilerin hikâyeleri de gün ışığına çıkmaya başladı, elbette. Ayrı düşmüş, kaybolmuş ya da ölmüş aile üyeleri. Dünyadaki sorunlar dalga dalga yayılırken bozulan işler, yıkılan çiftlikler, dükkânlar ve gemiler. Satamadıkları için satın da alamayan insanlar. Haberci yalnızca arabanın milini kıran son tuğla olmuştu. Elayne’in ince, gri saçlı bir adama gizlice altın bir marka verdiğini ve adamın yumruğunu alnına götürüp onun elini öpmeye çalıştığını gördüğünde Nynaeve hiçbir şey söylemedi. Altının ne kadar hızlı tükendiğini öğrenecekti. Dahası, Nynaeve de birkaç kişiye para vermişti. Eh, belki de birkaçtan fazla.</p>

    <p>Adamlardan ikisi dışında hepsi saçları kırlaşmış ya da kelleşmeye yüz tutmuş, köselemsi yüzleri ve çalışmaktan nasır tutmuş elleri olan adamlardı. Genç adamlar ya orduya alınmış ya Haberci’nin güruhuna kapılmıştı; birini ya da diğerini reddedenler asılmıştı. Gemideki genç adamların... aslında çocukluktan yeni çıkmışlardı; Nynaeve ikisinin de her gün tıraş olduğundan şüpheliydi... yüzlerinde korku dolu ifadeler vardı ve Shienarlılardan biri o tarafa bakacak olsa irkiliyorlardı. Bazen yaşlı adamlar her şeye tekrar başlamaktan, biraz ekilecek toprak bulmaktan ya da ticarete yeniden başlamaktan bahsediyorlardı, ama seslerinin tonu bunların gerçek umutlardan çok blöf ve cesaret gösterisi olduğunu anlatıyordu. Daha çok, sessiz sessiz ailelerinden bahsediyorlardı; kaybettikleri karıları, oğulları ve kızları, torunları. Kendileri de kaybolmuş gibiydi. İkinci gece, o hüzünlü kalabalık içinde en hevesli görünen kişi olan yelken kulaklı bir adam kayboluverdi; güneş doğduğunda hiçbir yerde yoktu. Kıyıya yüzmüş olabilirdi. Nynaeve öyle olduğunu umuyordu.</p>

    <p>Yine de, asıl yüreğini burkan kadınlardı. Erkeklerden daha fazla imkânları, daha fazla başarı şansları yoktu, ama çoğunun daha fazla yükü vardı. Hiçbirinin kocası yanında değildi, hatta kocalarının hayatta olup olmadığını bile bilmiyorlardı, ama sırtlarına yıkılmış sorumluluklar yaşamaya devam etmelerini sağlıyordu. Azıcık metaneti kalmış hiçbir kadın çocukları varken pes etmezdi. Çocukları olmayanlar bile bir tür gelecek bulmaya kararlıydı. Hepsi, erkeklerin sahipmiş gibi yaptıkları umuttan biraz taşıyordu. Özellikle üçü onu çok etkiliyordu.</p>

    <p>Nicola kendi yaşlarında ve boyundaydı, olaylar başlamadan önce evlenme hazırlıkları yapan siyah saçlı, iri gözlü bir dokumacıydı. Nişanlısı Hyran, Haberci’yi ve Yenidendoğan Ejder’i takip etmenin görevi olduğunu kafasına koyana kadar; görevi sona erdiği zaman onunla evleneceğini söylemişti. Hyran için görev çok önemliydi. İyi ve vicdanlı bir koca ve baba olacaktı, Nicola öyle diyordu. Yalnız, kafasına ne koyduğu, o kafa birinin baltası ile yarıldığı zaman pek işine yaramamıştı. Nicola kimin, neden yaptığını bilmiyordu, tek bildiği Haberci’den becerebildiğince uzaklaşması gerektiği idi. Bir yerlerde, cinayetlerin işlenmediği, bir sonraki köşeden ne çıkacağından korkmasının gerekmediği bir yer olmalıydı.</p>

    <p>Birkaç yaş büyük olan Marigan bir zamanlar tombuldu, ama lime lime kahverengi elbisesi artık üzerine bol geliyordu ve açık yüzü bitkinliğin ötesine geçmiş görünüyordu. Altı ve yedi yaşlarındaki iki oğlu, Jaril ile Seve, iri iri açtıkları gözlerle, sessizce dünyaya bakıyorlardı; hep birbirlerine sarılıyor, başka her şey ve herkesten, hatta annelerinden korkarmış gibi görünüyorlardı. Marigan Samara’da bitkiler ve ilaçlarla ilgilenmişti, ama ikisi hakkında da tuhaf fikirleri vardı. Aslında buna şaşmamak gerekirdi; Amadicia’da, ırmağın hemen karşısında Beyazpelerinler varken şifa sunan bir kadının kendini göstermemesi gerekirdi ve baştan itibaren her şeyi kendi kendine öğrenmişti. Tek yapmak istediği, hastalıkları tedavi etmekti ve bu işi iyi yaptığını öne sürüyordu, ama kocasını kurtaramamıştı. Adamın ölümünden sonra geçen beş sene zor olmuştu ve Haberci’nin gelişi de işleri kolaylaştırmamıştı. Hummaya yakalanmış bir adamı tedavi ettikten sonra, söylentiler adamı ölümden döndürdüğünü yaymaya başlayınca, Aes Sedai arayan güruhlar saklanmaya zorlamıştı onu. İnsanlar Aes Sedailer hakkında işte bu kadar az bilgiye sahipti; ölüm Şifa gücünün ötesindeydi. Marigan bile öyle olmadığını düşünür gibiydi. Nicola gibi o da nereye gideceğini bilmiyordu. Bir yerlerde, bitkilerini huzur içinde kullanabileceği bir köy olduğunu umuyordu.</p>

    <p>Üçü arasında en genci Areina idi. Sabit, mavi bakışları, mor sarı berelenmiş bir yüzü vardı ve Ghealdan’dan değildi. Başka hiçbir şey göstermese bile, giysileri gösterirdi bunu. Birgitte’inkinden çok farklı olmayan kısa, siyah bir ceket ve bol bir pantolon giyiyordu. Sahip olduğu her şey buydu. Tam olarak nereden olduğunu söylemiyordu, ama onu <em>Nehiryılanı</em>’na getiren yolu açıkça anlatmıştı. Bir kısmını; kalanları Nynaeve’in tahmin etmesi gerekmişti. Areina, erkek kardeşini Boru Avı için yemin etmeden geri getirmek üzere Illian’a gitmişti. Ancak şehirdeki binlerce kişinin içinde bulamamıştı onu, ama bir şekilde kendini yemin ederken bulmuş, Valere Borusu’nun var olduğuna pek inanmasa da, biraz da genç Gwil’i bulup eve götürmeyi umarak, dünyayı görmek üzere yola koyulmuş. O zamandan bu yana her şey... zor... olmuş. Areina’nın konuşmaya gönülsüz olduğu söylenemezdi pek, ama her şeyi daha iyi bir ışık altında göstermek için öyle çok çaba harcıyordu ki... Pek çok köyden kovalanmış, bir kez soyulmuş, pek çok kez dövülmüştü. Buna rağmen pes etmeye, bir sığınak ya da huzurlu bir köy aramaya niyeti yoktu. Görmeye çıktığı dünya hâlâ oradaydı ve Areina onu yere sermeye kararlıydı. Bu şekilde ifade etmemişti, ama Nynaeve kadının ne demek istediğini biliyordu.</p>

    <p>Nynaeve neden en çok bu üçünün içine dokunduğunu da biliyordu. Her hikâye kendi hayatından bir parçanın yansıması gibiydi. Neden en çok Areina’dan hoşlandığını anlayamıyordu. Değişik parçaları bir araya getirerek, Areina’nın sorunlarının, dilini serbestçe kullanmasından ve insanlara ne düşündüğünü açık açık söylemesinden kaynaklandığı sonucuna varmıştı. Bir köyden, belediye başkanına kek suratlı hödük dedikten ve bazı köylü kadınlara, beş para etmez mutfak süpürgelerinin neden tek başına yolculuk yaptığını sormaya hakkı olmadığını söyledikten kısa süre sonra, atını almasına bile izin verilmeden kovalanması tesadüf olamazdı. Kendisi böyle söylediğini iddia ediyordu. Nynaeve birkaç gün Areina’ya örnek olmasının kıza iyi geleceğini düşündü. Diğer ikisi için de yapabileceği bir şeyler olmalıydı. Güvenlik ve huzur arzularını çok iyi anlıyordu.</p>

    <p>İkinci günün sabahında, henüz ruh halleri hassas ve diller... <em>bazı</em> insanların dilleri!.. hâlâ keskinken tuhaf bir konuşma geçti. Nynaeve oldukça ılımlı bir tavırla, Elayne’in annesinin sarayında olmadığını, bu yüzden Nynaeve’in her gece duvara yapışıp uyuyacağını beklememesi gerektiğini söyledi. Elayne çenesini kaldırdı, ama o ağzını açamadan Birgitte patladı, “Sen Andor’un Kız-Veliahtı mısın?” Yakında biri olmadığından emin olmak için çevresine bile bakmamıştı.</p>

    <p>“Evet.” Elayne, Nynaeve’in bir süredir görmediği kadar vakarlıydı, ama sesinde bir tını vardı... tatmin olabilir miydi?</p>

    <p>Birgitte tamamen ifadesiz bir yüzle sırtını döndü, pruvaya yürüdü, bir halat kangalının üzerine oturdu ve gözlerini ilerideki ırmağa dikti. Elayne arkasından kaşlarını çattı, sonra, sonunda gidip yanına oturdu. Bir süre alçak sesle konuştular. <em>Sorsalar</em> bile aralarına katılmazdı Nynaeve! Her ne konuşmuşlarsa, başka bir sonuç beklermiş gibi, Elayne’in canı biraz sıkılmış görünüyordu, ama bundan sonra aralarında pek az konuşma geçti.</p>

    <p>Birgitte aynı gün kendi ismini kullanmaya başladı, ama buna sebep olan son bir öfke dalgasıydı. Moghedien güvenle geride kalmışken, o ve Elayne şekerciboyası yaprağı ile saçlarındaki siyah boyayı yıkadılar ve Neres birinin omuzlarında altın kızıl bukleler, ok ve yay taşıyan diğerinin omzunda sarı renkte girift bir örgü görünce, ekşi ekşi, “Birgitte’in lanet hikâyelerden çıkıp geldiği” konusunda homurdanmaya başladı. Kadının onu duyması adamın kendi talihsizliği idi. Adının <em>gerçekten</em> bu olduğunu söyledi adama keskin bir sesle ve bundan hoşlanmıyorsa, adamın kulaklarını adamın seçeceği bir direğe çivileyebilirdi. Gözleri bağlıyken. Adam kıpkırmızı bir suratla, halatların daha da gerilmesini bağırarak (biraz daha gerilseler kopacaklardı) yürüyüp gitti.</p>

    <p>O noktada Nynaeve Birgitte’in tehdidini yerine getirip getirmemesi ile ilgilenmiyordu. Şekerciboyası yaprağı kendi saçlarında da hafif, kızılımsı bir renk bırakmıştı, ama yine de kendi saç rengine öyle yakındı ki, sevinçle ağlayabilirdi. Güvertedeki herkesin dişi ağrımaya, dişetleri çekilmeye başlamadığı sürece yeteri kadar şekerciboyası yaprağı kalmıştı. Ve midesini sakinleştirmek için yeteri kadar kırmızı rezene. Saçlarını kurutup ördüğü zaman memnunlukla içini çekmekten alamadı kendini.</p>

    <p>Elbette, Elayne iyi rüzgârlar yönlendirir, Neres gece gündüz ilerlerken saz damlı köyler ve çiftlikler iki kıyıdan hızla akıp geçti. Gündüz el sallayan insanlar, gece aydınlanan pencereler, ırmağın yukarısındaki kargaşadan buraların etkilenmediğini gösteriyordu. İsmi kendine hiç benzemeyen gemi ırmak aşağı iyi hız yapıyordu.</p>

    <p>Neres böyle rüzgârlar bulduğu için şansına mı sevinsin, gün ışığında yol yaptığına mı üzülsün, bilemiyordu. Birden fazla kez, <em>Nehiryılanı</em>’nın demir atıp saklanabileceği bir girintiye, ağaçlarla gölgelenen bir çaya ya da kıyıya sokulmuş bir gölete özlemle baktı. Nynaeve zaman zaman, adamın duyabileceği bir yerde, Samara’dan binenlerden kurtulacağı için ne kadar seviniyor olması gerektiği yorumunu yapıyor, araya bu kadının dinlendikten sonra ne kadar iyi göründüğü, o kadının çocuklarının ne kadar enerjik olduğu yorumlarını sıkıştırıyordu. Bu, durmaya dair fikirlerin adamın kafasından hemen çıkmasını sağlıyordu. Neres’i Shienarlılar, Thom ya da Juilin ile tehdit etmek daha kolay olabilirdi, ama adamların kafaları şimdiden fazla şişmişti zaten. Ve Nynaeve’in, hâlâ ona bakmaktan ya da onunla konuşmaktan kaçınan bir adamla tartışmaya niyeti yoktu.</p>

    <p>Üçüncü günün gri şafağı, mürettebatın küreklere asılarak gemiyi Boannda rıhtımına yanaştırması ile söktü. Samara’dan daha büyük bir kasabaydı, Jehannah’tan gelen Boern Irmağı’nın ağır akan Eldar’a katıldığı yerdeydi. Hatta yüksek, gri duvarların içinde üç kule bile vardı ve kırmızı kiremitler altında beyaz beyaz parlayan bina, küçük olsa da, bir saray sayılabilirdi. <em>Nehiryılanı</em> rıhtımın ucundaki kazıklara sıkı sıkı bağlanırken... rıhtımın yarısı kuru çamur üzerinde kalmıştı... Nynaeve yüksek sesle, Neres’in mallarını burada boşaltabilecekken neden Samara’ya kadar gittiğini sordu.</p>

    <p>Elayne, göğsündeki zincirde bir tür resmi mührün asılı durduğu şişman adama doğru başını salladı. Ona benzer başkaları da vardı, hepsi zincir takmış, mavi ceketler giymişlerdi ve diğer rıhtımlarda yüklerini indiren başka iki gemiyi dikkatle inceliyorlardı. “Kraliçe Alliandre’nin vergi memurları, tahmin ederim.” Neres parmakları ile küpeşteyi döverek, diğer gemileri izleyen adamlara bakmaktan aynı dikkatle kaçınıyordu. “Belki de Samara’dakilerle bir tür anlaşma yapmıştı. Buradakilerle konuşmak istediğini sanmıyorum.”</p>

    <p>Samara’dan gelen erkek ve kadınlar gönülsüzce iskele tahtasından geçtiler. Vergi memurları onları görmezden gelmişti. İnsanlar için vergi ödenmesi gerekmiyordu. Samaralılar için, belirsiz bir geleceğin başlangıcı idi bu. Hayatları önlerinde bekliyordu, Nynaeve ve Elayne’in verdikleri ve üstlerindeki kıyafetlerle, her şeye yeniden başlamaları gerekiyordu. Birbirlerine sokulmuş bir şekilde rıhtımı yanlamadan, kadınlardan bazılarının cesaretleri de erkeklerinki kadar kırılmış gibi görünüyordu. Hatta bazıları ağlamaya başladı. Elayne’in yüzüne can sıkıntısı yayıldı. Her zaman herkesin ihtiyaçları ile ilgilenmek isterdi. Nynaeve, bazı kadınlara birkaç gümüş para verdiğini Elayne’in keşfetmeyeceğini umdu.</p>

    <p>Herkes gemiden inmedi. Areina kaldı, Nicola ve oğullarına sıkı sıkı sarılan Marigan da. Oğlanlar endişeli bir sessizlik içinde, kasabada kaybolan diğer çocukların arkasından bakıyorlardı. Nynaeve, iki çocuğun da Samara’dan ayrıldıklarından beri tek kelime ettiğini duymamıştı.</p>

    <p>“Seninle gelmek istiyorum,” dedi Nicola Nynaeve’e, farkında olmadan ellerini kenetleyerek. “Yanında güvende hissedeceğim.” Marigan da duygudaşlıkla başını salladı. Areina hiçbir şey söylemedi, ama diğer iki kadına yaklaşarak grubun bir parçası oldu. Bir yandan da sakin sakin Nynaeve’e bakıyor, onu kovması için meydan okuyordu.</p>

    <p>Thom başını hafifçe iki yana sallarken Juilin yüzünü buruşturdu, ama Nynaeve Elayne ile Birgitte’e baktı. Elayne tereddüt etmeden başını salladı ve diğer kadın hemen ardından aynısını yaptı. Nynaeve eteklerini toplayarak, kıç tarafta duran Neres’in yanına gitti.</p>

    <p>“Sanırım artık gemimi geri alabilirim,” dedi adam, gemi ile rıhtım arasında bir yere bakarak. “Zamanı gelmişti. Bu yolculuk, şimdiye kadar çıktığım en kötü yolculuktu.”</p>

    <p>Nynaeve geniş geniş gülümsedi. Adam bu sefer ona baktı. Hemen hemen.</p>

    <p>Neres’in fazla seçeneği yoktu. Boannda’daki yetkililere başvuramazdı. Ve Nynaeve’in önerdiği ücreti beğenmediyse de, zaten ırmak aşağı devam etmesi gerekiyordu. Böylece <em>Nehiryılanı</em> Ebou Dar’a doğru yelken açtı. Boannda kıç tarafta uzaklaşmaya başlayana kadar, arada duracağı yer bildirilmedi ona.</p>

    <p>“Salidar mı!” diye hırladı, Nynaeve’in başının üzerine bakarak. “Beyazpelerin Savaşı’ndan beri terk edildi orası. Salidar’da kıyıya çıkmak için bir kadının aptal olması gerek.”</p>

    <p>Nynaeve, gülümsemesine rağmen Kaynak’a kucak açacak kadar öfkelenmişti. Neres’in aynı anda hem ensesine, hem kalçasına şaplak atarak kükredi. “Yılın bu zamanında atsinekleri çok fena oluyor,” dedi Nynaeve duygudaşlıkla. Daha güvertede birkaç adım atmadan, Birgitte kükrercesine kahkaha atmaya başladı.</p>

    <p>Pruvada dururken Nynaeve derin derin nefes aldı. Elayne yine rüzgâr yönlendirmeye başlamıştı. <em>Nehiryılanı</em> Boern’den akan güçlü akıntılara kapıldı. Nynaeve yemekten çok kırmızı rezene yiyordu neredeyse, ama Salidar’dan önce stoku tükense de aldırmazdı. Yolculuk bitmek üzereydi. Yaşadığı her şeye değerdi. Elbette, hep böyle düşünmemişti ve bunun tek sebebi Elayne ile Birgitte’in eğe gibi dilleri değildi.</p>

    <p>O ilk gece, kendisi iç etekliği içinde kaptanın yatağına uzanır, Elayne esneyerek sandalyeye yerleşir, Birgitte sırtını kapıya verip, kafasının süpürdüğü kirişlerin altında otururken, Nynaeve çarpık taş yüzüğü kullanmıştı. Hareketli kola bağlı tek bir lamba ışık veriyordu ve şaşırtıcı şekilde, lamba yağından baharat kokuları yükseliyordu; belki Neres de nem ve küf kokusundan hoşlanmıyordu. Yüzüğü göğüslerinin arasına göstere göstere yerleştirmişse... ve yüzüğün tenine dokunduğu konusunda diğerlerinin emin olmasını sağlamışsa... eh, haklı bir sebebi vardı. O ikisinin birkaç saat mantıklı davranması Nynaeve’i daha az ihtiyatlı kılmamıştı.</p>

    <p>Taşın Yüreği tam olarak önceki gibiydi. Her yerden ve hiçbir yerden solgun bir ışık geliyordu. Pırıldayan kristal kılıç <em>Callandor</em> büyük kubbenin altında, yerdeki taşlara gömülmüştü. Kızıltaştan dev sütun sıraları gölgelere doğru uzanıyordu. <em>Tel’aran’rhiod</em>’daki izleniyor olma hissi de aynıydı. Nynaeve’in elinden kaçma ya da çılgınca sütunların arasını araştırma arzusunu bastırmaktan daha fazlası gelmiyordu. Kendini <em>Callandor</em>’un yanında kıpırdamadan durmaya, bine kadar saymaya ve her yüz tamamlandığında durup Egwene’e seslenmeye zorladı.</p>

    <p>Gerçekten de yapabildiği tek şey buydu. O kadar gurur duyduğu kontrol duygusu kayboldu. Giysileri, kendisi ve Moghedien, Egwene, Rand ve Lan hakkındaki endişeleri ile birlikte değişip durdu. Bir an ile bir sonraki an arasında, sağlam İki Nehir yünlüleri boğucu bir pelerin ve derin bir başlığa, sonra Beyazpelerinler zırhına, sonra kırmızı ipek elbiseye –ama saydam!– dönüşüyordu, sonra daha da kalın bir pelerine, sonra... Yüzünün de değiştiğini tahmin ediyordu. Bir kez ellerini gördü ve derisi Juilin’inkinden de esmerdi. Belki Moghedien onu tanıyamazsa...</p>

    <p>“Egwene!” Sonuncu boğuk çağrı sütunların arasında yankılandı ve Nynaeve kendini bir kez daha yüze kadar sayana kadar titreyerek beklemeye zorladı. Büyük oda, kendisi dışında boştu. Telaştan çok üzüntü hissediyor olmayı dileyerek düşten çıktı...</p>

    <p>...ve siciminin ucundaki taş yüzüğü elleyerek, yatağın üzerindeki kalın kirişlere bakarak, karanlığın içinde hızla ilerleyen geminin çıkardığı bin değişik gıcırtıyı dinleyerek uyandı.</p>

    <p>“Geldi mi?” diye sordu Elayne. “Fazla uyumadın, ama...”</p>

    <p>“Korkmaktan bıktım,” dedi Nynaeve bakışlarını kirişlerden ayırmadan. “Bir k-korkak olmaktan o k-kadar bıktım ki!” Son sözleri, gözlerini ne kadar silerse silsin durduramadığı ya da gizleyemediği gözyaşları içinde kayboldu.</p>

    <p>Elayne bir anda yanında bitti, ona sarıldı, saçlarını okşadı. Bir an sonra Birgitte ensesine serin suyla ıslatılmış bir bez parçası koydu. Nynaeve onların, korkak falan olmadığı sözlerini dinleyerek tükenene dek ağladı.</p>

    <p>“Moghedien’in beni avladığını düşünseydim,” dedi Birgitte sonunda, “ben kaçardım. Bir porsuk deliğinden başka saklanacak hiçbir yer kalmasa, oraya saklanır, kıvrılıp top olur, o gidene kadar ter içinde beklerdim. Saldıracak olsa, Cerandin’in <em>s’redit</em>’lerinden birinin önünde de durmazdım. Bunların ikisi de korkaklık değil. Kendi zamanını ve kendi zeminini seçmelisin ve onun en az beklediği şekilde üzerine gitmelisin. Elimden gelse ondan intikamımı alırım, ama ancak bu koşullar altında yaparım bunu. Başka her şey aptalca olur.”</p>

    <p>Bu Nynaeve’in işitmek istediği şey değildi, ama gözyaşları ve ikisinin verdiği teselli aralarında büyüyen dikenli çalılarda bir delik daha açtı.</p>

    <p>“Sana korkak olmadığını kanıtlayacağım!” Elayne siyah, tahta kutuyu raftaki yerinden aldı ve sarmal oymalı demir diski çıkardı. “Oraya birlikte gideceğiz.”</p>

    <p>Nynaeve bunu duymayı daha da az istiyordu. Ama kaçınmanın yolu yoktu, iki kadın korkak olmadığını söyledikten sonra değil. Bu yüzden gittiler.</p>

    <p>Tear Taşı’na gidip <em>Callandor</em>’a baktılar... omzunun üzerinden arkaya bakıp, Moghedien’in belirip belirmeyeceğini merak etmekten daha iyiydi... sonra Elayne’in rehberliğinde Caemlyn’deki Kraliyet Sarayı’na ve Nynaeve’in rehberliğinde Emond Meydanı’na gittiler. Nynaeve daha önce de saray görmüştü. Dev salonlara, yüksek, resimli tavanlara, mermer zeminlere, yaldızlara, güzel halılara ve süslü perdelere yabancı değildi, ama Elayne’in büyüdüğü yer burasıydı. Gördüğü zaman Elayne’i biraz daha iyi anladı. Elbette kadın dünyanın kendi dilediği gibi davranmasını isterdi; dünyanın önünde eğileceğinin öğretildiği, dünyanın önünde eğildiği bir yerde büyümüştü.</p>

    <p>Kullandığı <em>ter’angreal</em> yüzünden kendisinin solgun bir imgesi gibi duran Elayne, saraydayken tuhaf bir şekilde sessiz kalmıştı. Ama diğer yandan, Nynaeve de Emond Meydanı’nda sessizleşmişti. Köy hatırladığından daha genişti, daha fazla saz damlı ev vardı ve yenilerinin tahta çerçeveleri yükseliyordu. Biri köyün hemen dışına, üç geniş kattan oluşan çok büyük bir ev inşa ediyordu ve Çayır’a beş adım yüksekliğinde taştan bir sütun dikilmiş, her yanına isimler kazınmıştı. İsimlerin çoğunu tanıyordu; çoğu İki Nehir isimleri idi. Sütunun iki yanına iki bayrak direği dikilmişti; birine kırmızı bir kurt kafası, diğerine kırmızı bir kartal resmedilmiş birer bayrak asılmıştı. Her şey mutlu ve ferah görünüyordu... insan yokken bundan fazlasını anlayamıyordu... ama hiç mantıklı gelmiyordu. O bayraklar neden asılmıştı ki? Hem, böyle bir evi kim inşa ettiriyor olabilirdi?</p>

    <p>Beyaz Kule’ye, Elaida’nın çalışma odasına döndüler. Burada hiçbir şey değişmemişti. Yalnızca, Elaida’nın çalışma masasının önünde sadece yarım düzine tabure kalmıştı. Ve Bonwhin’i gösteren üçresim kalkmıştı. Rand’ın resmi duruyordu, Rand’ın yüzüne gelen kısımda kötü bir şekilde tamir edilmiş bir yırtık vardı. Biri resme bir şey fırlatmış gibi görünüyordu.</p>

    <p>Altın şahinli lake kutudaki kâğıtları ve giriş odasında, Vakanüvis masasındakileri karıştırdılar. Onlar daha bakarken belgeler ve mektuplar değişiyordu, yine de biraz bilgi edinebildiler. Elaida Rand’ın Ejderduvarı’nı aşıp Cairhien’e girdiğini biliyordu, ama bu konuda ne yapacağına ilişkin ipucu yoktu. Onun özellikle verdiği emirler üzerine gittikleri durumlar haricinde, bütün Aes Sedailerin hemen Kule’ye dönmesini talep eden öfkeli bir emir vardı. Elaida çok konuda öfkeleniyor gibiydi, af ilanından sonra pek az Aes Sedai’nin dönmesine öfkelenmişti, Tarabon’daki göz ve kulaklarının çoğunun sessiz kalmasına öfkelenmişti; Pedron Niall’ın Beyazpelerinleri Amadicia’ya çağırmaya devam etmesine ve sebebini kendisinin hâlâ bilmemesine öfkelenmişti; bir ordu ile gitmiş olmasına rağmen Davram Bashere’in hâlâ bulunamamasına öfkelenmişti. Elaida’nın mührü ile damgalanmış her mektup öfke doluydu. Belki Beyazpelerinler hakkında olanlar dışında, belgelerin hiçbiri gerçekten bir fayda ya da ilginç bilgi içermiyordu. <em>Nehiryılanı</em>’nda oldukları sürece bu konuda herhangi bir güçlük yaşayacaklarından değil.</p>

    <p>Gemide bedenlerine döndüklerinde, Elayne sessizce sandalyeden kalktı ve diski kutusuna koydu. Nynaeve düşünmeden kalktı ve onun elbisesini çıkarmasına yardım etti. İkisi iç eteklikleri içinde yatağa girerken, Birgitte merdiveni tırmandı, merdivenin tepesinde uyumaya niyetli olduğunu bildirdi.</p>

    <p>Elayne yönlendirerek lambayı söndürdü. Bir süre karanlıkta yattıktan sonra konuştu: “Saray çok... boş görünüyordu, Nynaeve. Çok boş bir his veriyordu.”</p>

    <p>Nynaeve <em>Tel’aran’rhiod</em>’da bir sarayın başka nasıl olması gerektiğini bilemiyordu. “Kullandığın <em>ter’angreal</em> yüzündedir. Sisli gibi görünüyordun.”</p>

    <p>“Eh, bana göre iyi görünüyordum.” Ama Elayne’in sesinde yalnızca biraz aksilik vardı ve uyumaya hazırlandılar.</p>

    <p>Nynaeve diğer kadının dirseklerini çok iyi hatırlıyordu, ama bu iyi ruh halini bozamazdı, Elayne’in <em>onun</em> soğuk ayaklarından şikâyet eden mırıltıları da öyle. Başarmıştı. Belki korkmayı unutmak korkmamak ile aynı şey değildi, ama en azından Düşler Dünyası’na dönmüştü. Belki bir gün korkmamak için gereken cesareti yine bulurdu.</p>

    <p>Bir kez başlayınca, devam etmek durmaktan daha kolaydı. Bundan sonra her gece birlikte <em>Tel’aran’rhiod</em>’a girdiler. Hep Kule’yi ziyaret edip, ne öğrenebileceklerine baktılar. Pek fazla şey yoktu; yalnız Salidar’a bir temsilci grubu gönderilip, oradaki Aes Sedailer Kule’ye dönmeye davet edilecekti. Kâğıt, potansiyel çömezlerin doğru tavırlara sahip olup olmadıkları konusunda... bu da her ne demekse... değerlendirmeye tabi tutulması konusunda bir rapora dönüşmeden önce Nynaeve’in okumayı başarabildiği kadarıyla, davet daha çok o Aes Sedailerin hemen Elaida’ya teslim olması ve buna izin verildiği için minnet duymaları talebi idi. Yine de, yabantavşanı peşinde olmadıklarını gösteren bir kanıttı. Parça parça gördükleri diğer bilgiler konusundaki sorun ise, onları bir araya getirip ne çıkarmaları gerektiğini bilememeleri idi. Bu Davram Bashere de kimdi ve Elaida neden onu bulmayı böyle çılgınca istiyordu? Elaida neden sahte Ejder Mazrim Taim’in adının telaffuz edilmesini yasaklamış, aksini yapacakları sert cezalarla tehdit etmişti? Saldaea Kraliçesi Tenobia ve Shienar Kralı Easar neden nazik ama sert mektuplar yazarak, Beyaz Kule’nin iç işlerine karışmasına içerlediklerini bildirmişlerdi? Bütün bunlar Elayne’in, Lini’nin deyişlerinden birini mırıldanmasına sebep oldu: İkiyi bilmek için ilk önce biri bilmen gerekir.” Nynaeve kesinlikle öyle olduğunu itiraf etmek zorundaydı.</p>

    <p>Elaida’nın çalışma odasına yaptıkları ziyaretlere ek olarak, Düşler Dünyası’nda kendileri ve çevreleri üzerindeki kontrolleri üzerinde de çalıştılar. Nynaeve bir daha Egwene ve Bilgelere yakalandığı gibi yakalanmak istemiyordu. Bilgelere yoğunlaşmak çok daha iyi.</p>

    <p>Egwene’in Samara’da, düşlerinde belirmesi numarası konusunda hiçbir şey çıkartamamışlardı. Ona seslenmek, huzursuz edici izleniyor oldukları duygusunu artırmaktan başka işe yaramamıştı ve kız bir daha bu şekilde görünmemişti. Birini <em>Tel’aran’rhiod</em>’da tutmaya çalışmak inanılmaz ölçüde sinir bozucuydu ve Elayne numarayı öğrendikten sonra bile (diğerini düşün bir parçası gibi görmek yeterli oluyordu) öyle olmaya devam etmişti. Elayne sonunda başardı ve Nynaeve becerebildiğince zarafetle tebrik etti onu, ama Nynaeve defalarca başaramadı. Elayne göründüğü gibi sisti sanki, ne zaman isterse gülümseyerek kayboluyordu. Sonunda Nynaeve Elayne’i Düşler Dünyası’nda tutabildiğinde, bir kaya parçası kaldırıyormuş gibi zorlandığını hissetti.</p>

    <p>Sırf düşünerek fantastik çiçekler ve şekiller yaratmak çok daha eğlenceliydi. Ne kadar çaba gerektiği şeklin büyüklüğüne ve gerçekte var olup olmadığına bağlı gibiydi. Vahşi biçimlere sahip, kırmızı, altın rengi, mor çiçeklerle kaplı ağaçlar yapmak, giysilerini nasıl değiştirdiğini ya da diğer kadının ona neler yaptığını görmek için bir ayaklı ayna yaratmaktan çok daha güçtü. Yerden parlak, kristal bir saray çıkarmak daha da zordu ve dokununca ele katı gelse de, zihninizdeki imge ne zaman kararsızlık kazansa değişiyor, imge kaybolur kaybolmaz o da yok oluyordu. Tuhaf bir yaratık –burnunda boynuz olan bir ata benziyordu!– onları tepeden yukarı kovaladıktan ve yaratığı zar zor yok etmeyi başardıktan sonra, konuşmaya gerek kalmadan, hayvanları rahat bırakmaya karar verdiler. Bu neredeyse yeni bir tartışma yaratacaktı, ikisi de yaratığı diğerinin yaptığını iddia ediyordu, ama sonunda Elayne eski haline dönerek, eteklerini toplamış, o şeye gitmesini bağırarak tepe yukarı koşarken nasıl göründükleri üzerine kıkırdamaya başladı. Elayne’in, bunun kendi suçu olmadığını inatla reddetmesi bile, Nynaeve’in de kıkırdamaya başlamasını engelleyemedi.</p>

    <p>Elayne demir diski ve içine uyuyan kadın oyulmuş kehribar görünüşlü plakayı sırayla kullanıyordu, ama aslında iki <em>ter’angreal</em>’i kullanmaktan da hoşlanmıyordu. Onlarla çalışırken, ne kadar uğraşırsa uğraşsın, yüzükle olduğu gibi tamamen <em>Tel’aran’rhiod</em>’daymış gibi hissetmiyordu. İkisi de çalışma gerektiriyordu; Ruh akışını boşlamak imkânsızdı, aksi halde Düşler Dünyası’ndan çıkıveriyordunuz. Aynı anda başka bir şey yönlendirmek neredeyse imkânsız geliyordu, ama Elayne neden olduğunu anlayamıyordu. <em>Ter’angreal</em>’lerin nasıl yapıldığı ile daha çok ilgileniyor görünüyordu ve sırlarını <em>a’dam</em> kadar kolay açığa vurmadıkları için kızıyordu. “Neden” olduğunu bilmemek, çorabının içine kaçmış bir diken gibiydi.</p>

    <p>Nynaeve bir kez iki <em>ter’angreal</em>’den birini denedi. Tesadüfen, Boannda’dan ayrıldıktan sonra, Egwene ile buluşacakları geceydi. Onu sık sık kızdıran konu olmasaydı yeteri kadar öfkelenemezdi. Erkekler.</p>

    <p>Neres başlatmıştı. Güneş batarken adam ayaklarını vura vura güvertede dolaşmaya, kargosu çalındığı için kendi kendine homurdanmaya başlamıştı. Nynaeve onu duymazdan geldi elbette. Sonra, yatağını arka direğin dibine seren Thom sessizce, “Hakkı var,” dedi.</p>

    <p>Solan ışıkta onu görmediği açıktı, yanında çökmüş Juilin’in de öyle. “Adam bir kaçakçı, ama o malların parasını ödedi. Nynaeve’in mallarına el koymaya hakkı yoktu.”</p>

    <p>“Lanet bir kadın hangi hakka sahip olduğunu söylüyorsa, o lanet hakka sahiptir,” diye kahkaha attı Uno. “En azından Shienar’daki kadınlar böyle der.”</p>

    <p>Sonra onu gördüler ve her zamanki gibi bilgeliği çok geç bularak sustular. Uno yara izinden yoksun yanağını ovaladı. O gün sargıları çıkarmıştı ve ne yapıldığını anlamıştı. Nynaeve adamın utanmış göründüğünü düşündü. Hızla kayan gölgelerin arasından görmek zordu, ama diğer ikisinin yüzünde hiç ifade yoktu.</p>

    <p>Nynaeve onlara hiçbir şey yapmadı elbette, yalnızca örgüsünü sıkı sıkı kavrayarak uzun adımlarla uzaklaştı. Merdiveni bile uzun adımlarla inmeyi başardı. Elayne eline demir diski almıştı bile; siyah tahta kutu masanın üzerinde açık duruyordu. Nynaeve, içine uyuyan kadın oyulmuş sarımsı plakayı eline aldı; kaygan ve yumuşak geliyordu, hiç de metali çizebilecek cinsten bir şey gibi değil. İçinde için için yanan öfke varken, <em>saidar</em> omzunun hemen arkasında sıcak bir parıltı gibiydi. “Belki bu şeyin neden birkaç sızıntıdan başka bir şey yönlendiremediğine dair bir fikir edinebilirim.”</p>

    <p>İşte bu şekilde, plakaya Ruh akışı yönlendirerek, kendini Taşın Yüreği’nde buldu. <em>Tel’aran’rhiod</em>’da plaka kemer kesesine tıkılmıştı. Düşler Dünyası’nda sık sık yaptığı gibi, Elayne annesinin sarayına layık bir elbise giymişti. Yeşil ipekten, boynu altın iplikle işlenmiş bir elbise. Altın halkalar ve aytaşlarından yapılmış bir kolye ve bilezikler takıyordu. Ama Nynaeve kendi üzerindekilerin de onunkinden pek farklı olmadığını görünce şaşırdı, yalnız saçları omuzlarında gevşek bırakılmak yerine örülmüştü... ve kendi rengindeydi. Elbisesi açık mavi ve gümüştendi ve Luca’nın elbiseleri kadar açık olmasa da, yine de kendisinin seçeceğini düşündüğünden daha açıktı. Buna rağmen, göğüslerinin arasına sarkan gümüş zincirin ucundaki tek ateş damlasının pırıltısı hoşuna gitti. Egwene bu şekilde giyinmiş bir kadına kolay kolay zorbalık edemezdi. Bilinçsiz olarak da olsa, bu elbiseye bürünmesinin sebebi bu olduğundan değil.</p>

    <p>Elayne’in, kendisine nasıl iyi göründüğünü hemen anladı. Nynaeve’e göre kendisi, bir şekilde çarpık taş yüzük de kolyesine işlenmiş olan diğer kadından farklı görünmüyordu. Ama Elayne onun... puslu... göründüğünü söyledi. <em>Saidar</em> da, uyanıkken başlattığı Ruh örgüsü dışında puslu bir his veriyordu. Kalanı zayıftı ve Gerçek Kaynak’ın asla görülmeyen sıcaklığı bile azalmış gibiydi. Öfkesi ancak yönlendirmesine izin verecek kadar kalmıştı. Erkeklere duyduğu öfke bu bilmece çözülmeden sona erse bile, o bilmece başlı başına bir öfke kaynağıydı; kendini Egwene ile karşı karşıya gelmeye hazırlamasının konu ile hiç ilgisi yoktu; hiç de kendisini hazırlamıyordu ve dilinde hafif bir kediotu ve toz mavin yaprağı tadı hissetmesi için de hiç sebep yoktu! Ama bir çömeze ilk öğretilen şey olan, havada dans eden tek bir alev yaratmak bile, Lan’i omzunun üzerinden aşırıp yere çalmak kadar zor geliyordu. Alev kendisine bile solgun gelmiş, daha bağlamaya çalışırken solmaya başlamıştı. Birkaç saniye içinde de yok olmuştu.</p>

    <p>“İkiniz birden ha?” dedi Amys. O ve Egwene orada, <em>Callandor</em>’un diğer yanındaydılar. İkisi de Aiel etekleri, bluzları ve şallarına bürünmüşlerdi. En azından Egwene o kadar fazla kolye ve bilezik takmamıştı. “Neden bu kadar tuhaf görünüyorsun, Nynaeve? Uyanıkken gelmeyi mi öğrendin?”</p>

    <p>Nynaeve yerinde sıçradı. İnsanların gizlice yaklaşmasından nefret ediyordu. “Egwene, sen nasıl?..” diye başladı eteklerini düzelterek. Aynı anda Elayne konuştu: “Egwene, senin nasıl?..”</p>

    <p>Egwene araya girdi. “Rand ile Aieller Cairhien’de büyük bir zafer kazandı.” Sammael’den Seanchan mızrak ucuna, onlara düşlerinde anlattığı her şeyi bir sel gibi tekrarladı. Her sözcük bir öncekinin üzerinden atlıyordu ve her sözcüğü anlamlı bir bakışla vurguluyordu.</p>

    <p>Nynaeve şaşkın şaşkın Elayne’le bakıştı. Bunları <em>kesinlikle</em> anlatmıştı. Her sözcüğü şimdi doğrulanırken bile hayal edemiyorlardı. Uzun beyaz saçları yüzündeki pek de Aes Sedailerinkine benzemeyen yaşı belirsizliği vurgularken, Amys bile bu sel karşısında şaşırmış gibi görünüyordu.</p>

    <p>“Couladin’i <em>Mat</em> mi öldürdü?” diye bağırdı Nynaeve bir noktada. İşte bunu düşünde duymamıştı. Hiç de Mat’in yapacağı bir şey gibi gelmiyordu. Askerlere komuta etmek? <em>Mat</em> mi?</p>

    <p>Sonunda Egwene şalını düzelterek, nefes nefese bitirdiğinde... konuşurken nefes almak için bile durmamıştı neredeyse... Elayne zayıfça, “O iyi mi?” dedi. Kendi hafızasından şüphe etmeye başlamış gibiydi.</p>

    <p>“Beklenebileceği kadar iyi,” dedi Amys. “Kendini zorluyor ve kimseyi dinlemiyor. Moiraine dışında.” Amys’in sesi memnun çıkmıyordu.</p>

    <p>“Aviendha hemen hemen her zaman yanında,” dedi Egwene. “Senin için ona iyi bakıyor.”</p>

    <p>Nynaeve bundan kuşkuluydu. Aieller hakkında fazla bilgisi yoktu, ama Amys’in “zorluyor” dediği yerde, başka birinin, “kendini öldürürcesine” diyeceğinden kuşkulanıyordu.</p>

    <p>Görünüşe göre Elayne de aynı fikirdeydi. “O zaman neden kendini zorlamasına izin veriyor? Rand ne yapıyor ki?”</p>

    <p>Epey şey yaptığı ortaya çıktı, çok fazla şey yaptığı açıktı. Her gün iki saat Lan ya da bulabildiği herkesle kılıç çalışıyordu. Bu Amys’in ağzının ekşi ekşi gerilmesine sebep oldu. Aiellerin silahsız savaşma yöntemleri için iki saat daha harcıyordu. Egwene bunu tuhaf buluyor olabilirdi, ama Nynaeve, insanın yönlendiremediği zaman ne kadar savunmasız kaldığını çok iyi biliyordu. Yine de, Rand kendini kesinlikle bu durumda bulmayacaktı. Bir kral, hatta daha fazlası olmuştu. <em>Far Dareis Mai</em> korumalarla çevrili yaşıyordu, lordlara ve leydilere emirler yağdırıyordu. Aslında, onlara emirler yağdırmak ve yerine getirip getirmediklerini takip etmek için o kadar çok zaman harcıyordu ki. Kızlar her bulunduğu yere yemek getirmese, yemek yemek için bile zaman ayırmayacaktı. Bir sebepten, bu Egwene’i de Elayne kadar sinirlendirse de, Amys açıkça eğleniyor görünüyordu, ama Nynaeve’in fark ettiğini görür görmez yüzü yine Aiel taşsılığına kavuştu. Her gün bir saati de kurduğu tuhaf bir okula ayırıyordu ve âlimlere ek olarak zanaatkârları da davet etmişti. Dürbün yapan bir adamdan, bir mızrağı bir buçuk kilometre uzağa fırlatabilecek dev bir arbalet yapmış bir kadına kadar her tür kişi vardı. Neyi amaçladığını, belki Moiraine dışında kimseye söylememişti, fakat Aes Sedai’nin Egwene’e verdiği tek yanıt, geride bir şey bırakma dürtüsünün herkeste güçlü olduğu idi. Moiraine Rand’ın ne yaptığına aldırmıyor gibiydi.</p>

    <p>“Shaidolardan kalanlar kuzeye çekiliyor,” dedi Amys sertçe, “ve her gün daha fazlası Ejderduvarı’ndan aşıp onlara katılıyor, ama Rand al’Thor onları tamamen unutmuş gibi. Mızrakları güneye, Tear’a doğru gönderiyor. Yarısı gitti bile. Rhuarc nedenini şeflere bile söylemediğini söylüyor ve Rhuarc’ın bana yalan söyleyeceğini sanmıyorum. Moiraine Rand al’Thor’a, Aviendha dışında herkesten daha yakın, ama ona sormayı reddediyor.” Başını iki yana sallayarak mırıldandı, “Ama diğer yandan, Aviendha’nın bile hiçbir şey öğrenemediğini söyleyebilirim.”</p>

    <p>“Bir sırrı korumanın en iyi yolu kimseye söylememektir,” dedi Elayne ona ve karşılığında sert bir bakış kazandı. Sizi yerinizde kıpırdanmaya zorlayacak bakışlara geldiğinde, Amys’in de Bair’den aşağı kalır yanı yoktu.</p>

    <p>“Burada anlayacak değiliz,” dedi Nynaeve, bakışlarını Egwene’e dikerek. Diğer kadın huzursuzlanmış göründü. Aralarındaki dengeyi eski haline getirecekse, şimdi başlasa daha iyi olacaktı. “Benim bilmek istediğim...”</p>

    <p>“Çok haklısın,” diye araya girdi Egwene. “Sheriam’ın çalışma odasında değiliz ki, oyalanıp gevezelik edelim. Sizin bize anlatacak neyiniz var? Hâlâ Luca Efendi’nin sirkinde misiniz?”</p>

    <p>Nynaeve’in nefesi kesildi, sorular kafasından uçup gitti. Anlatacak çok şey vardı. Ve anlatılmayacak çok şey. Lanfear’ı takip ederek Terkedilmişlerin toplantısını gördüğünü söyledi ve Moghedien’in gizli gizli gözetlediğinden bahsetti. Moghedien tarafından nasıl tartaklandığını anlatmaktan kaçındığı için değil... aslında değil; tam olarak değil... ama Birgitte yeminlerini geçersiz kılmamıştı henüz. Elbette, bu Birgitte hakkında, onun yanlarında olduğu hakkında hiçbir şey anlatmamak anlamına geliyordu. Egwene’in Birgitte’in onlara yardım ettiğini bildiğini bilmek, ama başka bir şey anlatamamak, yine de Egwene hiçbir şey bilmiyormuş gibi yapmak zorunda kalmak rahatsız ediciydi, ama Nynaeve, Egwene kaşlarını kaldırdığında kekelemekten başka bir şey yapamadı. Işık’a şükür, Elayne Samara’daki olayları Galad ve Masema’nın suçuymuş gibi göstermesine yardım etti. Ki aslında öyleydi. İkisi de gemi geldiği haberini ona göndermekle yetinseydi, sonradan olanların hiçbiri olmayacaktı.</p>

    <p>Anlatmayı Salidar’la bitirdiği zaman Amys sessizce konuştu: “<em>Car’a’carn</em>’ı destekleyeceklerinden emin misin?”</p>

    <p>“Ejder Kehanetleri’ni Elaida kadar iyi biliyor olmalılar,” dedi Elayne. “Ona karşı çıkmanın en iyi yolu Rand’ın ardından gitmek ve tüm dünyaya Tarmon Gai’don’a kadar onu destekleyeceklerini ilan etmek.” Bahsettiği kişinin hiç tanımadığı biri olmadığını, sesi tek bir titreme ile bile belli etmedi. “Aksi halde, herhangi bir meşruluk iddiası olmayan bir avuç asiden başka bir şey değiller. Ona, en az onun kendilerine ihtiyaç duyduğu kadar ihtiyaçları var.”</p>

    <p>Amys başını salladı, ama henüz katılmaya hazır gibi görünmüyordu.</p>

    <p>“Sanırım Masema’yı hatırlıyorum,” dedi Egwene. “Boş gözleri ve ekşi bir ağzı vardı, değil mi?” Nynaeve başını salladı. “Onun bir tür haberci olabileceğini düşünemiyorum, ama isyan ya da savaş başlatacağını hayal edebiliyorum. Eminim Galad yalnızca en iyisi olduğuna inandığı şeyi yapmıştır.” Egwene’in yanakları hafifçe kızardı; Galad’ın yüzünü hatırlamak bile yapabiliyordu bunu. “Rand, Masema’nın yaptıklarını bilmek isteyecektir. Salidar’ı da. Dinleyecek kadar durmasını sağlayabilirsem.”</p>

    <p>“İkinizin birden nasıl burada olabildiğinizi bilmek istiyorum,” dedi Amys. Açıklamalarını dinledi ve Nynaeve’in çıkardığı plakayı elinde evirip çevirdi. Kendisi kullanırken <em>ter’angreal</em>’e bir başkasının ellemesi Nynaeve’in tüylerini diken diken etti. “Sanırım sen Elayne’den daha az buradasın,” dedi Bilge sonunda. “Bir Düşgezgini uykusunda Düşler Dünyası’na girdiği zaman, bedeninde yalnızca küçük bir parçası kalır, bedenini hayatta tutmaya yetecek kadarı. Sığ bir uykuya dalarsa, burada olup, aynı zamanda uyanık dünyadakilerle konuşmasına izin verecek bir uykuya, burada tamamen bulunan birine senin şimdi göründüğün gibi görünür. Belki aynıdır. Yönlendirebilen bir kadının, bu durumda olsa bile <em>Tel’aran’rhiod</em>’da bulunmasından hoşlandığımı sanmıyorum.” <em>Ter’angreal</em>’i Nynaeve’e iade etti.</p>

    <p>Nynaeve rahat bir nefes alarak plakayı telaşla kaldırdı. Midesi hâlâ çırpınıyordu.</p>

    <p>“Her şeyi anlattıysanız...” Nynaeve ve Elayne acele acele anlattıklarını söylerken, Amys sustu. Kadının mavi gözleri inanılmaz ölçüde deliciydi. “O zaman gitmeliyiz. İtiraf etmeliyim bu buluşmalardan öğrenilecek, başta tahmin edemediğim kadar çok şey var, ama bu gece yapmam gereken başka şeyler de var.” Egwene’e baktı ve birlikte kayboldular.</p>

    <p>Nynaeve ve Elayne duraksamadı. Çevrelerindeki büyük, kızıltaş sütunlar göz açıp kapayana dek küçük, duvarları koyu renk panellerle kaplı bir odaya dönüştü. İçindeki birkaç mobilya sade ve sağlamdı. Nynaeve’in öfkesi azalmaya başlamıştı ve öfkeyle birlikte <em>saidar</em> ile arasındaki bağ da, ama Çömezler Sorumlusu’nun odası ikisini de sağlamlaştırdı. Demek inatçı ve dikbaşlı! Sheriam’ın Salidar’da olmasını umuyordu; kadınla eşit düzeyde yüz yüze gelmek bir zevk olacaktı. Yine de, başka bir yerde olmayı dileyebilirdi. Elayne, çerçevesindeki yaldızları dökülen aynaya bakıyor, kayıtsız bir tavırla ellerini kullanarak saçlarını düzeltiyordu. Ama burada ellerini kullanmasına gerek yoktu. O da bu odada bulunmaktan hoşlanmıyordu. Egwene neden burada buluşmayı önermişti? Elaida’nın çalışma odası bulunulabilecek en rahat yer olmayabilirdi, ama bundan daha iyiydi.</p>

    <p>Bir an sonra Egwene geniş masanın diğer yanında belirdi. Odanın sahibi kendisiymiş gibi gözleri buz gibi, elleri kalçalarındaydı.</p>

    <p>Daha Nynaeve ağzını açamadan Egwene konuştu: “Siz iki beyinsiz düşük çene artık akılsız budalalara mı dönüştünüz? Sizden bir şeyi saklamanızı istediğimde, hemen gidip ilk karşılaştığınız kişiye anlatıyor musunuz? Aklınıza, her şeyi herkese anlatmak zorunda olmadığınız hiç geldi mi? Siz ikinizin sır saklamak konusunda iyi olduğunuzu sanıyordum.” Nynaeve’in yanakları gittikçe kızarıyordu; en azından Elayne’inki kadar kırmızı olamazlardı. Egwene’in sözü daha bitmemişti. “Nasıl yaptığıma gelince, size öğretemem. Bir Düşgezgini olmanız gerekir. Yüzükle bir başkasının düşlerine dokunabilseniz bile, ben nasıl yapıldığını bilmiyorum. Ve o diğer şeyle yapabileceğinizden de kuşkuluyum. Ne yaptığınızı aklınızdan çıkarmamaya çalışın. Salidar hiç beklediğiniz gibi çıkmayabilir. Şimdi, benim de bu gece yapacak işlerim var. En azından aklınızı başınızda tutmaya <em>çalışın!</em>” Ve öyle aniden kayboldu ki, son sözcüğü boş havadan gelir gibi oldu.</p>

    <p>Utanç Nynaeve’in öfkesini yiyip bitirdi. Egwene söylememesini istedikten sonra <em>gerçekten</em> de patlayacak gibi gelmişti. Bir de Birgitte vardı; diğer kadın <em>bilirken</em> nasıl sır saklardınız? Utanç kazandı ve <em>saidar</em> parmaklarının arasından akan kum gibi akıp gitti.</p>

    <p>Nynaeve irkilerek uyandı. Koyu sarı <em>ter’angreal</em>’i sıkı sıkı kavramıştı. Hareketli lamba kısılmıştı. Elayne ona sokulmuş, hâlâ uyuyordu; sicimin ucundaki yüzük boğazına kaymıştı.</p>

    <p>Nynaeve kendi kendine mırıldanarak diğer kadının üzerinden aşıp plakayı kaldırdı, sonra lavaboya biraz su doldurup yüzünü ve boynunu yıkadı. Su ılıktı, ama serin geliyordu. Gölgeli gecenin içinde, aynanın hâlâ kızardığını gösterdiğini düşündü. Dengeyi eski haline getirmek buraya kadar. Keşke başka yerde buluşsalardı. Keşke beyinsiz bir kız gibi boşboğazlık etmeseydi. Diğer kadına hayalet gibi görünmek yerine yüzüğü kullanması çok daha iyi olurdu. Hepsi Thom ile Juilin’in suçuydu. Ve Uno’nun. Onu kızdırmasaydılar... Hayır, Neres’in suçuydu. O... sürahiyi iki elinde kaldırdı ve ağzını çalkaladı. Yalnızca ağzındaki uyku tadından kurtulmaya çalışıyordu. Kaynamış kediotu ve toz mavin yaprağı tadından değil. Hiç değil.</p>

    <p>Lavabodan döndüğü zaman, Elayne doğrulup oturmuş, yüzüğün asılı olduğu deri sicimi çözüyordu. “<em>Saidar</em>’ı kaybettiğini gördüm, bu yüzden Elaida’nın çalışma odasına gittim, ama sen endişelenme diye fazla kalmadım. Shemerin’in tutuklanması ve Kabuledilmişliğe düşürülmesi emri verildiği dışında hiçbir şey öğrenemedim.” Kalktı ve yüzüğü kutuya tıktı.</p>

    <p>“Bunu yapabilirler mi? Bir Aes Sedai’nin konumunu düşürebilirler mi?”</p>

    <p>“Bilmiyorum. Bence Elaida ne isterse yapıyor. Egwene o Aiel giysilerini giymemeli. Yakışmıyor.”</p>

    <p>Nynaeve tuttuğu nefesi bıraktı. Elayne’in, Egwene’in söylediklerini duymazdan gelmek istediği açıktı. Nynaeve buna izin vermeye razıydı. “Hayır, kesinlikle yakışmıyor.” Yatağa tırmanarak duvara yaslandı; dış tarafta sırayla uyuyorlardı.</p>

    <p>“Rand’a mesaj göndermeye bile fırsatım olmadı.” Elayne de yatağa girdi ve lamba söndü. Küçük pencereler içeriye pek az ay ışığı bırakıyordu. “Bir tane de Aviendha’ya. Benim adıma Rand’a göz kulak oluyorsa, o zaman göz kulak olmalı.”</p>

    <p>“Rand bir at değil, Elayne. Ona sahip olamazsın.”</p>

    <p>“Olabileceğimi hiç söylemedim. Lan, Cairhienli bir kadın alsa sen nasıl hissederdin?”</p>

    <p>“Aptallaşma. Uyu.” Nynaeve öfkeyle küçük yastığına yerleşti. Belki o da Lan’e haber göndermeliydi. Tüm o Tearlı ve Cairhienli asil kadınlar. Bir erkeğe gerçeği söylemek yerine onu balla besleyen kadınlar. Lan kime ait olduğunu unutmasa iyi ederdi.</p>

    <p>Boannda’nın aşağısında ormanlar ırmağın iki yanında sıkı sıkı kapanmış, aralıksız ağaç ve sarmaşık yığınları halinde uzanıyordu. Köyler ve çiftlikler kayboldu. Eldar, yerleşim birimlerinden bin beş yüz kilometre uzakta, yabani ormanların arasında akıyor gibiydi. Samara’dan çıktıktan beş gün sonra, akşamın erken saatlerinde, <em>Nehiryılanı</em> ırmaktaki bir dönüşün ortasında demir attı ve geminin tek kayığı kalan yolcuları alçak, ormanlık tepelerle çevrili, çatlak kil kaplı kıyıya bıraktı. Yüksek söğütlerde ve köklerini derine salmış meşelerde bile kahverengi yapraklar görülebiliyordu.</p>

    <p>“Adama o kolyeyi vermenin gereği yoktu,” dedi Nynaeve. Kıyıda, dört kürekçi, Juilin ve son beş Shienarlı ile dolu kayığın yaklaşmasını izliyordu. Aldatılmadığını umuyordu; Neres haritasında ırmağın bu kısmını göstermiş, üç kilometre ötedeki Salidar’a işaret etmişti, ama buralarda bir köy olduğunu gösteren başka işaret yoktu. Orman hiç aralık vermeden uzanıyordu. “Ona ödediğimiz yeterliydi.”</p>

    <p>“Attırdığımız yükü karşılamıyordu,” diye yanıt verdi Elayne. “Adamın bir kaçakçı olması, <em>bizim</em> malını elinden almaya hakkımız olduğu anlamına gelmiyor.” Nynaeve, kadının Juilin’le mi konuştuğunu merak etti. Muhtemelen hayır. Yine yasalar meselesiydi. “Dahası, sarı opaller çok zevksiz, özellikle de o kolyede. Her neyse, sırf yüzünü görmek için bile değerdi.” Elayne aniden kıkırdadı. “<em>Bu</em> sefer bana baktı.” Nynaeve kendini tutmaya çalıştı, ama o da kıkırdadı.</p>

    <p>Thom ağaçların yanında, Marigan’ın iki oğlunu kol yenlerinden çıkardığı renkli toplarla eğlendirmeye çalışıyordu. Jaril ve Seve sessizce, gözlerini bile kırpmadan ona bakıyor, birbirlerine sarılıyorlardı. Marigan ile Nicola ona eşlik etmek istediğinde Nynaeve şaşırmamıştı. Nicola şimdi Thom’u izliyor ve sevinçle kahkaha atıyor olabilirdi, ama Nynaeve izin verse her saniyeyi yanında geçirirdi. Ama Areina’nın gelmek istemesi şok olmuştu. Tek başına devrilmiş bir kütüğün üzerine oturmuş, yayına kiriş takan Birgitte’i izliyordu. Salidar’da onları neyin beklediğini öğrenince üç kadın da şok geçirecekti. En azından Nicola aradığı sığınağı bulacaktı ve çevrede çok fazla Sarı yoksa Marigan bitkilerini kullanabilecekti.</p>

    <p>“Nynaeve, hiç düşündün mü... nasıl karşılanacağız?”</p>

    <p>Nynaeve şaşkınlık içinde Elayne’e baktı. Dünyanın neredeyse yarısını aşmış, iki kez Kara Ajah’ı alt etmişlerdi. Eh, Tear’da yardım almışlardı, ama Tanchico’da kendileri başarmıştı. Elaida ve Kule’den, Salidar’da kimsenin sahip olmadığına iddiaya girebileceği haberler getiriyorlardı. En önemlisi, o Aes Sedailerin Rand ile iletişim kurmasını sağlayabilirlerdi. “Elayne, bizi kahramanlar gibi karşılayacaklarını söyleyemem, ama gün bitmeden bizi öperlerse de şaşırmam.” Tek başına Rand bile buna yeterdi.</p>

    <p>İki yalınayak gemici suya atlatıp kayığı akıntıya karşı tuttular ve gemiciler tekrar kayığa binerken Juilin ile Shienarlılar kıyıya atladılar. <em>Nehiryılanı</em>’nda adamlar çapayı çekmeye başlamıştı bile.</p>

    <p>“Bize bir yol aç, Uno,” dedi Nynaeve. “Hava kararmadan orada olmak istiyorum.” Sarmaşıklar ve çalılarla kaplı ormana bakılırsa, üç kilometreyi aşmak o kadar alabilirdi. Eğer Neres onu kandırmamışsa. Her şeyden çok bu endişelendiriyordu onu.</p>
  </div>
</body>
</html>
