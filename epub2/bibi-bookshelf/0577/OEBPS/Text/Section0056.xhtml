<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="47. Bir Geminin Bedeli">47<br />
    Bir Geminin Bedeli</h1>

    <p>Nynaeve sahah banyosunu bitirdi, kurulandı ve gönülsüzce ipek bir iç etekliği giydi. İpek keten kadar serin değildi ve güneş daha yeni doğmuş olsa da, arabanın sıcaklığı kavurucu bir gün olacağını gösteriyordu. Dahası, o şey öyle derin kesilmişti ki, yanlış nefes alsa ayak bileklerine kadar ineceğinden korkuyordu. En azından, çıkardığı iç etekliği gibi terle ıslanmış değildi.</p>

    <p>Uykuları rahatsız edici düşlerle doluydu, Moghedien’le ilgili olanlar uyanmasına, doğrulup dimdik oturmasına sebep olmuştu... ve bunlar uyanmadığı düşlerden daha iyiydi... Birgitte’in ona oklar fırlattığı ve <em>ıskalamadığı</em> düşler, Haberci’nin takipçilerinin sirkte isyan çıkardığı, hiç gemi gelmediği için sonsuza dek Samara’da kısılı kaldıkları, Salidar’a gidip Elaida’yı her şeyin başında buldukları düşler. Ya da Moghedien’i Salidar’da buldukları. O düşlerden birinden ağlayarak uyanmıştı.</p>

    <p>Hepsi endişeleri yüzündendi elbette ve bu doğaldı. Burada kamp kurdukları üç gece boyunca hiç gemi görünmemişti, üç günü ter içinde, o lanet duvar parçası önünde gözleri bağlı geçirmişti. Moghedien’in onları bulmaya yaklaşıp yaklaşmadığı endişesi olmasa bile, bu kadarı da herkesin sinirini bozmaya yeterdi. Ama diğer yandan, sırf kadının bir sirkte kaldıklarını biliyor olması, onları Samara’da bulacağı anlamına gelmiyordu. Dünyada, buraya toplananlar dışında başka sirkler vardı. Ama neden endişelenmeye gerek olmadığına dair gerekçeler düşünmek, endişelenmemekten daha kolaydı.</p>

    <p><em>Ama neden Egwene hakkında endişeleneyim ki?</em> Yarılmış bir dal parçasını lavabonun üzerindeki küçük, tuz-soda tasına batırarak dişlerini şiddetle ovmaya başladı. Egwene hemen hemen her düşte belirmiş, dırdır edip durmuştu, ama Egwene’in düşlerine nasıl girdiğini anlamıyordu Nynaeve.</p>

    <p>Aslında, bu sabah canının sıkkın olmasının tek sebebi endişe ve uyku yoksunluğu değildi. Diğer sebepler de böyle önemsiz şeylerdi, ama hepsi gerçekti. Ayakkabınızın içine girmiş taş, başınızın kesilmesi ile karşılaştırıldığında küçük gelir, ama taş oradaysa ve celladın baltası asla gerçekleşmeyebilecekse...</p>

    <p>Kendi yansımasından kaçınmak imkânsızdı ve saçları doğru düzgün örülmek yerine, serbestçe omuzlarına sarkıyordu. Ne kadar fırçalarsa fırçalasın bakır kırmızısı renk asla daha az iğrenç olmuyordu. Arkasındaki yatağa mavi bir elbise serilmiş olduğunu çok iyi biliyordu. Bir Tenekeci kadının bile gözlerini kırpıştırmasına sebep olacak ölçüde mavi ve çengele asılı kırmızı elbise kadar alçak kesimli. Bu üzerine zar zor tutunan iç etekliği giymek zorunda kalmasının sebebi buydu. Valan Luca’ya göre o elbiselerden bir tanesi yeterli değildi. Clarine parlak sarı iki elbise üzerinde daha çalışıyordu ve çizgiler eklenmesinden bahsediliyordu. Nynaeve çizgi lafı duymak istemiyordu.</p>

    <p><em>En azından adam renk seçmeme izin verebilirdi,</em> diye düşündü, yarılmış dal parçasını öfkeyle kullanarak. Ya da Clarine. Ama hayır, adamın kendi fikirleri vardı ve hiç sormamıştı. Valan Luca değil. Adamın seçtiği renkler bazen yaka açıklığını unutturuyordu ona. <em>Suratına fırlatmalıydım!</em> Ama bunu yapmayacağını biliyordu. Birgitte hiç kızarmadan o elbiselerin içinde gösteriş yapıyordu. Kadın, hakkında anlatılan hikâyelerdekine <em>hiç</em> benzemiyordu! Sırf Birgitte giydi diye o aptal elbiseyi itiraz etmeden giyeceğinden değil. O kadınla hiçbir şekilde yarışmıyordu. Yalnızca... “Bir şeyi yapmak zorundaysan,” diye hırladı dal parçasının üzerinden, “bir an önce alışsan daha iyi.”</p>

    <p>“Ne dedin?” diye sordu Elayne. “Konuşacaksan onu ağzından çıkar lütfen. Yoksa ses iğrenç oluyor.”</p>

    <p>Nynaeve çenesini silerek dik dik omzunun üzerinden baktı. Elayne kendi dar yatağının üzerine oturmuş, bacaklarını çekmiş, siyaha boyalı saçlarını örüyordu. Her yerine payetler dikilmiş beyaz pantolonunu giymişti bile ve boynunda fırfırlar bulunan kar beyazı ipek bluzu fazlasıyla inceydi. Payet kaplı beyaz ceketi yanında duruyordu. Beyaz. Onun da gösteri için iki takım giysisi vardı ve üçüncüsü de dikilmekteydi. Tam olarak sade denemese de, hepsi bembeyazdı. “O şekilde giyineceksen, Elayne, o şekilde oturmamalısın. Hiç terbiyeli olmuyor.”</p>

    <p>Diğer kadın surat asarak dik dik baktı, ama terlikli ayaklarını yere indirdi. Ve çenesini o kibirli tavrıyla kaldırdı. “Belki bu sabah kasabaya doğru bir yürüyüşe çıkarım,” dedi soğuk soğuk, örgü üzerinde çalışmaya devam ederek. “Bu araba... boğucu oldu.”</p>

    <p>Nynaeve ağzını çalkalayıp lavaboya tükürdü. Yüksek sesle. Araba her geçen gün kesinlikle daha dar geliyordu. Belki gerçekten de olabildiğince gözlerden uzakta kalmaları gerekiyordu... bu kendi fikriydi, pişman olmaya başladığı bir fikir... ama bu artık saçma olmuştu. Gösteri yaptıkları zamanlar hariç devamlı arabada Elayne ile kapalı kaldıkları üç gün üç hafta gibi gelmişti. Ya da üç ay. Daha önce Elayne’in ne kadar ekşi bir dili olduğunu hiç fark etmemişti. Bir gemi gelmek zorundaydı. Herhangi türden bir gemi. Bugün gelecek bir gemi için tuğla sobaya gizlediği tüm parayı, tüm mücevherleri, her şeyi verirdi. “Eh, bu dikkat çekmezdi, değil mi? Ama belki biraz egzersiz faydalı olabilirdi. Ya da belki o pantolonun kalçalarına bu şekilde yapışması.”</p>

    <p>Mavi gözler alevlendi, ama Elayne’in çenesi havada, sesi soğuk kaldı. “Dün gece rüyamda Egwene’i gördüm ve Rand ile Cairhienliler arasında neler olduğuna ek olarak... <em>senin</em> umurunda olmasa bile, ben orada neler olduğu konusunda endişeleniyorum... ek olarak, senin çığlıklar atan bir cadıya dönüştüğünü söyledim. Aslında ona katıldığımdan değil. <em>Ben</em> olsam balık satıcısı derdim.”</p>

    <p>“Şimdi beni dinle, seni kötü huylu küçük şımarık! Eğer sen...” Nynaeve öfkeyle bakmaya devam ederek ağzını kapattı ve derin derin nefes aldı. Bir çabayla ses tonunu indirdi. “Sen de mi Egwene’i düşledin?” Elayne sertçe başını salladı. “Ve Rand ile Cairhienlilerden mi bahsetti?” Genç kadın abartılı bir çileden çıkmışlık gösterisi ile gözlerini yuvarladı ve saçlarını örmeye devam etti. Nynaeve elini bir tutam bakır saçı bırakmaya zorladı, kendini Andor’un lanet olası Kız-Veliahtı’na biraz görgü öğretmeyi düşünmekten alıkoymaya çalıştı. Yakın zamanda bir gemi bulmazlarsa... “Bacaklarını şimdikinden de fazla sergilemek dışında bir şeyler düşünebiliyorsan, Egwene’in benim düşlerime de girdiği ilgini çekebilir. Rand’ın dün Cairhien’de büyük bir zafer kazandığını söyledi.”</p>

    <p>“Ben bacaklarımı sergiliyor olabilirim,” diye havladı Elayne, yanakları benek benek kızararak, “ama en azından şeylerimi açmıyorum... Sen de onu düşledin?”</p>

    <p>Gördüklerini karşılaştırmak uzun sürmedi, ama Elayne yılansı bir dil kullanmaya devam etti; Nynaeve’in Elayne’e bağırmaya kesinlikle hakkı vardı ve Elayne muhtemelen Rand’ın önünde, daha azıyla olmasa bile payetli kostümü ile geçit yapmayı düşlüyordu. Basit dürüstlük söyletmişti bunu ona. Buna rağmen, Egwene’in düşlerinde ikisine de aynı şeyi söylediği hemen ortaya çıktı ve bu şüpheye pek az yer bıraktı.</p>

    <p>“Gerçekten orada olduğunu söyleyip duruyordu,” diye mırıldandı Nynaeve. “Ama ben yalnızca düşün bir parçası olduğunu düşünmüştüm.” Egwene, düşte biri ile konuşmanın mümkün olduğunu sık sık söylemişti, ama kendisinin yapabildiğini hiç söylememişti. “Neden inanacaktım ki? Demek istediğim, Rand’ın sonunda Seanchan işi bir mızrak taşımaya başladığını söyledi. Bu inanılmaz bir şey.”</p>

    <p>“Elbette.” Elayne sinirli sinirli tek kaşını kaldırdı. “Cerandin ile <em>s’redit</em>’lerini bulmak kadar inanılmaz. Başka Seanchan mülteciler olmalı, Nynaeve, muhtemelen arkada bıraktıkları en önemsiz şeyler mızraklar.”</p>

    <p>Kadın neden dikensiz tek bir şey söyleyemiyordu? “<em>Senin</em> ne kadar inandığını fark ettim.”</p>

    <p>Elayne örgüsünü omzunun üzerinden arkaya fırlattı, sonra tepeden bakarak başını bir daha arkaya attı. “Umarım Rand iyidir.” Nynaeve burnunu çekti; Egwene ayağa kalkmadan önce günlerce dinlenmesi gerekeceğini söylemişti, ama Rand Şifa görmüştü. Diğer kadın devam etti: “Kimse kendini fazla zorlamaması gerektiğini öğretmedi ona. Çok fazla çekerse ya da yorgunken örerse Güç’ün onu öldürebileceğini bilmiyor mu? Bu kadarı bizim kadar onun için de geçerli.”</p>

    <p>Demek konuyu değiştirmek istiyordu, öyle mi? “Belki de bilmiyor,” dedi Nynaeve tatlı tatlı, “çünkü erkekler için bir Beyaz Kule yok.” Bu aklına başka bir şey getirdi. “Sence gerçekten Sammael miydi o?”</p>

    <p>Elayne dilinde bir paylama ile kalakaldı ve yan yan, öfkeyle ona baktı. Sonra aksi bir tavırla, derin derin nefes aldı. “Bizim için pek fark etmez, değil mi? Biz yüzüğü tekrar kullanmayı düşünüyor olmalıyız. Egwene ile buluşmaktan daha fazlası için. Öğrenecek çok şey var. Ne kadar fazla öğrenirsem, daha öğrenmem gereken çok şey olduğunu o kadar iyi anlıyorum.”</p>

    <p>“Hayır.” Nynaeve onun <em>ter’angreal</em> yüzüğü hemen çıkarıp kullanmasını beklemiyordu, ama düşünmeden tuğla sobaya doğru bir adım geriledi. “İkimiz için de, onunla buluştuğumuz zamanlar dışında, <em>Tel’aran’rhiod</em>’a başka yolculuk yok.”</p>

    <p>Elayne fark etmemiş görünerek sözlerine devam etti. Nynaeve kendi kendine konuşmuş gibiydi. “Yönlendirmemiz gerekmiyor ki... Böylece kendimizi ele vermeyiz.” Nynaeve’e bakmadı, ama sesinde keskin bir tını vardı. Dikkatli olurlarsa Güç kullanabileceklerini savunuyordu. Nynaeve’e göre, o sırtını döndüğünde Elayne tam olarak bunu yapıyordu. “Bu gece içimizden biri Taşın Yüreği’ni ziyaret ederse, iddiaya girerim Egwene de orada olur. Düşünsene, eğer <em>biz</em> onunla <em>onun</em> düşlerinde konuşabilirsek, artık Moghedien ile <em>Tel’aran’rhiod</em>’da karşılaşmak hakkında endişelenmemize gerek kalmaz.”</p>

    <p>“Demek öğrenmenin o kadar kolay olduğunu düşünüyorsun, öyle mi?” diye sordu Nynaeve kuru kuru. “Öyleyse, neden şimdiye kadar öğretmedi bize? Neden o bundan önce yapmadı?” Ama içten değildi. Moghedien hakkında endişelenen kendisiydi. Elayne kadının tehlikeli olduğunu biliyordu, ama bu bir engereğin tehlikeli olduğunu bilmek gibiydi. Elayne biliyordu, ama Nynaeve ısırılmıştı. Düşler Dünyası’na girmeden iletişim kurabilmek, Moghedien’den kaçınmak gerekmese de değerli bir bilgi olurdu.</p>

    <p>Her durumda, Elayne onu hâlâ dinlemiyordu. “Acaba kimseye söylemememiz konusunda neden bu kadar ısrar etti? Hiç mantıklı gelmiyor.” Bir an dişleri ile alt dudağını kemirdi. “Onunla bir an önce konuşmak için bir sebep daha var. O sırada bir anlamı varmış gibi gelmedi, ama benimle son konuştuğunda cümle ortasında kayboldu. Şimdi hatırlıyorum, kaybolmadan hemen önce şaşırmış ve korkmuş göründü.”</p>

    <p>Nynaeve derin bir nefes aldı ve aniden çırpınmaya başlayan midesini bastırmak çabasıyla iki elini karnına bastırdı. Ama sesini ifadesiz tutmayı başardı. “Moghedien mi?”</p>

    <p>“Işık, gerçekten pek hoş şeyler düşünüyorsun! Hayır. Moghedien düşlerimize girebilse, bence şimdiye dek öğrenirdik bunu.” Elayne hafifçe ürperdi; Moghedien’in ne kadar tehlikeli olduğu konusunda iyi bir fikri vardı. “Her neyse, öyle bir ifade değildi. Korktu, ama o kadar değil.”</p>

    <p>“O zaman belki tehlike içinde değildir. Belki...” Nynaeve ellerini yanlarına inmeye zorlayarak öfkeyle dudaklarını bastırdı. Yalnız, kime öfkelendiğinden emin değildi.</p>

    <p>Egwene ile görüştükleri zamanlar dışında yüzüğü gözden uzak bir yere kaldırmak iyi bir fikirdi. Öyleydi. Düşler Dünyası’na her girdiklerinde Moghedien’i bulabilirlerdi ve ondan uzak durmak iyiden de iyi bir fikirdi. Onun üstünlüğünü çoktan öğrenmişti. Bu fikir canını sıkıyordu, öncekinden de fazla, ama basit gerçekti.</p>

    <p>Ama artık Egwene’in yardıma ihtiyaç duyuyor olması olasılığı vardı. Küçük bir olasılık. Moghedien’e karşı gerektiği kadar dikkatli olması, olasılığı önemsemediği anlamına gelmiyordu. Ve belki Terkedilmişlerden biri, Moghedien’in o ve Elayne’in peşine düşmesi gibi, Rand’ın peşine düşmüştü. Egwene’in Cairhien’de ve dağlarda olanlara dair anlattıkları, bir adamın diğerine, omzundaki kepeği silkelemesi için meydan okuması gibi gelmişti. Bu konuyla bir ilgisi olduğunu düşündüğünden değil. Ama Egwene...</p>

    <p>Bazen Nynaeve’e, İki Nehir’i neden terk ettiğini unutmuş gibi geliyordu. Aes Sedai ağlarına takılan genç köylülerini korumak için. Kendisinden o kadar da küçük değildiler, yalnızca birkaç yaş, ama köy Hikmetiyken fark daha büyük görünüyordu. Elbette, Emond Meydanı’ndaki Kadın Kurulu şimdiye dek yeni bir Hikmet seçmiş olmalıydı, ama yine de Nynaeve’in köyüydü orası ve gençler hâlâ onun köylüleriydi. Ama bir şekilde, Rand, Egwene, Mat ve Perrin’i Aes Sedailerden koruma amacı, onların hayatta kalmasına yardım etmeye dönüşmüştü ve sonunda, ne zaman ve nasıl olduğunu bilmese de, bu amaç da başka gerekliliklerin altında kalmıştı. Moiraine’i yerinden etmenin en iyi yolunu bulmak için Beyaz Kule’ye girmek, Şifa öğrenmek için yakıcı bir arzuya dönüşmüştü. Aes Sedailerin insanların yaşamlarına karışmasına duyduğu nefret bile, artık bir Aes Sedai olma arzusu ile yan yana duruyordu. Gerçekten istediğinden değil, ama öğrenmek istediği şeyi öğrenmesinin tek yolu buydu. Her şey o Aes Sedai ağlarından biri kadar karışmıştı ve kendisi de dahildi buna ve nasıl kaçacağını bilmiyordu.</p>

    <p><em>Ben hep olduğum gibiyim.</em> Gerçekten <em>elimden geldiğince yardım edeceğim.</em> “Bu gece,” dedi sesli olarak, “yüzüğü kullanacağım.” Yatağın üzerine oturup çoraplarını çekmeye başladı. Bu sıcakta kalın yün çorap rahatsızlık veriyordu, ama en azından bedeninin bu kısmı doğru düzgün giyinmiş oluyordu. Kalın çoraplar ve sağlam ayakkabılar. Birgitte, brokar terlikler ve kesinlikle serin görünen incecik ipek çoraplar giymişti. Düşünceyi kararlılıkla aklından çıkardı. “Sırf Egwene’in <em>gerçekten</em> Taş’ta olup olmadığını görmek için. Eğer değilse, geri dönerim ve önceden belirlenmiş buluşma zamanına kadar yüzüğü bir daha kullanmayız.”</p>

    <p>Elayne gözlerini kırpmadan onu izlerken, çoraplarını gittikçe artan bir huzursuzlukla çekti. Kadın tek kelime etmedi, ama ifadesiz bakışları, Nynaeve’in yalan söylüyor olabileceğini ima ediyordu. Nynaeve’e öyle geliyordu. Uykuya dalarken yüzüğün tenine değmemesini sağlamanın çok kolay olacağı düşüncesinin bilincinin kıyısında uçuşmuş olması da işe yaramıyordu; Egwene’in bu gece Taşın Yüreği’nde bekliyor olması için hiçbir gerçek sebep yoktu. Aslında hiç düşünmemişti... düşünce kendiliğinden gelmişti... ama oradaydı ve Elayne ile göz göze gelmeyi güçleştiriyordu. Ya Moghedien’den korkuyorsa? İtiraf etmek ne kadar canını sıksa da, mantıklıydı.</p>

    <p><em>Ne gerekiyorsa yapacağım.</em> Midesindeki kelebekleri kararlılıkla bastırdı. İç etekliğini çoraplarının üzerine attığında, sırf Elayne’in gözlerinden kaçmak için mavi elbiseyi giyip sıcak havaya çıkmaya can atıyordu.</p>

    <p>Elayne sırtındaki küçük düğme dizisini iliklemeyi bitirirken... ve kimsenin <em>ona</em> yardım etmediğini homurdanırken, sanki pantolon giymek için yardıma ihtiyacı varmış gibi... arabanın kapısı çarpılarak açıldı ve içeriye bir sıcak hava dalgası doldu. Nynaeve irkilerek sıçradı ve düşünmeden iki eliyle göğsünü kapadı. Valan Luca yerine Birgitte arabaya girdiğinde, yakasını düzeltiyormuş gibi yaptı.</p>

    <p>Uzun boylu kadın onunkine tıpatıp benzeyen parlak mavi ipek elbisesinin kalçalarını düzelterek, kendinden memnun bir sırıtma ile kalın, siyah örgüsünü çıplak omzunun üzerinden öne çekti. “Dikkat çekmek istiyorsan kurcalamaya zahmet etme. Zaten çok açık. Yalnızca derin derin nefes al.” Nasıl yapılacağını gösterdi, sonra Nynaeve’in kaş çatmasına güldü.</p>

    <p>Nynaeve sinirlerine hâkim olmaya çalıştı. Ama neden hâkim olacaktı, onu da bilmiyordu. Olan bitenler yüzünden vicdan azabı duymuş olduğuna inanamıyordu. Muhtemelen Gaidal Cain bu kadından kurtulduğu için seviniyordu. Ve Birgitte saçlarını istediği gibi örmeye başlamıştı. Bunun herhangi bir şeyle ilgisi olduğundan değil. “İki Nehir’de senin gibi birini tanıyordum, <em>Maerion.</em> Calle her tüccar korumasını adıyla bilirdi ve kesinlikle hiçbirinden sır saklamazdı.”</p>

    <p>Birgitte’in gülümsemesi gerildi. “Ben de senin gibi birini tanıyordum. Mathena da erkeklere tepeden bakardı, çıplak yüzerken tesadüfen onu gören birini idam ettirmişti. Hiç öpülmemişti. Ta ki, Zheres ondan bir öpücük çalana kadar. Kadının erkekleri ilk defa keşfettiğini sanırdın. Aklı başından gitti, Zheres ondan kaçmak için dağda yaşamaya başladı. Seni öpecek ilk erkeğe karşı dikkatli ol. Eninde sonunda biri çıkacaktır.”</p>

    <p>Nynaeve, yumruklarını sıkarak ona doğru bir adım attı. Ya da atmaya çalıştı. Bir şekilde Elayne ellerini kaldırarak aralarına girmişti.</p>

    <p>“İkiniz de hemen kesin şunu,” dedi, iki kadını onlarınkine eşit bir kibirle süzerek. “Lini hep şöyle derdi: ‘Beklemek erkekleri ahıra kapatılmış ayıya, kadınları çuvala tıkılmış kedilere döndürür,’ ama siz birbirinizi tırmıklamayı hemen bırakacaksınız! Buna daha fazla tahammül etmeyeceğim!”</p>

    <p>Nynaeve şaşkınlık içinde Birgitte’in kızardığını ve surat asarak bir özür mırıldandığını gördü. Elbette Elayne’e seslenmişti, ama özrün kendisi sürprizdi. Birgitte Elayne’e yakın kalmayı seçmişti... onun saklanması için sebep yoktu... fakat üç günden sonra sıcağın onu da Elayne kadar kötü etkilediği belli oluyordu. Nynaeve Kız-Veliaht’a en soğuk bakışını fırlatmayı tercih etti. Aynı yere tıkılmış beklerken o kendine hâkim olmayı başarmıştı... kesinlikle başarmıştı... ama Elayne’in konuşmaya hakkı yoktu.</p>

    <p>“Şimdi,” dedi Elayne, aynı buz gibi sesi kullanmaya devam ederek, “boğa gibi içeri dalmak için bir sebebin var mı, yoksa yalnızca kapı çalmayı mı unuttun?”</p>

    <p>Nynaeve, kediler hakkında bir şey söylemek için ağzını açtı... nazik bir hatırlatma olacaktı... ama Birgitte daha da gergin bir sesle onu engelledi.</p>

    <p>“Thom ve Juilin kasabadan döndü.”</p>

    <p>“Döndü mü!” diye bağırdı Nynaeve; Birgitte ona bir bakış fırlattıktan sonra Elayne’e döndü.</p>

    <p>“Onları sen göndermedin mi?”</p>

    <p>“Hayır,” dedi Elayne sertçe.</p>

    <p>Nynaeve tek kelime edemeden, peşinde Birgitte ile kapıdan fırladı. Kendi kendine homurdanarak takip etmek dışında yapabileceği bir şey yoktu. Elayne, aniden emirler vermeye başlayabileceğini düşünmese iyi ederdi. Nynaeve onun erkeklere çok şey sergilediğini hâlâ unutmamıştı.</p>

    <p>Kuru sıcak dışarıda daha da kötü geliyordu, güneş sirkin kanvas duvarının üzerinde oturuyordu hâlâ. Daha merdivenin dibine gelmeden alnından ter fışkırdı, ama bu sefer yüzünü buruşturmadı.</p>

    <p>İki adam yemek pişirmek için yakılmış bir ateşin yanında, üç bacaklı taburelerin üzerinde oturuyorlardı. Saçları karmakarışıktı, ceketleri toprakta yuvarlanmışlar gibi pisti. Thom’un kafasına bastırdığı kumaş parçasının altından kan sızıyor, yanağını kaplayan ve uzun, beyaz bıyığını lekeleyen kuru kan tabakasının üzerinden akıyordu. Juilin’in gözünün yanında tavuk yumurtası kadar büyük, mor bir yumru vardı ve başparmak kalınlığındaki, açık renk, boğumlu değneğini kanlı bir sargı ile kabaca sarılmış elinde tutuyordu. Kafasının arkasına yatırdığı o saçma, koni şeklindeki şapka ezilmiş görünüyordu.</p>

    <p>Kanvas duvarların içinden gelen seslere bakılırsa at bakıcıları kafes temizleme işine girişmişti ve kuşkusuz Cerandin de <em>s’redit</em>’lerinin yanındaydı... erkeklerin hiçbiri o hayvanlara yanaşmıyordu... ama henüz arabaların çevresinde pek az hareket vardı. Petra uzun saplı piposunu tüttürerek Clarine’in kahvaltı hazırlamasına yardım ediyordu. Chavanaların ikisi beden çarpıtma sanatçısı Muelin ile birlikte bir aleti inceliyordu, diğer ikisi ise Luca’nın Sillia Cerano’nun gösterisinden aldığı altı kadın akrobattan ikisi ile konuşuyordu. Kadınlar, Murasaka soyadlı kız kardeşler olduklarını iddia ediyorlardı, ama görünüşleri ve renkleri Chavanalarınkinden de farklıydı. Brugh ile Taeric’in yanındaki, renkli ipek sabahlıklar giymiş ikiliden birinin gözleri mavi, saçları neredeyse beyazdı ve diğerinin teni de gözleri kadar karaydı. Başka herkes o günkü ilk gösteri için giyinmişti. Erkekler renkli pantolon içinde, üstleri çıplak duruyorlardı, Muelin ince kırmızı bir pantolon ve ona uygun, dar bir yelek giymişti ve Clarine yüksek yakalı, payetli, yeşil bir pantolon içindeydi.</p>

    <p>Thom ile Juilin birkaç bakış çekti, ama neyse ki, kimse gelip iyi olup olmadıklarını sormayı gerekli bulmadı. Belki sırtlarını kamburlaştırmış, gözlerini yere dikmiş, ürkek köpekler gibi oturmaları yüzündendi. Kuşkusuz derilerini kavuracak şiddette bir fırça yiyeceklerini biliyorlardı. Nynaeve kesinlikle yapacaktı bunu.</p>

    <p>Ama Elayne onları görünce öfkesi uçup gitti, inledi ve koşarak gidip Thom’un yanında diz çöktü. “Ne oldu? Ah, Thom, zavallı kafan. Çok acıyor olmalı. Bu benim yeteneklerimin ötesinde. Nynaeve seni içeri götürüp halleder. Thom, bu tür belalara bulaşmak için fazla yaşlısın.”</p>

    <p>Adam kızgınlıkla, bez parçasını yerinde tutarken onu uzaklaştırmaya çalıştı. “Bırak, çocuğum. Yataktan düşüp de daha kötü yaraladığım olmuştur kendimi. Bırakacak mısın?”</p>

    <p>Nynaeve, yeterince öfkelenmiş olmasına rağmen Şifa verecek falan değildi. Yumruklarını kalçalarına dayayarak, yüzüne bir-saçmalık-istemem ya da bana-hemen-yanıt-ver bakışı oturtarak, Juilin’in karşısına geçti. “Bana söylemeden kaçıp gitmek de ne demek oluyor?” Kontrolün <em>kendisinde</em> olduğunu Elayne’e bildirmesinin zamanı gelmişti. “Gözünüze fare kaçırmak yerine gırtlağınızı kestirseydiniz, başınıza ne geldiğini nasıl bilecektik? Gitmeniz için sebep yoktu. Hiç yoktu! Gemi bulma işi halledildi.”</p>

    <p>Juilin şapkasını aklına iterek dik dik ona baktı. “Halledildi, değil mi? Bu yüzden siz üçünüz şey gibi sinsi sinsi dolaşmaya?..” Thom yüksek sesle inleyerek sallanınca sustu.</p>

    <p>Âşık, Elayne’in endişeli çırpınmalarını, anlık bir acı olduğu ve bir baloya katılmaya hazır hissettiği itirazları ile yatıştırdıktan... ve Juilin’e, kadınların görmediğini umduğu açık olan anlamlı bir bakış fırlattıktan sonra, Nynaeve tehlikeli bakışlarını esmer Juilin’e çevirdi ve ne gibi sinsi sinsi dolaştıklarını düşündüklerini öğrenmeyi bekledi.</p>

    <p>“Gitmemiz iyi oldu,” dedi adam bunun yerine, gergin bir sesle. “Samara, kanlı bir et parçasının çevresindeki gümüşdiken sürüsü gibi. Her sokakta Karanlıkdostlarını ve Haberci’yi Yenidendoğan Ejder’in gerçek sesi olarak selamlamaya hazır olmayanları avlayan güruhlar var.”</p>

    <p>“Yaklaşık üç saat önce, ırmağın yakınında başladı,” diye araya girdi Thom. İçini çekerek, Elayne’in ıslak bir bez parçası ile yüzünü temizlemesine razı oldu. Onun mırıldandıklarını duymazdan gelir göründü, ki dikkate değer bir başarıydı bu, çünkü Nynaeve sevgi kadar çileden çıkmışlık da ifade edebilecek bir ses tonu ile söylenen, “aptal ihtiyar” ve “kendini öldürtmemen için birinin sana göz kulak olması gerek” sözlerini açıkça duyabiliyordu. “Nasıl başladığını bilmiyorum. Aes Sedailerin suçlandığını duydum ya da Beyazpelerinlerin, Trollocların, Seanchanlar dışında herkesin ve bu ismi bilseler onları da suçlarlardı.” Elayne’in elinin baskısı ile irkildi. “Son saat içinde, daha fazlasını öğrenemeyecek kadar fazla kişiselleştirmiştik olayı.”</p>

    <p>“Yangınlar çıktı,” dedi Birgitte. Petra ve karısı onun bir şeyi işaret ettiğini fark etti. Ayağa kalkıp endişe içinde o tarafa baktılar. Kasaba tarafındaki kanvas duvarın üzerinde iki siyah duman bulutu yükseliyordu.</p>

    <p>Juilin kalktı ve sert gözlerle Nynaeve’in gözlerine baktı. “Gitme zamanı. Belki Moghedien’in bizi bulmasına yetecek kadar dikkat çekeriz, ama bundan kuşkuluyum; insanlar kaçılabilecek her yöne kaçıyor. İki saat sonra iki değil, elli yangın olacak ve bir kalabalık tarafından parça parça edileceksek, ondan kaçınmanın bir faydası kalmaz. Kasabada yıkılabilecek her şeyi yıktıktan sonra sirklere döneceklerdir.”</p>

    <p>“O ismi kullanma,” dedi Nynaeve keskin bir sesle, kaşlarını ona bakmayan Elayne’e çatarak. Erkeklere çok şey anlatmak her zaman hata olmuştu. Sorun, Juilin’in haklı olmasıydı, ama bir erkeğin bunu bilmesine izin vermek de hata olurdu. “Önerilerini düşüneceğim, Juilin. Sebepsiz yere kaçıp gitmek ve biz gittikten sonra bir geminin geldiğini öğrenmek hiç hoşuma gitmezdi.” Adam ona delirmiş gibi baktı ve Thom, Elayne’in yarasını temizlemek için başını kıpırtısız tutmaya çalışmasına rağmen kafasını iki yana salladı, ama arabaların arasından yaklaşan bir şekil Nynaeve’i neşelendirdi. “Belki çoktan gelmiştir.”</p>

    <p>Uno’nun boyalı göz yaması ve yaralı yüzü, tepesindeki saç tutamı ve sırtındaki kılıcı Petra ile muhtelif Chavanalardan kayıtsız baş sallamalar, Muelin’den ise bir ürperti kazandı. Adam akşam ziyaretlerinin hepsini bizzat yapmıştı, ama raporlayacak bir şey çıkmamıştı. Şimdi gelmesi bir şey olduğu anlamına geliyordu.</p>

    <p>Adam her zamanki gibi Birgitte’i görür görmez sırıttı ve tek gözünü açık yakası üzerine göstere göstere yuvarladı. Kadın her zamanki gibi ona sırıtarak karşılık verdi ve aylak aylak baştan ayağa süzdü onu. Ama bu sefer Nynaeve ikisinin uygunsuz davranışlarına aldırmadı. “Gemi geldi mi?”</p>

    <p>Uno’nun sırıtışı soldu. “La... bir gemi geldi,” dedi sertçe, “eğer sizi sağlam olarak oraya götürebilirsem.”</p>

    <p>“İsyanı biliyoruz. Kuşkusuz on beş Shienarlı bizi güvenle götürebilir.”</p>

    <p>“İsyanı biliyorsunuz,” diye mırıldandı adam, Thom ile Juilin’i süzerek. “Sokaklarda Masema’nın adamlarının la... Beyazpelerinler ile savaştığını biliyor musunuz? Adamlarına kahro... Amadicia’yı ateş ve kılıçla almalarını emrettiğini biliyor musunuz? Binlerce kişi la... aaagh!.. ırmağı aştı bile.”</p>

    <p>“Olabilir,” dedi Nynaeve kararlılıkla, “ama yapacağını söylediğin şeyi yapmanı beklerim. Hatırlıyorsan, <em>bana</em> itaat etmeye söz vermiştin.” Sözcüğü hafifçe vurguladı ve Elayne’e anlamlı anlamlı baktı.</p>

    <p>Kadın görmezden gelerek elinde kanlı bezle doğruldu ve dikkatini Uno’ya yöneltti. “Shienarlıların dünyadaki en cesur askerler olduğunu hep duymuşumdur.” Sesindeki ustura keskinliği aniden azametli bir ipek-bal karışımına dönüşmüştü. “Çocukken Shienarlıların cesaretleri hakkında pek çok hikâye dinlemiştim.” Elini Thom’un omzuna koydu, ama gözlerini Uno’dan ayırmadı. “O hikâyeleri hâlâ hatırlıyorum. Umarım hep hatırlarım.”</p>

    <p>Birgitte yaklaştı ve gözlerini adamın gözlerine dikerek, Uno’nun ensesini ovalamaya başladı. Göz yamasındaki o öfkeli, kırmızı göz onu hiç rahatsız etmiyor gibiydi. “Üç bin sene boyunca Afet’e karşı nöbet tuttunuz,” dedi nazikçe. Nazikçe. İki gündür Nynaeve ile o şekilde konuşmamıştı! “Üç bin sene ve karşılığını on katı kanla ödemeden tek adım gerilemediniz. Burası Enkara ya da Soralle İnişi olmayabilir, ama ne yapacağını ben biliyorum.”</p>

    <p>“Ne yaptın,” diye hırladı adam, “lanet Sınırboyları’nın lanet hikâyelerinin hepsini okudun mu?” Hemen irkildi ve Nynaeve’e bir bakış fırlattı. Nynaeve’in adama, ondan tamamen temiz bir dil beklediğini söylemesi gerekli olmuştu. Adam bunu pek iyi karşılamamıştı, ama eski haline dönmesini önlemenin başka yolu yoktu ve Birgitte Nynaeve’e o şekilde kaş çatmamalıydı. “Onlarla konuşabilir misin?” dedi adam Thom ile Juilin’e. “Bunu denemek istiyorlarsa la... aptallık ederler.”</p>

    <p>Juilin ellerini havaya fırlattı ve Thom yüksek sesle kahkaha attı. “Sen hiç istemediği zaman sağduyu dinleyen kadın gördün mü?” diye yanıt verdi âşık. Elayne yarasının üzerindeki bezi çekip, kafasını belki gerektiğinden biraz daha büyük kuvvetle silmeye başlayınca homurdandı.</p>

    <p>Uno başını iki yana salladı. “Eh, kandırılacaksam, sanırım kandırılacağımdır. Ama şunu unutmayın; Masema’nın adamları gemiyi... <em>Irmakyılanı</em> gibi bir adı var... rıhtıma yanaşmasından bir saat sonra buldu, fakat Beyazpelerinler gemiyi ele geçirdi. Bu küçük çatışmayı başlatan bu oldu. Kötü haber, Beyazpelerinler hâlâ rıhtımları ellerinde tutuyor. Daha da kötü haber, Masema gemiyi unutup gitmiş olabilir... onu görmeye gittim ve gemi lafı dinlemedi; artık tek bahsettiği Beyazpelerinleri asmak ve bunun için tüm dünyayı ateşe vermesi gerekse bile, Amadicia’yı Lord Ejder’in önünde diz çöktürmek... ama bunu adamlarının hepsine söylemeye zahmet etmedi. Irmağın yakınında çatışmalar vardı ve hâlâ da olabilir. Sizi isyanın içinden geçirmek yeterince kötü olacak, ama eğer rıhtımlarda savaş varsa, hiç söz vermiyorum. Ve sizi Beyazpelerin ellerindeki bir gemiye nasıl bindireceğimi düşünemiyorum bile.” Uzun bir nefes salıverdi ve yara izli elinin sırtı ile alnındaki teri sildi. Küfretmeden bu kadar uzun konuşmanın yarattığı gerilim yüzünden açıkça okunabiliyordu.</p>

    <p>Nynaeve o anda adamın dilini affedebilirdi... konuşamayacak kadar sersemlemiş olmasaydı. Tesadüf olmalıydı. <em>Işık, bir gemi için her şeyi veririm dedim, ama bunu kastetmedim. Bunu değil!</em> Neden Elayne ile Birgitte’in böyle boş ifadelerle ona bakmakta olduğunu bilmiyordu. Onun bildiği her şeyi onlar da biliyordu ve ikisi de bu olasılığı gündeme getirmemişti. Üç adam, bir şeylerin döndüğünün açıkça farkında, ama ne olduğundan habersiz, ki bunun için Işık’a şükretmek gerekirdi, kaşlarını çatarak bakışıyorlardı. Her şeyi bilmemeleri çok daha iyiydi.</p>

    <p>Tesadüf olmalı.</p>

    <p>Bir açıdan, arabalara yaklaşan bir başka adam görünce memnun oldu; bakışlarını Elayne ile Birgitte’inkilerden koparması için bahane oldu. Diğer açıdan, Galad’ı görmek midesinin ayaklarına kadar çökmesine sebep oldu.</p>

    <p>Üzerinde, beyaz pelerini ile parlak zırhı yerine sade kahverengi giysiler ve düz, kadife şapka vardı, ama kılıcı hâlâ kalçasındaydı. Daha önce arabaların yanına hiç gelmemişti ve yüzünün yarattığı etki çarpıcıydı. Muelin farkında olmadan ona doğru bir adım attı, iki ince akrobat ağızları bir karış açık, öne eğildiler. Chavanalar unutulmuştu ve bu yüzden kaşlarını çatıyorlardı. Clarine bile onu izlerken elbisesini düzeltiyordu, ta ki Petra piposunu ağzından çıkarıp bir şey söyleyene kadar. Kadın sonra kahkaha atarak onun oturduğu yere gitti, adamın yüzünü tombul göğsüne bastırdı. Ama kocasının başının üzerinden Galad’ı izlemeye devam ediyordu.</p>

    <p>Nynaeve, yakışıklı bir yüzden etkilenecek ruh hali içinde değildi; nefesi pek az hızlanmıştı. “Sendin, değil mi?” diye sordu, daha adam yanlarına gelmeden. “<em>Irmakyılanı</em>’nı sen ele geçirdin, değil mi? Neden?”</p>

    <p><em>“Nehiryılanı,”</em> diye düzeltti Galad, inanmazlık içinde onu süzerek. “Gemi bulmamı sen istedin.”</p>

    <p>“İsyan başlatmanı istemedim!”</p>

    <p>“İsyan mı?” diye araya girdi Elayne. “Savaş. İstila. Hepsi bu gemi yüzünden başladı.”</p>

    <p>Galad sakin sakin yanıt verdi. “Nynaeve’e söz verdim, kardeşim. İlk görevim senin güven içinde Caemlyn’e gitmeni sağlamak. Ve Nynaeve’in de, elbette. Evlatlar eninde sonunda bu Haberci ile savaşmak zorunda kalacaktı.”</p>

    <p>“Yalnızca geminin geldiğini haber versen olmaz mıydı?” diye sordu Nynaeve bitkinlik içinde. Erkekler ve verdikleri sözler. Bütün bunlar bazen hayranlık verici oluyordu, ama Elayne Galad’ın kimi incittiğine aldırmadan doğru olanı yaptığını söylediğinde onu dinlemeliydi.</p>

    <p>“Haberci gemiyi neden istedi, bilmiyorum, ama siz ırmak aşağı gidebilesiniz diye istediğinden kuşkuluyum.” Nynaeve irkildi. “Dahası, kaptana daha yükünü indirirken yolculuk ücretinizi ödemiştim. Bir saat sonra, sizsiz yelken açmasın diye oraya bıraktığım iki adamdan biri geldi ve diğer adamın öldüğünü ve Haberci’nin gemiyi ele geçirdiğini bildirdi. Neden bu kadar kızdığını anlamıyorum. Gemi istedin, gemiye ihtiyacın vardı ve ben sana bir gemi buldum.” Galad kaşlarını çatarak Thom ile Juilin’e hitap etti. “Bunların nesi var? Neden bakışıp duruyorlar?”</p>

    <p>“Kadınlar,” dedi Juilin kısaca ve karşılığında Birgitte’ten kafasının arkasına bir şaplak kazandı. Öfkeyle kadına baktı.</p>

    <p>“Atsinekleri fena ısırır,” diye sırıttı kadın ve adam şapkasını düzeltirken bakışlarındaki öfke kararsızlığa dönüştü.</p>

    <p>“Bütün gün burada oturup neyin doğru, neyin yanlış olduğunu tartışabiliriz,” dedi Thom kuru kuru, “ya da bu gemiye binebiliriz. Yolculuğun bedeli ödenmiş ve artık o bedeli geri almanın yolu yok.”</p>

    <p>Nynaeve yine irkildi. Adam nasıl kastetmiş olursa olsun, o kendisinin nasıl işittiğini biliyordu.</p>

    <p>“Irmağa ulaşmakta sorun yaşayabiliriz,” dedi Galad. “Şu anda Evlatlar Samara’da pek sevilmediği için bu giysileri giydim, ama güruhlar herhangi birini gözlerine kestirebilir.” Kuşku içinde beyaz saçlı, uzun, beyaz bıyıklı Thom’u süzdü, Juilin’e... Tearlı darmadağın olmasına rağmen direk çakacak kadar sert görünüyordu... biraz daha az kuşkulu bakışlar fırlattı, sonra Uno’ya döndü. “Arkadaşın nerede? Adamlarımın yanına ulaşana kadar bir kılıç daha işe yarayabilir.”</p>

    <p>Uno’nun gülümsemesi korkunçtu. İkisi arasında, ilk karşılaştıkları zamana göre daha fazla sevgi olmadığı açıktı. “Buralarda. Ve belki bir iki kişi daha. Senin Beyazpelerinlerin gemiyi tutabilirse, ben onları gemiye götürebilirim. Tutamasalar da götürebilirim.”</p>

    <p>Elayne ağzını açtı, ama Nynaeve çabucak konuştu. “Bu kadarı yeter, ikiniz de!” Elayne ballı sözleri yeniden deneyebilirdi. İşe de yarayabilirdi, ama Nynaeve azarlamak istiyordu. Herhangi birini. “Çabuk hareket etmek zorundayız.” İki deliyi aynı hedefe yönlendirdiğinde, oraya aynı anda varırlarsa neler olabileceğini düşünmüş olmalıydı. “Uno, sen adamlarının kalanını becerebildiğince hızlı topla.” Adam ona sirkin diğer yanında beklediklerini anlatmaya çalıştı, ama Nynaeve dinlemeden devam etti. <em>Gerçekten</em> deliydiler, <em>ikisi</em> de. <em>Tüm</em> erkekler deliydi! “Galad, sen...”</p>

    <p>“Hemen kalkın!” diye bağıran Luca’nın sesi sözünü kesti. Adam koşarak arabaların arasından çıktı. Aksıyordu ve yüzünün bir yanı morarmaya başlamıştı. Kırmızı pelerini kirlenmiş, yırtılmıştı. Kasabaya giden yalnızca Thom ile Juilin değildi anlaşılan. “Brugh, git at bakıcılarına atları hazırlamalarını söyle! Kanvası bırakmak zorunda kalacağız,” yüzünü buruşturdu, “ama bir saatten kısa sürede yola koyulmuş olmak istiyorum! Andaya, Kuan, kardeşlerinizi dışarı çağırın! Hâlâ uyuyan herkesi uyandırın ve banyo yapıyorlarsa ya kirli kirli giyinmelerini ya da çıplak gelmelerini söyleyin! Haberci’nin önünde diz çökmek ya da Amadicia’ya gitmek istemiyorsanız acele edin! Chin Akima kellesini kaybetti bile, göstericilerinden yarısı da öyle ve Sillia Cerano ile onunkilerden bir düzinesi çok ağır davrandıkları için kırbaçlandı! Yürüyün!” O zamana kadar Nynaeve’in arabasının çevresindekiler hariç herkes koşuşturmaya başlamıştı.</p>

    <p>Luca yaklaşırken yavaşladı. İhtiyatla Galad’ı süzdü. Ve tek gözlü adamı daha önce iki kez görmüş olmasına rağmen Uno’yu da. “Nana, seninle konuşmak istiyorum,” dedi sessizce. “Yalnız.”</p>

    <p>“Seninle gelmeyeceğiz, Luca Efendi,” dedi Nynaeve ona.</p>

    <p>“Yalnız,” dedi adam ve kolunu yakalayıp sürükleyerek götürdü.</p>

    <p>Nynaeve karışmamalarını söylemek için diğerlerine baktı... ve gerek olmadığını gördü. Elayne ile Birgitte sirki çevreleyen kanvas duvara doğru seğirtiyordu ve dört adam, ona ve Luca’ya fırlattıkları birkaç bakış dışında, konuşmaya dalmışlardı. Nynaeve yüksek sesle burnunu çekti. Pek de iyi adamlardı, bir kadına zor kullanıldığını görüyor ve hiçbir şey yapmıyorlardı.</p>

    <p>Kolunu çekip kurtararak, ipek eteklerini hoşnutsuzluğunu gösterecek şekilde hışırdatarak uzun adımlarla Luca’nın yanında yürüdü. “Herhalde, artık gideceğimize göre paranı istiyorsundur. Eh, alacaksın. Yüz altın marka. Ama sanırım bırakacağım araba ve atlar için biraz kesinti yapmalısın. Ve getirdiğimiz para için. Müşteri sayısını artırdığımız kesin. İpte yürümeleri ile Morelin ve Juilin, oklarla ben ve Thom...”</p>

    <p>“Altını istediğimi mi düşünüyorsun, kadın?” diye sordu adam hızla ona dönerek. “İstesem, ırmağı aştığımız gün isterdim! İstedim mi? Neden diye hiç düşündün mü?”</p>

    <p>Nynaeve elinde olmadan bir adım geriledi ve sertçe kollarını göğüslerinin altında kavuşturdu. Ve hemen bunu yapmamış olmayı diledi; bu duruş sergilediklerini daha da vurguluyordu. İnattan, kollarını oldukları yerde bıraktı... adamın heyecanlanıp şaşırdığını düşünmesine izin vermeyecekti, özellikle de öyle hissettiğinden... ama şaşırtıcı şekilde, adamın gözleri gözlerinde kaldı. Belki hastaydı. Daha önce göğsüne bakmaktan hiç kaçınmamıştı ve eğer Valan Luca göğüsler <em>ya da</em> altınla ilgilenmiyorsa... “Altın hakkında değilse, o zaman benimle ne konuşmak istiyorsun?”</p>

    <p>“Kasabadan buraya dönene kadar,” dedi adam yavaşça ona yaklaşarak, “artık sonunda gideceğini düşündüm durdum.” Adam tepesine dikilmiş, dikkatle yukarıdan aşağı bakıyor olmasına rağmen, Nynaeve tekrar gerilemeyi reddetti. En azından hâlâ yüzüne bakıyordu. “Neyden kaçıyorsun, bilmiyorum, Nana. Bazen neredeyse hikâyene inanacak oluyorum. En azından Morelin’in, tavırlarına bakılırsa, asil bir kadın olduğu kesin. Ama sen asla bir hanımın hizmetkârı olmadın. Son birkaç gün, ikinizi birbirlerinizin saçlarını yolarak yerde yuvarlanırken bulmayı bekledim durdum. Ve belki Maerion da birlikte.” Nynaeve’in yüzünde bir şey görmüş olmalıydı. Boğazını temizleyerek telaşla devam etti. “Asıl anlatmak istediğim şu. Sen öyle güzel bağırıyorsun ki, herkes gerçekten korktuğunu düşünür, ama...” Boğazını yine, daha büyük telaşla temizledi ve geriledi. “Söylemek istediğim, kalmanı istiyorum. Dışarıda kocaman bir dünya var. Benimki gibi bir gösteriyi bekleyen bin kasaba ve seni kovalayan her ne ise, benimleyken asla bulamaz. Akima’nın adamlarından birkaçı ve Silla’nınkilerden, ırmağın karşısına yollanmamış bazıları... bana katılacaklar. Valan Luca’nın gösterisi dünyanın gördüğü en büyük gösteri olacak.”</p>

    <p>“Kalmak mı? Neden kalayım ki? Sana daha baştan yalnızca Ghealdan’a gitmek istediğimizi söyledim ve hiçbir şey değişmedi.”</p>

    <p>“Neden mi? Neden, çocuklarımı doğurmak için, elbette.” Kadının elini ellerine aldı. “Nana, gözlerin ruhumu kavuruyor, dudakların yüreğimi yakıyor, omuzların nabzımı hızlandırıyor...”</p>

    <p>Nynaeve çabucak sözünü kesti. “Benimle evlenmek mi istiyorsun?” diye sordu inanmayan gözlerle.</p>

    <p>“Evlenmek mi?” Adam gözlerini kırpıştırdı. “Şey... ah... evet. Evet, elbette.” Sesi yine güçlendi ve parmaklarını kendi dudaklarına bastırdı. “Ayarlayabildiğim ilk kasabada evleniriz. Daha önce bir kadından benimle evlenmesini hiç istememiştim.”</p>

    <p>“Buna inanırım,” dedi Nynaeve hafifçe. Elini kurtarmak için biraz çaba göstermesi gerekti. “Bana bahşettiğin onurun farkındayım, Luca Efendi, ama...”</p>

    <p>“Valan, Nana. Valan.”</p>

    <p>“Ama reddetmek zorundayım. Bir başkası ile sözlüyüm.” Eh, bir açıdan öyleydi. Lan Mandragoran mühür yüzüğünün yalnızca bir armağan olduğunu düşünebilirdi, ama Nynaeve farklı düşünüyordu. “Ve ben gidiyorum.”</p>

    <p>“Seni paketleyip yanımda götürmeliyim.” Sırtını dikleştirirken adamın savurduğu pelerinin üzerindeki kir ve yırtıklar hareketin ihtişamını biraz azalttı. “Zamanla o adamı unutursun.”</p>

    <p>“Bir dene, Uno dilim dilim doğranıp sosis yapıldığını dilemeni sağlar.” Bu, aptal adamın şişkinliğini hiç gidermedi. Nynaeve parmağını kuvvetle adamın göğsüne sapladı. “Beni tanımıyorsun, Valan Luca. Benim hakkımda hiçbir şey bilmiyorsun. Öyle rahatça kulak arkası ettiğin düşmanlarım derini yüzüp kemiklerini dans ettirir ve bundan başkasını yapmadıkları için memnun olursun. Şimdi. Ben gidiyorum ve senin dırdırını dinleyecek zamanım yok. Hayır, daha fazla konuşma! Kararımı verdim ve değiştiremezsin, bu yüzden gevezeliği bıraksan da olur.”</p>

    <p>Luca derin bir göğüs geçirdi. “Benim için tek kadın sensin, Nana. Bırak başka erkekler utangaç utangaç içini çeken can sıkıcı dalkavukları seçsin. Sana yaklaşan her erkek ateşte yürüyüp çıplak elleri ile dişi bir aslanı ehlileştirmesi gerektiğini bilir. Her gün bir macera ve her gece...” Gülümsemesi neredeyse kulaklarının yumruklanmasına yol açacaktı. “Seni yine bulacağım Nana ve beni seçeceksin. Buramda biliyorum.” Dramatik bir tavırla göğsüne vurdu ve pelerinini daha da gösterişli bir şekilde savurdu. “Ve bunu sen de biliyorsun, sevgili Nana. O güzel yüreğinin içinde, biliyorsun.”</p>

    <p>Nynaeve başını iki yana mı sallamalı, ağzı açık bakakalmalı mı, bilemiyordu. Erkekler deliydi. <em>Hepsi</em> deliydi.</p>

    <p>Adam arabasının yanına kadar ona eşlik etmekte ve baloya gidermiş gibi kolunu tutmakta ısrar etti.</p>

    <p class="paragraf">Elayne, atları bağlamak için koşturan at bakıcılarının kargaşası, bağrışan adamların ve kişneyen atların, hırlayan ayıların, tıslayan leoparların şamatası arasında uzun adımlarla yürürken, kendini alçak sesle kendi kendine homurdanırken buldu. Nynaeve’in bacaklarını sergilemesi konusunda konuşmaya hakkı yoktu. Valan Luca her belirdiğinde kadının nasıl daha dik durduğunu görmüştü. Üstelik daha derin nefes almaya da başlıyordu. Galad göründüğünde de. Sanki kendisi pantolon giymekten <em>zevk</em> alıyordu. <em>Rahattılar,</em> doğru ve etekten daha serin tutuyorlardı. Min’in neden erkek giysileri giymeyi tercih ettiğini anlayabiliyordu. Neredeyse. Bir de, ceketin aslında kalçalarını zar zor örten bir elbise olduğu hissini aşmak vardı. Daha bunu yeni başarmıştı. Nynaeve’in bilmesine izin vereceğinden değil. O kadın ve yılansı dili. Kadının Galad’ın sözünü yerine getirmenin bedelini görmezden geleceğini fark etmiş olması gerekirdi. Sanki Elayne sık sık söylememişti. Bir Haberci ile ilişki kurmak! Nynaeve her ne yapıyorsa, düşünmeden yapıyordu.</p>

    <p>“Bir şey mi söyledin?” diye sordu Birgitte. Yetişebilmek için eteklerini bir koluna toplamış, utanmadan bacaklarını mavi brokar terliklerden dizlerinin <em>üzerine</em> kadar teşhir ediyordu ve o incecik ipek çoraplar pantolon kadar bile örtmüyordu bacaklarını.</p>

    <p>Elayne yerinde kalakaldı. “Giysilerim hakkında sen ne düşünüyorsun?”</p>

    <p>“Rahat hareket etmene izin veriyor,” dedi diğer kadın sağduyuyla. Elayne başını salladı. “Elbette, poponun çok büyük olmaması iyi, şeylerinki kadar sıkı...”</p>

    <p>Elayne öfkeyle yürüyerek ceketi keskin hareketlerle aşağı çekti.</p>

    <p>Birgitte’inkinin yanında Nynaeve’in dili hiçbir şeydi. Gerçekten de bir tür itaat yemini ya da en azından biraz saygı istemeliydi. Rand ile bağ kurma zamanı geldiğinde bunu hatırlamalıydı. Birgitte, tahammül edemeyecek hale gelmiş olan <em>kendisiymiş</em> gibi ekşi bir ifade ile ona yetiştiğinde, ikisi de konuşmadı.</p>

    <p>Yeşil payetlerle kaplı, sarı saçlı Seanchan kadın, üvendiresini kullanarak dev erkek <em>s’redit</em>’e siyah yeleli aslan kafesinin bulunduğu ağır arabayı ittiriyordu. Perişan, deri bir yelek içindeki bir at bakıcısı arabanın okunu yakalamış, arabayı atların daha rahat bağlanabileceği bir yere yönlendiriyordu. Aslan zaman zaman kuyruğunu sallayarak kafeste ileri geri yürüyor, bir kükremenin başlangıcı gibi gelen boğuk öksürükler çıkarıyordu.</p>

    <p>“Cerandin,” dedi Elayne. “Seninle konuşmam gerek.”</p>

    <p>“Bir dakika, Morelin.” Tüm dikkati uzun dişli, gri hayvanın üzerindeyken kadının peltek aksanı neredeyse anlaşılmaz çıkıyordu.</p>

    <p>“Hemen, Cerandin. Pek az zamanımız var.”</p>

    <p>Ama kadın, at bakıcısı arabanın doğru yerde olduğunu seslenene kadar <em>s’redit</em>’i durdurup dönmedi. Sonra sabırsızca konuştu, “Neye ihtiyacın var, Morelin? Daha yapacak çok işim var. Ve üzerimi değiştirmek de istiyorum; bu elbise yolculuk için uygun değil.” Hayvan sabırla arkasında bekliyordu.</p>

    <p>Elayne’in ağzı hafifçe gerildi. “Biz gidiyoruz, Cerandin.”</p>

    <p>“Evet, biliyorum. İsyanlar. Bu tür şeylere izin verilmemeli. Bu Haberci bize zarar vermeyi düşünüyorsa, Mer ile Sanit’in neler yapabileceğini görecek.” Dönüp üvendiresi ile Mer’in kırışık omzunu kaşıdı ve hayvan uzun burnu ile kadının omzuna dokundu. “Hortum,” demişti Cerandin. “Bazıları savaş için <em>lopar</em> ya da <em>grolm</em> tercih eder, ama doğru kullanılan bir <em>s’redit...</em>”</p>

    <p>“Sessiz ol ve dinle,” dedi Elayne kararlılıkla. Seanchan kadın kalın kafalılık eder, Birgitte kollarını kavuşturmuş, kenardan izlerken vakarını koruması zor oluyordu. Birgitte’in keskin bir şeyler söylemek için beklediği açıktı. “Gösteriden bahsetmiyorum. Ben, Nana ve senden bahsediyorum. Bu sabah gemiye biniyoruz. Birkaç saat sonra Haberci’nin ellerinden sonsuza dek kurtulmuş olacağız.”</p>

    <p>Cerandin başını yavaşça iki yana salladı. “Pek az ırmak gemisi <em>s’redit</em> taşıyabilir, Morelin. Taşıyabilecek bir gemi bulmuşsan bile ne yaparlardı ki? Ben ne yapabilirdim? Luca Efendi’nin yanında kazandığım kadar kazanabileceğimi sanmıyorum, senin ipte yürümen ve Maerion’un okçuluğu olsa bile. Sanırım Thom da jonglörlük yapardı. Hayır, Hayır, sirkte kalsak daha iyi.”</p>

    <p>“<em>S’redit</em>’lerin arkada bırakılması gerekecek,” diye itiraf etti Elayne, “ama eminim Luca Efendi onlara bakar. Biz gösteri yapmayacağız, Cerandin. Buna gerek yok. Benim gideceğim yerde” –uyumsuz, kocaman bir burnu olan sıska at bakıcısının duyabilecek kadar yakında durduğunun farkındaydı– “senin geldiğin yer hakkında anlatacaklarını öğrenmek isteyecek kişiler var. Bize anlattıklarından çok daha fazlasını.” Hayır, dinlemiyordu. Sırıtıyordu. Sırayla bir Birgitte’in göğsüne, bir <em>kendi</em> bacaklarına bakarak. Elayne bakışlarını adama dikti ve adamın küstah sırıtışı hastalıklı bir şeye dönüşene ve adam işlerinin başına dönene kadar bekledi.</p>

    <p>Cerandin yine başını iki yana sallıyordu. “Mer, Sanit ve Nerin’i, onlara yaklaşmaya korkan adamların ellerine mi bırakacağım? Hayır, Morelin. Luca Efendi ile kalacağız. Sen de. Bu çok daha iyi olur. Geldiğiniz gün ne kadar perişan durumda olduğunuzu unuttun mu? O duruma dönmek mi istiyorsun?”</p>

    <p>Elayne derin bir nefes alarak yaklaştı. Kulak misafiri olacak Birgitte’ten başkası yoktu, ama aptalca risklere girmek istemiyordu. “Cerandin, gerçek adım Trakand Evi’nden Elayne, Andor’un Kız-Veliahtı’yım. Bir gün Andor Kraliçesi olacağım.”</p>

    <p>Kadının ilk günkü davranışlarına ve Seanchanlar hakkında anlattığı başka şeylere dayanarak, bu tüm itirazlarını bastırmalıydı. Bunun yerine Cerandin doğrudan gözlerine baktı. “Geldiğin gün bir leydi olduğunu iddia ettin, ama...” Dudaklarını büzerek Elayne’in pantolonunu süzdü. “Çok iyi bir ip cambazısın, Morelin. Biraz daha çalışırsan, bir gün İmparatoriçe’nin önünde gösteri yapacak kadar iyi olabilirsin. Herkesin bir yeri vardır ve herkes yerini bilmelidir.”</p>

    <p>Elayne’in ağzı bir an sessizce açılıp kapandı. Cerandin ona inanmıyordu! “Yeterince zaman harcadım, Cerandin.”</p>

    <p>Gerekirse sürükleyip götürmek için kadının koluna uzandı, ama Cerandin elini yakaladı, büktü ve Elayne kendini gözleri iri iri açılmış ciyaklayarak ayakuçlarında yükselir ve önce bileği mi kırılacak, yoksa omzu mu çıkacak merak ederken buldu. Birgitte oracıkta durmuş, kollarını göğsünde kavuşturmuş duruyordu, hatta sorgularcasına tek kaşını kaldırma cüretini gösterdi!</p>

    <p>Elayne dişlerini sıktı. Yardım <em>istemeyecekti.</em> “Beni bırak, Cerandin,” dedi. Fakat bir yandan, öyle nefes nefese konuşmamış olmayı dilemişti. “Beni bırak, dedim!”</p>

    <p>Cerandin bir an sonra bıraktı ve ihtiyatla geriledi. “Sen dostumsun Morelin ve hep öyle kalacaksın. Bir gün bir leydi olabilirsin. Gerekli tavırlara sahipsin ve bir lordun ilgisini çekebilirsen, <em>asa</em>’larından biri olarak alabilir seni. Bazen <em>asa</em>’lar eş de olabilir. Işıkla git, Morelin. Ben işimi bitirmeliyim.” Mer’in hortumunu dolaması için üvendireyi uzattı ve iri hayvan kadının düşünceler içinde onu çekip götürmesine izin verdi.</p>

    <p>“Cerandin,” dedi Elayne keskin bir sesle. “Cerandin!” Sarı saçlı kadın dönüp bakmadı. Elayne dik dik Birgitte’e baktı. “Çok yardımın dokundu,” diye hırladı ve diğeri yanıt veremeden yürüyüp gitti.</p>

    <p>Birgitte ona yetişti ve yanında yürümeye başladı. “İşittiklerime ve gördüklerime bakılırsa, kadına yüreğinin gücünü öğretmek için çok zaman harcadın. Bunu onun elinden almana yardım etmemi mi istiyordun?”</p>

    <p>“Hiç de öyle bir şey yapmaya çalışmıyordum,” diye mırıldandı Elayne. “Ona göz kulak olmaya çalışıyordum. Evinden çok uzakta, nereye giderse gitsin yabancı kalıyor ve nereden geldiğini öğrenirlerse ona iyi davranmayacak insanlar var.”</p>

    <p>“Kendine pekâlâ bakabiliyor gibi görünüyor,” dedi Birgitte kuru kuru. “Ama diğer yandan, belki ona bunu da sen öğretmişsindir, ha? Belki sen onu bulmadan önce savunmasız bir zavallıydı.” Elayne’in bakışları sıcak çelikten kayan buz gibiydi.</p>

    <p>“Durup izlemekle yetindin. Sen benim...” çevresine bakındı; yalnızca bir bakıştı, ama at bakıcılarının çoğu çabucak başlarını eğdi, “Muhafızımsın. Yönlendiremediğim zaman kendimi savunmama yardım etmen gerekiyordu.”</p>

    <p>Birgitte de çevresine bakındı, ama ne yazık ki, dilini tutmasına sebep olacak kimse yoktu çevrede. “Tehlikedeyken savunurum seni, ama tek tehlike birinin seni şımarık bir çocuk gibi davrandın diye dizine yatırması ise, başka bir zaman daha kötülerini almanı önleyecek bir ders almanın daha iyi olup olmadığına karar vermek bana kalmış. Ona bir tahtın vârisi olduğunu söylemek! Gerçekten! Aes Sedai olacaksan, gerçeği bükmeyi öğrenmen gerek, parça parça etmeyi değil.”</p>

    <p>Elayne’in ağzı açık kaldı. Kendi ayaklarına takılıp sendeleyene kadar, “Ama öğreniyorum!” demeyi başaramadı.</p>

    <p>“Sen öyle diyorsan,” dedi Birgitte, payetli pantolona bakıp gözlerini yuvarlayarak.</p>

    <p>Elayne kendini tutamadı. Nynaeve’in dilini iğne gibi kullanması, Cerandin’in iki katır kadar inatçılık etmesi ve şimdi bu. Başını arkaya attı ve öfkeyle bağırdı.</p>

    <p>Ses solduğu zaman hayvanlar susmuş gibiydi. At bakıcıları yerlerinde durmuş, ona bakıyorlardı. Elayne serinkanlılıkla hepsini görmezden geldi. Artık hiçbir şey sinirlerine dokunamazdı. Buz kadar sakindi, kendine tamamen hâkimdi.</p>

    <p>“O yardım çağrısı mıydı?” dedi Birgitte başını yana eğerek. “Yoksa aç mısın? Sanırım sana bir sütanne...”</p>

    <p>Elayne, leoparları bile gururlandıracak bir hırlama ile yürüyüp gitti.</p>
  </div>
</body>
</html>
