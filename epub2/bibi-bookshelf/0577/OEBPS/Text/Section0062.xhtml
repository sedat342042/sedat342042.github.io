<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="53. Solan Sözler">53<br />
    Solan Sözler</h1>

    <p>Büzülen Boşluk’un derinliklerinden, Rand Moiraine’in yoktan fırlayıp Lanfear ile güreşmeye başladığını gördü. İki kadın, sonu gelmeyen bir beyaz ışık çakması eşliğinde kapı çerçevesi <em>ter’angreal</em>’den içeri dalarken, uğradığı saldırılar kesildi; beyaz ışık incelikle bükülmüş kızıltaş dikdörtgeni doldurdu, taşmaya çalıştı ve görünmez bir engele çarptı. <em>Ter’angreal</em>’in çevresinde gümüş mavi şimşekler kemerlendi, gittikçe şiddetlendi; kulak tırmalayan vızıltılar havada çatırdadı.</p>

    <p>Rand sendeleyerek doğruldu. Acı aslında gitmemişti, ama baskı gitmişti ve acının da gideceği vaadini getirmişti. Gözlerini <em>ter’angreal</em>’den ayıramıyordu. <em>Moiraine.</em> İsim kafasında asılı kaldı, Boşluk’un içinde kaydı.</p>

    <p>Lan yanından atıldı, gözlerini arabaya dikmiş, onu düşmekten alıkoyan tek şey buymuş gibi eğilerek koşuyordu.</p>

    <p>O anda ayağa kalkmak elinden gelmiyordu Rand’ın. Yönlendirdi, Muhafız’ı Hava akışları ile yakaladı. “Sen... Sen hiçbir şey yapamazsın, Lan. Peşinden gidemezsin.”</p>

    <p>“Biliyorum,” dedi Lan ümitsizce. Adımının ortasında donakalmıştı. Çabalamadı, yalnızca Moiraine’i yutan <em>ter’angreal</em>’i baktı. “Işık bana huzur versin, biliyorum.”</p>

    <p>Araba alev almıştı. Rand alevleri bastırmaya çalıştı, ama bir alevden ısı çektiği anda şimşekler bir başkasını yakıyordu. Taştan yapılmış olmasına rağmen kapı çerçevesinin kendisinden duman tütmeye başlamıştı ve beyaz, ekşi bir duman gri kubbenin altında birikiyordu. Bir küçük esinti bile Rand’ın burun deliklerini yakmaya, onu öksürtmeye yetti; dumanın sürtündüğü yerde derisi diken diken oluyor, yanıyordu. Telaşla kubbenin örgüsünü çözdü ve dağılmasını beklemek yerine dağıttı ve dumanları yükseğe taşısın diye, arabanın çevresinde cam gibi parlayan bir Hava bacası ördü. Ancak ondan sonra Lan’i bıraktı. Arabaya ulaşmayı başarırsa, her şeye rağmen Moiraine’i takip etmeye kalkışabilirdi. Şimdi araba tamamen alevlerle sarılmıştı, kızıltaştan kapı çerçevesi de öyle ve mumdan yapılmış gibi eriyordu, ama bir Muhafız buna aldırmayabilirdi.</p>

    <p>“O gitti. Varlığını hissedemiyorum.” Sözcükler Lan’in göğsünden koparılıyor gibiydi. Döndü ve arkasına bakmadan araba sırası boyunca yürümeye başladı.</p>

    <p>Rand Muhafız’ı gözleri ile takip ederken, Aviendha’nın dizleri üzerinde doğrulduğunu, Egwene’ne destek olduğunu gördü. <em>Saidin</em>’i bırakarak rıhtımdan aşağı koşmaya başladı. O ana kadar uzak duran fiziksel acı şiddetle üzerine yıkıldı, ama beceriksizce de olsa, koşmaya devam etti. Asmodean da oradaydı; Lanfear’ın bir arabanın ya da devrilmiş bir el arabasının arkasından fırlamasını beklercesine çevresine bakıyordu. Ve Mat mızrağını omzuna dayayarak çökmüş, şapkasıyla Egwene’i yelpazeliyordu.</p>

    <p>Rand kayarak durdu. “O?..”</p>

    <p>“Bilmiyorum,” dedi Mat acıyla.</p>

    <p>“Hâlâ nefes alıyor.” Aviendha, bunun ne kadar süreceğinden emin değilmiş gibi konuşmuştu; ama Amys, Bair, Melaine ve Sorilea Rand’ı kabaca ittirip geçerken, Egwene’in gözleri kırpışarak açıldı. Bilgeler genç kadınların yanında toplanarak çöktüler, Egwene’i muayene ederken kendi kendilerine ve birbirlerine mırıldandılar.</p>

    <p>“Ben...” diye başladı Egwene zayıfça ve susup yutkundu. Yüzündeki tüm kan çekilmişti. “Ben... canım acıyor.” Bir gözünden yaş aktı.</p>

    <p>“Elbette acıyor,” dedi Sorilea. “Bir erkeğin entrikalarına dolaşırsan olacağı budur.”</p>

    <p>“O seninle gelemez, Rand al’Thor.” Melaine’in güneş saçlı güzelliği açıkça öfkeliydi, ama ona bakmıyordu; ona öfkelenmiş de olabilirdi, olan bitene de.</p>

    <p>“Ben... biraz dinlenirsem... kuyu suyu kadar iyi olurum,” diye fısıldadı Egwene.</p>

    <p>Bair su matarasından bir kumaş parçasını ıslattı ve Egwene’in alnına koydu. “Epey dinlendikten sonra iyi olacaksın. Korkarım bu gece Nynaeve ve Elayne ile buluşamayacaksın. Birkaç gün boyunca <em>Tel’aran’rhiod</em>’a giremeyeceksin, ta ki yine güçlenene kadar. Bana öyle inatçı inatçı bakma, kızım. Gerekirse düşlerini izleriz ve itaatsizlik etmeyi düşünecek bile olursan sana göz kulak olma işini Sorilea’ya veririz.”</p>

    <p>“Bana birden fazla kez itaatsizlik edemezsin, Aes Sedai ya da değil,” dedi Sorilea, ama sesindeki duygudaşlık tınısı köselemsi yüzündeki sertlikle uyumsuzdu. Egwene’in yüzünde açık bir hayal kırıklığı vardı.</p>

    <p>“En azından ben ne yapılması gerekiyorsa yapabilecek kadar iyiyim,” dedi Aviendha. Aslında, Egwene’den daha az perişan görünmüyordu, ama tartışma beklediği açık, meydan okurcasına Rand’a bakmayı başardı. Dört Bilge’nin onu izlemekte olduğunu fark edince meydan okuması biraz soldu. “İyiyim,” diye mırıldandı.</p>

    <p>“Elbette,” dedi Rand boş boş.</p>

    <p>“İyiyim,” diye ısrar etti kız. Ona, Bilgelere bakmamaya özen gösterdi. “Lanfear beni Egwene’den bir an daha kısa tuttu. Aramızdaki fark için yeterli oldu. Sana karşı <em>toh</em>’um var, Rand al’Thor, Birkaç saniye daha dayanabileceğimizi sanmıyordum. Kadın çok güçlüydü.” Gözleri yanan arabaya kaydı. Vahşi alevler, camsı bacasının içinde bir kömür yığınına çevirmişti bile onu; artık kızıltaş <em>ter’angreal</em> hiç görünmüyordu. “Olan her şeyi göremedim.”</p>

    <p>“İkisi...” Rand boğazını temizledi. “İkisi de gitti. Lanfear öldü. Moiraine de.” Egwene ağlamaya başladı, Aviendha’nın kucağında hıçkırıklarla sarsılıyordu. Aviendha da ağlamaya başlayacakmış gibi başını onun omzuna koydu.</p>

    <p>“Sen aptalın tekisin, Rand al’Thor,” dedi Amys doğrularak. Eşarp ve beyaz saçların altındaki o şaşırtıcı ölçüde genç yüz, taş kadar sertti. “Bu ve daha pek çok konuda, aptalın tekisin.”</p>

    <p>Rand, kadının gözlerindeki suçlamaya sırtını döndü. Moiraine ölmüştü. O kendini Terkedilmişlerden birini öldürmeye ikna edemediği için ölmüştü. Ağlamak mı, çılgınca gülmek mi istediğini bilmiyordu; ikisinden birini yapacak olsa, bir daha durabileceğini sanmıyordu.</p>

    <p>Kubbeyi yarattığında boşalmakta olan rıhtım yine dolmuştu, ama biraz önce puslu gri duvarın durduğu yerden yakına pek az kişi geliyordu. Bilgeler, beyaz cüppeli <em>gai’shain</em>’lar ve <em>cadin’sor</em> giymiş erkekler eşliğinde çevrede dolaşarak yananlara yardım ediyor, ölenlere teselli veriyordu. İnlemeler ve feryatlar Rand’ın içini parçalıyordu. Yeterince hızlı davranamamıştı. Moiraine ölmüştü; en kötü yaralılar için bile Şifa yoktu. Çünkü o... <em>Yapamadım. Işık bana yardım etsin, yapamadım!</em></p>

    <p>Daha fazla Aiel durmuş, onu izliyordu, bazıları peçelerini ancak şimdi indirmeye başlamıştı; Rand hâlâ hiç Kız göremiyordu. Yalnızca Aieller yoktu. Siyah bir iğdiş at üzerindeki, başı açık Dobraine gözlerini Rand’dan ayıramıyordu. Biraz ötede Talmanes, Nalesean ve Daerid atları üzerinde oturmuş, Rand kadar Mat’i de dikkatle izlemekteydiler. İnsanlar büyük şehir duvarının üzerine dizilmişti, arkalarında yükselen güneş üstlerine gölgeler düşürüyordu; perde duvarlarının üzerinde daha fazla insan vardı. O gölgeli şekillerden ikisi onun baktığını görünce döndü, yirmi adım mesafede birbirlerini gördüler ve irkilir göründüler. Meilan ile Maringil olduklarına iddiaya girebilirdi.</p>

    <p>Lan sıradaki son arabanın arkasında bıraktıkları atların yanındaydı, Aldieb’in beyaz burnunu okşuyordu. Moiraine’in kısrağı.</p>

    <p>Rand yanına gitti. “Üzgünüm, Lan. Daha hızlı davranabilseydim ben...” Derin derin nefes aldı. <em>Birini öldüremedim, bu yüzden diğerini öldürdüm. Işık yakıp kör etsin beni!</em> O anda edecek olsa, hiç umurunda olmazdı.</p>

    <p>“Çark dokuyor.” Lan Mandarb’a gitti, siyah aygırın kolanını kontrol etmekle meşgul oldu. “O bir askerdi, kendi tarzında, benim kadar asker. Son yirmi sene içinde bu iki yüz kez olabilirdi. Bunu biliyordu, ben de biliyordum. Ölmek için güzel bir gündü.” Sesi her zamanki kadar sertti, ama o soğuk, mavi gözler kızarmıştı.</p>

    <p>“Yine de üzgünüm. Ben...” Adam olmalıydılarla teselli olmayacaktı ve olmayacaklar Rand’ın ruhunu paralıyordu. “Umarım hâlâ dostum olabilirsin. Lan, şeyden sonra... Önerilerine değer veriyorum... verdiğin kılıç eğitimine de... ve gelecek günlerde ikisine de ihtiyacım olacak.”</p>

    <p>“Dostunum, Rand. Ama kalamam.” Lan eyerine atladı, “Moiraine bana yüzlerce senedir yapılmamış bir şey yaptı, Aes Sedailerin, bir adamın isteyip istememesine aldırmadan bağ kurduğu zamanlardan bu yana yapılmamış bir şey. Bağımı, o öldüğünde bir başkasına geçecek şekilde değiştirdi. Şimdi o diğerini bulmalı, onun Muhafızlarından biri olmalıyım. Şimdiden öyleyim. Onu batıda bir yerde, solgun bir şekilde hissedebiliyorum ve o da beni hissediyor. Gitmeliyim, Rand. Moiraine’in yaptığı şeyin bir parçası. Onun intikamını almaya çalışarak ölmeme izin vermeyeceğini söylemişti.” Mandarb’ı yerinde tutar, mahmuzları bastırarak kendini yerinde tutarmış gibi dizginleri sıkı sıkı kavradı. “Nynaeve’i bir daha görürsen söyle ona...” Bir an o taştan yüz acı içinde buruştu; bir an, sonra yine granite dönmüştü. Kendi kendine mırıldandı, ama Rand yine de işitti. “Temiz bir yara daha çabuk iyileşir ve daha az acı verir.” Yüksek sesle şunu söyledi. “Ona de ki, başka birini buldum. Bazen Yeşil Aes Sedailer Muhafızlarına, başka kadınların kocalarına olduğu kadar yakın olurlar. Her açıdan. Ona, bir Yeşil Aes Sedai’nin kılıcı ve âşığı olmaya gittiğimi söyle. Böyle şeyler olur. Onu görmeyeli çok oldu.”</p>

    <p>“Ne dersen ona söyleyeceğim, Lan, ama bana inanacağından emin değilim.”</p>

    <p>Lan eyerden eğilip Rand’ın omzunu kuvvetle kavradı. Rand, adama yarı evcil kurt dediğini hatırlıyordu, ama o gözler, bir kurdun kucak köpeği gibi görünmesine sebep olurdu. “Pek çok açıdan birbirimize benziyoruz; sen ve ben. İçimizde bir karanlık var. Karanlık, acı, ölüm. Bizden yayılıyorlar. Bir kadına âşık olursan Rand, onu terk et ve bırak başkasını bulsun. Ona verebileceğin en iyi armağan bu olur.” Doğrularak tek elini kaldırdı. “Barış kılıcınla olsun. <em>Tai’shar</em> Manetheren.” Kadim selam. Manetheren’in gerçek kanı.</p>

    <p>Rand elini kaldırdı. “<em>Tai’shar</em> Malkier.”</p>

    <p>Lan Mandarb’ı mahmuzladı ve aygır öne atıldı. Son Malkierliyi her nereye gidecekse, ta oraya kadar dörtnala götürecekmiş gibi, yolundaki Aielleri ve başka herkesi dağıttı.</p>

    <p>“Annenin kolları sana yuvanda kucak açsın, Lan,” diye mırıldandı Rand. Sonra ürperdi. Bu Shienar’da ve Sınırboyları’nın başka yerlerinde, cenazede söylenirdi.</p>

    <p>Aieller ve duvarların üzerindekiler hâlâ onu izliyordu. Bir güvercin oraya uçar uçmaz Kule bugünü ya da bir versiyonunu öğrenecekti. Rahvin bir şekilde izliyorsa –tek gereken şehirde bir kuzgun, ırmak kıyısında bir fareydi–, bugün kesinlikle hiçbir şey beklemeyecekti. Elaida onun zayıfladığını, belki uysallaştığını düşünebilirdi ve Rahvin...</p>

    <p>Ne yaptığını fark ederek irkildi. <em>Kes şunu! En azından bir dakikalığına, kes ve yas tut!</em> Üzerinde onca göz istemiyordu. Aieller Mandarb’ın önünden çekildikleri gibi çekildiler önünden.</p>

    <p>Rıhtım şefinin arduvaz damlı kulübesi, duvarlarına kayıt defterleri, parşömen ruloları ve kâğıtlarla dolu raflar dizilmiş, vergi mühürleri ve gümrük pulları ile kaplanmış kaba bir masanın üzerindeki iki lamba ile aydınlanan penceresiz tek bir oda idi. Rand gözlerden kurtulmak için kapıyı arkasından çarparak kapattı.</p>

    <p>Moiraine ölmüş, Egwene yaralanmış ve Lan gitmiş. Lanfear için ödenecek yüksek bir bedel.</p>

    <p>“Yas tut, kavrulası!” diye hırladı. “Bu kadarını hak ediyordu! Hiç mi duygu kalmadı sende?” Ama daha çok, sersemlemiş hissediyordu. Bedeni acıyordu, ama altında ölüm vardı.</p>

    <p>Sırtını kamburlaştırarak ellerini ceplerine soktu ve Moiraine’in mektuplarını hissetti. Yavaşça çekip çıkardı onları. Üzerinde düşünülecek bazı şeyler, demişti. Thom’unkini geri tıktı, diğerinin mührünü kırdı. Sayfalar Moiraine’in zarif el yazısı ile kaplanmıştı.</p>

    <blockquote class="duzyazi">
      <p><em>Bu sözler, sen sayfaları bıraktıktan birkaç dakika sonra solacak... sana ayarlı bir koruma büyüsü... bu yüzden dikkatli ol. Bunu okuyor olman, rıhtımdaki olayların umduğum gibi gittiği anlamına geliyor...</em></p>
    </blockquote>

    <p>Rand bakakaldı, sonra çabucak okudu.</p>

    <blockquote class="duzyazi">
      <p><em>Rhuidean’a gittiğim ilk günden bu yana Morgase’e ilişkin haberin Cairhien’e geleceğini biliyordum... nasıl bildiğimi düşünmene gerek yok; bazı sırlar başkalarına ait ve onlara ihanet edemem. Ne olacağını bilmiyordum... duyduklarımız doğruysa, Işık ruhuna merhamet etsin; inatçı ve dikkafalı bir kadındı, zaman zaman bir aslanın mizacına sahip olurdu, ama bütün bunlara rağmen iyi ve nazik bir kraliçe idi... ama her seferinde, o haber ertesi gün rıhtımlara gitmene sebep oluyordu. Rıhtımlarda üç olasılık mevcuttu, ama eğer bunu okuyorsan, ben gittim, Lanfear da öyle...</em></p>
    </blockquote>

    <p>Rand’ın sayfayı tutan elleri gerildi. Biliyordu. Biliyordu, ama yine de onu buraya getirmişti. Telaşla buruşan kâğıdı düzeltti.</p>

    <blockquote class="duzyazi">
      <p><em>Diğer iki yol çok daha kötüydü. Birinde Lanfear seni öldürüyordu. Diğerinde seni alıp götürüyordu ve seni bir daha gördüğümüzde kendine Lews Therin Telamon diyordun ve Lanfear’ın sadık âşığıydın.</em></p>

      <p><em>Umarım Egwene ile Aviendha zarar görmeden kurtulmuştur. Görüyorsun, bundan sonra dünyada ne olacağını bilmiyorum, belki seni ilgilendirmeyen küçük bir konu dışında.</em></p>

      <p><em>Lan’e neden söylemediysem, sana da söyleyemezdim. Seçenekleri görmeme rağmen, senin hangisini seçeceğinden emin olamıyordum. Anlaşılan İki Nehir erkekleri efsanevi Manetheren özelliklerini, Sınırboyları erkekleri ile paylaştıkları özellikleri hâlâ içlerinde taşıyorlar. Sınırtopraklıların, bir kadına zarar gelmesini engellemek için hançer yarasını kabul edecekleri ve adil bir karşılık olarak görecekleri söylenir. Bir şekilde kaderken kaçınabileceğine inanarak, benim hayatımı kendi hayatından daha değerli sayman riskine giremezdim. Korkarım risk değil, bugünün de kanıtladığı gibi, aptalca bir kesinlik olurdu.</em></p>
    </blockquote>

    <p>“Benim seçimim, Moiraine,” diye mırıldandı. “Bu benim seçimimdi.”</p>

    <blockquote class="duzyazi">
      <p><em>Son birkaç nokta.</em></p>

      <p><em>Lan çoktan gitmediyse, ona yaptığım şeyi, onun iyiliğini düşünerek yaptığımı söyle. Bir gün anlayacak ve umarım, beni kutsayacak.</em></p>

      <p><em>Artık Aes Sedai olan hiçbir kadına tamamen güvenme. Yalnızca Kara Ajah’tan bahsetmiyorum, ama onlara karşı her zaman dikkatli olmalısın. Alviarin’e karşı olacağın kadar, Verin’e karşı da dikkatli ol. Üç bin sene boyunca dünyayı kendi şarkımıza göre dans ettirdik. Senin şarkına göre dans etmeyi öğrenirken anladığım gibi, bu kırılması zor bir alışkanlık oldu. Sen serbestçe dans etmelisin ve Aes Sedai kardeşlerimin en iyi niyetlisi bile, bir zamanlar benim yaptığım gibi, adımlarına rehberlik etmeye çalışabilir.</em></p>

      <p><em>Lütfen bir daha karşılaştığınızda, Thom Merrilin’in mektubunu ver. Onun iç huzuru için, bir zamanlar ona bahsettiğim küçük bir konunun açıklığa kavuşması gerekiyor.</em></p>

      <p><em>Son olarak, Jasin Natael Efendi’ye karşı çok dikkat et. Tamamen onaylayamıyorum, ama anlıyorum. Belki de tek yol buydu. Ama ona karşı dikkatli ol. O, her zaman olduğu, aynı adam. Bunu daima hatırla.</em></p>

      <p><em>Işık seni aydınlatsın ve korusun. Başarılı olacaksın.</em></p>
    </blockquote>

    <p>Yalnızca “Moiraine” diye imzalanmıştı. Ev ismini hemen hemen hiç kullanmamıştı.</p>

    <p>Rand, sondan ikinci paragrafı, daha dikkatle okudu. Bir şekilde kadın Asmodean’ın kim olduğunu biliyordu. Öyle olmalıydı. Terkedilmişlerden birinin burnunun dibinde olduğunu biliyordu ve gözünü bile kırpmamıştı. Rand doğru okumuşsa, neden olduğunu da biliyordu. Bıraktığında silinecek bir mektupta, ne demek istediğini açık açık söyleyeceğini sanırdınız. Yalnızca Asmodean konusunda değil. Rhuidean’da öğrendiklerini nasıl öğrendiği konusunda... Tahmininde yanılmıyorsa. Bilgelerle ilgili bir şey olmalıydı ve mektup da onlar kadar ağzı sıkıydı... Aes Sedailer hakkında... Verin’den bahsetmesinin özel bir sebebi var mıydı? Peki neden Elaida yerine Alviarin? Hatta Thom ve Lan hakkında bile açık konuşmuyordu. Bir sebepten, kadının Lan için bir mektup bıraktığını düşünmüyordu; temiz yaralara inanan tek kişi Muhafız değildi. Neredeyse Thom’un mektubunu çıkarıp açacaktı, ama kadın o mektuba da koruyucu büyüler yapmış olabilirdi. Aes Sedai ve Cairhienli biri olarak, sonuna kadar gizeme ve yönlendirmeye sarınmıştı. Sonuna kadar.</p>

    <p>Kadının sır saklaması hakkında gevezelenip dururken kaçınmaya çalıştığı buydu işte. Moiraine ne olacağını biliyordu ve bir Aiel kadar cesurca gelmişti. Ölümün beklediğini bilerek gelmişti. Rand Lanfear’ı öldüremediği için ölmüştü. Bir kadını öldüremediği için, bir başkası ölmüştü. Gözleri son sözlere takıldı.</p>

    <p>...Başarılı olacaksın.</p>

    <p>Soğuk ustura gibi kesiyorlardı.</p>

    <p>“Neden burada yalnız başına ağlıyorsun, Rand al’Thor? Bazı ıslaktopraklıların, ağlarken görülmenin utanç verici olduğunu düşündüğünü duydum.”</p>

    <p>Rand dik dik kapıda duran Sulin’e baktı. Kadın sırtındaki çantası içinde yayı, belinde sadağı, yuvarlak, kösele kalkanı, elinde üç mızrağı ile tamamen hazırdı. “Ben hiç de...” Yanaklarında ıslaklık vardı. Yanaklarını sildi. “Burası sıcak. Terletiyor... Ne istiyorsun? Hepinizin beni terk etmeye ve Üç Kat Topraklar’a gitmeye karar verdiğinizi sanıyordum.”</p>

    <p>“Seni terk eden biz değiliz, Rand al’Thor.” Kapıyı arkasından kapatarak yere oturdu ve kalkanı ile mızraklarını yere koydu. “Sen bizi terk ettin.” Bir harekette elinde kalan son mızrağa ayağını dayadı ve ikiye kırdı.</p>

    <p>“Ne yapıyorsun?” Kadın parçaları kenara attı ve bir tane daha aldı. “Ne yapıyorsun dedim!” Beyaz saçlı Kız’ın yüzü Lan’i bile tereddüde düşürürdü, ama Rand eğildi ve kadının ellerindeki mızrağı yakaladı; yumuşak tabanlı çizme hızla elinin boğumlarına indi. Hem de hafifçe değil.</p>

    <p>“Hepimize etek giydirip koca bulacak ve ocak mı baktıracaksın? Yoksa ateşinin yanında uzanıp, bir parça et verdiğinde elini yalamamızı mı bekleyeceksin?” Kadının kasları gerildi ve mızrak kırılarak Rand’ın avucunu çizdi.</p>

    <p>Rand küfrederek boş kalan elini çekti ve kan damlalarını silkeledi. “Hiç de öyle bir şey yapmayı düşünmedim. Anladığınızı sanıyordum.” Kadın son mızrağı aldı, ayağını dayadı ve Rand Hava yönlendirerek kadını olduğu yerde tuttu. Kadın konuşmadan ona baktı. “Yak beni, hiçbir şey söylemediniz! Bu yüzden Couladin’e karşı verdiğimiz savaşta Kızları savaşa sokmadım. O gün herkes savaşmadı. Ve sen de tek kelime etmedin.”</p>

    <p>Sulin’in gözleri inanmazlık içinde iri iri açıldı. “<em>Sen bizi</em> mızrak dansına sokmadın, öyle mi? <em>Biz seni</em> dansın dışında tuttuk. Mızrakla yeni evlenmiş bir genç kız gibiydin, sırtına saplanacak mızrağa aldırmadan koşa koşa Couladin’i öldürmeye gitmeye hazırdın. Sen <em>Car’a’carn</em>’sın. Boş yere kendini tehlikeye atmana gerek yok.” Sesi ifadesizleşti. “Şimdi Terkedilmişlerle savaşmaya gidiyorsun. Sır iyi korundu, ama diğer toplulukları yönetenlerden yeterince duydum.”</p>

    <p>“Ve beni bu savaştan da uzak tutmak istiyorsun, öyle mi?” dedi Rand sessizce.</p>

    <p>“Aptallaşma, Rand al’Thor. Couladin’le herkes mızrak dansı yapabilirdi; senin için tehlike oluşturan, bir çocuk gibi düşünmendi. Senin dışında hiçbirimiz Gölgeruhlularla yüzleşemez.”</p>

    <p>“O zaman neden?..” Sustu; yanıtı zaten biliyordu. Couladin’e karşı verdikleri o kanlı savaştan sonra, kendini Kızların aldırmayacağına inandırmıştı. İnanmak istemişti.</p>

    <p>“Seninle gidecek olanlar seçildi.” Sözcükler fırlatılmış taşlar gibi geldi. “Her topluluktan adamlar. Erkekler. Hiç Kız yok, Rand al’Thor. Onurunu <em>Far Dareis Mai</em> taşıyor ve sen bizimkini elimizden alıyorsun.”</p>

    <p>Rand söyleyecek söz arayarak derin bir nefes aldı. “Ben... kadınların öldüğünü görmekten hoşlanmıyorum. Bundan nefret ediyorum, Sulin. İçimi ekşitiyor. Hayatım buna bağlı olsa bile, bir kadını öldüremem.” Moiraine’in mektubunun sayfaları elinde hışırdadı. O Lanfear’ı öldüremediği için ölmüştü. Yalnızca kendi hayatı söz konusu olmuyordu. “Sulin, içinizden birinin öldüğünü görmektense, Rahvin’le yüzleşmeye tek başıma giderim.”</p>

    <p>“Aptalca bir şey. Herkes sırtını kollayacak bir başkasına ihtiyaç duyar. Bu Rahvin için de geçerli. Gök Gürültüsünde Yürüyenlerden Roidan ve Taş Köpeklerden Turol bile sırtlarını kolluyorlardı.” Kollarını saran aynı akışlarla tutulmuş, mızrağa dayadığı ayağına baktı. “Beni bırak, konuşalım.”</p>

    <p>Rand bir an duraksadıktan sonra örgüyü çözdü. Gerekirse yine kavramaya hazırdı, ama kadın yalnızca bağdaş kurup oturdu ve mızrağı avuçlarında hoplatmaya başladı. “Bazen senin kanca yetiştirilmediğini unutuyorum, Rand al’Thor. Beni dinle. Ben neysem oyum. Ben <em>buyum</em>.” Mızrağı kaldırdı.</p>

    <p>“Sulin...”</p>

    <p>“Dinle, Rand al’Thor. <em>Ben</em> mızrağım. Mızrakla arama bir aşk girdiği zaman, ben mızrağı seçiyorum. Bazıları diğerini seçiyor. Bazıları mızrakla koştuklarının yettiğine, bir koca, bir çocuk istediklerine karar veriyor. Ben hiç başka bir şey istemedim. Hiçbir şef beni dansın en sıcak olduğu yere göndermekte tereddüt etmedi. Orada ölseydim, birincil-kardeşlerim yasımı tutardı, ama birincil erkek kardeşlerimiz öldüğünde tutacaklarından bir tırnak fazla değil. Uykumda yüreğime hançer saplayacak bir ağaçkatili bana senden daha fazla şeref verirdi. Şimdi anlıyor musun?”</p>

    <p>“Anlıyorum, ama...” Anlıyordu. Kadın onun kendisini olduğu şeyden başka bir şey yapmasını istemiyordu. Tek gereken, onun ölümüne tanıklık etmeye razı olmaktı. “Son mızrağı kırsaydın ne olacaktı?”</p>

    <p>“Bu yaşamda şeref yoksa, belki bir başkasında olur.” Yalnızca bir başka açıklamaymış gibi söylemişti. Rand’ın kavraması biraz zaman aldı. Tek gereken, onun ölümüne tanıklık etmeye razı olmaktı.</p>

    <p>“Bana seçenek bırakmıyorsun, değil mi?” Moiraine’den daha fazla değil.</p>

    <p>“Her zaman seçenek vardır, Rand al’Thor. Senin bir seçeneğin var, benim bir seçeneğim var. <em>Ji’e’toh</em> başkasına izin vermiyor.”</p>

    <p>Rand kadına hırlamak, <em>ji’e’toh</em>’a ve onu izleyen herkese lanet etmek istedi. “Kızlarını seç, Sulin. Kaç tane alabileceğimi bilmiyorum, ama <em>Far Dareis Mai</em> tüm diğer topluluklar kadar temsilci gönderecek.”</p>

    <p>Kadının ve ani gülümsemesinin yanından uzun adımlarla geçti. Rahatlamayla değil. Keyifle. Ölmek için bir şansa sahip olacağı için keyifle. Rand onu <em>saidin</em>’e sarmalı, Caemlyn’den döndüğü zaman bir şekilde icabına bakmak üzere bırakmalıydı. Kapıyı hızla açtı, rıhtıma yürüdü... ve durdu.</p>

    <p>Enaila önderliğindeki Kızlar, her biri üçer mızrak taşıyarak, rıhtım şefinin kapısında bekliyordu. Oluşturdukları sıranın sonu şehrin en yakın kapısında kayboluyordu. Rıhtım tarafındaki Aiellerden bazıları merakla onları süzüyordu, ama <em>Far Dareis Mai</em> ile <em>Car’a’carn</em> arasında bir şey olduğu açıktı ve diğer toplulukları ilgilendirmezdi. Amys ve eskiden Kızlardan olan başka üç dört Bilge daha dikkatle izliyordu. Aiel olmayanlardan çoğu gitmiş, endişe içinde devrilmiş tahıl arabalarını düzelten ve başka yerlere bakmaya çalışan birkaç kişi kalmıştı. Enaila Rand’a doğru adım attı, sonra durdu ve Sulin çıkarken gülümsedi. Rahatlamayla değil. Keyifle. Keyif gülümsemeleri Kız sıralarında yayıldı. Bilgelerde de ve Amys, aptalca bir davranışa son verildiğini görmüş gibi, sertçe başını salladı.</p>

    <p>“Acılarına son vermek için teker teker içeri girip seni öpeceklerini sandım,” dedi Mat.</p>

    <p>Rand ona kaşlarını çattı. Mat orada mızrağına dayanarak durmuş, sırıtıyordu. Geniş siperlikli şapkasını arkaya itmişti. “Nasıl bu kadar neşeli olabiliyorsun?” Havada hâlâ kavrulmuş et kokusu ve Bilgelerin ilgilendiği yanmış erkek ve kadınların inlemeleri asılıydı.</p>

    <p>“Çünkü hayattayım,” diye hırladı Mat. “Ne yapmamı isterdin, ağlamamı mı?” Rahatsızca omuzlarını silkti. “Amys, Egwene’in birkaç gün içinde iyi olacağını söylüyor.” O zaman çevresine bakındı, ama gördüklerini görmek istemiyor gibiydi. “Yak beni, bu işi yapacaksak yapalım. <em>Dovie’andi se tovya sagain.</em>”</p>

    <p>“Ne?”</p>

    <p>“Zarları atma zamanı, dedim. Sulin kulaklarını sağır mı etti?”</p>

    <p>“Zarları atma zamanı,” diye onayladı Rand. Camsı Hava bacası içinde alevler ölmüştü, ama alevler hâlâ <em>ter’angreal</em>’i yalarmış gibi, beyaz dumanlar yükseliyordu. <em>Moiraine.</em> Yapması gereken... Olan olmuştu. Kızlar Sulin’in çevresine doluşmuşlardı, rıhtıma ne kadar sığabiliyorsa. Olan olmuştu ve bununla yaşamayı öğrenmesi gerekiyordu. Ölüm, bununla yaşamaktan daha kolay olurdu. “Yapalım şu işi.”</p>
  </div>
</body>
</html>
