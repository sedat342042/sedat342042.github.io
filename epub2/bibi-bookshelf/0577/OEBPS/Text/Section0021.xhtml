<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="12. Eski Bir Pipo">12<br />
    Eski Bir Pipo</h1>

    <p>Lugard sokaklarında esen tozlu bir rüzgâr Gareth Bryne’ın kadife şapkasını başından kaptı ve sallana sallana geçen arabalardan birinin altına attı. Demir çevrili bir tekerlek şapkayı sokağın sert kiline yapıştırdı ve arkada dümdüz bir şey bıraktı. Bryne bir an şapkaya baktı, sonra yürümeye devam etti. <em>Zaten lekelenmişti,</em> dedi kendi kendine. İpek ceketi de Murandy’ye ulaşmadan tozlanmıştı; artık, o zahmete girdiği zamanlarda, fırçalamak bile işe yaramıyordu. Artık kahverengiden çok gri görünüyordu. Daha sade bir şey bulmalıydı; baloya gitmiyordu ki.</p>

    <p>Tekerlek izleriyle çukur çukur olmuş sokakta gürleyerek geçen arabaların arasından sıyrılırken arkasından gelen sürücü küfürlerini duymazdan geldi –sıradan bir asker uykusunda bile daha iyilerini edebilirdi– ve Araba Koltuğu adlı, kırmızı çatılı bir hana daldı. Tabeladaki resim açık bir yorum sağlıyordu.</p>

    <p>Salon Lugard’da gördüğü tüm diğerlerinden farksızdı, araba sürücüleri, tüccar korumaları, seyisler, demirciler, işçiler, her tür adam becerebildiklerince yüksek sesle konuşuyor, gülüyor, bir elleri kupalarında, diğerleriyle hizmetkâr kızları ellemeye çalışırken becerebildiklerince içiyorlardı. Diğer kasabaların han salonlarından ve meyhanelerinden de farklı sayılmazlardı, ama diğerleri çok daha ılımlı mekânlardı. Düşmek üzere görünen bir bluz içinde, etli butlu bir genç kadın odanın kenarındaki masanın üzerinde, iki flüt ve on iki telli kanunun sözde müziği eşliğinde şarkı söyleyerek dans ediyordu.</p>

    <p>Bryne müzikten pek anlamazdı, ama kadının şarkısını takdir etmek için bir süre durdu; gördüğü herhangi bir asker kampına pekâlâ uyabilirdi. Ama orada, ağzından tek nota çıkartamasa da popüler olurdu yine. O bluzu giyerken, kısa sürede bir koca bile bulabilirdi.</p>

    <p>Joni ve Barim çoktan varmışlardı, Joni’nin cüssesi, ince saçlarına ve daha çıkarmadığı sargısına rağmen tek başlarına bir masa tutmalarına yetmişti. Kızın şarkısını dinliyorlardı. Ya da en azından bakıyorlardı ona. Her adamın omzuna birer kere dokundu ve ahır avlusuna giden kapıya doğru başını salladı. Avluda, asık suratlı, kısık gözlü bir seyis üç gümüş peni karşılığında atlarını teslim etti. Bir sene önce olsa, Bryne bu paraya iyi bir at satın alabilirdi. Batı’da ve Cairhien’deki sorunlar ticareti ve fiyatları altüst etmişti.</p>

    <p>Şehrin kapılarından çıkana, Storn Irmağı’na giden, geniş, toprak bir patikadan biraz hallice, dolambaçlı ve nadiren kullanılan yola koyulana kadar kimse konuşmadı. Sonra Barim, “Dün buradaymışlar, lordum,” dedi.</p>

    <p>Aynı şeyi Bryne da öğrenmişti. Dışarlıklı oldukları açık, birlikte yolculuk eden üç güzel kadın Lugard gibi bir şehirden fark edilmeden geçemezdi. En azından erkekler tarafından fark edilmeden.</p>

    <p>“O ve geniş omuzlu adam,” diye devam etti Barim. “Nemlerin ahırını yaktıkları zaman belki o Dalyn de yanlarındaydı. Her kimse, bir süre Dokuz Atlık Takım’da kalmışlar, ama tek yaptıkları biraz içip gitmek olmuş. Delikanlıların bana anlattığı şu Domanlı kadın gülümsemesi ve kıvırtmasıyla neredeyse kavga çıkarıyormuş, ama sonra aynı şekilde ortalığı yatıştırmış. Yak beni, ben de Domanlı bir kadınla tanışmak isterdim.”</p>

    <p>“Ne yöne gittiklerini duydun mu, Barim?” diye sordu Bryne sabırla. Bunu öğrenememişti.</p>

    <p>“Ah, hayır, lordum. Ama hepsi batıya giden epey Beyazpelerin geçtiğini duydum. Pedron Niall bir şeyler planlıyor olabilir mi? Belki Altara’da?”</p>

    <p>“Bu artık bizi ilgilendirmez, Barim.” Bryne bu sefer sabrının kulağa biraz aşınmış geldiğinin farkındaydı, ama Barim eldeki konuya sadık kalacak kadar eski bir askerdi.</p>

    <p>“Nereye gittiklerini ben biliyorum, lordum,” dedi Joni. “Jehannah Yolu’ndan batıya ve duyduğuma göre iyi hız yapıyorlarmış.” Sesi şaşkın çıkıyordu. “Lordum, onlarla içki içen, eskiden Kraliçenin Askerleri’nden olan iki tüccar koruması buldum. Tesadüfen, Bir Gecelik Biniş denen bir yerde otururken Mara denen kız içeri girip şarkıcı olarak çalışmak istemiş. İşe alınmamış... bu yerlerdeki şarkıcıların yaptığı gibi bacaklarını göstermek istememiş. Kim onu suçlayabilir ki? Sonra çıkmış. Barim’in anlattığına bakılırsa, bundan hemen sonra batıya doğru yola çıkmışlar. Bundan hoşlanmadım, lordum. O öyle bir yerde çalışmak isteyecek türden bir kız değil. Bence o Dalyn denen adamdan kurtulmaya çalışıyordu.”</p>

    <p>Tuhaf bir şekilde, kafasındaki yumruya rağmen Joni üç genç kadına düşmanlık beslemiyordu. Onun fikrine göre, ki fikrini malikâneden ayrıldıklarından beri sık sık dile getiriyordu, o kızların başı bir tür beladaydı ve kurtarılmaları gerekiyordu. Bryne genç kadınları yakalayıp çiftliğe geri götürmeyi başarırsa, Joni’nin onları annelik edilmek üzere kızlarına teslim edeceğini tahmin ediyordu.</p>

    <p>Barim bu tür duygular beslemiyordu. “Ghealdan.” Kaşlarını çattı. “Ya da belki Altara ya da Amadicia. Onları geri getirmek için Karanlık Varlık’a öpücük vermemiz gerekecek. Bir ahır ve birkaç inek için çekilecek dert değil.”</p>

    <p>Bryne hiçbir şey söylemedi. Kızları buraya kadar takip etmişlerdi ve bir Andorlu için Murandy kötü bir yerdi; seneler içinde çok fazla sınır sorunu yaşanmıştı. Bir yemin bozanın gözleri için ta Murandy’ye kadar ancak bir aptal gelebilirdi. Dünyanın diğer yarısına gitmek için daha ne kadar aptallık etmesi gerekiyordu?</p>

    <p>“Konuştuğum şu delikanlılar,” dedi Joni çekinerek. “Lordum, öyle görünüyor ki sizin... sizin altınızda hizmet vermiş eski delikanlıların çoğuna yol verilmiş.” Bryne’ın sessizliğinden cesaret alarak devam etti. “Bir sürü yeni adam tutulmuş. Bir sürü. O delikanlılar, yol verilen herkese karşılık en az dört beş yeni adam alındığını söyledi. Sorunları durdurmaktan çok yaratacak tiplerden. Yalnızca bu Gaebril’e hesap veren, kendilerine Beyaz Aslanlar diyen bir grup varmış” –bu konuda ne düşündüğünü ifade etmek için tükürdü– “ve Kraliçenin Askerleri’nden olmayan bir grup daha. Hesaplayabildikleri kadarıyla, bu Gaebril’in altında, Kraliçenin Askerleri’nden on kat fazla adam varmış ve hepsi Kraliçe’ye değil Andor’a yemin etmişler.”</p>

    <p>“Bu da artık bizi ilgilendirmez,” dedi Bryne kısaca. Barim, ya söylemek istemediği ya da yeterince önemli olduğundan emin olamadığı bir şey olduğunda hep yaptığı gibi dilini yanağının içine soktu. “Ne var, Barim? Söyle, adam.”</p>

    <p>Kösele suratlı adam şaşkın şaşkın bakakaldı. Barim Bryne’ın bir şeyi söylemekten kaçındığını nasıl anladığını bir türlü anlayamıyordu. “Şey, lordum, konuştuğum adamların bazıları dedi ki, dün Beyazpelerinlerden bazıları sorular soruyormuş. Mara’ya benzeyen kız hakkında. Kim olduğunu, nereye gittiğini öğrenmek istemişler. Böyle işte. Kadının gittiğini öğrendiklerinde çok ilgilenmeye başlamışlar. Onun peşindeyseler, biz onu bulamadan asılabilir. Onu yakalamak için bunca zahmete giriyorlarsa, kadının Karanlıkdostu olup olmadığını anlamak için çok soru sormaya zahmet etmeyebilirler. Ya da neden peşine düşmüşlerse.”</p>

    <p>Bryne kaşlarını çattı. Beyazpelerinler? Işığın Evlatları Mara’dan ne istiyor olabilirlerdi ki? Kadının Karanlıkdostu olduğuna asla inanmazdı. Ama diğer yandan, Caemlyn’de bebek suratlı bir delikanlının asıldığını görmüştü. Sokaktaki çocuklara Karanlık Varlık’ın –kendisi Karanlığın Yüce Efendisi diyordu– ihtişamını öğreten bir Karanlıkdostu. Anlaşılabildiği kadarıyla, delikanlı üç sene içinde, onu ele verecek gibi görünen üç tanesini öldürmüştü. <em>Hayır. Hayatımı ortaya koyarım ki o kız Karanlıkdostu değil.</em> Beyazpelerinler herkesten şüphelenirdi. Ve kızın onlardan kaçınmak için Lugard’dan kaçtığını kafalarına koymuşlarsa...</p>

    <p>Yolcu’yu topuklayarak eşkin sürmeye başladı. İri burunlu kızıl kahverengi iğdiş at hızlı değildi, ama dayanıklı ve cesurdu. Diğer ikisi kısa zamanda yetişti ve nasıl bir ruh hali içinde olduğunu görünce çenelerini tuttular.</p>

    <p>Lugard’dan yaklaşık üç kilometre sonra meşe ve meşinyapraklardan oluşan bir ağaçlığa girdi. Adamların kalanı, kalın, yaygın dallı bir meşenin altındaki açık alanda geçici bir kamp kurmuşlardı. Pek çok küçük, dumansız ateş yanıyordu; biraz çay demlemek için her fırsatı kullanırlardı. Bazıları uyukluyordu; eski bir asker asla biraz kestirme fırsatını kaçırmazdı.</p>

    <p>Uyanık olanlar uyuyanları tekmeleyerek uyandırdı ve hepsi başını kaldırıp ona baktı. Bryne bir an eyerinde oturup onları süzdü. Gri saçlar, kel kafalar, yaşla kırışmış yüzler. Hâlâ zorlu ve zinde, ama yine de... Sırf neden bir kadının yeminini bozduğunu öğrenmek için onları Murandy’ye kadar getirmek aptallıktı. Üstelik, belki Beyazpelerinler de peşlerindeydi. İş bitmeden önce ne kadar zaman geçeceği, evden ne kadar uzaklaşacakları belirsizdi. Şimdi geri dönecek olsa, Kore Pınarları’nı bir daha gördüklerinde bir aydır yolculuk ediyor olacaklardı. Devam ederse, kovaladıkları kadınların Aryth Okyanusu’nu görmeden duracaklarına garanti yoktu. Bu adamları ve kendini eve götürmeliydi artık. Öyle yapmalıydı. O kızları Beyazpelerinlerin elinden almalarını istemeye hakkı yoktu. Mara’yı Beyazpelerin adaletine bırakmalıydı.</p>

    <p>“Batıya gidiyoruz,” diye bildirdi ve hemen bir kargaşa oldu, ateşler çayla söndürüldü, çaydanlıklar eyerlere bağlandı. “Hızlı gitmek zorundayız. Mümkünse Altara’da yakalamayı düşünüyorum onları, ama olmazsa, bizi nereye götürecekleri belirsiz. İşimiz bitmeden önce Jehannah, Amador ya da Ebou Dar’ı görebilirsiniz.” Sahte bir kahkaha attı. “Ebou Dar’a ulaşırsak ne kadar zorluymuşsunuz, görürsünüz. Oradaki hizmetkâr kızlar akşam yemeği için Illianlıların derisini yüzer ve eğlence olsun diye Beyazpelerin şişler.”</p>

    <p>Adamlar şakanın gerektirdiğinden daha fazla güldüler.</p>

    <p>“Sizin yanınızdayken endişemiz olmaz, lordum,” diye güldü Thad, teneke kupasını heybesine tıkarken. Yüzü buruşturulmuş kösele gibi kırışıktı. “Neden, duyduğuma göre bir kez Amyrlin’in kendisiyle bile atışmışsınız ve...” Jar Silvin adamın ayak bileğini tekmeledi ve Thad yumruğunu sıkarak hızla genç adama döndü... Jar gri saçlıydı, ama yine de daha gençti. “Bunu neden yaptın, Silvin? Kafanı kırmamı istiyorsan söyle yeter... Ne?” Silvin ve diğerlerinin anlamlı bakışları sonunda anlamasını sağladı. “Ah. Ah, evet.” Eyerinin kayışlarını kontrol etmeye dalmış gibi yaptı, ama artık kimse gülmüyordu.</p>

    <p>Bryne yüzündeki taşsılığı yumuşatmaya çalıştı. Geçmişi geçmişte bırakmanın zamanı gelmişti. Sırf yatağını paylaştığı bir kadın –ve daha fazlasını, diye düşündü– sırf o kadın ona yabancının biriymiş gibi baktı diye, adını söylemekten kaçınması gerekmiyordu. Sırf, vermek üzere yemin ettiği tavsiyeleri verdiği için onu, geri dönerse idam edilmek üzere Caemlyn’den sürdü diye... Aniden Caemlyn’de beliren bu Lord Gaebril ile yakınlaşmışsa, bu artık onu hiç ilgilendirmezdi. Kadın ona, buz kadar düz ve soğuk bir sesle, adının sarayda bir daha telaffuz edilmeyeceğini, onu ihanet suçundan cellada göndermemesinin tek sebebinin uzun yıllar boyunca verdiği hizmet olduğunu bildirmişti. İhanet! Gaebril’in neşesini yerinde tutması gerekiyordu, özellikle de bu kovalamaca uzayacaksa.</p>

    <p>Dizini eyerinin yüksek kaşına dolayarak piposu ile kesesini çıkardı ve pipoyu doldurdu. Piponun çanağına, boynuna Andor’un Gül Tacı dolanmış bir yabani boğa oyulmuştu. Bin senedir Bryne Evi’nin simgesi buydu; kraliçenin hizmetinde güç ve cesaret. Yeni bir pipoya ihtiyacı vardı; bu eskimişti.</p>

    <p>“O işten duyduğunuz kadar kolay kurtulmadım.” Adamlardan birinin sönen ateşlerin birinden aldığı, hâlâ parlayan dalı almak için eğildi, sonra doğrularak piposunu çekiştirdi. “Üç sene önceydi. Amyrlin bir dizi ziyaret yapıyordu. Cairhien, Tear, Illian ve Tar Valon’a dönmeden önce, son olarak Caemlyn. O zamanlarda Murandy sınır lordları ile sorun yaşıyorduk... her zamanki gibi.” Kahkahalar yükseldi; hepsi o ya da bu zamanda Murandy sınırında görev yapmıştı. “Sınırın bize ait bölümündeki koyun ve sığırların kime ait olduğu konusundaki Murandylilerin sahip olduğu yanlış fikri düzeltebilmek için askerlerin bir kısmını sınıra göndermiştim. Amyrlin’in bu konu ile ilgileneceği hiç aklıma gelmemişti.” Kesinlikle dikkatlerini çekmişti; yola çıkma hazırlıkları sürüyordu, ama daha yavaşça.</p>

    <p>“Siuan Sanche ve Elaida Morgase ile bir odaya kapanmışlardı...” İşte; yine adını söylemişti ve hiç canı yanmamıştı. “...ve çıktıklarında, Morgase yarı fırtına başı gibi görünüyordu, gözlerinden şimşekler çıkıyordu ve yarı ballı kek çaldığı için annesi tarafından kulağı çekilmiş on yaşında bir kız çocuğuna benziyordu. O zorlu bir kadın, ama Elaida ile Amyrlin Makamı arasında kalınca...” Başını iki yana salladı ve diğerleri güldüler; Aes Sedai ilgisi, ne lordlardan, ne hükümdarlardan kıskandıkları tek şeydi. “Bana tüm birlikleri hemen Murandy sınırından çekmemi emretti. Bunu benimle özel olarak konuşmasını istedim ve Siuan Sanche fena saldırdı. Saray halkının yarısı önünde, acemi askermişim gibi bir yanımdan kemirmeye başladı, diğer yanımdan bitirdi. Söyleneni yapmayı beceremiyorsam, beni balık yemi olarak kullanacağını söyledi.” İş bitmeden kadından özür dilemesi gerekmişti... yapmaya yemin ettiği şeyi yaptığı için, herkesin önünde... ama bunu eklemeye gerek yoktu. Sonuna kadar, Morgase’den adamın kellesini isteyip istemeyeceğinden, hatta bu işi bizzat yapmayacağından emin olamamıştı.</p>

    <p>“Kendine oldukça büyük bir balık yakalamak istemiş anlaşılan,” diye güldü biri ve diğerleri de katıldı.</p>

    <p>“Sonuçta,” diye devam etti Bryne, “postum kavruldu ve askerler sınırdan çekildi. Bu yüzden Ebou Dar’da sizi korumamı isteyecekseniz, şunu hatırlayın yeter. Bence o hizmetkâr kadınlar kalanımızla beraber Amyrlin’i de kurumak üzere dışarı asarlar.” Adamlar kahkahadan kırıldılar.</p>

    <p>“Konunun ne olduğunu öğrenmeyi başardınız mı, lordum?” diye sordu Joni.</p>

    <p>Bryne başını iki yana salladı. “Bir tür Aes Sedai işi, herhalde. Neyin peşinde olduklarını sen ve ben gibilere anlatmazlar.” Bu da birkaç gülüş kazandı.</p>

    <p>Yaşlarını yalanlayan bir çeviklikle atlarına bindiler. <em>Bazıları benden daha yaşlı değil,</em> diye düşündü Bryne alayla. Torunu olmasa bile kızı olacak yaşta bir kadının güzel gözleri uğruna kovalamacaya çıkmayacak kadar yaşlı. <em>Ben yalnızca neden yeminini bozduğunu öğrenmek istiyorum,</em> dedi kendi kendine kararlılıkla. <em>Yalnızca bu.</em></p>

    <p>Elini kaldırarak ilerleme işaretini verdi ve bir toz bulutu kaldırarak batıya yöneldiler. Yetişmek için iyi hız yapmaları gerekecekti. Ama Bryne kararlıydı. Ebou Dar ya da Kıyamet Çukuru, onları bulacaktı.</p>
  </div>
</body>
</html>
