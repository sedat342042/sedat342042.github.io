<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="25. Galad’ı Düşlerken">25<br />
    Galad’ı Düşlerken</h1>

    <p>Egwene, kendi bedenine dönmek yerine karanlıkta süzüldü. Karanlığın kendisi gibiydi sanki, maddesizdi. Bedeninin ona göre yukarıda, aşağıda ya da yanda olup olmadığını bilmiyordu, burada yön duygusu yoktu, ama yakınlarda bir yerde olduğunu, kolaylıkla içine girebileceğini biliyordu. Çevresinde, karanlıkta, ateşböcekleri parıldıyor gibiydi, hayal edilemez mesafelerde solan engin bir sürü. Bunlar düşlerdi, kamptaki Aiellerin düşleri, Cairhien’de, dünyadaki erkeklerin ve kadınların düşleriydi orada parıldayanlar.</p>

    <p>Artık yakındakilerden birini seçebilir, düş görenin ismini bilebilirdi. Bir açıdan o kıvılcımlar tıpkı ateşböcekleri gibiydi. Başlangıçta bunca zorluk çekmesinin sebebi buydu. Ama bir başka açıdan, bir şekilde, artık yüzler kadar bireysel geliyordu. Rand’ın ve Moiraine’in düşleri susturulmuş gibiydi, ördükleri koruma büyüleriyle soldurulmuş. Amys ve Bair’in düşleri parlak, düzenli olarak atıyorlardı; görünüşe göre kendi tavsiyelerine uymuşlardı. O düşleri görmese, bir anda bedenine dönerdi. O ikisi karanlıkta kendisinden daha iyi dolanabilirdi; tepesine binene dek orada olduklarını bilemezdi bile. Elayne ve Nynaeve’in düşlerini aynı şekilde tanıyabilmeyi öğrense, dünya üzerinde nerede olurlarsa olsunlar, onları bu muazzam yıldız kümesinin içinde bulabilirdi. Ama bu gece kimsenin düşünü izlemeyi düşünmüyordu.</p>

    <p>Dikkatle zihninde iyi hatırladığı bir imgeyi oluşturdu ve <em>Tel’aran’rhiod</em>’a, bir zamanlar çömez olarak yaşadığı, Kule’deki küçük, penceresiz odasına döndü. Beyaza boyalı duvarlardan birine dar bir yatak asılmıştı. Kapının karşısında bir ayaklı lavabo ve üç bacaklı bir tabure duruyordu. Şimdi burada yaşayan kızın beyaz yünden elbiseleri ve iç eteklikleri, beyaz bir pelerinle beraber çengellerde asılı duruyordu. Burada bir çömez olmayabilirdi de; Kule senelerdir çömezler kısmını doldurmayı başaramıyordu. Zemin neredeyse duvarlar ve giysiler kadar beyazdı. Burada yaşayan çömez her gün yere çöküp zemini ovmak zorundaydı; Egwene de yapmıştı ve yan odada Elayne de. Kule’de eğitim görmek üzere bir kraliçe gelse bile, böyle bir odada, yer silerek başlardı işe.</p>

    <p>Tekrar baktığında giysilerin farklı şekilde düzenlenmiş olduğunu gördü, ama umursamadı. Bir yürek atımı içinde <em>saidar</em>’a sarınmaya hazır, kapıyı kafasını uzatabileceği kadar araladı. Ve Elayne’in kafasının yan kapıdan yavaşça çıktığını görünce rahat bir soluk aldı. Egwene aynı ölçüde iri gözlü ve kararsız görünmediğini umdu. Telaşla işaret etti ve Elayne beyaz çömez elbisesi içinde dışarı fırladı. Egwene’in odasına dalarken elbise açık gri ipekten bir binici elbisesi oldu. Egwene gri elbiselerden nefret ederdi; <em>damane</em>’ler gri giyerdi.</p>

    <p>Bir an daha, çömezler kısmının korkuluklu galerilerini tarayarak orada kaldı. Kat kat yükseliyordu galeriler ve aşağıdaki Çömezler Avlusu’na kadar bir o kadar kat daha vardı. Liandrin ya da daha kötülerinin orada olduğunu düşündüğünden değildi, ama dikkatli davranmanın bir zararı olmazdı.</p>

    <p>“Söylemek istediğinin bu olduğunu düşünmüştüm,” dedi Elayne, kapıyı kapatırken. “Kimin önünde ne dediğimi hatırlamanın ne kadar güç olduğundan haberin var mı? Bazen Bilgelere her şeyi anlatmamızı diliyorum. Bırak yalnızca Kabuledilmiş olduğumuzu bilsinler, olsun bitsin.”</p>

    <p>“Senin açından bitebilirdi,” dedi Egwene kararlılıkla. “Ben yirmi adım ötelerinde uyuyorum.”</p>

    <p>Elayne ürperdi. “Şu Bair. Dokunmamam gereken bir şeyi kırdığımda Lini’nin halini hatırlatıyor bana.”</p>

    <p>“Seni Sorilea ile tanıştırana kadar bekle.” Elayne kuşkuyla baktı, ama Egwene de tanışana kadar Sorilea’nın daha kötü olabileceğine inanmamıştı zaten. Bunu kolay yapmanın yolu yoktu. Şalını düzeltti. “Bana Birgitte ile görüşmeni anlat. Birgitte’ti, değil mi?”</p>

    <p>Elayne midesine yumruk yemiş gibi sallandı. Mavi gözleri bir an kapandı ve onu ayak parmaklarına dek doldurmuş olması gereken bir nefes çekti. “Seninle bu konuda konuşamam.”</p>

    <p>“Ne demek konuşamam! Bir dilin var. Birgitte miydi?”</p>

    <p>“<em>Yapamam,</em> Egwene. Bana inanmalısın. Elimden gelse yapardım, ama yapamam. Belki... sorabilirsem...” Elayne ümitsizlik içinde ellerini kenetleyecek türden bir kadın olsaydı, o anda bunu yapıyor olurdu. Ağzı sessizce açılıp kapandı; gözleri, ilham ya da yardım arıyormuş gibi odada dolandı. Derin bir nefes alarak, telaşlı, mavi bakışlarını Egwene’e dikti. “Söyleyeceğim her şey tutmak için söz verdiğim sırra ihanet anlamına gelir. Bunu söylemek bile. Lütfen, Egwene. Bana güvenmelisin. Ve gördüğün... gördüğünü sandığın şeyi <em>kimseye</em> anlatmamalısın.”</p>

    <p>Egwene yüzündeki sert ifadeyi silmeye çalıştı. “Sana güveniyorum.” En azından hayal görmediğinden emindi. <em>Birgitte? Işık!</em> “Bir gün bana anlatacak kadar güveneceğini umuyorum.”</p>

    <p>“Ben sana güveniyorum, ama...” Elayne başını iki yana sallayarak düzgünce yapılmış yatağın kıyısına oturdu. “Birbirimizden çok fazla sır saklıyoruz, Egwene, ama bazen sebebi oluyor.” Egwene bir an sonra başını salladı ve yanına oturdu. “Anlatabildiğin zaman,” dedi yalnızca, ama arkadaşı rahatlayarak ona sarıldı.</p>

    <p>“Kendi kendime bunu sormayacağımı söylemiştim, Egwene. Bir seferliğine, kafamı onunla doldurmayacaktım.” Gri binici elbisesi parlak yeşil bir gece elbisesine dönüştü. Elayne, yakasının ne kadar açıldığının farkında olamazdı. “Ama... Rand iyi mi?”</p>

    <p>“Hayatta ve sağlam, eğer kastettiğin buysa. Tear’da sert davrandığını düşünmüştüm, ama bugün emirlerine karşı çıkacak adamları asma tehditleri savurduğunu duydum. Emirleri kötü olduğundan değil. Kimsenin bedelini ödemeden yiyecek almasına ya da insan öldürmesine izin vermiyor. Ama yine de... Onu Şafakla Gelen olarak selamlayan ilk insanlar onlardı; duraksamadan Kıraç’tan dışarı takip ettiler onu. Ve Rand onları, çelik kadar soğuk bir tavırla tehdit etti.”</p>

    <p>“Tehdit değil, Egwene. Sen, o ya da başkaları ne derse desin o bir kral ve bir kral ya da kraliçe düşmanlarından korkmadan, dostlarını kayırmadan adalet dağıtabilmeli. Bunu yapacak kişi sert olmalı. Bazen annemin yanında şehir duvarları bile yumuşak kalır.”</p>

    <p>“Bu konuda o kadar kibirli davranmasa da olur,” dedi Egwene ifadesiz bir sesle. “Nynaeve benim ona, yalnızca bir insan olduğunu hatırlatmam gerektiğini söylüyor, ama daha bunu nasıl yapacağımı bulamadım.”</p>

    <p>“Yalnızca bir insan olduğunu <em>hatırlamalı.</em> Ama itaat edilmeyi beklemesi hakkı.” Elayne’in sesinde bir kibir tınısı vardı, ta ki, başını eğip kendini görene kadar. Sonra yüzü kıpkırmızı kesildi ve yeşil elbisenin yakası çenesine kadar çıktı. “Bunu kibir sanmış olabilir misin?” diye bitirdi boğuluyormuş gibi bir sesle.</p>

    <p>“Bezelye tarlasındaki domuz kadar kendinden emin.” Egwene yatağın üzerinde kıpırdandı; sert olduğunu hatırlıyordu, ama ince şilte çadırda üzerinde uyuduğu şeyden daha yumuşak geliyordu. Rand hakkında konuşmak istemiyordu. “Bu kavganın daha fazla sorun çıkarmayacağından emin misin?” Bu Latelle ile bir düşmanlık yolculuklarını kolaylaştırmazdı.</p>

    <p>“Sanmıyorum. Latelle’in Nynaeve’den şikâyetçi olmasının sebebi, tüm özgür erkeklerin artık ona ait olmaması. Bazı kadınlar öyle düşünüyor, herhalde. Aludra kendi içine kapalı bir kadın ve ben kendi hakkını savunması gerektiğini öğretene kadar Cerandin bir kazı bile korkutamazdı. Clarine ise Petra ile evli. Ama Nynaeve, onunla flört edebileceğini <em>düşünen</em> her erkeğin kulaklarını yumruklayacağını açık açık ifade etti <em>ve</em> Latelle’den özür diledi, bu yüzden bu işin kapandığını umuyorum.”</p>

    <p>“Nynaeve mi <em>özür</em> diledi?”</p>

    <p>Diğer kadın, Egwene’in yüzündekine denk bir şaşkınlıkla başını salladı. “Adam bunu yapmak zorunda olduğunu söylediğinde Luca’ya yumruk atacağını sandım. Adam, Nynaeve’in uyarısının onu kapsamadığını düşünüyor gibi. Ama Nynaeve bir saat kadar homurdandıktan sonra onun dediğini yaptı. Aslında senin hakkına homurdanıyordu.” Yan yan Egwene’e bakarak duraksadı. “Son görüşmenizde bir şey mi söyledin ona? O zamandan bu yana... farklı... davranıyor ve bazen kendi kendine konuşuyor. Aslında, tartışıyor. İşittiğim kırıntılara bakarak, senin hakkında.”</p>

    <p>“Söylenmemesi gereken hiçbir şey söylemedim.” Demek, aralarında her ne olmuşsa, etkisi sürüyordu. Ya bu ya da Nynaeve bir sonraki görüşmeleri için öfke biriktiriyordu. Artık o kadının mizacına daha fazla tahammül etmeyecekti, artık zorunlu olmadığını bildiğine göre, hayır. “Ona söyle, artık yerde yuvarlanarak dövüşmek için fazla yaşlı. Bir kavgaya daha karışırsa, ona söyleyecek daha da kötü şeylerim olacak. Tam olarak söyle bunu. Daha kötü olacak.” Bırak bir sonraki sefere kadar Nynaeve bunu kemirsin. Ya kuzu gibi olacaktı... Ya da Egwene tehdidini yerine getirecekti. Nynaeve yönlendirebildiği zaman Güç konusunda daha kuvvetli olabilirdi, ama burada Egwene güçlüydü. Öyle ya da böyle, Nynaeve’in öfke krizlerine artık tahammül etmeyecekti.</p>

    <p>“Söylerim,” dedi Elayne. “Sen de değiştin. Sende Rand’ın tavrına benzer bir şey var.”</p>

    <p>Egwene’in onun ne demek istediğini anlaması bir süre aldı ve o eğlenti dolu gülümsemenin de yardımı oldu. “Aptallaşma.”</p>

    <p>Elayne yüksek sesle kahkaha atarak ona sarıldı. “Ah, Egwene! Bir gün, ben Andor Kraliçesi olduğumda, sen de Amyrlin Makamı olacaksın.”</p>

    <p>“O zaman bir Kule kalmış olursa,” dedi Egwene ciddiyetle ve Elayne’in kahkahası soldu.</p>

    <p>“Elaida Beyaz Kule’yi yok edemez, Egwene. Ne yaparsa yapsın, Kule yaşayacak. Belki o Amyrlin kalmaz. Nynaeve şu kasabanın ismini bir hatırlasın, iddiaya girerim, Kızıl dışındaki bütün Ajahları ile, orada sürgünde bir Kule bulacağız.”</p>

    <p>“Umarım.” Egwene sesinin hüzünlü çıktığını biliyordu. Rand’ı desteklemek ve Elaida’ya karşı çıkmak için Aes Sedai olmak istiyordu, ama bu, Beyaz Kule’nin kesinlikle bölünmesi anlamına geliyordu, belki bir daha bir olmamak üzere.</p>

    <p>“Geri dönmeliyim,” dedi Elayne. “Nynaeve, hangimiz <em>Tel’aran’rhiod</em>’a girerse, diğerinin uyanık kalması konusunda ısrar ediyor ve o baş ağrısı için kendi bitki çaylarından birini içip uyuması gerek. Neden bu kadar ısrarcı olduğunu bilmiyorum. Her kim nöbet bekliyorsa, bir yardımı olamaz ve artık ikimizin de, burada tamamen güvende olacak kadar bilgimiz var.” Yeşil elbisesi bir anlığına Birgitte’in beyaz ceketine ve geniş, sarı pantolonuna dönüştü, sonra eski haline geldi. “Sana bunu söylemememi söylemişti, ama Moghedien’in bizi bulmaya çalıştığını düşünüyor. Onu ve beni.”</p>

    <p>Egwene açık soruyu sormadı. Birgitte’in söylediği bir şey olduğu açıktı. Neden Elayne bu sırrı korumakta ısrar ediyordu? <em>Çünkü buna söz verdi. Elayne hayatı boyunca hiçbir sözünden dönmedi.</em> “Dikkatli olmasını söyle.” Terkedilmişlerden birinin peşinde olduğunu düşünüyorsa, Nynaeve’in oturup beklemesi olasılığı yoktu. Kadını bir kez alt ettiğini hatırlıyor olacaktı ve onda sağduyudan çok cesaret vardı. “Terkedilmişler hafife alınacak konu değil. Seanchanlar da öyle, sözde hayvan eğitmenleri olsalar bile. Ona bunu söyle.”</p>

    <p>“Ben sana dikkatli olmanı söylesem sen de dinlemezdin herhalde.”</p>

    <p>Egwene şaşkın şaşkın Elayne’e baktı. “Ben hep dikkatliyimdir. Bunu biliyorsun.”</p>

    <p>“Elbette.” Diğer kadın solup giderken Egwene’in son gördüğü, eğlenti dolu bir gülümseme oldu.</p>

    <p>Egwene de gitti. Nynaeve Mavilerin nerede toplandığını hatırlayamıyorsa, belki o burada keşfedebilirdi. Pek de yeni bir fikir değildi: Nynaeve ile son görüşmelerinden bu yana Kule’ye yaptığı son ziyaret değildi bu. Enaila’nın yüzünü kopyaladı, aynı alev rengi saçları omuzlarına saldı, etek uçları çizgili bir Kabuledilmiş elbisesine büründü, sonra zihninde Elaida’nın süslü mobilyalı çalışma odasını canlandırdı.</p>

    <p>Önceki gibiydi, yalnız her ziyarette, geniş yazı masasının önünde yay şeklinde dizilmiş taburelerin sayısı azalıyordu. Resimler hâlâ şöminenin üzerinde asılıydı. Egwene doğrudan masanın başına gitti ve lake kaplı mektup kutusuna ulaşabilmek için o taht gibi, fildişi Tar Valon Alevi kakmalı koltuğu bir kenara itti. Savaşan şahinler ve bulutlar kaplı kapağı kaldırarak parşömenleri becerebildiğince hızlı taramaya başladı. Buna rağmen bazıları yarısını okuduktan sonra eridi ya da değişti. Neyin önemli, neyin anlamlı olduğunu önceden bilmek imkânsızdı.</p>

    <p>Çoğu başarısızlık raporları gibiydi. Hâlâ Lord Bashere’in ordusunu nereye götürdüğüne dair haber yoktu. Bu isim zihninin arkalarını gıdıklıyordu, ama boşa harcayacak zamanı olmadığından kâğıdı ittirdi ve bir başkasını aldı. Panik dolu bu rapor, Rand’ın nerede olduğundan da haberi olmadığını bildiriyordu. Bunu bilmek iyiydi ve tek başına, bu yolculuğu yapmaya değerdi. Tanchico’daki Ajah göz ve kulaklarından alınan son haberden bu yana bir aydan fazla zaman geçmişti ve Tarabon’dakiler de susmuştu; yazar oradaki anarşiyi suçluyordu; birinin Tanchico’yu ele geçirdiği söylentileri doğrulanamamıştı, ama yazar işe Rand’ın bizzat karıştığını düşünüyordu. Elaida onu bin fersah uzakta arıyorsa, daha da iyiydi. Kafası karışmış biri, Caemlyn’deki bir Kızıl Aes Sedai’nin Morgase’i bir halk görüşmesinde gördüğünü bildiriyordu, ama Caemlyn’deki muhtelif Ajah Ajanları Kraliçe’nin günlerdir inzivaya çekildiğini bildiriyordu. Sınırboyları’nda çatışmalar vardı, muhtemelen Shienar ve Arafel’de küçük isyanlar; Egwene sebebe ulaşamadan parşömen yok oldu. Pedron Niall Beyazpelerinleri Amadicia’ya çağırıyordu, muhtemelen Altara’ya karşı hareket etmek için. Elayne ve Nynaeve’in orada yalnızca üç gün daha geçirecek olmaları iyi bir şeydi.</p>

    <p>Bir sonraki parşömen, Elayne ve Nynaeve hakkındaydı. İlkinin yazarı kaçmalarına izin veren ajanın cezalandırılmaması gerektiğini söylüyordu... Elaida bunu keskin darbelerle çizmiş, kenara, “İbret olacak!” yazmıştı. Ve sonra, tam kadın ikilinin Amadicia’da aranması hakkında detaylar vermeye başladığında, tek yaprak bir avuç dolusu parşömen oldu. Kule arazisinde Amyrlin Makamı için kişisel bir konut inşası konusunda, inşaatçıların ve duvar ustalarının tahmini hesaplarını içeriyor gibiydiler. Sayfa sayısına bakılırsa, konut değil saray demek daha doğru olurdu.</p>

    <p>Egwene kâğıtları elinden bıraktı ve kâğıtlar masanın üzerine dağılamadan kayboldular. Lake kutu yine kapanmıştı. Hayatının geri kalanını burada harcayabilirdi, bunu biliyordu; o kutuda hep daha fazla belge olacaktı ve hep değişeceklerdi. Uyanık dünyada bir nesne ne kadar gelip geçiciyse –bir mektup, bir giysi parçası, sık sık yer değiştiren bir çanak–, <em>Tel’aran’rhiod</em>’daki yansıması o kadar kararsız oluyordu. Burada çok fazla kalamazdı; Düşler Dünyası’nda geçirilen bir uyku normal uyku kadar dinlendirici olmuyordu.</p>

    <p>Giriş odasına seğirtti. Tam Vakanüvis masasındaki, bazıları mühürlü kâğıt rulosu ve parşömen yığınlarına uzanacakken oda titreşir gibi oldu. Egwene’in bunun ne anlama geldiğini düşünmeye fırsatı olmadan kapı açıldı ve Galad gülümseyerek içeri girdi. Mavi brokar ceketi omuzlarına mükemmel şekilde oturmuştu, dar pantolonu baldırlarının şeklini teşhir ediyordu.</p>

    <p>Egwene derin bir nefes aldı. Midesi çırpınmaya başlamıştı. Bir adamın bu kadar güzel bir yüzünün olması adil değildi.</p>

    <p>Galad, kara gözleri ışıldayarak yaklaştı ve parmaklarıyla yanağını okşadı. “Benimle Su Bahçesi’nde yürür müsün?” dedi yumuşak sesle.</p>

    <p>“Siz ikiniz koklaşmak istiyorsanız,” dedi sert bir kadın sesi, “burada yapmayacaksınız.”</p>

    <p>Egwene iri iri açılmış gözlerle döndü ve omzunda Vakanüvis etolü ile, masanın arkasında oturmakta olan Leane’e baktı. Kadının bakır rengi yanaklarında sevgi dolu bir gülümseme vardı. Amyrlin’in çalışma odasının kapısı açıktı ve içeride, sade, cilalanmış yazı masasının arkasında Siuan duruyor, uzun bir parşömeni okuyordu. Omuzlarında çizgili etolü vardı. Bu delilikti.</p>

    <p>Egwene, hangi imgeyi oluşturduğunu düşünmeden kaçtı ve kendini Emond Meydanı Çayır’ında nefes nefese buldu. Çevresi saz damlı evlerle sarılmıştı ve Badeçay Hanı geniş çimenliğin üzerindeki kayalık bir çıkıntıdan çağlıyordu. Hızla akan, çabucak genişleyen suyun yanında babasının küçük hanı duruyordu. Zemin katı taştan yapılmıştı ve taşarak yükselen üst kat badanalanmıştı. “İki Nehir’deki tek böyle çatı,” derdi Bran al’Vere sık sık, kırmızı kiremitleri hakkında. Badeçay Hanı’nın yanındaki, ortasında dev gibi, yaygın dallı bir meşe yetişen, geniş, taş temel handan çok daha eskiydi, ama bazıları iki binden fazla sene önce orada, Badeçay Hanı’nın arkasında bir tür han olduğunu söylerdi.</p>

    <p><em>Aptal.</em> Nynaeve’i <em>Tel’aran’rhiod</em>’daki düşler hakkında böyle kararlılıkla uyardıktan sonra, neredeyse kendi düşüne yakalanacaktı. Fakat Galad olması tuhaftı. Zaman zaman onu düşlüyordu. Yüzü kızardı; onu kesinlikle sevmiyordu, hatta pek hoşlanmıyordu bile, ama güzeldi ve o düşlerde Egwene’in dilediğinden çok daha fazla şeyler oluyordu. Kardeşi Gawyn’i daha sık düşlüyordu, ama bu da aynı ölçüde aptalcaydı. Elayne ne derse desin, delikanlı ona karşı duygularını hiç açıklamamıştı.</p>

    <p>Hep şu, âşıkların hikâyelerini anlatan aptal kitap yüzündendi. Sabah uyanır uyanmaz o şeyi Aviendha’ya geri verecekti. Ona ayrıca, onun kitabı maceraları için okuduğunu hiç sanmadığını, söyleyecekti.</p>

    <p>Fakat gitmeye gönülsüzdü. Ev. Emond Meydanı. Gerçekten güvende hissettiği son yer. Onu son gördüğünden beri bir buçuk yıldan fazla zaman geçmişti, ama her şey hatırladığı gibi görünüyordu. Tam olarak her şey değil. Çayır’a dikilmiş iki direğe geniş bayraklar asılmıştı, biri bir kızıl kartal, diğeri aynı ölçüde kızıl bir kurt başı. Perrin’in bunlarla ilgisi var mıydı? Nasıl olabileceğini hayal edemiyordu. Fakat Perrin eve dönmüştü, Rand öyle demişti ve Egwene birçok kez onu kurtlarla birlikte düşlemişti.</p>

    <p>Boş boş durmak yeterdi. Gitme...</p>

    <p><em>Titreşim.</em></p>

    <p>Handan annesi çıktı, grileşmekte olan örgüsünü bir omzunun üzerine çekmişti. Marin al’Vere ince bir kadındı, hâlâ güzeldi ve İki Nehir’deki en iyi aşçıydı. Egwene babasının, Köy Kurulu’nun toplantı yaptığı salonda kahkaha attığını duyabiliyordu.</p>

    <p>“Sen hâlâ orada mısın, kızım?” dedi annesi, eğlenti dolu bir tavırla, nazikçe paylayarak. “Kocanı sokaklarda beklediğini belli etmeyecek kadar uzun süredir evli olduğun kesin.” Başını iki yana sallayarak güldü. “Çok geç. Geldi bile.”</p>

    <p>Egwene hevesle döndü, gözleri Çayır’da oynayan çocukların arkasına döndü. Alçak Araba Köprüsü’nün kütükleri, Gawyn üzerinden geçerken gürledi. Adam Egwene’in önünde atından indi. Uzun boylu, altın işlemeli kırmızı ceketi içinde dimdik duruyordu. Kız kardeşinin kızıl altın buklelerini almıştı. Harika, koyu mavi gözleri vardı. Üvey kardeşi kadar yakışıklı değildi elbette, ama Egwene’in yüreği onun için, Galad için olduğundan daha hızlı atıyordu. <em>Galad için mi? Ne?</em> Dev kelebekleri bastırmak için ellerini boşuna midesine bastırdı.</p>

    <p>“Beni özledin mi?” dedi Gawyn, gülümseyerek.</p>

    <p>“Birazcık.” <em>Neden Galad’ı düşündüm? Sanki onu bir saniye önce görmüşüm gibi.</em> “Arada bir, zamanımı dolduracak başka bir şey olmadığında. Sen beni özledin mi?”</p>

    <p>Yanıt yerine, delikanlı onu kaldırdı ve öptü. Titrek bacaklar üzerinde tekrar yere bırakana kadar Egwene başka hiçbir şeyin farkında değildi. Bayraklar gitmişti. <em>Hangi bayraklar?</em></p>

    <p>“İşte burada,” dedi annesi, kundakta bir bebekle yaklaşarak. “İşte oğlun. İyi bir çocuk o. Hiç ağlamıyor.”</p>

    <p>Gawyn çocuğu alırken bir kahkaha attı ve bebeği kaldırdı. “Senin gözlerini almış, Egwene. Bir gün kızların canını fena yakacak.” Egwene başını iki yana sallayarak geriledi. Bayraklar vardı, bir kızıl kartal ve bir kırmızı kurt kafası. Ve Galad’ı görmüştü gerçekten. Kule’de. “HAAAYIIIIR!”</p>

    <p>Kaçtı, <em>Tel’aran’rhiod</em>’dan kendi bedenine sıçradı. Nasıl kendi hayallerinin tuzağına düşebildiğini merak edecek kadar uyanık kaldı, sonra kendi güvenli düşüne döndü. Gawyn Araba Köprüsü’nden dörtnala geçti ve atından indi...</p>

    <p class="paragraf">Saz damlı evlerden birinin arkasından çıkan Moghedien, boş boş, bu küçük köyün nerede olduğunu merak etti. Bayraklar görmeyi umacağı türden bir yer değildi. Kız düşündüğünden daha güçlü çıkmıştı, onun ördüğü <em>Tel’aran’rhiod</em>’dan kaçmıştı. Lanfear bile, ne iddia ederse etsin, buradaki becerilerini geliştiremezdi. Yine de, kız Elayne Trakand ile konuştuğu için ilgisini çekmişti. Onu Nynaeve al’Meara’ya götürebilecek olan kişiyle. Onu tuzağa düşürmeyi istemesinin tek sebebi. <em>Tel’aran’rhiod</em>’da serbestçe yürüyebilen bir kişiden daha kurtulmak istemesiydi. Onu Lanfear ile paylaşmak zorunda olması yeterince kötüydü.</p>

    <p>Ama Nynaeve al’Meara. O kadın hizmetine girmek için yalvaracaktı. Onu bedeninde yakalayacak, belki Yüce Efendi’den ona ölümsüzlük bahşetmesini dileyecekti ki, Nynaeve Moghedien’e karşı çıktığı için sonsuza dek pişmanlık duyabilsin. O ve Elayne Birgitte ile entrikalar çeviriyordu, öyle mi? Ceza vermek için bu da bir sebepti. Birgitte uzun zaman önce, Efsaneler Çağı’nda Moghedien’in kim olduğunu bile bilmiyordu, ama Lews Therin’i yere sermek için ince ince ördüğü planı mahvetmişti. Moghedien onu tanımıştı artık. Yalnız Birgitte –o zamanlar adı Teadra idi– Moghedien onun işini göremeden ölmüştü. Ölüm ceza değildi, son değildi, burada yaşamaya devam etmek anlamına gelirken değil.</p>

    <p>Nynaeve al’Meara, Elayne Trakand ve Birgitte. O üçünü bulacak, işlerini görecekti. Bunu Gölgelerden yapacaktı ki, çok geç olana dek anlamasınlar. İstisnasız, üçü birden.</p>

    <p>Kayboldu ve <em>Tel’aran’rhiod</em> da sancaklar esintiyle dalgalanmaya devam etti.</p>
  </div>
</body>
</html>
