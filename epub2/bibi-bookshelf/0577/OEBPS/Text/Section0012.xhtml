<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="3. Solgun Gölgeler">3<br />
    Solgun Gölgeler</h1>

    <p>Rand, <em>saidin</em>’i kavrayarak Hava akışları ördü ve Natael’i minderlerin üzerinden kaptı; adam duvara yapışır, boynundan ayak bileklerine dek kıpırtısız kalır, ayakları yerin yarım adım üzerinde, asılırken yaldızlı arp koyu kırmızı seramiklerin üzerine yuvarlandı. “Seni uyarmıştım! <em>Asla</em> bir başkasının yanında yönlendirme. Asla!”</p>

    <p>Natael her zamanki tuhaf tarzıyla, Rand’a yan yan bakmaya ya da görülmeden gözetlemeye çalışırmış gibi başını eğdi. “Görse sen olduğunu sanırdı.” Sesinde özür yoktu, çekingenlik yoktu, ama meydan okuma da yoktu; mantıklı bir açıklama sunuyor gibiydi. “Dahası, susamış görünüyordun. Bir saray ozanı efendisinin ihtiyaçları ile ilgilenmeli.” Bu, sarındığı küçük kendini beğenmişliklerden biriydi; Rand Lord Ejderse, o zaman o da bir saray ozanı olmalıydı; basit bir âşık değil.</p>

    <p>Adama öfkelendiği kadar kendinden de tiksinen Rand örgüyü çözdü ve adamın yere inmesine izin verdi. Onu hırpalamak on yaşında bir çocukla kavga etmek gibiydi. Adamın <em>saidin</em>’e ulaşmasını kısıtlayan kalkanı göremiyordu –kadın işiydi–, ama orada olduğunu biliyordu. Artık Natael’in yetenekleri bir kadehi yerinden kaldırmak gibi işlerle sınırlıydı. Neyse ki, kalkan kadınların gözlerinden gizlenmişti. Natael buna “içe almak” diyordu; ama açıklayamıyordu. “Ya yüzümü görüp kuşkulansaydı? Kadeh kendi kendine bana doğru uçmuş gibi şaşkın görünüyordum!” Piposunu yine dişlerinin arasına sıkıştırdı ve öfkeli bir duman bulutu salıverdi.</p>

    <p>“Yine de kuşkulanmazdı.” Diğer adam yine minderlerin üzerine yerleşerek arpı aldı, şeytani bir tınısı olan bir ezgi tıngırdatmaya başladı. “Nasıl şüphelenebilir ki? Duruma ben bile tamamen inanmıyorum.” Sesinde biraz acılık varsa bile Rand ayırt edemedi.</p>

    <p>O da inandığından tamamen emin olamıyordu, ama bunun için çok çaba göstermişti. Önündeki adamın, Jasin Natael’in bir adı daha vardı: Asmodean.</p>

    <p>Asmodean tembel tembel arpını çalarken dehşet saçan Terkedilmişlerden biri gibi görünmüyordu. Hatta belli bir ölçüde yakışıklıydı bile; Rand kadınların onu çekici bulacağını tahmin ediyordu. Kötülüğün görünebilecek bir iz bırakmış olmaması tuhaf geliyordu. O Terkedilmişlerden biriydi ve değil onu öldürmeye çalışmak, Rand onun ne olduğunu Moiraine ve başka herkesten saklamaya çalışıyordu. Bir öğretmene ihtiyacı vardı.</p>

    <p>Aes Sedailerin yabani dedikleri kadınlar için doğru olan şey erkekler için de geçerliyse, kendi başına Güç kullanmayı öğrenme çabasından canlı kurtulma şansı dörtte birdi. Deliliği saymazsa. Öğretmeninin erkek olması gerekiyordu; Moiraine ve diğerleri sık sık ona bir kuşun bir balığa uçmayı, bir balığın bir kuşa yüzmeyi öğretemeyeceğini söylemişti. Öğretmeninin deneyimli biri olması gerekirdi, öğrenmesi gereken şeyleri zaten bilen biri. Aes Sedailer yönlendirebilen erkekleri buldukları yerde ehlileştirirken –ve her sene daha azı bulunabiliyordu– bu pek az seçenek bırakıyordu. Yönlendirebildiğini yeni keşfetmiş bir adam kendisinden daha fazlasını bilemezdi. Yönlendirebilen sahte bir Ejder –Rand çoktan yakalanıp ehlileştirilmemiş birini bulabilirse– büyük olasılıkla, Yenidendoğan Ejder olduğunu iddia eden bir başkası için kendi düşlerinden vazgeçmezdi. Geriye kalan tek seçenek ve Rand’ın kendine çektiği tek kişi. Terkedilmişlerden biriydi.</p>

    <p>Rand, karşısındaki minderlerden birine otururken Asmodean gelişigüzel telleri tıngırdattı. Adamın içten değişmediğini, uzun zaman önce ruhunu Gölge’ye adadığı günkü gibi olduğunu hatırlamak iyi olacaktı. Şimdi yaptıklarını zorunluluk yüzünden yapıyordu; Işık’a dönmemişti. “Hiç geri dönmeyi düşünüyor musun, Natael?” İsim konusunda daima dikkatliydi; bir nefes “Asmodean” duyulursa, Moiraine Rand’ın Gölge’ye geçtiğinden emin olurdu. Moiraine ve belki başkaları da. Ne o, ne de Asmodean bundan canlı kurtulamazdı.</p>

    <p>Adamın elleri tellerin üzerinde dondu, yüzü tamamen boştu. “Geri dönmek mi? Demandred, Rahvin, herhangi biri görür görmez öldürür beni. Şanslıysam. Belki Lanfear dışında ve şansımı onunla denemek istemememi anlayabilirsin. Semirhage bir kayaya merhamet diletebilir ve ölümü için teşekkür ettirebilir. Ve Yüce Efendi’ye gelince...”</p>

    <p>“Karanlık Varlık,” diye araya girdi Rand keskin bir sesle, piposunun sapının üzerinden. Karanlığın Yüce Efendisi, Karanlıkdostlarının Karanlık Varlık’a verdikleri isimdi. Karanlıkdostlarının ve Terkedilmişlerin.</p>

    <p>Asmodean başını kısaca eğdi. “Karanlık Varlık serbest kaldığında...” Yüzü daha önce ifadesizse, şimdi her hattı kasvet doluydu. “Semirhage’i bulup kendimi onun ellerine terk etmeyi... Karanlık Varlık’ın ihanetim için vereceği cezayı beklemeye yeğlerim, demem yeterli olur.”</p>

    <p>“O zaman burada olup bana ders vermen iyi bir şey.”</p>

    <p>Arptan, kayıp ve gözyaşları anlatan yaslı bir müzik akmaya başladı. “‘Ölüm Marşı,’” dedi Asmodean ezginin üzerinden, “Güçler Savaşı’ndan üç yüz sene önce bestelenen <em>Muhteşem Tutkular Döngüsü</em>’nün son bölümünden. Besteleyen...”</p>

    <p>Rand sözünü kesti. “Bana pek iyi öğretemiyorsun.”</p>

    <p>“Bu koşullar altında bekleneceği gibi. Artık dilediğin an <em>saidin</em>’i kavrayabiliyorsun ve bir akışı diğerinden ayırabiliyorsun. Kendine kalkan koyabiliyorsun ve Güç sen ne istersen onu yapıyor.” Çalmayı bıraktı ve Rand’a bakmadan kaşlarını çattı. “Sence Lanfear gerçekten sana her şeyi öğretmemi mi istiyordu? Bunu istiyorsa, aramızda bağ kurabilmek için yakında kalmanın bir yolunu bulurdu. Senin hayatta kalmanı istiyor, Lews Therin, ama bu sefer senden güçlü olmaya kararlı.”</p>

    <p>“Bana öyle hitap etme!” diye terslendi Rand, ama Asmodean kulak asmadı.</p>

    <p>“Bunu birlikte planladıysanız... beni tuzağa düşürmeyi...” Rand, Asmodean Lanfear’ın çevresine ördüğü kalkanı sınarmış gibi, adamda bir kabarma sezdi; yönlendirebilen kadınlar <em>saidar</em>’a kucak açan bir başka kadının çevresinde bir parıltı görür, onun yönlendirmesini açıkça hissedebilirdi, ama Rand Asmodean’da hiçbir şey görmüyor ve pek azını hissedebiliyordu. “Birlikte planladıysanız, o zaman seni birden fazla düzeyde aldatmasına izin vermişsin. Sana çok iyi bir öğretmen olmadığımı söyledim, özellikle de bir bağ olmadan. Birlikte planladınız, değil mi?” Sonra yan yan, ama yine de dikkatle Rand’a baktı. “Ne kadarını hatırlıyorsun? Lews Therin olduğun zamanların, demek istiyorum. Lanfear senin hiçbir şey hatırlamadığını söylüyor, ama o Yü... Karanlık Varlık’a bile yalan söyleyebilir.”</p>

    <p>“Bu sefer doğruyu söylemiş.” Rand minderlerden birine oturarak klan şeflerinin dokunmadan bıraktığı kadehlerden birini yanına çağırdı. <em>Saidin</em>’e bu kadar kısa bir an için dokunmak bile heyecan verici bir duyguydu... ve kirli. Ve bırakması zor. Rand Lews Therin hakkında konuşmak istemiyordu; insanların onun Lews Therin olduğunu düşünmesinden bıkmıştı. Piposunun tası onca nefes çekmeden sonra ısınmıştı. Bu yüzden sapından tutarak onunla işaret etti. “Eğer bağ kurmak bana ders vermeni kolaylaştıracaksa, neden yapmıyoruz?”</p>

    <p>Asmodean ona, neden taş yemediklerini sormuş gibi baktı, sonra başını iki yana salladı. “Ne kadar az bilgin olduğunu unutup duruyorum. Sen ve ben yapamayız. Bizi bağlayacak bir kadın olmadan olmaz. Moiraine’den isteyebilirsin sanırım ya da Egwene denen kızdan. İçlerinden biri yöntemi çıkartabilir. Kim olduğumu öğrenmelerine aldırmazsan.”</p>

    <p>“Bana yalan söyleme, Natael,” diye hırladı Rand. Natael’le tanışmadan çok önce, bir kadın ve bir erkeğin yönlendirmelerinin, kadın ve erkeklerin kendileri kadar farklı olduğunu öğrenmişti, ama adamın söylediklerinin pek azına güvenebiliyordu. “Egwene ve diğerlerinin Aes Sedailerin güçlerini birleştirmesi konusunda konuştuklarını duydum. Onlar yapabiliyorsa, neden sen ve ben yapamayalım?”</p>

    <p>“Çünkü yapamayız.” Asmodean’ın sesinde çileden çıkmışlık vardı. “Neden olduğunu bilmek istiyorsan bir filozofa zor. Köpekler neden uçamaz? Belki Desen’in büyük planlarında, erkeklerin daha güçlü olmasına karşılık bir denge unsurudur. Onlar olmadan biz bağ kuramayız, ama onlar bizsiz yapabilir. En azından on üç kadına kadar yapabilirler ve pek de iç rahatlatıcı bir bilgi değil; bundan sonra, çemberi büyütmek için bir erkeğe ihtiyaç duyarlar.”</p>

    <p>Rand bu sefer bir yalan yakaladığından emindi. Moiraine Efsaneler Çağı’nda kadınların ve erkeklerin Güç konusunda eşit ölçüde kuvvetli olduklarını söylemişti ve Moiraine yalan söyleyemezdi. Bunu belirtti ve ekledi, “Beş Güç eşittir.”</p>

    <p>“Toprak, Ateş, Hava, Su ve Ruh.” Natael her biri için birer nota çaldı. “Eşitler, doğru ve aynı zamanda bir erkeğin biri ile yaptığını bir kadının yapabileceği de doğru. En azından tür içinde. Ama bunun erkeklerin daha güçlü olmasıyla hiç ilgisi yok. Moiraine doğru olduğuna inandığı şeyi söylüyor, ama doğru olup olmadığı başka mesele; o aptal Yeminlerdeki bin zayıflıktan biri.” Gerçekten de kulağa aptalca gelen bir şey çaldı. “Bazı kadınların erkeklerden daha güçlü kolları vardır, ama genel olarak tersi doğrudur. Güç konusunda da aynısı geçerli ve yaklaşık aynı ölçüde.”</p>

    <p>Rand yavaşça başını salladı. Mantıklı geliyordu. Elayne ve Egwene, bin seneden fazla zamandır Kule’de eğitim gören en güçlü kadınlardan ikisi sayılıyordu, ama bir kez kendini onlara karşı sınamıştı ve daha sonra Elayne bir mastifin yakaladığı kedi yavrusu gibi hissettiğini itiraf etmişti.</p>

    <p>Asmodean’ın sözleri bitmemişti. “İki kadın bağ kurarsa, güçleri ikiye katlanmaz... bağ kurmak her birinin bireysel güçlerini toplamak kadar basit değildir. Ama birlikte güçlüyseler, bir erkeğe denk olabilirler. Ve on üç kişilik bir çember oluşturduklarında, ihtiyatlı olmalısın. Zar zor yönlendirebilen on üç kadın bağ kurduğu zaman çoğu erkeği alt eder. Kule’deki en zayıf on üç kadın seni ya da herhangi bir erkeği alt eder ve nefesleri bile hızlanmaz. Arad Doman’da bir deyiş duydum. ‘Çevrede ne kadar çok kadın varsa, bilge adamın adımları o kadar sessizleşir.’ Bunu hatırlaman fena olmazdı.”</p>

    <p>Rand, on üçten çok daha fazla Aes Sedai arasında bulunduğu zamanları hatırlayarak ürperdi. Elbette, çoğu kim olduğunu bilmiyordu, Bilseler... <em>Egwene ile Moiraine bağ kursalar...</em> Egwene’in Kule’ye o kadar yaklaşmış, dostluklarından o kadar uzaklaşmış olduğuna inanmak istemezdi. <em>Ne yaparsa yapsın, tüm yüreği ile yapıyor ve o Aes Sedai oluyor. Elayne de öyle.</em></p>

    <p>Şarabın yarısını dikmesi düşünceyi alıp götürmedi. “Bana Terkedilmişler hakkında başka ne anlatabilirsin?” Yüz kez sorduğundan emin olduğu bir soruydu, ama hep kazıp çıkararak bir parça daha bulunduğunu umuyordu. Moiraine ve Egwene’in bağ kurmasını düşünmekten daha iyiydi, bağ kurmaları ve...</p>

    <p>“Bildiğim her şeyi anlattım.” Asmodean derin derin içini çekli, “En iyi halimizle sıkı dostlar sayılmayız. Bir şey sakladığımı mı düşünüyorsun? İstediğin buysa, diğerlerinin nerede olduğunu bilmiyorum. Sammael dışında ve ben söylemeden önce sen onun Illian’ı kendi krallığı yaptığını biliyordun. Graendal bir süreliğine Arad Doman’daydı, ama herhalde artık ayrılmıştır; konforlarını çok sever. Moghedien’in de batıda bir yerde olduğunu, en azından eskiden olduğunu düşünüyorum, ama kendisi bulunmak istemediği sürece kimse örümceği bulamaz. Rahvin evcil hayvan olarak bir kraliçe edindi, ama kadının onun adına hangi ülkeyi yönettiği konusunda senin tahminin de benimki kadar geçerli olur. Ve onların yerlerinin bulunabilmesi için ancak bu kadar yardım edebiliyorum.”</p>

    <p>Rand bütün bunları daha önce de dinlemişti; Asmodean’ın Terkedilmişler hakkında söyleyebildiklerini şimdiye dek elli kez dinlemiştir gibi geliyordu. Öyle sık dinlemişti ki, zaman zaman adamın anlattıklarını zaten biliyormuş gibi hissediyordu. Bazılarını asla öğrenmemiş olmayı diliyordu –örneğin Semirhage’in neleri eğlenceli bulduğu gibi– ve bazıları hiç mantıklı gelmiyordu. Demandred Lews Therin Telamon’u kıskandığı için Gölge’ye geçmişti, öyle mi? Rand birini, bu yüzden bir şey yapacak kadar kıskanmayı kavrayamıyordu, üstelik de böyle bir şeyi. Asmodean kendisini baştan çıkaranın ölümsüzlük, sonsuz Çağlar boyunca müzik yapma fikirleri olduğunu iddia etmişti. Mantıksız. Ama bu, genellikle kanı donduran bilgi yığını içinde, Tarmon Gai’don’da hayatta kalmasına yardımcı olacak bilgi kırıntıları da bulunabilirdi. Moiraine’e ne demiş olursa olsun, daha önce olmasa bile Son Savaş sırasında Terkedilmişlerle yüzleşeceğini biliyordu. Kadehi boşaltarak seramiklerin üzerine bıraktı. Şarap gerçekleri akıtıp götüremiyordu.</p>

    <p>Boncuk perde şıkırdadı ve Rand omzunun üzerinden bakarken beyaz cüppeli ve sessiz <em>gai’shain</em>’lar içeri girdi. Bazıları daha önce bırakılan yiyecek ve içecekleri toplarken, bir başkası, bir erkek, masaya geniş, gümüş bir tepsi bıraktı. Üzerinde üstü örtülü tabaklar, gümüş bir kupa ve iki iri, yeşil çizgili çömlek sürahi vardı. Birinde şarap, diğerinde su olmalıydı. Bir <em>gai’shain</em> kadın yakılmış, yaldızlı bir lamba getirdi ve tepsinin yanına bıraktı. Pencerelerin dışında gökyüzü gün batımının sarı kırmızılarına bürünmeye başlamıştı; fırın sıcaklığıyla dondurucu soğuk arasındaki kısa sürede, hava rahat verecek kadar serindi.</p>

    <p><em>Gai’shain</em>’lar çıkarken Rand ayağa kalktı, ama hemen hareket etmedi. “Son Savaş geldiğinde ne kadar şansım olacağını düşünüyorsun, Natael?”</p>

    <p>Asmodean yastığının arkasındaki kırmızı mavi çizgili yün battaniyeleri çıkarırken duraksadı, başını kaldırdı ve yana eğerek baktı. “Burada karşılaştığımız gün... meydanda... bir şey buldun.”</p>

    <p>“Onu unut,” dedi Rand sertçe. İki tane bulmuştu, bir değil. “Zaten yok ettim.” Asmodean’ın omuzlarının biraz çöktüğünü düşündü.</p>

    <p>“O zaman... Karanlık Varlık... seni canlı canlı kavuracak. Bana gelince, onun serbest kaldığını anladığım an damarlarımı kesmeyi düşünüyorum. Fırsat bulursam. Çabuk bir ölüm, başka bir yerde bulacaklarımdan daha iyidir.” Battaniyeleri bir kenara fırlattı ve oturup kasvetle boşluğa bakmaya başladı. “Delirmekten iyi olduğu kesin. Artık ben de senin kadar açığım buna. Beni koruyan bağları kırdın.” Sesinde acılık yoktu; yalnızca ümitsizlik vardı.</p>

    <p>“Ya seni lekeye karşı korumanın bir başka yolu olsa?” diye sordu Rand. “Bir şekilde leke ortadan kaldırılabilse? O zaman yine de kendini öldürür müydün?”</p>

    <p>Asmodean’ın havlarcasına gülmesi kesinlikle ekşiydi. “Gölge alsın beni, gerçekten de lanet Yaratıcı olduğunu düşünmeye başladın herhalde! Öldük biz. İkimiz de. Öldük! Göremeyecek kadar körleştin mi gururla? Yoksa yalnızca fazla mı kalın kafalısın, seni ümitsiz çoban?”</p>

    <p>Rand geri çekilmeyi reddetti. “O zaman neden bu işi bitirmiyorsun?” diye sordu gergin bir sesle. <em>Sen ve Lanfear’ın neyin peşinde olduğunuzu göremeyecek kadar kör değildim. Onu kandırıp seni tuzağa düşüremeyecek kadar kalın kafalı değildim.</em> “Umut yoksa, şans yoksa, azıcık bile... o zaman neden hâlâ yaşıyorsun?”</p>

    <p>Asmodean yine ona bakmadan burnunun yanını ovaladı. “Bir zamanlar bir uçurumun kıyısında asılı bir adam gördüm,” dedi yavaşça. “Tutunduğu kıyı parmaklarının altında ufalanıyordu ve kavrayabileceği kadar yakında olan tek şey bir tutam çimendi, kökleri yamaca zar zor tutunan birkaç uzun yaprak. Yamaca tırmanmak için sahip olduğu tek şans. O da kavradı.” Ani gülüşünde eğlenti yoktu. “Söküleceklerini bilmeliydi.”</p>

    <p>“Onu kurtardın mı?” diye sordu Rand, ama Asmodean yanıt vermedi.</p>

    <p>Rand kapıya yöneldiğinde arkasında “Ölüm Marşı”nın sesleri yine başladı.</p>

    <p>Boncuk dizileri arkasında bir araya geldi ve geniş, boş koridorda beklemekte olan beş Kız, açık mavi seramiklerin üzerinde çöktükleri yerden rahatça doğruldular. Biri dışında hepsi uzun boylu kadınlardı, ama Aiel standartlarına göre değil. Önderleri olan Adelin bir elden biraz daha uzun olsa, Rand’ın gözlerine doğrudan bakabilecekti. İstisna olan, Enaila adında bir kızıl kafa Egwene’den daha uzun boylu değildi ve bu kadar kısa olduğu için son derece alıngandı. Klan şefleri gibi onların da gözleri mavi, gri ya da yeşildi ve açık kahverengi, sarı ya da kızıl saçları, enselerindeki kuyruk dışında kısa kesilmişti. Kemerlerindeki uzun uçlu bıçaklar dolu sadaklarla dengeleniyordu ve sırtlarında çantaları içinde boynuz yaylar vardı. Her biri üç dört kısa saplı, uzun uçlu mızrak ve yuvarlak, boğa derisinden kalkan taşıyordu. Ocak ve çocuk istemeyen Aiel kadınların kendi savaşçı toplulukları vardı: <em>Far Dareis Mai,</em> Mızrağın Kızları.</p>

    <p>Rand hafifçe eğilerek onları selamladı ve bu kadınları güldürdü; bir Aiel geleneği değildi, en azından ona öğretildiği kadarıyla. “Seni görüyorum, Adelin,” dedi. “Joinde nerede? Daha önce yanında olduğunu sanıyordum. Hastalandı mı?”</p>

    <p>“Seni görüyorum, Rand al’Thor,” diye yanıt verdi kadın. Açık sarı saçları, güneşle kararmış yüzünü çevrelerken daha da açık görünüyordu. Bir yanağında ince, beyaz bir yara izi vardı. “Bir açıdan öyle. Bütün gün kendi kendine konuştu ve bir saat önce Jhirad Goshienlerinden Garan’ın ayağına gelin çelengi koymaya gitti.” Diğerlerinden bazıları başlarını iki yana salladılar; evlenmek mızraktan vazgeçmek anlamına geliyordu. “Yarın adamın onun <em>gai’shain</em>’ı olarak son günü. Joinde Kara Kaya Shaaradlarından,” diye ekledi anlamlı anlamlı. Gerçekten de anlamlıydı; <em>gai’shain</em> alınan kadın ve erkeklerle evlenmek sık görülüyordu, ama nadiren kan davası güden klanlar arasında, söz konusu kan davası uygulamada olmasa da.</p>

    <p>“Bu gittikçe yayılan bir hastalık,” dedi Enaila hararetli hararetli. Sesi normalde saçları kadar alev alevdi. “Rhuidean’a geldiğimizden beri her gün bir iki Kız gelin çelenklerini yapıyor.”</p>

    <p>Rand, duygudaşlık olarak kabul edeceklerini umduğu bir tavırla başını salladı. Bu onun suçuydu. Onlara söyleyecek olsa, kaçının yanında kalma riskine gireceğini merak ediyordu. Büyük olasılıkla hepsi; onur onları tutacaktı ve klan şeflerinden daha fazla korkuları yoktu. En azından şimdiye dek yalnızca evlilikler vardı: Kızlar bile evlenmeyi bazılarının yaşadıkları deneyimden daha iyi sayardı. Belki. “Birazdan gitmeye hazır olacağım,” dedi onlara.</p>

    <p>“Sabırla bekleyeceğiz,” dedi Adelin. Hiç de sabır gibi görünmüyordu; orada dururken, hepsi aniden hareket etmeye hazır görünüyordu.</p>

    <p>Yapmak istediği şeyi yapması gerçekten de bir an sürdü; Ruh ve Ateş akışları örerek odanın çevresinde bir kutu oluşturdu ve örgü kendi kendine de dursun diye bağladı. Herhangi biri girip çıkabilirdi... yönlendirebilen bir adam dışında. Kendisi ya da Asmodean için, o kapıdan geçmek katı alevden bir duvardan geçmek gibi olacaktı. Örgüyü –ve Asmodean’ın bu bloke edilmiş haliyle içinden Güç kullanarak geçemeyeceğini– tesadüfen bulmuştu. Kimse bir âşığın yaptıklarını sorgulamazdı, ama biri sorgulayacak olursa, Rhuidean’dayken Jasin Natael Aiellerden olabildiğince uzak uyumayı tercih ediyor olacaktı. Bu en azından Hadnan Kadere’in sürücüleri ya da korumalarının anlayışla karşılayabileceği bir seçimdi. Ve bu şekilde, Rand adamın gece nerede olduğunu kesin olarak bilebiliyordu. Kızlar ona hiç soru sormazdı.</p>

    <p>Sırtını döndü. Kızlar onu takip ederek yayıldılar. Burada bile saldırı beklercesine ihtiyatlıydılar. Asmodean hâlâ ağıt çalıyordu.</p>

    <p class="paragraf">Mat Cauthon kollarını iki yana açarak kuru çeşme yalağının geniş kenarlığında yürürken, bir yandan da solmakta olan ışık altında onu izleyenlere şarkı söylüyordu.</p>

    <blockquote class="siir">
      <p><em>“Kupa kuruyana kadar şarap içeceğiz</em></p>

      <p><em>ve ağlamasınlar diye kızları öpeceğiz</em></p>

      <p><em>ve zarları atıp gideceğiz</em></p>

      <p><em>Gölgelerin Jak’ı ile dans etmeye.”</em></p>
    </blockquote>

    <p>Günün sıcağından sonra hava serin geliyordu ve Mat kısa bir an için altın işlemeli yeşil ipek ceketinin düğmelerini iliklemeyi düşündü, ama Aiellerin <em>oosquai</em> dedikleri içki kafasının içinde dev sinekler varmış gibi vızıldamasına sebep oluyordu ve düşünce uçup gitti. Tozlu havuzun içindeki bir platformda beyaz taştan, altı metre yüksekliğinde ve giysisiz üç kadın heykeli duruyordu. Her birinin birer eli kaldırılmıştı, diğeri omzunun üzerinden su dökmek için kullandığı taştan bir sürahiyi tutuyordu, ama bir heykelin başı ve kalkık eli yoktu. Diğerinin sürahisi paramparça olmuştu.</p>

    <blockquote class="siir">
      <p><em>“Ay koştuğunca dans edeceğiz tüm gece</em></p>

      <p><em>ve kızları hoplatacağız dizlerimizde</em></p>

      <p><em>ve sonra siz de at süreceksiniz benimle,</em></p>

      <p><em>Gölgelerin Jak’ı ile dans etmeye.”</em></p>
    </blockquote>

    <p>“Ölüm hakkında söylenecek güzel bir şarkı,” diye bağırdı araba sürücülerinden biri. Ağır bir Lugard aksanıyla konuşuyordu. Çeşmenin kenarında Kadere’in adamları sıkı bir topluluk halinde Aiellerden uzak duruyorlardı; hepsi zorlu, sert yüzlü adamlardı, ama her biri sırf yanlış baktı diye herhangi bir Aiel’in gırtlağını keseceğinden emindi. Pek de yanılıyor sayılmazlardı. “Büyükannemin Gölgelerin Jak’ından bahsettiğini duymuştum,” diye devam etti iri kulaklı Lugardlı. “Ölüm hakkında bu şekilde şarkı söylemek doğru değil.”</p>

    <p>Mat, sersem sersem söylemekte olduğu şarkıyı düşünerek yüzünü buruşturdu. Aldeshar düşene kadar kimse “Gölgelerin Jak’ı ile Dans” şarkısını duymamıştı; Altın Aslanlar çevrelerini alan, Artur Şahinkanadı’nın ordusuna karşı son, boşuna saldırılarına kalktıklarında yükselen, meydan okuyan şarkıyı hâlâ kafasının içinde duyabiliyordu. En azından Kadim Lisan’da konuşmuyordu. Mat göründüğünün yarısı kadar bile sarhoş değildi, ama çok fazla <em>oosquai</em> kupası devirdiği kesindi. O nesnenin kahverengi su gibi bir görünüşü ve tadı vardı, ama sonra kafanızı katır tekmelemiş gibi oluyordu. <em>Dikkatli olmazsam Moiraine beni Kule’ye paketleyecek. En azından Kıraç’tan ve Rand’dan uzaklaştırır.</em> Bunu adil bir bedel sayıyorsa, belki düşündüğünden daha sarhoştu. “Tenekeci Mutfakta”ya geçti.</p>

    <blockquote class="siir">
      <p><em>“Tenekeci mutfakta, yapacak işi var.</em></p>

      <p><em>Evin hanımı yukarıda, mavi elbisesini giyiyor.</em></p>

      <p><em>Merdivenden iniyor dans ederek, düşlerini salıvermiş,</em></p>

      <p><em>Ah Tenekeci, canım Tenekeci, tamir etsene tenceremi, diyor.”</em></p>
    </blockquote>

    <p>Mat dans ederek başladığı yere dönerken Kadere’in adamlarından bazıları şarkıya katıldı. Aieller katılmadı; Aiel erkekleri savaş şarkıları ya da ölenler için ağıt dışında hiçbir şey söylemezdi. Kızlar da kendi aralarında söyledikleri dışında şarkı söylemezdi.</p>

    <p>Havuzun kenarında oturan iki Aiel içtikleri <em>oosquai</em>’nin etkilerini hiç göstermiyordu, yalnızca gözleri azıcık donuklaşmış görünüyordu. Mat açık renk gözlerin nadir görüldüğü yerlere geri dönmekten memnun olacaktı; büyüdüğü yerlerde, Rand’ınkiler dışında kahverengi ya da siyah gözden başkasını görmemişti.</p>

    <p>Geniş sokak taşlarının üzerinde, izleyicilerin açık bıraktığı yerde birkaç tahta parçası yatıyordu... kurt yeniği sandalye kolları ve bacakları. Havuz duvarının kenarında boş, kırmızı bir çömlek duruyordu, yanında hâlâ biraz <em>oosquai</em> bulunan bir çömlek daha vardı ve bir de gümüş bir kupa. Oyun, bir içki içmek, sonra havaya fırlatılan bir hedefi hançerle vurmaktan oluşuyordu. Kadere’in adamlarının hiçbiri onunla zar atmıyordu ve Aiellerden yalnızca birkaç kişi razı oluyordu; Mat bu kadar sık kazanırken bu zaten zordu. Hiçbiri iskambil oynamıyordu. Hançer atmanın, özellikle de içine <em>oosquai</em> katılmışken farklı olacağı düşünülmüştü. Zarlarla kazandığı kadar sık kazanamıyordu, ama altındaki havuzda yarım düzine işlenmiş altın kupa ve iki çanak yatıyordu ve ek olarak yakut, aytaşı, safir taşlı bilezikler ve kolyeler ve bir avuç da madeni para. Düz tepeli şapkası ve siyah saplı tuhaf mızrağı kazandıklarının yanında yatıyordu. Bazıları Aiel yapımıydı. Aieller bir şeyin karşılığını ödemek için paradan çok yağmaladıkları eşyaları kullanıyorlardı.</p>

    <p>Şarkıyı kestiğinde havuz duvarındaki Aiellerden biri olan Corman başını kaldırıp ona baktı. Burnunun üzerinde beyaz bir yara izi çapraz uzanıyordu. “Hançerlerde de neredeyse zarlar kadar iyisin, Matrim Cauthon. Artık bırakalım mı? Işık soluyor.”</p>

    <p>“Yeterince ışık var.” Mat gözlerini kısıp gökyüzüne baktı; burada, Rhuidean vadisinde her şey solgun gölgelerle kaplıydı, ama gökyüzü hâlâ görmeye yetecek kadar aydınlıktı, en azından fon olarak kullanıldığında. “Bu ışıkta ninem bile atardı. Gözlerim bağlı yaparım.”</p>

    <p>Çömelmiş oturan diğer Aiel, Jenric izleyicileri süzdü. “Burada kadın var mı?” Ayı gibi bir adamdı ve kendini müthiş nüktedan sayardı. “Bir adam ancak etkileyecek kadınlar varken böyle konuşur.” Kalabalığın içindeki Kızlar da başka herkes kadar çok güldü, hatta belki daha çok.</p>

    <p>“Yapamam mı sanıyorsun?” diye mırıldandı Mat, asıldığı zamandan kalan yara izini saklamak için boynuna taktığı eşarbı yırtarcasına çıkarırken. “Fırlattığın zaman ‘şimdi’ diye bağır yeter, Corman.” Telaşla eşarbı gözlerine bağladı ve kol yeninden bir hançer çıkardı. İşitilen en yüksek ses izleyicilerin nefesleriydi. <em>Sarhoş değil miyim? Kemancının eniğinden daha sarhoşum.</em> Ama yine de, aniden şansını ve zarlar dönmeyi bıraktığında hangi noktaların görüneceğini bildiği zamanlardaki kabarmayı hissetti. Kafası biraz açılır gibi olmuştu. “Fırlat,” diye mırıldandı sakin sakin.</p>

    <p>“Şimdi,” diye seslendi Corman ve Mat’in kolu arkaya giderek öne atıldı.</p>

    <p>O kıpırtısızılık içinde, tahtaya saplanan çeliğin <em>tank</em> sesi, hedefin taşların üzerine düştüğü zamanki kadar yüksek çıktı.</p>

    <p>Mat eşarbı gözlerinden çıkarırken kimse tek kelime etmedi. Açıklıkta elinden daha büyük olmayan bir sandalye kolu vardı ve hançer tam ortasına sıkı sıkı saplanmıştı. Anlaşılan Corman Mat’in şansını azaltmaya çalışmıştı. Eh, hedefin nasıl olması gerektiğini söylememişti, değil mi? Aniden iddiaya girmediğini fark etti.</p>

    <p>Sonunda Kadere’in adamlarından biri yarı bağırdı: “Karanlık Varlık’ın kendi şansı, bu!”</p>

    <p>“Şans da tüm diğerleri gibi binilecek bir attır,” dedi Mat kendi kendine. Nereden gelirse gelsin. Kendi şansının nereden geldiğini bildiğinden değil; ona yalnızca elinden geldiğince biniyordu.</p>

    <p>Alçak sesle konuşmuş olmasına rağmen Jenric ona kaşlarını çattı. “Ne dedin, Matrim Cauthon?”</p>

    <p>Mat tekrarlamak için ağzını açtı, sonra sözler aklında belirince yine kapattı. <em>Sene sovya caba’donde ain dovienya.</em> Kadim Lisan. “Hiçbir şey,” diye mırıldandı. “Yalnızca kendi kendime konuşuyordum.” İzleyiciler dağılmaya başlamıştı. “Sanırım ışık gerçekten de devam edilmeyecek kadar soldu.”</p>

    <p>Corman, Mat’in hançerini kurtarmak için ayağını tahta parçasına dayayarak hançeri getirdi. “Belki başka zaman, Matrim Cauthon, başka bir gün.” Aiellerin açık açık söylemek istemedikleri zaman “asla” deme tarzlarıydı bu.</p>

    <p>Mat hançeri kol yeninin içindeki kınlardan birine kaydırırken başını salladı; art arda yirmi üç kere altı zar atıp altısının da altı geldiği zamanki gibiydi. Onları suçlayamazdı. Şanslı olmak büyütüldüğü kadar yoktu. Kıskançlık içinde, kalabalıktan ayrılan tek bir Aiel’in bile sallanmadığını fark etti.</p>

    <p>Elini saçlarından geçirerek bütün ağırlığı ile duvarın üzerine oturdu. Bir zamanlar kekin içindeki kuru üzümler gibi kafasına üşüşen anılar artık kendi anılarına karışmıştı. Zihninin bir köşesinde, yirmi sene önce İki Nehir’de doğduğunu biliyordu, ama Maighande’deki Trollocları geri püskürten saldırıda yan kanadı yönettiğini, Tarmandewin sarayında dans ettiğini ve başka yüz, bin şeyi de açıkça hatırlıyordu. Daha çok savaşları. Düşünmek istemeyeceği kadar çok kez öldüğünü hatırlıyordu. Artık yaşamlar arasında dikiş izleri yoktu; yoğunlaşmadığı sürece kendi anılarını diğerlerinden ayıramıyordu.</p>

    <p>Arkasına uzanarak geniş siperlikli şapkayı aldı ve kafasına oturttu, tuhaf mızrağını dizlerine yatırdı. Mızrağın başı, sıradan bir baş değil, üzerine bir çift kuzgun damgalanmış altmış santimlik bir kılıca benziyordu. Lan o kılıcın Gölge Savaşı, Güç Savaşı sırasında Tek Güç’le yapıldığını söylemişti; Muhafız asla bilenmeye ihtiyaç duymayacağını, asla kırılmayacağını söylemişti. Mat, zorunlu olmadığı sürece buna hiç güvenmeyeceğini düşünüyordu. Üç bin sene dayanmış olabilirdi, ama Güç’e pek az güveni vardı. Akıcı bir yazı siyah sapın üzerinde uzanıyordu ve iki yanda kuzgunlarla sona eriyordu. Yazı ahşaptan da kara bir metalle sapa kakılmıştı. Kadim Lisan’daydı, ama artık elbette okuyabiliyordu.</p>

    <blockquote class="duzyazi">
      <p><em>Böylece anlaşmamız yazıldı; böylece anlaşma yapıldı.</em></p>

      <p><em>Düşünce zamanın okudur; anılar asla solmaz.</em></p>

      <p><em>İstenen verildi. Bedel ödendi.</em></p>
    </blockquote>

    <p>Geniş caddenin bir yanında, sekiz yüz metre uzakta, çoğu şehirde geniş denebilecek bir meydan vardı. Aiel tüccarları bu gecelik gitmişti, ama Aiellerin çadırları için kullandığı aynı grimsi kahverengi kumaştan tenteleri hâlâ duruyordu. Kıraç’ın her yerinden Rhuidean’a yüzlerce tüccar, Aiellerin gördüğü en büyük pazar için gelmişti. Ayrıca her gün daha fazlası geliyordu. Şehirde yaşamaya ilk başlayanlar tüccarlar olmuştu.</p>

    <p>Mat diğer yana, büyük meydana bakmak istemiyordu. Kadere’in, yarınki yüklemeyi bekleyen arabalarının şekillerini çıkartabiliyordu. Çarpık kızıltaştan kapı çerçevesine benzeyen şey o akşam arabalardan birine yüklenmişti; Moiraine o nesnenin istediği kadar sıkı bağlanmasını sağlamak için büyük özen göstermişti.</p>

    <p>Mat kadının kapı çerçevesi hakkında neler bildiğini bilmiyordu –ve soracak da değildi; Moiraine Mat’in hayatta olduğunu unutsa çok daha iyi olurdu, ama pek olası değildi–, ama ne biliyor olursa olsun, Mat kendisinin daha fazlasını bildiğinden emindi. O kapı çerçevesinden geçmişti, tıpkı yanıt arayan bir aptal gibi. Bunun yerine diğer adamların anılarıyla dolu bir kafa edinmişti. Bu, bir de ölüm. Eşarbı boynuna daha sıkı doladı. Ve iki şey daha. Gömleğinin altında taşıdığı gümüş bir madalyon ve dizlerinin üzerindeki silah. Küçük bir kazanç. Parmaklarını hafifçe yazının üzerinde dolaştırdı. <em>Anılar asla solmaz.</em> Şu kapının diğer yanındaki halkın Aiellere yakışır bir mizah anlayışları vardı.</p>

    <p>“Bunu her seferinde yapabiliyor musun?”</p>

    <p>Yanına oturmuş olan Kız’a bakmak için hızla başını çevirdi. Bir Aiel için bile uzundu, belki Mat’ten daha uzun. Saçları altın gibi parlıyordu ve gözleri berrak sabah gökyüzünün rengindeydi. Mat’ten daha yaşlıydı, belki on yaş daha büyük, ama daha önce bu Mat’i hiç engellememişti. Ama bir de <em>Far Dareis Mai</em> olması vardı.</p>

    <p>“Adım Melindhra,” diye devam etti kadın. “Jumai boyundan. Bunu her seferinde yapabiliyor musun?”</p>

    <p>Mat kadının hançer fırlatmasından bahsettiğini fark etti. Kadın boyunu söylemiş, ama klanını söylememişti. Aieller bunu asla yapmazdı. Yalnız... Rand’a katılmak üzere gelen Shaido Kızlarından biri olmalıydı. Mat bu topluluklar meselesini anlamıyordu aslında, ama konu Shaidolar olunca, göğsüne mızrak saplamaya çalıştıklarını çok iyi hatırlıyordu. Couladin Rand ile ilişkili hiçbir şeyden hoşlanmıyordu ve Couladin neyden nefret ediyorsa Shaidolar da nefret ediyordu. Diğer yandan, Melindhra buraya, Rhuidean’a gelmişti. Bir Kız. Ama yüzünde küçük bir gülümseme vardı; bakışlarında davetkâr bir ışık yanıyordu.</p>

    <p>“Çoğu zaman,” dedi dürüstlükle. Öyle hissetmediği zamanlarda bile iyiydi şansı; hissettiği zaman mükemmeldi. Kadın güldü, delikanlının böbürlendiğini düşünürmüş gibi gülümsemesi genişledi. Kadınlar yalan söylediğinize kanıt aramadan karar veriyormuş gibiydi. Diğer yandan, sizden hoşlanmışlarsa umurlarında bile olmuyordu, hatta en kötü yalanın bile doğru olduğuna karar veriyorlardı.</p>

    <p>Hangi klandan gelirlerse gelsinler Kızlar tehlikeli olabilirlerdi... her kadın olabilirdi; Mat bunu kendi deneyimlerinden biliyordu. Ama Melindhra’nın gözleri kesinlikle yalnızca Mat’e bakmıyordu.</p>

    <p>Elini kazandıklarının arasına daldırarak altın sarmallardan oluşan, her birinin ortasına mavi bir safir oturtulmuş bir kolye çıkardı. En büyük safir başparmağının eklem yeri kadar iriydi. Bu taşların en küçüğü için terleyeceği zamanlar hatırlıyordu... hem de kendi anılarından.</p>

    <p>“Gözlerine yakışacaklar,” dedi, ağır kolyeyi kadının ellerine bırakarak. Herhangi bir süs eşyası taşıyan Kız görmemişti, ama onun deneyimlerine göre her kadın mücevherden hoşlanırdı. Tuhaf bir şekilde, çiçeklerden de aynı ölçüde hoşlanıyorlardı. Mat bunu anlamıyordu, ama zaten kadınları şansından ya da çarpık kapının diğer yanında olanlardan da az anladığını itiraf etmeye hazırdı.</p>

    <p>“Güzel iş,” dedi kadın, kolyeyi kaldırıp bakarak. “Teklifini kabul ediyorum.” Kolye kadının kemer kesesinde kayboldu ve kadın eğilip Mat’in şapkasını arkaya itti. “Gözlerin güzel. Siyah, cilalanmış kedi gözü gibi.” Dönüp bacaklarını duvarın üzerine çekti ve kollarını dizlerine sararak oturdu. Sonra Mat’i dikkatle incelemeye başladı. “Mızrak-kardeşlerim bana senden bahsetmişlerdi.”</p>

    <p>Mat, şapkasını eski yerine çekti ve siperliğinin altından ihtiyatla kadını izledi. Ona ne anlatmışlardı? Ve hangi “Teklif”? Yalnızca bir kolyeydi bu. Kadının gözlerindeki davet kaybolmuştu; bir fareyi inceleyen kedi gibi bakıyordu şimdi. Mızrağın Kızları’nda sorun buydu işte. Bazen sizinle dans mı etmek istiyorlar, sizi öldürmek mi, yoksa öpmek mi istiyorlar, anlaşılmıyordu.</p>

    <p>Cadde boşalıyordu, gölgeler derinleşiyordu, ama Mat Rand’ın piposu dişlerinin arasında, caddeyi çaprazlama geçtiğini gördü. Rhuidean’da yanında bir avuç <em>Far Dareis Mai</em> ile yürüyen tek adam o olabilirdi. <em>Hep etrafındalar,</em> diye düşündü Mat. <em>Dişi kurt sürüsü gibi koruyorlar onu, o ne derse yapmak için atlıyorlar.</em> Bazı erkekler en azından bu kadarına imrenebilirdi. Mat değil. Çoğu zaman değil. Ama Isendre gibi kızlardan bir sürü olsaydı...</p>

    <p>“Bana bir dakika izin ver,” dedi Melindhra’ya telaşla. Mızrağını çeşmenin kenarındaki alçak duvara yaslayarak sıçradı ve koşmaya başladı. Kafası hâlâ vızıldıyordu, ama önceki kadar yüksek sesle değildi ve sallanmıyordu. Kazandıkları için endişelenmiyordu. Aiellerin nelere izin verildiği konusunda çok kesin fikirleri vardı; bir baskında yağma yapmak bir şeydi, hırsızlık bambaşka bir şey. Aralarından biri hırsızlık yaparken yakalandıktan sonra Kadere’in adamları ellerini kendi ceplerinden çıkarmamaları gerektiğini öğrenmişlerdi. Bedenini tepeden tırnağa çizik çizik bırakan bir kırbaçlamadan sonra, hırsız Rhuidean’dan kovulmuştu. Almasına izin verilen tek su tulumu Ejderduvarı’na varana kadar yetmezdi, üzerinde giysileri olsa bile. Artık Kadere’in adamları sokakta buldukları bakır paraya bile el sürmezlerdi.</p>

    <p>“Rand?” Diğer adam çevresindeki eşlikçileri ile yürümeye devam etti. “Rand?” Rand on adım uzakta değildi, ama durmadı. Kızlardan bazıları arkaya baktılar, ama Rand değil. Mat aniden ürperdiğini hissetti ve bunun ışığın kaybolması ile ilgisi yoktu. Dudaklarını ıslattı ve yine konuştu, bağırdı. “Lews Therin.” Ve Rand döndü. Mat konuşmamış olmayı diledi.</p>

    <p>Bir süre alacakaranlıkta birbirlerine bakarak durdular. Mat daha fazla yaklaşmaya çekindi. Kendi kendine Kızlar yüzünden olduğunu söyledi. Ona Kızların Öpücüğü denen oyunu öğretenlerin arasında Adelin de vardı ve Mat o oyunu asla unutmayacaktı ve söz hakkı olduğu sürece oynamayacaktı. Ve Enaila’nın bakışlarının burgu gibi kafatasını deldiğini hissedebiliyordu. Sırf gördüğünüz en güzel minik çiçek olduğunu söylediğiniz için bir kadının ateşe atılan yağ gibi parlayacağını kim düşünürdü ki?</p>

    <p>Ama Rand. O ve Rand birlikte büyümüşlerdi. İkisi ve bir de Perrin, Emond Meydanı’nda demirci çırağı olan delikanlı, birlikte avlanmış, balık tutmuş, Kum Tepeleri’den Puslu Dağlar’ın kıyısına kadar gitmiş, yıldızların altında kamp yapmışlardı. Rand onun dostuydu. Ama artık istemeden kafanızı kıracak türden bir arkadaştı. Rand yüzünden Perrin ölmüş olabilirdi.</p>

    <p>Diğer adama bir kol boyu kadar yaklaşmaya zorladı kendini. Rand neredeyse bir baş daha uzundu ve çökmekte olan gecenin kasvetinde daha da uzun görünüyordu. Ve daha da soğuk. “Düşünüyordum da, Rand.” Mat sesinin bu kadar boğuk çıkmıyor olmasını diledi. Rand’ın bu sefer ismine yanıt vermesini diledi. “Evden uzun zamandır uzağım.”</p>

    <p>“İkimiz de,” dedi Rand yumuşak sesle. “Uzun zamandır.” Aniden kahkaha attı, yüksek değil, ama neredeyse eski Rand gibi. “Babanın ineklerini sağmayı mı özledin?”</p>

    <p>Mat biraz sırıtarak kulağını kaşıdı. “Tam olarak o değil.” Bir daha ahır görmese olurdu. “Ama Kadere’in arabaları giderken, ben de onlarla giderim diye düşünüyordum.”</p>

    <p>Rand sustu. Bir daha konuştuğunda, o kısa eğlenti tınısı kaybolmuştu. “Ta Tar Valon’a kadar mı?”</p>

    <p>Duraksama sırası Mat’e gelmişti. <em>Beni Moiraine’e ele vermez. Verir mi?</em> “Belki,” dedi kayıtsızca. “Bilmiyorum. Moiraine oraya gitmemi ister. Belki İki Nehir’e dönme fırsatı bulurum. Evde her şey yolunda mı, bakarım.” <em>Perrin bayatta mı, bakarım. Kız kardeşlerim, annem ve babam hâlâ yaşıyor mu, bakarım.</em></p>

    <p>“Hepimiz ne yapmak zorundaysak onu yapacağız, Mat. Genellikle, yapmak istediğimizi değil. Yapmak zorunda olduğumuzu.”</p>

    <p>Mat’e bahane gibi gelmişti, sanki Rand ondan anlamasını istemiş gibi. Yalnız, kendisi de birkaç kez ne yapmak zorundaysa onu yapmıştı. <em>Perrin’in suçunu ona atamam, yalnızca ona değil. Kimse lanet bir köpek, gibi Rand’ın peşine takılmamı söylemedi bana!</em> Yalnız, bu da doğru değildi. Zorlanmıştı. Ama Rand tarafından değil. “Sen... gitmemi engellemez misin?”</p>

    <p>“Nereye gideceğini ben emretmiyorum, Mat,” dedi Rand bitkin bitkin. “Desen’i Çark dokuyor, ben değil ve Çark dilediği gibi dokuyor.” Tam bir Aes Sedai gibi! Rand gitmek üzere yarı dönerken ekledi: “Kadere’e güvenme, Mat. Bazı açılardan, şimdiye dek karşılaştığın en tehlikeli adam olabilir. Ona hiç güvenme, yoksa gırtlağını kesebilir ve buna üzülen yalnızca sen ve ben olabiliriz.” Sonra gitti, çevresinde arazide kayan kurtlar gibi ilerleyen Kızlarla, gittikçe koyulaşan karanlığın içinde, caddede uzaklaştı.</p>

    <p>Mat onun arkasından bakakaldı. Tüccara güvenmek mi? <em>Çuvala tıkılmış olsa bile güvenmezdim Kadere’e.</em> Demek Desen’i Rand dokumuyordu, ha? Ama dokumaya yaklaşıyordu! Daha Kehanetlerin kendileri ile bir ilgisi olduğunu öğrenmeden önce, Rand’ın <em>ta’veren</em> olduğunu, ister istemez Desen’e dokunmak yerine Desen’i kendi çevresinde şekillenmeye zorlayan o nadir bireylerden biri olduğunu öğrenmişlerdi. Mat <em>ta’veren</em> olmanın ne demek olduğunu biliyordu; Rand kadar güçlü olmasa da. Kendisi de öyleydi. Bazen Rand, sırf aynı kasabada bulunduğu için insanların hayatlarını etkileyebiliyor, önlerinde uzanan yolu değiştirebiliyordu. Perrin de <em>ta’veren</em>’di... ya da hayattayken öyleydi. Moiraine aynı köyde büyümüş, hepsi <em>ta’veren</em> olmaya yazgılı üç genç adam bulmanın anlamlı olduğunu düşünüyordu. Ne olurlarsa olsunlar, hepsini kendi planlarına uydurmayı düşünüyordu.</p>

    <p>Bunun muazzam bir şey olması gerekiyordu. Mat’in bildiği tüm <em>ta’veren</em>’ler Artur Şahinkanadı gibi adamlar ya da Kırılış’tan sonra On Ulus Paktı’nı kurduğu söylenen Mabriam en Shereed gibi kadınlar olmuştu. Ama hikâyelerin hiçbiri bir <em>ta’veren</em> Rand kadar güçlü bir başka <em>ta’veren</em>’e yakın olduğunda ne olacağını söylemiyordu. Anafora yakalanmış yaprak gibiydi.</p>

    <p>Melindhra yanında durdu, mızrağını ve ağır, kaba dokunmuş, içindeki şeylerle tıngırdayan bir çuval uzattı. “Kazandıklarını bunun içine koydum.” Gerçekten de Mat’ten uzundu, en az beş santim. Rand’ın arkasından baktı. “Rand al’Thor ile kardeş gibi olduğunuzu duydum.”</p>

    <p>“Bir anlamda,” dedi Mat kuru kuru.</p>

    <p>“Fark etmez,” dedi kadın önemsemezce ve yumruklarını kalçalarına dayayarak bakışlarına ona dikti. “Bana hatır armağanını vermeden önce ilgimi çekmiştin, Mat Cauthon. Senin için mızraktan vazgeçeceğimden değil elbette, ama günlerdir gözüm üzerindeydi. Yaramazlık yapmaya hazırlanan çocuk gibi bir gülümsemen var. Bu hoşuma gitti. Ve o gözler.” Solan ışık altında gülümsemesi ağır ve genişti. Ve sıcak. “Gözlerini sevdim.”</p>

    <p>Mat, çarpılmış olmamasına rağmen şapkasını çekip düzeltti. Göz açıp kapayana kadar, kovalayandan kovalanana dönüşmüştü. Aiel kadınları söz konusu olduğunda böyle olabilirdi. Özellikle de Kızlarda. “Dokuz Ayın Kızı senin için bir şey ifade ediyor mu?” Zaman zaman kadınlara sorduğu bir soruydu. Yanlış cevap, bu gece Rhuidean’ı terk etmesine yol açardı. Kıraç’tan yürüyerek geçmesi gerekse bile.</p>

    <p>“Hayır,” dedi kadın. “Ama ay ışığı altında yapmak istediğim bazı şeyler var.” Kolunu delikanlının omuzlarına doladı, şapkayı çıkardı ve kulağına fısıldamaya başladı. Kısa süre sonra Mat’in yüzünde kadınınkinden de geniş bir gülümseme belirmişti.</p>
  </div>
</body>
</html>
