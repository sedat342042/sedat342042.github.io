<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="11. Dokuz Atlık Takım">11<br />
    Dokuz Atlık Takım</h1>

    <p>Geç akşam güneşi altında Logain’in onları Lugard’ın Shilene Kapısı’na götürmesine izin veren Siuan’ın yüzünü geniş, hasır bir şapka gölgeliyordu. Şehrin yüksek, gri dış duvarları bakımsız kalmıştı; görebildiği iki yerde devrilen taşlar duvarı yüksek bir çit boyuna kadar kısaltmıştı, Min ve Leane hemen arkasında at sürüyorlardı. Kore Pınarları’ndan bu yana adamın belirlediği hız yüzünden ikisi de yorulmuştu. Logain başı çekmek istiyordu ve onu zaten başı çektiğine inandırmak için pek az çaba gerekiyordu. Sabah yola çıkarken gece ne zaman, nerede konaklayacaklarını söylemesi, parayı kendi elinde tutmak istemesi, yemeklerinin pişirilmesini ve ek olarak servis yapılmasını beklemesi Siuan için hiç önemli değildi. Aslında onun için üzülüyordu. Logain Siuan’ın onun için neler planladığından habersizdi. <em>Daha büyük balık yakalamak için oltaya taktığım küçük balık,</em> diye düşündü Siuan kötü kötü.</p>

    <p>Lugard ismen Murandy’nin başkenti, Kral Roedran’ın makamıydı, ama Murandy’deki lordlar sadakat sözlerini söylüyor, sonra iş vergi ödemeye gelince reddediyorlar, Roedran’ın söylediği hiçbir şeyi yapmıyorlardı ve halk da onları taklit ediyordu. Murandy yalnızca ismen bir ulustu, halk krallarına ya da kraliçelerine duydukları sözde sadakat –bazen taht çok kısa sürelerde el değiştiriyordu– ve birlik olmazlarsa Andor ya da Illian’ın onları kendi topraklarına katacakları korkusu yüzünden zar zor bir arada kalıyordu.</p>

    <p>Şehir taş duvarlarca kesiliyordu, çoğunun durumu dış duvarlardan da kötüydü, çünkü Lugard yüzyıllar içinde gelişigüzel genişlemişti ve birden fazla kez kan davası güden asiller tarafından bölünmüştü. Pis bir şehirdi, geniş sokakların çoğu taş döşeli değildi ve hepsi tozluydu. Yüksek tepeli şapkalar giymiş erkekler ve ayak bileklerini gösteren eteklerin üzerine önlük takmış kadınlar tüccarların hantal kervanları arasından sıyrılıyor, çocuklar yollardaki tekerlek izlerinin içinde oynuyordu. Lugard’ı hayatta tutan ticaretti, Illian ve Ebou Dar’dan, Ghealdan’dan batıya, Andor’dan kuzey akan ticaret. Şehrin içindeki büyük, çıplak arazilerde arabalar teker tekere park edilmişti. Çoğu halatlarla bağlanmış kanvas örtülerin altında yüklüydü, diğerleri boştu ve yük bekliyordu. Anacaddelere hanlar, ahırlar ve çitlerle çevrili, atları barındıran alanlar dizilmişti ve sayıları hepsi mavi, kırmızı, mor ya da yeşil kiremitli, gri taştan inşa edilmiş evlerin ve dükkânların sayısından fazlaydı. Hava toz ve gürültü doluydu, demirhanelerden tangırtılar, arabalardan takırtılar, sürücülerinden küfürler, hanlardan kahkahalar yükseliyordu. Güneş ufka doğru kayarken Lugard’ı kızartıyordu ve havada bir daha hiç yağmayacakmış gibi bir his vardı.</p>

    <p>Logain sonunda bir ahır avlusuna döndü ve Dokuz Atlık Takım adlı, yeşil çatılı bir hanın arkasında atından indi. Siuan minnetle Bela’dan indi ve uzun tüylü kısrağın burnunu, dişlerinden korkarak tereddütle okşadı. Ona göre yolculuk etmenin yolu bir hayvanın sırtına oturmak değildi. Bir tekne sizin dümen yekesini çevirdiğiniz yöne giderdi; bir at kendi başına düşünmeye karar verebilirdi. Hem, tekneler asla ısırmazdı; Bela da şimdiye dek ısırmamıştı, ama pekâlâ ısırabilirdi. En azından ilk günlerdeki o korkunç tutulmalar kaybolmuştu. O günlerde, gece kurdukları kampta aksaya aksaya yürürken Leane ile Min’in arkasından güldüklerinden emin oluyordu. Eyerde geçen bir günden sonra hâlâ dayak yemiş gibi hissediyordu, ama saklamayı başarıyordu.</p>

    <p>Logain, deri yelek giymiş, gömleksiz, uzun, sıska, çilli, yaşlı bir adam olan ahır uşağı ile pazarlık yapmaya başlar başlamaz Siuan Leane’e yanaştı. “Cilvelerini uygulamak istiyorsan,” dedi yumuşak sesle, “önümüzdeki saat boyunca Dalyn üzerinde uygula.” Leane ona kuşkuyla baktı –Kore Pınarları’ndan bu yana köylülerden bazılarına gülümsemeler ve bakışmalar bahşetmişti, ama Logain dümdüz bir bakıştan fazlasını alamamıştı– sonra içini çekti ve başını salladı. Derin bir nefes alarak, yay gibi bir boynu olan gri atını çekerek, Logain’e şimdiden gülümsemeye başlayarak, ürkütücü ölçüde kıvrak bir yürüyüşle öne kaydı. Siuan kadının bunu nasıl yaptığını anlamıyordu; sanki bazı kemikleri katılığını kaybetmiş gibiydi.</p>

    <p>Min’e yaklaşarak aynı ölçüde yumuşak bir sesle konuştu yine. “Dalyn ahır uşağı ile işini bitirir bitirmez ona, içeriye, yanıma gideceğini söyle. Sonra hızla içeri gir ve ben geri dönene kadar Amaena ile ondan uzak dur.” Handan yükselen kükremeye bakılırsa içerideki kalabalık bir orduyu gizleyebilecek kadar büyüktü. Kuşkusuz tek bir kadının yokluğunu saklayacak kadar büyük. Min, neden diye sormaya hazırlanarak, o katırımsı ifadeyi takınıp ağzını açtığında Siuan onu engelledi. “Dediğimi yap yeter, Serenla. Yoksa ona yemeğini vermene bir de çizmelerini temizlemeyi eklerim.” İnatçı bakış kaldı, ama Min surat asarak başını salladı.</p>

    <p>Siuan Bela’nın dizginlerini onun eline tutuşturarak ahır avlusundan dışarı çıktı ve doğru yön olduğunu umduğu tarafta hızla ilerlemeye başladı. Bu sıcak ve tozda bütün şehri taramak istemiyordu.</p>

    <p>Sokaklar altı, sekiz, hatta on atlık takımlar arkasında ağır arabalarla doluydu, sürücüler uzun kırbaçlarını şaklatıyor, hem atlara hem de arabaların arasından geçen insanlara küfrediyorlardı. Kalabalığın içindeki, uzun araba sürücüsü ceketleri içinde, kaba giyimli adamlar bazen kahkaha dolu davetlerini yanlarından geçen kadınlara yöneltiyorlardı. Renkli, zaman zaman çizgili önlükler takmış, başlarını parlak renkli eşarplarla örtmüş kadınlar duymamış gibi dümdüz önlerine bakarak yürüyorlardı. Önlüksüz, saçlarını omuzlarına salmış, etekleri yerin neredeyse otuz santim yukarısında sona eren kadınlar adamlara daha da kaba yanıtlar bağırıyordu.</p>

    <p>Siuan adamların bazı yorumlarının kendisine yöneltilmiş olduğunu fark edince irkildi. Öfkelenmedi –ona göre, yorumlar hiç de kendisine uygun değildi–, yalnızca şaşırdı. Kendisindeki değişikliklere hâlâ alışamamıştı. Erkeklerin onu çekici bulması fikri... Bir terzi dükkânının pis vitrininde kendi yansıması gözüne çarptı, hasır şapka altında açık renk derili bir kızın bulanık imgesinden başka bir şey değildi. Gençti; görebildiği kadarıyla, yalnızca genç görünüşlü değil, genç. Min’den fazla büyük değil. Aslında, yaşadığı onca sene düşünülerek bakılırsa, yalnızca bir çocuk.</p>

    <p><em>Yalıtılmanın avantajı,</em> dedi kendi kendine. On beş yirmi yaş gençleşmek için her bedeli ödeyebilecek kadınlar tanımıştı; bazıları onun ödediği bedeli adil bir bedel bile sayabilirdi. Sık sık kendini bu tür avantajları sayarken, belki de onların gerçek olduğuna kendini ikna etmeye çalışırken buluyordu. Artık Üç Yemin’le bağlı değildi, gerektiği zaman yalan söyleyebilirdi, bu bir avantajdı. Ve kendi babası bile tanımazdı onu. Genç bir kadınken göründüğü gibi görünmüyordu; olgunluğun verdiği değişimler hâlâ oradaydı, ama yumuşayarak gençleşmişti. Soğuk ve nesnel olarak düşünüldüğünde, genç bir kızken göründüğünden daha sevimli olabilirdi; onun hakkında sevimliden daha fazlası söylenmemişti. Bu yüzü kendisiyle, Siuan Sanche ile bağdaştıramıyordu. Ancak içten içe hâlâ aynı hissediyordu; zihni hâlâ tüm bildiklerini koruyordu. Orada, kafasının içinde, hâlâ kendisiydi.</p>

    <p>Lugard’ın han ve meyhanelerinin bazıları Demircinin Çekici ya da Dans Eden Ayı ya da Gümüş Domuz gibi isimler taşıyordu ve bazılarının isimlere uygun, çiğ renklere boyanmış tabelaları vardı. Diğerleri asla izin verilmemiş olması gereken isimler taşıyordu ve bunların en edeplisi Domanlı Karısının Öpücüğü idi ve tabelasında dudaklarını büzmüş, bele kadar çıplak, bakır derili bir kadın resmi vardı. Siuan Leane’in buna ne diyeceğini merak etti, ama kadının davranışlarına bakarak, ancak kafasında bazı fikirler uyandırabilirdi.</p>

    <p>Sonunda, anacadde kadar geniş bir sokakta, yıkılmaya yüz tutmuş iç duvarların üzerindeki kapılardan birinin hemen içinde aradığı hanı buldu. Mor kiremitli, kaba gri taşlardan inşa edilmiş üç katlı bir bina. Kapının üzerinde asılı tabeladaki resimde, inanılmaz ölçüde şehvetli bir kadın, üzerinde saçlarından başka hiçbir şey olmadan, ki onlar da olabildiğince az şey saklamak üzere düzenlenmişti, eyersiz bir atın sırtına biniyordu ve Siuan ismi tanır tanımaz bakışlarını kaçırdı.</p>

    <p>İçeride, salon tütün dumanıyla mavileşmişti ve içki içen, kahkahalar atan, hizmetkâr kadınları çimdiklemeye çalışan (kadınlar tahammülkâr gülümsemelerle becerebildiklerince kaçınıyorlardı) gürültücü adamlarla tıka basa doluydu. Şamatanın üzerinden, kanun ve flüt eşliğinde şarkı söyleyen ve uzun odanın diğer ucundaki bir masanın üzerinde dans eden genç bir kadının sesi zar zor duyulabiliyordu. Şarkıcı zaman zaman eteklerini, çıplak bacaklarını boylu boyunca teşhir edecek kadar kaldırarak savuruyordu; Siuan’ın şarkıdan yakalayabildiği sözcükler, gidip kızın ağzını yıkama isteği uyandırdı içinde. Neden bir kadın giyinmeden dolaşmak istesindi ki? Neden bir kadın bir sürü sarhoş hödüğe şarkı söylemek istesindi? Daha önce hiç böyle bir yerde bulunmamıştı. Bu ziyareti olabildiğince kısa kesmeye kararlıydı.</p>

    <p>Hanın sahibini tanımamak imkânsızdı, uzun boylu, şişman bir kadındı ve üzerindeki kırmızı ipek elbise basbayağı parlıyordu; girift, boyanmış bukleler –doğa asla o kızıl tonunu yaratmamıştı, hele böylesine kara gözlere sahip birinde hiç– çıkık bir çeneyle sert bir ağzı çevreliyordu. Hizmetkâr kızlara bağırdığı emirler arasında, o ya da bu masada duruyor, birkaç laf ediyor, bir sırta şaplak atıyor, müşterilerle gülüyordu.</p>

    <p>Siuan sırtını dikleştirerek, kızıl saçlı kadına yaklaşırken erkeklerin kendisine fırlattığı bakışları görmezden gelmeye çalıştı. “Tharne Hanım?” Hanın sahibi ona bakmadan önce ismi üç kez, her seferinde bir öncekinden daha yüksek sesle tekrarlaması gerekti. “Tharne Hanım, hanınızda şarkı söylemek istiyorum. Şarkı söyleyebilirim...”</p>

    <p>“Söyleyebilirsin, değil mi? Bak hele.” İri yarı kadın kahkaha attı. “Eh, bir şarkıcım var, ama arada bir dinlenmesine izin verebilirim. Bacaklarını göreyim.”</p>

    <p>“Ben ‘Üç Balığın Şarkısı’nı söyleyebilirim,” dedi Siuan yüksek sesle. Doğru kadın <em>bu</em> olmalıydı. Kuşkusuz bir şehirde bu saça sahip iki kadın olamazdı, hele doğru isimli handa, doğru isme sahip ikinci bir kadın, asla.</p>

    <p>Tharne Hanım daha da fazla güldü ve en yakın masadaki adamlardan birinin sırtına şaplak atarak adamın sırasından fırlayacak gibi olmasına sebep oldu. “Burada pek istek almaz, hı, Pel?” Omzunda halka yapılmış bir arabacı kırbacı taşıyan, eksik dişli Pel kadınla birlikte güldü.</p>

    <p>“Ben ‘Mavi Gökyüzünde Şafak Söküyor’u da söyleyebilirim.”</p>

    <p>Kadın gözlerinden yaş gelecek kadar gülmüş gibi gözlerini sildi. “Bak hele. Ah, eminim delikanlılar buna bayılır. Şimdi, bacaklarını göreyim. Bacakların kızım ya da çık dışarı!”</p>

    <p>Siuan duraksadı, ama Tharne Hanım ona bakmakla yetindi. Ve gittikçe artan sayıda erkek de. Doğru kadın bu olmalıydı. Ağır ağır eteğini dizlerine kadar kaldırdı. Uzun boylu kadın sabırsızca işaret etti. Siuan gözlerini kapatarak elinde daha fazla etek biriktirdi. Her santimle yüzü daha da kızarıyordu.</p>

    <p>“Pek de iffetliymiş,” diye güldü Tharne Hanım. “Eh, o şarkılardan başkasını bilmiyorsan, erkekleri yüzüstü düşürecek cinsten bacakların olsa iyi olur. Şu yün çorapları çıkarttıramaz mıyız acaba, hı, Pel? Eh, gel bakalım benimle. Belki biraz sesin de vardır, ama burada duyamam. Gelsene, kızım! Kaldır poponu!”</p>

    <p>Siuan’ın gözleri iri iri açıldı, alevler saçmaya başladı, ama iri kadın salonun arka tarafına doğru yürümeye başlamıştı bile. Siuan, sırtı demir gibi katı, eteklerini bıraktı ve ona yöneltilmiş gülüşleri, açık saçık yorumları duymazdan gelmeye çalışarak takip etti. Yüzü taş gibiydi, ama içten içe endişe öfkeyle savaş ediyordu.</p>

    <p>Amyrlin Makamı’na terfi etmeden önce Mavi Ajah’ın göz ve kulak ağını yönetiyordu; hem o zaman, hem daha sonra bazıları aynı zamanda kişisel kulakları olmuştu. Artık Amyrlin, hatta Aes Sedai olmayabilirdi, ama o ajanların bazılarını hâlâ biliyordu. O ağı devraldığında Durande Tharne bir süredir Mavilere hizmet veriyordu ve hep yerinde bilgiler veren bir kadındı. Göz ve kulaklar her yerde bulunamıyordu ve güvenilirlikleri değişiyordu –Tar Valon ile burası arasında, yaklaşacak kadar güvendiği yalnızca bir kişi vardı Andor’daki Dört Kral’da ve kadın kaybolmuştu– ama ticaret kervanları ile Lugard’dan epey haber ve söylenti geçiyor olmalıydı. Burada diğer Ajahların göz ve kulakları da olabilirdi; bunu hatırlamak iyi olacaktı. <em>İhtiyat tekneyi eve kavuşturur,</em> diye hatırlattı kendi kendine.</p>

    <p>Bu kadın Durande Tharne’nin tarifine harfi harfine uyuyordu ve böylesine pis bir isme sahip başka han olamazdı, ama neden Siuan kendini Mavilerin bir başka ajanı olarak tanıttığında öyle karşılık vermişti? Riske girmek zorundaydı; Min ve Leane, kendi tarzlarında, Logain kadar sabırsızlanmaya başlamışlardı. İhtiyat tekneyi eve kavuştururdu, ama bazen gözü karalık dolu bir ambar getirirdi. En kötü ihtimalle kadının kafasına bir şey indirir, arkadan kaçardı. Kadının genişliğini ve yüksekliğini, kollarının diriliğini tartarak, bunu yapabileceğini umdu.</p>

    <p>Mutfaklara giden koridordaki sade bir kapı pek az mobilya barındıran bir odaya açıldı, içeride, küçük bir parça mavi halı üzerinde bir yazı masası, bir sandalye, bir duvarda geniş bir ayna ve şaşırtıcı şekilde, birkaç kitap taşıyan kısa bir raf vardı. Kapı arkalarından kapanır kapanmaz (salonun gürültüsü kesilmemiş, ama azalmıştı) iri kadın yumruklarını geniş kalçalarına dayayarak hızla Siuan’a döndü. “Bak şimdi. Benden ne istiyorsun? İsmini söylemeye zahmet etme; sana ait olsa da olmasa da bilmek istemiyorum.”</p>

    <p>Siuan’ın gerilimi biraz azaldı. Ama öfkesi değil. “Orada, dışarıda bana bu şekilde davranmaya hakkın yoktu! Neden beni bacaklarımı göstermeye...”</p>

    <p>“Her tür hakkım vardı,” diye terslendi Tharne Hanım, “ve son derece gerekliydi de. Gerektiği gibi açılışta ya da kapanışta gelsen seni hemen buraya alırdım ve kimse görmezdi. Uzun zaman önce kaybettiğim bir dostummuşsun gibi, buraya kadar sana eşlik etsem sence o adamların bazıları meraklanmaz mıydı? Kimsenin benim hakkımda merak beslemesine cesaret edemem. Bir iki şarkı için masanın üzerinde Susu’nun yerini almanı istemediğim için şanslısın. Ve benimle konuşurken tavırlarına dikkat et.” Geniş, sert elini tehditkâr bir tavırla kaldırdı. “Senden daha büyük, evli kızlarım var ve beni misafir ederken doğru adım atmayı ve doğru konuşmayı akıl edebiliyorlar. Bana Bayan Küstah gibi yaklaşırsan, sebebini öğrenirsin. Orada kimse ciyaklamanı duymaz ve duysalar da işime karışmazlar.” Bu iş halledilmiş gibi, başını keskin bir hareketle sallayarak yumruklarını yine kalçalarına dayadı. “Şimdi, ne istiyorsun?”</p>

    <p>Söylev sırasında Siuan defalarca konuşmaya çalışmıştı, ama kadın gelgit dalgası gibi devam etmişti söylevine. Bu Siuan’ın alışık olduğu bir şey değildi. Tharne Hanım bitirdiğinde, öfkeden titriyordu; eteğini kavrayan iki elindeki boğumlar bembeyaz kesilmişti. Kızgınlığına, son damlasına kadar hâkim olmaya çalışıyordu. <em>Yalnızca bir başka ajan gibi görünmem gerekiyor,</em> diye hatırlattı kendi kendine kararlılıkla. <em>Artık Amyrlin değil, yalnızca bir başka ajan.</em> Dahası, kadının tehdidini yerine getireceğinden kuşkulanıyordu. Bu da onun için yeni bir şeydi, sırf daha iri ve güçlü diye gözünün önündeki birine karşı ihtiyatlı davranmak zorunda kalmak.</p>

    <p>“Hizmet ettiklerimizden bir gruba iletilmek üzere bir mesaj verildi bana.” Tharne Hanım’ın sesindeki gerilimi korku sanacağını umdu; Siuan’ın gerektiği gibi sindiğini düşünürse kadın daha fazla yardım edebilirdi. “Onları bulmamın söylendiği yerde değillerdi. Onları bulmama yardım edecek bir şeyler bildiğini umuyorum.”</p>

    <p>Tharne Hanım kollarını dev göğüslerinin altında kavuşturarak onu inceledi. “İşine geldiği zaman kızgınlığına hâkim olabiliyorsun demek, hı? Güzel. Kule’de ne oldu? Ve oradan geldiğini inkâr etmeye kalkma, benim güzel, kibirli kaltağım. Mesajının her yerine özel ulak yazılmış ve bu küstah tavırları bir köyde edinmiş olamazsın.”</p>

    <p>Siuan yanıt vermeden önce derin bir nefes aldı. “Siuan Sanche yalıtıldı.” Sesi titremedi bile; bununla gurur duydu. “Yeni Amyrlin Elaida a’Roihan.” Ama bu cümledeki acılığı engelleyemedi.</p>

    <p>Tharne Hanım’ın yüzü tepki vermedi. “Eh, bu aldığım bazı emirleri açıklıyor. Belki bazılarını. Yalıtılmış, ha? Onun sonsuza dek Amyrlin kalacağını sanırdım. Birkaç sene önce bir kez Caemlyn’de gördüm onu. Uzaktan. Kahvaltıda koşum kayışlarını çiğneyebilir gibi görünüyordu.” Başını iki yana sallarken o imkânsız bukleler savruldu. “Eh, olan oldu. Ajahlar bölündü, değil mi? Uyar görünen tek şey; benim emirlerim ve ihtiyar akbabanın yalıtılması. Kule kırıldı ve Maviler kaçıyor.”</p>

    <p>Siuan dişlerini gıcırdattı. Kendi kendine, kadının Mavi Ajah’a sadık olduğunu söylemeye çalıştı, şahsen kendisine değil, ama faydası olmadı. <em>İhtiyar akbaba ha? Annem olacak yaşta. Ve öyle olsaydı bile onu kendi ellerimle boğardım.</em> Bir çabayla sesini uysallaştırdı. “Mesajım önemli. En kısa zamanda yola çıkmalıyım. Bana yardım edebilir misin?”</p>

    <p>“Önemli, öyle mi? Eh, ben kuşkuluyum. Sorun şu, sana bir şey verebilirim, ama çözmek sana kalmış. İstiyor musun?” Kadın bunu kolaylaştırmayı reddediyordu.</p>

    <p>“Evet, lütfen.”</p>

    <p>“Sallie Daera. Kim olduğunu bilmiyorum, ama deyiş yerindeyse, kaybolmuş görünen her Mavi’ye bu ismi vermem söylendi. Sen Aes Sedailerden biri olmayabilirsin, ama onlardan biriymiş gibi burnu havada dolaşıyorsun, bu yüzden al senin olsun. Sallie Daera. Ne anlayabiliyorsan anla.”</p>

    <p>Siuan heyecanını bastırdı ve yüzüne hüzünlü bir hava verdi. “Ben de hiç duymadım. Gidip aramam gerekecek.”</p>

    <p>“Onları bulursan, Aeldene Sedai’ye ne olursa olsun benim hâlâ sadık olduğumu söyle. Mavilerle o kadar uzun süredir çalışıyorum ki aksi halde ne yapacağımı bilemem.”</p>

    <p>“Söylerim,” dedi Siuan. Kendisinden sonra Mavilerin göz ve kulaklarını Aeldene’in kontrol ettiğini bilmiyordu; hangi Ajah’tan gelmiş olursa olsun Amyrlin bütün Ajahlardan ve hiçbirinden sayılırdı. “Herhalde beni çalıştırmamak için bir sebebe ihtiyacın olacak. Aslında şarkı söyleyemem; bu iş görür.”</p>

    <p>“Sanki dışarıdakiler için fark edermiş gibi.” İri kadın tek kaşını kaldırdı ve Siuan’ın hiç hoşuna gitmeyen bir şekilde sırıttı. “Ben bir şey düşünürüm, kaltak. Ve sana bir tavsiye vereyim. Bir iki basamak inmezsen, Aes Sedailerden biri seni merdivenden alaşağı eder. Şimdiye dek yapmamalarına şaştım. Şimdi git. Buradan çık.”</p>

    <p><em>Nefretlik kadın,</em> diye hırladı Siuan kendi kendine. <em>Bir yolu olsa, gözleri yuvalarından fırlayana kadar cezaya bırakırdım onu.</em> Kadın biraz daha saygı hak ettiğini düşünüyordu, öyle mi? “Yardımın için teşekkür ederim,” dedi serinkanlılıkla, saraylara layık bir diz kırmayla. “Çok nazik davrandın.”</p>

    <p>Daha salonda üç adım atmadan Tharne Hanım arkasında belirdi ve gürültünün içinde duyulması için kahkaha atarak sesini yükseltti. “Pek de utangaç bir kızcağızmış! Bacakları salyanızı akıtacak kadar beyaz ve inceydi ve onları size göstermesi gerektiğini söylediğimde bebek gibi zırladı! Yere oturup ağlamaya başladı! Kalçaları herkesin zevkine uygun ve!..”</p>

    <p>Bir kahkaha dalgası yükselir, ama kadının söylevini bastıramazken Siuan sendeledi. Kıpkırmızı bir yüzle üç adım daha atmayı başardı, sonra koşmaya başladı.</p>

    <p>Sokakta nefeslenmek için durdu ve kalbinin sakinleşmesini bekledi. <em>O korkunç ihtiyar beygir! Ona!..</em> Ne yapacağının önemi yoktu; o iğrenç kadın ona öğrenmesi gereken şeyi söylemişti. Sallie Daera değil; bir kadın değil. Yalnızca bir Mavi bilebilirdi ya da tahmin edebilirdi. Salidar. Deane Aryman’ın, Bonwhin’den sonra Amyrlin olan ve Kule’yi Bonwhin’in eşiğine sürüklediği uçurumdan kurtaran Mavi Aes Sedai’nin doğum yeri. Salidar. Bir insanın, Amadicia dışında Aes Sedai bulmayı umacağı son yer.</p>

    <p>Kar beyazı pelerinler ve parlak zincir zırh içinde iki adam sokakta ona doğru geliyor, gönülsüzce atlarını arabaların yolundan çekiyordu. Işığın Evlatları. Bugünlerde her yerden çıkıyorlardı. Başını eğerek, şapkasının kenarından ihtiyatla Beyazpelerinleri izleyerek hanın mavi yeşil önüne yanaştı. Atlarının üzerinden yanından geçerlerken ona bir göz attılar –parlak, koni şeklindeki miğferler altında sert yüzleri vardı– ve geçip gittiler.</p>

    <p>Siuan kızgınlık içinde dudağını ısırdı. Muhtemelen geri çekilerek dikkatlerini çekmişti. Ya yüzünü görmüşlerse?.. Bir şey olmazdı, elbette. Beyazpelerinler yalnız buldukları bir Aes Sedai’yi öldürmeye çalışabilirlerdi, ama artık onunki Aes Sedai yüzü değildi. Yalnız, onun onlardan saklanmaya çalıştığını görmüşlerdi. Duranda Tharne onu bu kadar altüst etmese, böylesine aptalca bir hata yapmazdı. Tharne Hanım’ın yorumlarının onu hiç tereddüde düşürmeyeceği zamanları hatırlıyordu, o aşırı büyümüş boyalı balık karısının tek söz bile edemeyeceği zamanları. <em>O zorba benim tavırlarımdan hoşlanmıyorsa, onu...</em> Yapacağı şey, Tharne Hanım onu eyere oturamayacak kadar pataklamadan kendi işine bakmaktı. Bazen kralları ve kraliçeleri çağırdığı ve onların da geldiği günlerin artık geçtiğini hatırlamak zor oluyordu.</p>

    <p>Sokakta geniş adımlarla yürürken o kadar kötü kaş çatıyordu ki araba sürücülerinden bazıları, yalnız buldukları güzel bir kadına yapacakları yorumları kendilerine sakladılar. Bazıları sakladı.</p>

    <p class="paragraf">Min Dokuz Atlık Takım’ın kalabalık salonunda, duvarın dibindeki bir sıraya oturmuş, bir masanın çevresini almış, ayakta duran adamları izliyordu. Adamların bazıları kangal yapılmış arabacı kırbaçları taşıyordu, diğerleri tüccar muhafızı olduklarını gösteren kılıçlar takmışlardı. Masanın çevresinde altı adam omuz omuza oturuyordu. Min uzak tarafta oturan Logain ile Min’i çıkartabiliyordu. Adamın kaşları sıkkın sıkkın çatılmıştı; diğer adamlar gülümseyen Leane’in her sözcüğünü can kulağıyla dinliyordu.</p>

    <p>Hava pipo dumanıyla yoğunlaşmıştı ve gevezelikler flüt, tambur ve taş şöminelerin arasındaki masanın üzerinde dans eden kızın şarkısını boğuyordu. Şarkı altı adamın her birini hayatının erkeği olduğuna ikna eden bir kadınla ilgiliydi; kızarmasına rağmen ilgi çekici bulmuştu Min. Şarkıcı zaman zaman kalabalık masaya kıskanç bakışlar fırlatıyordu. Daha doğrusu Leane’e.</p>

    <p>Hana girdiklerinde uzun boylu Domanlı kadın Logain’e tasmayı takmıştı bile ve o kıvrak yürüyüş ve gözlerindeki kor gibi ateş ile daha fazla erkeği cezbetmişti. Neredeyse isyan çıkıyordu, Logain ve tüccar korumaları ellerini kılıçlarına götürmüş, hançerler çekilmiş, şişman hancı ve iki kaslı yardımcısı sopalarla işe karışmak zorunda kalmıştı. Ve Leane kendi yaktığı alevleri oraya bir gülümseme, buraya birkaç kelime, bir yanak okşama ile söndürmüştü. Hancı bile aptal gibi sırıtarak bir süre oyalanmıştı, ta ki müşteriler onu geri çağırana kadar. Bir de Leane pratiğe ihtiyacı olduğunu düşünüyordu. Bu hiç adil değildi.</p>

    <p><em>Bunu tek bir adama yapabilsem, başka şey istemezdim. Belki bana öğretir... Işık, ben neler düşünüyorum?</em> O hep kendisi olmuştu ve başka herkes onu olduğu gibi kabullenmeliydi. Şimdi de bir erkek için kendisini değiştirmeyi düşünüyordu. Kendini, hep giydiği ceket ve pantolon yerine bir elbisenin içinde saklaması yeterince kötüydü. <em>Açık yakalı bir elbise içindeyken bakar sana. Sende gösterecek Leane’den daha fazla şey var ve o... Kes şunu!</em></p>

    <p>“Güneye gitmeliyiz,” dedi Siuan omzundan ve Min irkildi. Diğer kadının geldiğini görmemişti. “Hemen.” Siuan’ın mavi gözlerindeki parıltıya bakılırsa, bir şeyler öğrenmişti. Bunu paylaşıp paylaşmayacağı ise başka meseleydi. Kadın çoğu zaman kendini hâlâ Amyrlin sanıyordu.</p>

    <p>“Gece çökmeden hanı bulunan hiçbir yere ulaşamayız,” dedi Min. “Bu gece burada kalsak daha iyi.” Çalı dibinde ya da saman yığınlarında değil de, bir yatakta uyumak güzel olacaktı, genelde yatağını Leane ya da Siuan ile paylaşması gerekse bile. Logain hepsine ayrı oda tutmaya razıydı, ama Logain serbestçe dağıtıyor olsa bile Siuan cimrilik ediyordu.</p>

    <p>Siuan çevresine bakındı, ama salonda Leane’e bakmayan herkes şarkıcıyı dinliyordu. “Bu imkânsız. Ben... Beyazpelerinler hakkımda sorular soruyor olabilir.”</p>

    <p>Min yumuşak sesle ıslık çaldı. “Dalyn bundan hoşlanmayacak.”</p>

    <p>“O zaman söyleme.” Siuan Leane’in çevresindeki kalabalığa bakarak başını iki yana salladı. “Amaena’ya gitmemiz gerektiğini söyle yeter. Logain de takip edecektir. Umalım da kalanı da takip etmesin.”</p>

    <p>Min çarpık çarpık sırıttı. Siuan Logain’in –ya da Dalyn’in–, çoğu zaman kadın ona bir şey yaptırmaya kalktığında onu duymazdan gelerek idareyi ele almasına aldırmıyor görünebilirdi, ama onu yeniden hizaya sokmaya kararlıydı.</p>

    <p>“Hem, dokuz atlık takım ne ki?” diye sordu, ayağa kalkarken. Bir ipucu bulmayı umarak ön kapıya çıkmıştı, ama kapının üzerindeki tabelada yalnızca isim yazılıydı. “Sekiz atlık takım gördüm, on atlık takım gördüm, ama dokuz atlık takım hiç görmedim.”</p>

    <p>“Bu kasabada,” dedi Siuan ciddi ciddi, “sormamak daha iyi.”</p>

    <p>Min’in yanaklarının aniden kızarması, bunu kendisinin de çok iyi bildiğini anlattı. “Git onları getir. Daha gidecek çok yolumuz var ve boşa harcayacak zamanımız yok. Ve kimsenin seni duymasına izin verme.”</p>

    <p>Min yumuşak sesle hıhladı. Leane’in yüzünde bu gülümseme varken, o erkekler onu görmezdi bile. Siuan’ın nasıl olup da Beyazpelerinlerin dikkatini üzerine çektiğini bilmeyi diledi. İhtiyaç duydukları son şeydi bu ve Siuan hata yapacak kadın değildi. O erkeklerin Leane’e baktığı gibi, Rand’ı kendisine nasıl baktırabileceğini bilmeyi diledi. Bütün gece at süreceklerse –ve süreceklerini tahmin ediyordu– belki Leane birkaç ipucu vermeye gönüllü olurdu.</p>
  </div>
</body>
</html>
