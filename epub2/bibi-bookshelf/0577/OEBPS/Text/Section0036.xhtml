<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="27. Çekingenlik Denemeleri">27<br />
    Çekingenlik Denemeleri</h1>

    <p>“Dümensiz kalmışsınız,” dedi Siuan, karşısında altı farklı sandalyede oturan altı kadına bakarak. Odanın kendisi karman çormandı. Duvarın dibine konulmuş iki geniş mutfak masasının üzerinde kalemler, mürekkep şişeleri, kum şişeleri düzgün sıralar halinde dizilmişti. Bazıları sırlanmış çömlekten, bazıları yaldızlı uyumsuz lambalar, farklı kalınlıklarda ve uzunluklarda mumlar, gece çöktüğünde ışık vermek üzere hazır, bekliyordu. Zengin maviler, kırmızılar, altın renkleriyle dokunmuş bir parça Illian ipek halısı kaba, yıpranmış tahtaların üzerine serilmişti. O ve Leane, halının diğer yanına, Aes Sedailerin karşısına oturtulmuştu ve bütün gözler onların üzerindeydi. Camları çatlamış ya da yağlı ipeklerle değiştirilmiş açık, kanatlı pencerelerden içeri bir nefes esinti giriyordu, ama sıcağı giderecek kadar değil. Siuan kendi kendine, bu kadınların yönlendirme yeteneğini kıskanmadığını söyledi –bunu aşmıştı kuşkusuz–, ama hiçbirinin terlememesine imreniyordu. Kendi yüzü epey nemlenmişti. “Oradaki hareketliliğin çoğu oyun ve gösteriş. Birbirinizi kandırıyor olabilirsiniz; belki Gaidinleri de –gerçi sizin yerinizde olsam buna güvenmezdim–, ama beni kandıramazsınız.”</p>

    <p>Gruba, Morvrin ve Beonin’in katılmamış olmasını diliyordu. Morvrin, dingin, zaman zaman belirsizce dalgın yüzüne rağmen her şeyden kuşkulanan tombul, saçlarında gri tutamlar bulunan bir Kahverengi idi ve balığın pulları olduğuna inanmak için bile altı değişik kanıt isterdi. Ve koyu bal rengi saçları, hep şaşkın görünmesine sebep olan çok iri, mavi gri gözleri olan güzel bir Gri olan Beonin... Beonin’in yanında Morvrin saf kalırdı.</p>

    <p>“Elaida Kule’yi avucuna aldı ve Rand al’Thor meselesini yanlış idare edeceğini biliyorsunuz,” dedi Siuan horgörüyle. “Paniğe kapılıp, Tarmon Gai’don gelmeden onu ehlileştirmeye kalkmazsa şanslı sayılırız. Siz yönlendiren bir adam için ne hissediyorsanız, Kızıllar on kat fazlasını hissediyor, bunu biliyorsunuz. En güçlü olması gereken zamanda, Beyaz Kule çok zayıf ve ehil ellerde olması gerekirken bir aptalın hükümranlığında.” Teker teker kadınların gözlerine bakarak burnunu kırıştırdı. “Siz burada oturmuş, inik yelkenlerle sürükleniyorsunuz. Yoksa beni, parmak çevirip sabun köpüğü üflemekten başka bir şeyler yaptığınıza ikna edebilir misiniz?”</p>

    <p>“Sen de Siuan’a katılıyor musun, Leane?” diye sordu Anaiya ılımlı bir tavırla. Siuan, Moiraine’in bu kadından neden hoşlandığını asla anlayamamıştı. Bu kadına yapmak istemediği bir şeyi yaptırmaya çalışmak, tüy dolu bir çuvalı dövmekten farksızdı. Asla size direnmez, tartışmazdı; yalnızca sessizlik içinde, hareket etmeyi reddederdi. Ellerini kavuşturmuş, otururkenki görünüşü bile bir Aes Sedai’den çok hamur yoğurmaya hazırlanan bir kadınınki gibiydi.</p>

    <p>“Kısmen katılıyorum,” diye yanıt verdi Leane. Siuan ona keskin bir bakış fırlattı, ama o bunu görmezden geldi. “Elaida hakkında, kesinlikle. Elaida Rand al’Thor’u yanlış kullanacak, tıpkı Kule’yi yanlış kullandığı gibi. Kalanına gelince, buraya elinizden geldiğince çok Aes Sedai toplamak için büyük çaba gösterdiğinizi biliyorum ve Elaida hakkında bir şeyler yapmak için de aynı ölçüde çabaladığınızı tahmin ediyorum.”</p>

    <p>Siuan yüksek sesle burnunu çekti. Salondan geçerken böylesine titizlikle incelenen parşömenlerden bir kısmını görmüştü. Erzak listeleri, inşaatlar için kütük dağıtımı, ağaç kesme, ev onarma, kuyu temizleme işlerinin dağıtılması. O kadar. Elaida’nın eylemleri üzerine bir rapora benzeyen hiçbir şey yoktu. Kışı burada geçirmeyi planlıyorlardı. Salidar’ın öğrenilmesi için, bir Mavi’nin yakalanması, tek bir kadının sorgulanması yeterliydi. İşin başına Alviarin geçerse o kadın pek bir şey saklayamazdı. Ayrıca Elaida onları nerede ağına düşüreceğini kesinlikle öğrenirdi. Hem de bu kadınlar sebze bahçeleri ekilmesi, ilk don düşmeden yeterince odun kesilmesi hakkında endişelenirken.</p>

    <p>“O zaman anlaşıldı,” dedi Carlinya serinkanlılıkla. “Artık Amyrlin ya da Vakanüvis olmadığınızı anlıyor gibi görünmüyorsunuz. Aes Sedai bile değilsiniz.” Bazıları utanmış görünecek inceliği gösterdi. Morvrin ve Beonin değil, diğerleri. Hiçbir Aes Sedai yalıtılmaktan bahsetmek ya da hatırlatılmaktan hoşlanmazdı. “Bunu zalimlik olsun diye söylemiyorum. Size yöneltilen suçlamalara inanmıyoruz –yoldaşınıza rağmen–, aksi halde burada olmazdık, ama aramızda eski konumlarınıza dönemezsiniz ve bu basit bir gerçek, o kadar.”</p>

    <p>Siuan, Carlinya’nın çömezliğini ve Kabuledilmişliğini çok iyi hatırlıyordu. Ayda bir küçük bir suç işlerdi, ona bir iki saat iş yapmaya mal olan küçük bir şey. Tam olarak ayda bir. Diğerlerinin onu bir ukalanın teki gibi görmesini istemezdi. İşlediği tek suçlar bunlardı. Bunun dışında tek bir kural ihlal etmemiş, asla yanlış adım atmamıştı; mantıklı olmazdı bu. Ama neden diğer kızların onu Aes Sedailerin kuzusu saydığını da asla anlamamıştı. Bir ton mantık ve birkaç gram sağduyu; Carlinya buydu işte.</p>

    <p>“Size yapılanlar yasalar dahilinde yapılmış olsa da,” dedi Sheriam nazikçe, “kötücül bir adaletsizlikle yapıldığını ve yasanın ruhuna aykırı olduğunu kabul ediyoruz.” Alev kızılı saçlarının arkasındaki sandalye sırtına, yersiz bir şekilde, dövüşen bir yılan yığını oyulmuştu. “Söylentiler ne derse desin, size yöneltilen suçlamaların çoğu o kadar zayıftı ki gülünüp geçilmeliydi.”</p>

    <p>“Rand al’Thor’dan haberi olması ve onu Kule’den saklamak için komplo kurması konusundaki değil,” diye keskin bir sesle araya girdi Carlinya.</p>

    <p>Sheriam başını salladı. “Ama ne olursa olsun, verilen ceza için bu bile yeterli değildi. Kendinizi savunma şansı verilmeden, gizlilik içinde yargılanmanız da haksızdı. Size sırtımızı döneceğimizden korkmayın sakın. İkinize de bakılmasını sağlayacağız.”</p>

    <p>“Teşekkür ederim,” dedi Leane, yumuşak, neredeyse titrek bir sesle.</p>

    <p>Siuan kadınlara bakarak yüzünü buruşturdu. “Bana kullandığım gözleri ve kulakları sormadınız bile.” Birlikte öğrenci oldukları dönemde Sheriam’dan hoşlanırdı, ama geçen seneler ve konumları aralarını açmıştı. “‘Bakılmak’mış! Aeldene burada mı?” Anaiya başını iki yana sallayacakken durdu. “Ben de öyle düşünmüştüm, yoksa neler olup bittiği konusunda daha fazla bilginiz olurdu. Onları bıraktınız, raporlarını Kule’ye göndermeye devam etsinler.” Kadınların yüzüne ağır ağır bir farkındalık çöktü; Aeldene’in görevini bilmiyorlardı. “Amyrlinliğe terfi etmeden önce Mavi Ajah’ın gözleri ve kulaklarının başında ben vardım.” Bir sürpriz daha. “Biraz çabayla her Mavi ajan ve Amyrlin’ken bana hizmet edenler raporlarını size gönderirler. Hem de nihai hedeflerini belli etmeyecek yollardan.” Epey çaba gerektirecekti, ama neler yapması gerektiğini kafasında planlamıştı ve bu kadınların şu anda daha fazlasını bilmesi gerekmiyordu. “Kule’ye de rapor göndermeye devam edebilirler. Elaida’nın inanmasını... istediğiniz bilgileri taşıyan raporlar.” Az daha “istediğimiz” diyecekti; diline dikkat etmesi gerekecekti.</p>

    <p>Bundan elbette hoşlanmamışlardı. Bilgi ağlarıyla ilgilenen kadınları birkaç kişi dışında kimse bilmeyebilirdi, ama o birkaç kişinin hepsi Aes Sedai idi. Hep Aes Sedai olmuşlardı. Ama Siuan’ın, kararların alındığı gruplara girebilmesi için tek kozu buydu. Aksi halde, onu ve Leane’i bir kulübeye tıkar, onlara bakacak bir hizmetkâr ile baş başa bırakırlardı ve ölene kadar, yalıtılmış kadınları incelemek isteyen bir Aes Sedai dışında nadiren ziyaret ederlerdi. Bu koşullar altında kısa sürede ölürlerdi.</p>

    <p><em>Işık, bizi evlendirebilirler bile!</em> Bazıları bir koca ve çocukların bir kadını, Tek Güç’ün yerini alacak kadar oyalayabileceğini düşünüyordu. Çok fazla <em>saidar</em> çekerken ya da <em>ter’angreal</em>’lerin kullanımını sınarken kendi kendini yalıtmış birden çok kadın kendilerini potansiyel kocalar ile eşlenirken bulmuştu. Evlenenlerin tamamı Kule ve anıları ile aralarına mümkün olduğunca çok mesafe koyduğundan, teorinin doğruluğu kanıtlanmamıştı.</p>

    <p>“Vakanüvis olmadan önce benim gözlerim ve kulaklarım olanlarla temasa geçmek zor olmasa gerek,” dedi Leane çekinerek. “Daha da önemlisi, Vakanüvis olarak Tar Valon’un içinde de ajanlarım vardı.” Birkaç çift göz şaşkınlıkla irileşti, ama Carlinya’nınkiler kısıldı. Leane gözlerini kırpıştırdı, huzursuzca kıpırdandı ve zayıfça gülümsedi. “Ebou Dar ve Bandar Eban’daki havaya, kendi şehrimizdeki havadan daha fazla ilgi göstermemiz bana hep çok aptalca gelmiştir.” Tar Valon’daki göz ve kulakların değerini görmeliydiler.</p>

    <p>“Siuan.” Morvrin kalın kollu sandalyesinde öne eğilerek ismi kararlılıkla, artık Anne demediğini vurgulamak ister gibi söyledi. O yuvarlak yüz artık dinginden çok inatçı görünüyordu, tombulluğu tehditkâr bir kitle olmuştu. Siuan çömezken Morvrin çevresindeki kızların yaramazlıklarını nadiren fark eder görünürdü, ama fark ettiği zaman, işleri kendi ellerine alırdı, hem de çömezlerin günlerce dimdik oturmasını ve minik adımlarla yürümesini sağlayacak şekilde. “Neden istediğin şeyi yapmana izin verelim? Sen yalıtıldın, kadın. Eskiden her kimdiysen, artık Aes Sedai değilsin. O ajanların isimlerini istersek, ikinizde vereceksiniz o isimleri bize.” Son cümlesinde ifadesiz bir kesinlik vardı; öyle ya da böyle vereceklerdi. Bu kadınlar yeterince istiyorsa vereceklerdi.</p>

    <p>Leane gözle görülür bir şekilde ürperdi, ama Siuan’ın sandalyesi, kadın sırtını dikleştirirken gıcırdadı. “Artık Amyrlin olmadığımı biliyorum. Yalıtıldığımı bilmediğimi mi sanıyorsun? Yüzüm değişti, ama içimdekiler aynı. Eskiden bildiğim her şey kafamda. Kullanın onları! Işık aşkına, beni kullanın!” Sakinleşmek için derin bir nefes aldı... <em>Çürümek üzere beni bir kenara itmelerine izin verirsem kavrulayım!..</em> ve Myrelle arada konuştu.</p>

    <p>“Genç bir kadının yüzüne yakışacak genç bir kadının mizacı.” Gülümseyerek dik sırtlı sandalyenin ucuna kaydı. Bir çiftçinin şöminesinin önüne yakışabilirdi o sandalye, eğer çiftçi cilanın soyulmasına aldırmıyorsa. Ama gülümsemesi her zamanki gibi değildi, aynı anda hem aylak, hem bilgiçti ve neredeyse Beonin’inki kadar iri olan gözleri duygudaşlık doluydu. “Kendini faydasız hissetmeni kimsenin istemediğinden eminim, Siuan. Ve hepimizin bilgini sonuna kadar kullanmak istediğinden de eminim. Bildiklerin bizim için çok faydalı olacak.”</p>

    <p>Siuan, onun duygudaşlığım istemiyordu. “Logain’i ve onu ta Tar Valon’dan buraya neden sürüklediğimi unutmuş görünüyorsunuz.” Bu konuyu kendisi açmak istememişti, ama bu konuyu ortada bırakacaklarsa... “Benim ‘çatlakça’ fikrim?”</p>

    <p>“Pekâlâ, Siuan,” dedi Sheriam. “Neden?”</p>

    <p>“Çünkü Elaida’yı indirmek için ilk adım, Logain’in, gerekirse tüm dünyaya, Kızıl Ajah’ın onu alt edilecek bir sahte Ejder olarak sahneye çıkardığını ilan etmesi olacak.” Şimdi dikkatlerini kesinlikle çekmişti. “Sahte Ejder olduğunu ilan etmesinden en az bir sene önce Ghealdan’da bulundu, ama onu ehlileştirilmek üzere Tar Valon’a getirmek yerine kafasına, Yenidendoğan Ejder olduğunu ilan etme fikrini soktular.”</p>

    <p>“Bundan emin misin?” diye sordu Beonin sessizce, ağır bir Tarabon aksanıyla. Yüksek, hasır oturaklı sandalyesinde kıpırdamadan durmuş, dikkatle izliyordu.</p>

    <p>“Leane ve benim kim olduğumuzu bilmiyordu. Buraya gelirken zaman zaman, gecenin geç saatlerinde, Min uyuduktan sonra, onun uykusu kaçtığında bizimle konuşuyordu. Daha önce hiçbir şey söylememiş, çünkü bu işin arkasında bütün Kule’nin olduğunu düşünüyormuş, ama Kaynak’la arasına kalkan koyanların ve Yenidendoğan Ejder’den bahsedenlerin Kızıl Aes Sedailer olduğunu biliyor.”</p>

    <p>“Neden?” diye sordu Morvrin ve Sheriam başını salladı.</p>

    <p>“Evet, neden? Bir erkeğin ehlileştirilmesi için hepimiz çaba gösteririz, ama Kızıl Ajah sırf bunun için yaşar. Neden sahte bir Ejder çıkarsınlar?”</p>

    <p>“Logain bilmiyordu,” dedi Siuan onlara. “Belki bir köye dehşet saçan zavallı bir aptal yerine bir sahte Ejder yakalarlarsa daha fazla kazançları olacağını düşündükleri için. Belki kargaşa istemek için bazı sebepleri vardı.”</p>

    <p>“Mazrim Taim ya da diğerleriyle bir ilgileri olduğunu söylemiyoruz,” diye çabucak ekledi Leane. “Kuşkusuz Elaida bilmek istediklerinizi size anlatabilir.”</p>

    <p>Siuan kadınların sessizlik içinde düşünüp taşınmalarını izledi. Yalan söylüyor olabileceğini hiç düşünmemişlerdi. <em>Yalıtılmanın avantajlarından biri.</em> Yalıtılmanın Üç Yemin ile bütün bağlarını koparabileceği akıllarına gelmemiş gibiydi. Bazı Aes Sedailer yalıtılmış kadınları inceliyordu, bu doğruydu, ama tereddütle ve gönülsüzce. Hiçbiri kendi başına da gelebilecek bir şeyi hatırlamak istemiyordu.</p>

    <p>Siuan’ın Logain hakkında endişesi yoktu. Min gördüklerini görmeye devam ettiği sürece değil. Onunla bir konuşma yapınca, Siuan’ın açığa çıkmasını istediği şeyleri açığa vurana kadar yaşardı. Siuan onun kendi yoluna gitmeye karar vermesi riskine girememişti ve daha önce söylemiş olsa adam pekâlâ yürüyüp gitmeyi seçebilirdi. Ama, bir kez daha Aes Sedailerle sarılı yaşayacak olsa da, onu ehlileştirenlerden intikam almak için tek şansı buydu. Yalnızca Kızıl Ajah’tan alınacak bir intikam, doğru, ama bununla yetinmeliydi. Teknedeki bir balık, sudaki bir sürüden daha değerliydi.</p>

    <p>Leane’e baktı. Kadın, olası en hafif gülümsemeyle karşılık verdi. Bu iyiydi. Leane bu sabaha dek adam için yaptığı plan hakkında karanlıkta kalmaktan hoşnutsuzdu, ama Siuan o kadar uzun süredir sırlarla yaşıyordu ki, karşısındaki dostu olsa bile, gerekenden daha fazlasını açıklaması kolay olmamıştı. Kızıl Ajah’ın başka sahte Ejderler ile ilgisi olabileceği fikri sıkıca kafalara yerleştirilmişti. Onu makamından edenlere Kızıllar önderlik etmişti. Bu iş bittiği zaman, belki bir daha Kızıl Ajah diye bir şey olmayacaktı.</p>

    <p>“Bu çok şeyi değiştiriyor,” dedi Sheriam bir süre sonra. “Böyle bir şey yapan bir Amyrlin’i takip edemeyiz.”</p>

    <p>“Onu takip etmek mi?” diye bağırdı Siuan, ilk defa gerçekten şaşırmıştı. “Yani gidip Elaida’nın yüzüğünü öpecek miydiniz? Neler yaptığını, neler yapacağını bilerek!” Leane, kendisi de iki çift laf etmek istermiş gibi oturduğu yerde kıvranıyordu, ama öfkesine hâkim olamayanın Siuan olacağına karar vermişlerdi.</p>

    <p>Sheriam biraz utanmış göründü ve Myrelle’in zeytin rengi yanaklarında kırmızı benekler belirdi, ama diğerleri güneş ışığı kadar sakinlik içinde karşıladılar.</p>

    <p>“Kule güçlü olmalı,” dedi Carlinya, kış vakti bir kaya parçası gibi sert bir sesle. “Ejder yeniden doğdu, Son Savaş geliyor ve Kule bütün olmalı.”</p>

    <p>Anaiya başını salladı. “Elaida’dan hoşlanmamanın, hatta nefret etmenin sebeplerini anlayabiliyoruz. Anlıyoruz, ama Kule’yi ve dünyayı düşünmeliyiz. İtiraf etmeliyim, Elaida’dan ben de hoşlanmıyorum. Ama diğer yandan, Siuan’dan da hiç hoşlanmadım. Amyrlin Makamı’ndan <em>hoşlanmak</em> gerekmiyor. Öyle dik dik bakmana gerek yok, Siuan. Çömez olduğun zamanlardan beri eğe gibi dilin var ve geçen seneler onu daha da kabalaştırmaktan başka işe yaramadı. Amyrlin olarak Aes Sedaileri dilediğin yere ittin ve nadiren nedenini açıkladın. Bu ikisi pek sevilesi bir birleşim oluşturmuyor.”</p>

    <p>“Ben... dilimi yumuşatmaya çalışırım,” dedi Siuan kuru kuru. Kadın Amyrlin Makamı’nın her Aes Sedai’ye çocukluk arkadaşı gibi davranmasını mı bekliyordu? “Ama umarım size anlattıklarım Elaida’nın ayaklarına kapanma arzunuzu değiştirmiştir.”</p>

    <p>“Eğer yumuşak dilin böyle bir şeyse,” dedi Myrelle aylak aylak, “ve eğer gözlerle kulakları senin idare etmene izin vereceksek, onu daha da yumuşatma işini belki ben üzerime almalıyım.”</p>

    <p>“Artık Kule’ye dönemeyiz, elbette,” dedi Sheriam. “Bunu bilerek olmaz. Elaida’nın makamından indirildiğini görecek duruma gelene kadar değil.”</p>

    <p>“Her ne yaptıysa, Kızıllar onu desteklemeye devam edecek.” Beonin bunu bir itiraz olarak değil, bir gerçeği dile getirmek için söylemişti. Bonwhin’den bu yana Ajahlarından Amyrlin Makamı çıkmamasının Kızılları kızdırdığı sır değildi.</p>

    <p>Morvrin ağır ağır başını salladı. “Diğerleri de destekleyecektir. Elaida’ya çok fazla destek verenlerin başka seçeneği olmayacak. Ne kadar iğrenç olursa olsun onun yetkesini destekleyenlerin. Ve ne pahasına olursa olsun bütün kalması gereken Kule’yi böldüğümüze inananlardan bazılarının da başka seçeneği olmayacak.”</p>

    <p>“Kızıl Aes Sedailer dışında herkese yaklaşılabilir,” dedi Beonin sağduyuyla, “ve pazarlık edilebilir.” Onun Ajahının varoluş sebebi aracılık ve pazarlık etmekti.</p>

    <p>“Öyle görünüyor ki, ajanlarını kullanacağız, Siuan.” Sheriam diğerlerine baktı. “Ajanlarını ondan almamız gerektiğini düşünen kalmadıysa?” Başını iki yana sallayan son kişi Morvrin oldu, ama Siuan’ın soyulduğunu, tartıldığını, ölçüldüğünü hissetmesine sebep olacak kadar uzun uzun inceledikten sonra sonunda başını salladı.</p>

    <p>Siuan rahat bir nefes çekmekten alamadı kendini. Bir kulübede kuruyup gideceği kısa bir ömür değil, bir amaç peşinde geçecek bir ömür. Yine de kısa olabilirdi. Hayatında Tek Güç’ün yerini alacak bir şey olsa bile, yalıtılmış bir kadının ne kadar yaşadığını kimse bilmiyordu. Ama bir amacı varken, yeterince uzun olacaktı. Demek Myrelle dilini yumuşatacaktı, öyle mi? <em>O tilki gözlü Yeşil’e gösteririm ben... dilimi tutacağım ve bana bakmaktan ötesini yapmadığı için memnun olacağım, işte yapacağım bu. Bu işin nasıl olacağını biliyordum. Yak beni, biliyordum.</em></p>

    <p>“Teşekkür ederim, Aes Sedai,” dedi becerebildiği en uysal sesle. Onlara böyle hitap etmek acı veriyordu; bir başka kırılma noktası, artık olmadığı şeyi hatırlatan bir başka şeydi. “İyi hizmet etmeye çalışacağım.” Myrelle bu kadar da tatmin olmuş bir şekilde başını sallamak zorunda değildi. Siuan, Myrelle’in yerinde olsa kendisinin de aynı şeyi, hatta daha fazlasını yapacağını söyleyen sesi duymazdan geldi.</p>

    <p>“Bir öneride bulunmama izin verirseniz,” dedi Leane, “Elaida’yı makamından indirmek için Kule Salonu’ndan yeterli destek bulana kadar beklemek yeterli olmayacaktır.” Siuan, bunu ilk defa duyuyormuş gibi meraklı bir ifade takındı. “Elaida Tar Valon’da. Beyaz Kule’de oturuyor ve bütün dünya için o Amyrlin. Şu anda, siz yalnızca bir grup ayrılıkçısınız. Size isyankâr ve provokatör diyebilir ve Amyrlin Makamı’nın ağzından çıkınca, dünya buna inanır.”</p>

    <p>“Makamından indirilene kadar onun Amyrlin Makamı olmasını engelleyemeyiz,” dedi Carlinya, buz gibi bir horgörü içinde sandalyesinde kıpırdanarak. Beyaz saçaklı şalını takmış olsaydı, sert bir hareketle sarınırdı ona.</p>

    <p>“Dünyaya gerçek bir Amyrlin verebilirsiniz.” Leane Beyaz Aes Sedai’ye değil, hepsine hitap etmiş, dediğinden emin, ama aynı zamanda yalnızca dinleneceğini umduğu bir öneride bulunuyormuş gibi her birinin gözlerine teker teker bakmıştı. Erkekler için kullandığı tekniğin kadınlar üzerinde de kullanılabileceğine işaret eden Siuan olmuştu. “Salonda ve sokaklarda Kızıllar dışında her Ajah’tan Aes Sedai gördüm. Onların burada bir Kule Salonu seçmesini sağlayın ve bırakın o Salon da yeni bir Amyrlin seçsin. O zaman kendinizi dünyaya sürgündeki gerçek Beyaz Kule olarak, Elaida’yı da haksız yere bu unvanı kullanan biri olarak tanıtabilirsiniz. Logain’in bildikleri de eklenince, ulusların gerçek Amyrlin Makamı olarak kimi kabul edeceklerinden kuşkunuz mu var?”</p>

    <p>Fikir etkili oldu. Siuan hepsinin bu fikri kafalarında evirip çevirdiklerini görebiliyordu. Diğerleri ne düşünüyor olursa olsun, Sheriam aleyhine bir düşünce dile getirdi. “Kule’nin gerçekten parçalandığı anlamına gelir,” dedi yeşil gözlü kadın hüzünle.</p>

    <p>“Zaten parçalandı,” dedi Siuan ona ekşi ekşi ve hepsi birden dönüp ona bakınca ağzını açmamış olmayı diledi.</p>

    <p>Bunun tamamen Leane’in fikri olması gerekiyordu. Kendisi insanları yönlendirmekte becerikli biri olarak tanınıyordu ve onun önerdiği her şeyden kuşkulanmaları olasıydı. İşte bu yüzden onları azarlayarak işe başlamıştı; ılımlı sözlerle başlasa hiçbiri ona inanmazdı. Onlara, kendini hâlâ Amyrlin sanıyormuş gibi yaklaşacak ve haddini bildirmelerine izin verecekti. Onunla karşılaştırıldığında Leane daha işbirliğine açık görünecek, aklına gelen bir iki öneriyi sunacaktı ve kadınlar belki onu dinlemeye daha gönüllü olacaktı. Kendi rolünü oynamak güç olmamıştı... ta ki iş yalvarmaya gelene kadar; o zaman hepsini kurumak üzere güneşe sermek geçmişti içinden. Hiçbir şey yapmadan burada boş boş oturmak!</p>

    <p><em>Senden kuşkulanacaklarından endişelenmen gereksiz. Seni kırık bir saz olarak görüyorlar.</em> Her şey yolunda giderse, aksini asla düşünmeyeceklerdi. Faydalı bir saz, ama zayıf bir saz, üzerinde düşünülmesi gerekmeyen bir saz. Buna alışmak acı vericiydi, ama Duranda Tharne Lugard’da bunun gerekli olduğunu göstermişti. Onu ancak kendi koşulları altında kabul ederlerdi ve Siuan’ın bundan en iyi şekilde faydalanması gerekecekti.</p>

    <p>“Keşke benim aklıma gelmiş olsaydı,” diye devam etti. “İşittikten sonra, Leane’in fikrinin size, onu tamamen yıkmadan Kule’yi yeniden inşa etmek için bir yol verdiğini düşünüyorum.”</p>

    <p>“Yine de bundan hoşlanmam imkânsız.” Sheriam’ın sesi sertleşti. “Ama ne olacaksa olacak. Çark dilediği gibi dokur ve Işık izin verirse, Elaida’nın etolü kaybetmesini dokuyacak.”</p>

    <p>“Kule’de kalan Aes Sedailerle pazarlık etmemiz gerekecek,” dedi Beonin, yarı kendi kendine. “Amyrlin’i biz seçeceğiz, ama yetenekli bir arabulucu olmalı, değil mi?”</p>

    <p>“Açık düşünebilmesi gerekir,” diye araya girdi Carlinya. “Yeni Amyrlin serin mantık ve sağduyu sahibi bir kadın olmalı.”</p>

    <p>Morvrin’in hıhlaması herkesi yerinden sıçratacak kadar yüksekti. “Aramızda en yüksek yere sahip olan Sheriam ve biz on farklı yöne kaçacakken bizi bir arada tutan o.”</p>

    <p>Sheriam başını şiddetle iki yana salladı, ama Myrelle ona konuşma şansı vermedi. “Sheriam mükemmel bir seçim olur. Her Yeşil Aes Sedai’nin arkasında olacağından eminim.” Anaiya, yüzünde açık bir onayla ağzını açtı.</p>

    <p>Kontrolden çıkmadan buna bir son vermenin zamanı gelmişti. “Bir öneride bulunabilir miyim?” Siuan çekingenliği uysallıktan çok daha iyi becerdiğini düşündü. Zordu, ama bunu korumayı öğrenmesinin iyi olacağını düşündü. <em>Konumumu aşarsam beni sintineye tıkmaya çalışacak tek kişi Myrelle değil. O konum da her neyse.</em> Yalnız, onlar çalışmazdı; yaparlardı. Aes Sedailer, Aes Sedai olmayanlardan saygı beklerdi... hayır, talep ederdi. “Bana öyle geliyor ki, her kimi seçecekseniz, benim... makamımdan indirilmem sırasında Kule’de olmayan biri olmalı. Kule’yi birleştiren kadının, o gün taraf seçmemiş biri olması sizce de en iyisi olmaz mı?” Bunu sürdürmeye kalkarsa, kafası dikişlerinden patlayacaktı.</p>

    <p>“Güç’te kuvvetli biri olmalı,” diye ekledi Leane. “Ne kadar kuvvetli olursa, Kule’nin anlamını o kadar iyi temsil edebilir. Ya da Elaida gittiğinde edecektir.”</p>

    <p>Siuan’ın içinden kadını tekmelemek geçti. Bu düşüncenin bir tam gün beklemesi, bu kadınlar isimler düşünmeye başladığı zaman ortaya atılması gerekiyordu. Kendi aralarında, o ve Leane tüm Aes Sedaileri, bir zayıflık düşünebilecek kadar, etol ve asa için uygun olup olmadıkları konusunda bir kuşku uyandıracak kadar iyi tanıyorlardı. Bu kadınların onları yönlendirmeye çalıştığını anlamasına izin vermektense çırılçıplak gümüşdikenler arasında yüzmeyi tercih ederdi.</p>

    <p>“Kule’de olmayan bir Aes Sedai,” dedi Sheriam başını sallayarak. “Bu çok mantıklı, Siuan. Aferin.” Kafasını okşamaya ne kadar rahat başlamışlardı.</p>

    <p>Morvrin dudaklarını büzdü. “Kimi seçeceğimizi bulmak kolay olmayacak.”</p>

    <p>“Kuvvet meselesi olasılıkları daraltıyor.” Anaiya diğerlerine baktı. “Yalnızca o kişiyi, en azından diğer Aes Sedailerin gözünde, daha iyi bir simge kılmakla kalmayacaktır, Güç konusunda kuvvet irade gücüyle birlikte gelir ve her kimi seçeceksek, buna kesinlikle ihtiyacı olacaktır.”</p>

    <p>En son onaylayanlar Carlinya ve Beonin oldu.</p>

    <p>Siuan yüzünü ifadesiz tuttu, ama içten içe gülümsüyordu. Kule’nin parçalanması pek çok şeyi, kendisinkilerle birlikte pek çok düşünce tarzını değiştirmişti. Bu kadınlar Aes Sedaileri toplayıp buraya getirmişti ve şimdi, sanki bu Salon’un seçimi olmayacakmış gibi, yeni Kule Salonu’na seçilmek üzere kimi sunacaklarını tartışıyorlardı. Yeni Amyrlin’in onlar tarafından yönlendirebilecek biri olması gerektiği fikrini, belli etmeden kafalarına yerleştirmek zor olmayacaktı. Ve bilmeden, onlar ve kendi yerine seçecekleri Amyrlin Siuan tarafından yönlendirilecekti. O ve Moiraine Rand al’Thor’u bulmak, onu hazırlamak için öyle uzun süredir çalışıyorlardı, ömürlerinden o kadar büyük bir kısmını feda etmişlerdi ki, planlarının kalanının bir başkası tarafından mahvedilmesi riskine giremezdi.</p>

    <p>“Bir öneride daha bulunabilir miyim?” Çekingenlik doğasında yoktu işte; başka bir şey bulması gerekecekti. Dişlerini gıcırdatmamaya çalışarak Sheriam’ın başını sallamasını bekledi, sonra devam etti. “Elaida Rand al’Thor’un nerede olduğunu bulmaya çalışıyordur; ne kadar güneye geldiysem, onun Tear’dan ayrıldığı söylentilerini o kadar sık duydum. Bence ayrıldı da ve sanırım nereye gittiğini çıkarttım.”</p>

    <p>Onu Tar Valon’dan önce bulmaları gerektiğini söylemesine gerek yoktu. Bunu hepsi anlıyordu. Elaida onu yanlış kullanmakla kalmayacak, eğer eline geçirirse Kaynak’la arasına kalkan koyacak, kontrol altına alacaktı ve kadını indirmek için besledikleri tüm umutlar kaybolacaktı. Halkları bilmese bile hükümdarlar Kehanetleri biliyorlardı; sırf gereklilik yüzünden, yarım düzine sahte Ejder çıkartmış olsa da, affedebilirlerdi.</p>

    <p>“Nerede?” diye havladı Morvrin, Sheriam, Anaiya ve Myrelle’den bir saniye önce.</p>

    <p>“Aiel Kıraçları.”</p>

    <p>Bir sessizlik oldu, sonra Carlinya konuştu, “Bu çok saçma.”</p>

    <p>Siuan öfkeli bir yanıtı engelledi ve özür dilercesine olduğunu umduğu bir tavırla gülümsedi. “Belki, ama Kabuledilmişken Aieller hakkında bir şeyler okudum. Gitara Moroso Aiel Bilgelerinden bazılarının yönlendirebildiğini düşünüyordu.” O zamanlar Gitara Vakanüvis’ti. “Bana kitaplardan birini okuttu, kütüphanenin en tozlu köşelerinden birinden çıkmış eski bir şeydi ve Aiellerin kendilerine Ejderin Halkı dediklerini iddia ediyordu. Rand’ın nereye kaybolduğunu çıkartmaya çalışana kadar hatırlamadım. Kehanetler şöyle diyor: ‘Ejderin Halkı gelene dek Tear Taşı asla düşmeyecek,’ ve Taş alınırken Aieller vardı. Bu, her söylenti ve hikâye birbirine uyuyor.”</p>

    <p>Aniden Morvrin’in gözleri başka yere bakıyor gibi oldu. “Şala yeni terfi ettiğim sırada Bilgeler hakkında spekülasyonlar yapıldığını hatırlıyorum. Doğruysa büyüleyici bir şey bu, ama Aieller Aes Sedaileri Kıraç’a giren başka herkesten birazcık daha iyi karşılıyordur belki ve Bilgelerin yabancılarla konuşmamak gibi bir yasası ya da geleneği var gibi, ben böyle anladım ve yeterince yaklaşıp içlerinden birinin...” Aniden silkelendi ve konudan uzaklaşması onların suçuymuş gibi dik dik Siuan ile Leane’e baktı. “Sepet örülmeyecek kadar zayıf saman, muhtemelen hayatı boyunca tek bir Aiel görmemiş birinin yazdığı kitaptan hatırladığın bir şey.”</p>

    <p>“Fazla zayıf saman,” dedi Carlinya.</p>

    <p>“Ama Kıraç’a birilerini göndermeye değer, değil mi?” Bunu bir talep değil de bir soru gibi telaffuz etmek zor olmuştu. Başka yolunu bulmazsa, eriyip gideceğini düşünüyordu Siuan. Normalde, sıcağı görmezden gelmeye devam edebilecek kadar kontrol edebiliyordu kendini, ama bu kadınları, saçlarından kavradığı elini göstermeden bir yerlere sürüklemeye çalışırken değil. “Aiellerin bir Aes Sedai’ye zarar vermeye kalkacaklarını sanmıyorum.” Aes Sedai olduğunu göstermekte acele ederse değil. Siuan sanmıyordu. Bu riskin alınması gerekliydi. “Ve Rand Kıraç’taysa, Aieller bunu biliyor olacaktır. Taş’taki Aielleri hatırlayın.”</p>

    <p>“Belki,” dedi Beonin yavaşça. “Kıraç geniştir. Kaç kişiyi göndermemiz gerekir?”</p>

    <p>“Yenidendoğan Ejder Kıraç’taysa,” dedi Anaiya, “karşılaşılan ilk Aieller bunu biliyor olacaktı. Anlatılanlara bakarak, olaylar bu Rand al’Thor’u takip ediyor. Tek bir şıpırtı dünyanın her köşesinde işitilmeden okyanusa bile giremez.”</p>

    <p>Myrelle gülümsedi. “Yeşillerden biri gönderilmeli. Kalanlarınızdan hiç kimse birden fazla Muhafız ile bağ kurmaz ve Aieller kadının Aes Sedai olduğunu anlayana kadar Kıraç’ta iki üç Gaidin faydalı olabilir.” Aiel Savaşı sırasında çömezdi ve Kule’den dışarı adım atmasına izin verilmemişti. Şifa vermek dışında işe karışan Aes Sedai olduğundan değil, elbette. Tar Valon, hatta belki Kule’nin kendisi saldırıya uğrayana kadar Üç Yemin ellerini kollarını bağlıyordu ve o savaş ırmakları hiç aşmamıştı.</p>

    <p>“Sen değil,” dedi Sheriam ona, “bu kurulun başka herhangi bir üyesi de olmaz. Bizimle oturmaya karar verdiğinde bu işin sonunu görmeyi kabul ettin Myrelle ve sırf canın sıkıldı diye gezip tozmayı içermiyor bu görev. Korkarım işimiz bitmeden önce, herhangi birimizin dileyebileceğinden çok daha fazla heyecan yaşayacağız.” Başka koşullar altında mükemmel bir Amyrlin olurdu; bu koşullar altında, fazla güçlü ve kendinden emindi. “Ama Yeşiller... Evet, ben de aynı fikirdeyim. İki?” Yeşil gözleri diğerlerini süpürdü. “Emin olmak için?”</p>

    <p>“Kiruna Nachiman?” diye öneride bulundu Anaiya ve Beonin ekledi, “Bera Harkin?” Myrelle dışındakiler başlarını salladı. Myrelle sinirli sinirli omuzlarını oynattı, Aes Sedailer dudaklarını çıkarıp surat aşmazdı, ama o epey yaklaştı.</p>

    <p>Siuan bir kez daha rahat bir nefes aldı. Mantığının doğru olduğundan emindi. Rand bir yerlere kaybolmuştu ve Dünyanın Omurgası ile Aryth Okyanusu arasında bir yerde olsa söylentiler uçuşuyor olurdu. Ve her neredeyse, Moiraine’in eli yakasında olacaktı. Kiruna ve Bera kuşkusuz Moiraine’e bir mektup götürmeyi kabul ederdi ve Aiellerin onları öldürmesine engel olacak, toplam yedi Muhafızları vardı.</p>

    <p>“Seni ve Leane’i yormak istemiyoruz,” diye devam etti Sheriam. “Sarı Aes Sedailerden birine ikinize de bakmasını söyleyeceğiz. Belki bir şekilde sizi rahatlatmak için bir şeyler yapabilir. Sizin için oda bulduracağım, orada dinlenebilirsiniz.”</p>

    <p>“Göz ve kulaklarımızın sorumlusu olacaksan,” diye ekledi Myrelle ilgiyle, “gücünü korumalısın.”</p>

    <p>“Düşündüğünüz kadar kırılgan değilim,” diye itiraz etti Siuan. “Öyle olsaydım, neredeyse üç bin kilometre takip edebilir miydim sizi? Yalıtıldıktan sonra her ne zayıflığım olmuşsa, artık kayboldu, inanın bana.” Gerçek şuydu ki, bir kez daha bir güç merkezi bulmuştu ve onu bırakmak istemiyordu, ama bunu söyleyemezdi. Tüm o endişeli gözler onun ve Leane’in üzerindeydi. Eh, Carlinya’nınki pek öyle sayılmazdı, ama kalanı öyleydi. <em>Işık! Şimdi de bir çömezin bizi öğle uykusu için yatırmasını sağlayacaklar!</em></p>

    <p>Kapı çalındı ve hemen arkasından Sheriam’ın Muhafızı olan Arinvar içeri girdi. Adam Cairhienliydi, uzun boylu değildi, ince yapılıydı, ama şakaklarındaki beyazlara rağmen sert yüzlüydü ve av peşinde bir leopar gibi hareket ediyordu. “Doğudan yaklaşan yirmi kadar atlı var,” dedi giriş yapmadan.</p>

    <p>“Beyazpelerin değil,” dedi Carlinya, “aksi halde bunu da söylerdin sanırım.”</p>

    <p>Sheriam ona bir bakış fırlattı. Muhafızları ile arasına girilmesi pek çok Aes Sedai’yi sinirlendirirdi. “Uzaklaşmalarına ve bizim varlığımızın haberini taşımalarına izin veremeyiz. Ele geçirilmeleri mümkün mü, Arinvar? Onları öldürmeye yeğlerim.”</p>

    <p>“İkisi de güç olabilir,” diye yanıt verdi adam. “Machan silahlı olduklarını ve deneyimli savaşçılara benzediklerini raporladı. Genç adamlar arasından on kat fazlasına denkler.”</p>

    <p>Morvrin sıkkın bir ses çıkardı. “Ya birini ya diğerini yapmalıyız. Beni affet, Sheriam. Arinvar, Gaidinler çevik Aes Sedailerden bazılarını, çevrelerine Hava örecek kadar yaklaştırabilir mi onlara?”</p>

    <p>Adam başını hafifçe iki yana salladı: “Machan nöbet tutan Muhafızlardan bazılarını görmüş olabileceklerini söylüyor. Sizden iki ya da üç kişiden fazlasını yaklaştırmaya çalışsak kesinlikle görürler. Ama yine de yaklaşıyorlar.”</p>

    <p>Şaşkın şaşkın bakışan yalnızca Siuan ve Leane değildi. Görülmek istemeyen bir Muhafız’ı, Gaidin pelerini olmasa bile pek az kişi görebilirdi.</p>

    <p>“O zaman en iyisinin ne olacağını düşünüyorsanız onu yapmalısınız,” dedi Sheriam. “Mümkünse yakalayın onları. Ama hiçbiri kaçıp bizi ele vermemeli.”</p>

    <p>Arinvar daha kılıcı elinde, eğilmeyi tamamlayamadan yanında bir başka adam belirdi. Uzun boylu, geniş, saçları omuzlarına gelen, kısa sakalı üst dudağını çıplak bırakan esmer, ayı gibi bir adamdı. O akıcı Muhafız hareketleri onda tuhaf görünüyordu. Myrelle’e, Aes Sedaisine göz kırptı ve ağır bir Illian aksanıyla konuştu: “Atlılar durdu, ama biri yaklaşmaya devam ediyor. Yaşlı annem aksini söylese bile, ben yine de görebildiğim kadarıyla Gareth Bryne bu derdim.”</p>

    <p>Siuan adama bakakaldı; elleri ve ayakları aniden üşümeye başlamıştı. Myrelle’in, tüm geleneklere ve Siuan’ın bildiği tüm yasalara meydan okuyarak, bu Nuhel ve diğer iki Muhafızı ile evlendiği yolunda güçlü söylentiler vardı. Sersemlemiş zihninde süzülen en uyuşmaz düşünceydi bu ve o anda kafasına bir seren direği inmiş gibi hissediyordu. Bryne, burada? <em>Bu imkânsız! Bu çılgınca!</em> Herhalde adam bunca yol boyunca onları izlemiş ve... <em>Ah, evet, yapar. O adam yapar.</em> Yolculukları sırasında kendi kendine, arkada iz bırakmamanın tek mantıklı önlem olduğunu, tüm söylentilere rağmen Elaida’nın onların ölmediğini bildiğini ve iki kadın bulunana ya da o makamından indirilene kadar avlanmayı bırakmayacağını söyleyip durmuştu. Sonunda, yol sormak için durmak zorunda kalınca sinirlenmişti Siuan, ama onu yiyip bitiren düşünce Elaida’nın bir şekilde küçük Altara köyündeki demirciyi bulacağı değil, demircinin Bryne için bir tabela görevi göreceğiydi. <em>Aptalca olduğunu kendi kendine de söylemiştin, değil mi? Buyur işte, geldi!</em></p>

    <p>Adamla yüzleşmesini ve Murandy konusunda onun istediğini yaptırmak için inadını kırmak zorunda kalmasını hatırlıyordu. Kalın, demir bir çubuğu bükmekten bir farkı olmamıştı ya da bir an salıverecek olsa sıçrayacak dev bir yaydan. Gerektiği sürece bükülmüş kalacağından emin olmak için tüm gücünü kullanmak, adamı herkesin önünde küçük düşürmek zorunda kalmıştı. Dizleri üzerine çöküp kabul ettiği, elli asil izlerken af dilediği bir konuda fikrini değiştirmesi güç olurdu. Morgase yeterince güç olmuştu zaten ve Siuan Bryne’ın Morgase’e, emirlerine karşı çıkmak için bir bahane vermesini istememişti. O sırada Morgase’i hizaya sokmak için Elaida ile birlikte çalıştığını düşünmek tuhaf geliyordu.</p>

    <p>Kendine hâkim olması gerekiyordu. Sersemlemişti, düşünmesi gereken şeyler dışında her şeyi düşünüyordu. <em>Yoğunlaş. Paniğe kapılma zamanı değil.</em> “Onu göndermelisiniz. Ya da öldürmeli.”</p>

    <p>Sözler büyük aciliyet içinde ağzından çıkmadan önce hata olduğunu anlamıştı. Muhafızlar bile ona bakıyordu ve Aes Sedailer... Daha önce, o bakışların tüm kuvvetleriyle Güç’ten yoksun birine dönmesinin nasıl bir şey olduğunu hiç bilmiyordu. Çıplak hissediyordu, zihni bile çıplak kalmıştı sanki. Aes Sedailerin düşünceleri okuyamadığını bilmesine rağmen, yine de onlar yalanlarını ve suçlarını sayamadan her şeyi itiraf etmek istiyordu. Yüzünün kıpkırmızı kesilmiş, gözleri irileşmiş Leane’inkine benzemediğini umuyordu.</p>

    <p>“Onun neden buraya geldiğini biliyorsun.” Sheriam’ın sesi sakin ve kendinden emindi. “İkiniz de biliyorsunuz. Ve onunla yüzleşmek istemiyorsunuz. Öyle ki, sizin adınıza onları öldürmemizi tercih edersiniz.”</p>

    <p>“Hayatta bu kadar büyük bir kumandana pek az rastlanır.” Nuhel çelik eldivenli eliyle saydı. “Agelmar Jagad ve Davram Bashere Afet’ten çıkmaz bence ve Pedron Niall hiç işinize yaramaz. Rodel Ituralde hayattaysa bile, Arad Doman’dan kalanlara bulanmış olmalı.” Kalın başparmağını kaldırdı. “Yani geriye yalnızca Gareth Bryne kalıyor.”</p>

    <p>“Demek büyük bir kumandana ihtiyacımız olduğunu düşünüyorsun?” diye sordu Sheriam sessizce.</p>

    <p>Nuhel ve Arinvar bakışmadılar, ama yine de Siuan adamlar bakışmış gibi hissetti. “Senin kararın, Sheriam,” diye aynı sessizlikte yanıt verdi Arinvar, “senin ve diğer Aes Sedailerin. Ama Kule’ye dönmeye niyetiniz varsa, bu adam işimize yarayabilir. Elaida sizin için birini gönderene kadar burada kalmayı düşünüyorsanız, o zaman yaramaz.” Myrelle sorgularcasına Nuhel’e baktı ve adam başını salladı.</p>

    <p>“Haklı görünüyorsun, Siuan,” dedi Anaiya çarpık bir gülümsemeyle. “Gaidinleri aldatamamışız.”</p>

    <p>“Asıl mesele, bize hizmet etmeyi kabul edip etmeyeceği,” dedi Carlinya ve Morvrin başını sallayacak ekledi, “Hedefimizi öyle bir ışıkta görmeli ki, hizmet etmeyi arzulamalı. Daha işe girişmeden önce böylesine dikkate değer bir adamı öldürdüğümüz ya da tutsak ettiğimiz duyulursa, bizim için hiç iyi olmaz.”</p>

    <p>“Evet,” dedi Beonin, “ve ona, onu bize sıkı sıkı bağlayacak ödüller vadetmeliyiz.”</p>

    <p>Sheriam bakışlarını iki adama çevirdi. “Lord Bryne köye girdiğinde ona hiçbir şey söylemeyin, hemen bize getirin.” Kapı Muhafızların arkasından kapanır kapanmaz bakışları sertleşti. Siuan bunu tanıdı; daha tek kelime etmeden çömezlerin dizlerini titreten, aynı berrak, yeşil gözlü bakışlar. “Şimdi. Bize Gareth Bryne’ın neden burada olduğunu bütün detaylarıyla anlatacaksınız.”</p>

    <p>Seçenek yoktu. En ufak yalanlarını yakalayacak olsalar, her şeyi sorgulamaya başlarlardı. Siuan derin bir nefes aldı. “Bir gece Andor’daki Kore Pınarları yakınlarında, geceyi geçirmek için bir ahıra sığındık. Oradaki Lord Bryne idi ve...”</p>
  </div>
</body>
</html>
