<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="17. Batıya Giderken">17<br />
    Batıya Giderken</h1>

    <p>Hizmetkâr kız boneler ile döndüğünde Elayne beyaz, ipek iç etekliği içinde yataklardan birinin üzerine uzanmıştı ve gözlerinin üzerinde ıslak bir bez parçası vardı. Nynaeve Elayne’in giydiği açık yeşil elbisenin eteklerini onarıyormuş gibi yapıyordu. Sık sık başparmağını ağzına sokuyordu; kimseye itiraf etmezdi, ama iğne işinde pek iyi değildi. Onun elbisesi üzerindeydi, elbette –hizmetkârlar hanımları gibi aylak aylak dolanamazlardı– ama saçlarını salıvermişti. Yakın zamanda odadan çıkmayı düşünmediği açıktı. Hanımını uyandırmamak için kıza fısıldayarak teşekkür etti, eline bir gümüş peni daha sıkıştırdı ve ne olursa olsun hanımın rahatsız edilmemesi tembihini tekrarladı.</p>

    <p>Kapı tıkırdayarak kapanır kapanmaz Elayne ayağa fırladı ve yatakların altındaki bohçaları çıkarmaya başladı. Nynaeve ipek elbiseyi fırlattı ve düğmelerini çözmek için kollarını arkasına uzattı. Kısa sürede her şey hazırdı. Nynaeve yeşil, Elayne mavi yünlüler içinde, bohçalarını sırtlarına vurdular. Nynaeve deri çantanın içinde bitkilerini ve parayı taşıyordu, Elayne ise battaniyeye sarılmış kutuları. Bonelerin derin, kıvrımlı kenarları yüzlerini öyle iyi saklıyordu ki Nynaeve Galad tanımadan yanından yürüyüp geçebileceklerini düşünüyordu, özellikle de kendisi böyle saçlarını salıvermişken; adam örgüyü hatırlardı. Ama Jharen Hanım üst kattan bohçalarla inen iki yabancı kadını mutlaka durdururdu.</p>

    <p>Arka merdiven hanın dış duvarı boyunca iniyordu, dar taş basamaklar duvara tutturulmuştu. Nynaeve bu basamaklardan ağır sandıkları taşıyarak çıkan Thom ve Juilin’e karşı anlık bir duygudaşlık hissetti, ama dikkati daha çok ahır avlusunda ve arduvaz damlı taş ahırdaydı. Arabanın altındaki gölgede sarı bir köpek uzanmış, şimdiden artmaya başlamış sıcaktan korunuyordu, ama tüm seyisler içerideydi. Zaman zaman açık ahır kapılarının ötesinde hareket görüyordu, ama kimse dışarı çıkmadı; orası da gölgelikti.</p>

    <p>Hızla ahır avlusundan seğirtip ahır ile yüksek, taş bir çit arasındaki dar geçide çıktılar. Çevresinde sinekler uçuşan, ağzına kadar dolu, geçitten azıcık daha dar bir gübre arabası gürleyerek geçiyordu. Nynaeve, göremese de Elayne’in <em>saidar</em> parıltısına sarındığını tahmin etti. Kendisi, köpeğin havlamaya karar vermemesini, mutfaklardan ya da ahırdan kimsenin çıkmamasını umuyordu. Güç kullanmak gizlice kaçmak için en iyi yol değildi ve insanları konuşarak ikna etmek Galad’ın takip edebileceği izler bırakırdı.</p>

    <p>Geçidin sonundaki kaba, tahta kapı yalnızca bir çengelle tutturulmuştu ve ötedeki, iki yanına basit, taş, çoğunlukla saz damlı evler sıralanmış dar sokak, birbirlerine bir fasulye torbası ile vurmayı gerektiren bir oyun oynayan bir avuç oğlan dışında boştu. Görünürdeki tek yetişkin karşı damda bir kümes dolusu güvercini besliyordu ve başı ile omuzları kümesin içindeydi. İki kadın geçit kapısını kapatır, orada bulunmaya her tür hakları varmış gibi dolambaçlı sokakta yürümeye başlarken ne adam, ne oğlanlar baktı.</p>

    <p>Thom ve Juilin yetişene kadar Sienda’nın batısındaki yolda en az sekiz kilometre katetmişlerdi. Thom Tenekeci arabasına benzer bir şey sürüyordu. Tek fark bu arabanın tek renk olmasıydı, kasvetli bir yeşil ve boyası geniş parçalar halinde dökülmüştü. Nynaeve minnetle bohçalarını sürücü koltuğunun altına tıktı ve Thom’un yanına tırmandı, ama Juilin’in altındakinin Hırsız olduğunu görünce o kadar memnun olmadı. “Sana hana dönmemeni söylemiştim,” dedi ona, Thom’a bakmaya kalkarsa adama vurmaya yemin ederek.</p>

    <p>“Geri dönmedim,” dedi Juilin, kafasının şişirilmesinden kıl payı kurtulduğunu fark etmeden. “Baş seyise Leydimin kırlardan taze çilek istediğini ve Thom ile birlikte gidip getirmemiz gerektiğini söyledim. Bu tür saçmalıkları asil...” Elayne Thom’un diğer yanında ona serin, ifadesiz bir bakış fırlatırken sustu ve boğazını temizledi. Bazen kadının asillerden biri olduğunu unutuyordu.</p>

    <p>“Handan ve ahırdan çıkmak için bir sebebe ihtiyacımız vardı,” dedi Thom, atları kırbaçlayarak. “Sanırım siz ikiniz odanızda baygınlık geçirdiğinizi söylediniz ya da en azından Leydi Morelin’in geçirdiğini, ama biz yapacak işimiz olmadan, sıcaktan uzakta, belki bir sürahi bira eşliğinde samanlıkta aylaklık etmek yerine neden dışarıda dolandığımızı açıklamak zorundaydık. Belki şimdi hakkımızda konuşulması için sebep olmaz.”</p>

    <p>Elayne Thom’a düz bir bakış fırlattı –kuşkusuz “baygınlık geçirme” yüzünden– ve Thom bunu görmemiş gibi yaptı. Ya da belki görmedi. Erkekler işlerine geldiğinde kör olabiliyorlardı. Nynaeve yüksek sesle burnunu çekti; bunu duymazdan gelemezdi işte. Thom gerçekten de, kısa süre sonra kırbacını hayvanların üzerinde şaklattı. Yalnızca sırayla ata binmeleri için bir bahaneydi. Erkeklerin yaptığı bir diğer şey de buydu; tam olarak istediklerini yapmak için bahaneler uydurmak. En azından Elayne aptal aptal sırıtmak yerine hafifçe kaşlarını çatıyordu adama.</p>

    <p>“Dün gece öğrendiğim bir şey daha var,” diye devam etti Thom bir süre sonra. “Pedron Niall ulusları Rand’a karşı birleştirmeye çalışıyor.”</p>

    <p>“Buna inanmadığımdan değil, Thom,” dedi Nynaeve, “ama bunu nasıl öğrendin? Bir Beyazpelerin’in söylediğine inanamam.”</p>

    <p>“Aynı şeyi söyleyen çok fazla insan var, Nynaeve. Tear’da sahte bir Ejder var. Sahte bir Ejder, Tear Taşı’nın düşmesi ya da <em>Callandor</em> hakkındaki kehanetleri boş ver. Bu adam tehlikeli ve ulusların Aiel Savaşı’nda olduğu gibi birleşmesi gerek. Ve sahte bir Ejder’e karşı o orduyu yönetmek için Pedron Niall’dan daha iyisi var mı? Bunca dil aynı şeyi söylerse, aynı düşünce daha yukarılarda da duyulur ve Amadicia’da, ilk önce Niall’a sormadan Ailron bile düşüncelerini ifade etmez.”</p>

    <p>Yaşlı âşık hep söylentiler ve fısıltıları bir araya getirir ve genellikle doğru yanıtları bulurdu. Hayır, âşık değil; bunu hatırlaması gerekirdi. O ne iddia ederse etsin, bir saray ozanıydı ve muhtemelen hikâyelerindeki bu tür saray entrikalarını yakından izleme fırsatı bulmuştu. Belki, eğer Morgase ile aşk yaşamışsa, kendisi de bulaşmıştı o entrikalara. Nynaeve yan yan süzdü onu, o çalı gibi, beyaz kaşlı kösele yüzü, kafasındaki saçlar kadar beyaz, uzun bıyıkları. Bazı kadınların zevkini anlamak imkânsızdı.</p>

    <p>“Böyle bir şey beklememiz gerektiğini düşünmediğimizden değil.” O hiç beklememişti. Ama beklemeliydi.</p>

    <p>“Annem Rand’a destek olur,” dedi Elayne. “Olacağını biliyorum. Kehanetleri biliyor. Ve Pedron Niall kadar etkilidir.”</p>

    <p>Thom’un başını hafifçe iki yana sallaması en azından sonuncusunu inkâr etti. Morgase zengin bir ulusa hükmediyordu, ama her ülkede, her ülkeden Beyazpelerinler bulunurdu. Nynaeve Thom’a daha fazla dikkat etmeye başlaması gerektiğini fark etti. Belki adam iddia ettiği kadar çok şey biliyordu. “Demek şimdi de Galad’ın Caemlyn’e kadar bize eşlik etmesi gerektiğini düşünüyorsun.”</p>

    <p>Elayne eğilerek Thom’un arkasından kararlı bir bakış fırlattı. “Kesinlikle hayır, her şeyden önce, böyle bir karar vereceğinin garantisi yok. İkinci olarak...” Doğruldu ve adamın arkasına saklandı; kendi kendine konuşuyor, kendi kendine hatırlatıyor gibiydi. “İkinci olarak, Annem gerçekten Kule aleyhine dönmüşse, şimdilik onunla yalnızca mektuplar aracılığı ile konuşmayı istiyorum. Kendi iyiliğimiz için ikimizi de sarayda tutabilir. O yönlendiremiyor olabilir, ama tam Aes Sedai olana kadar ona karşı çıkmayı denemek istemiyorum. Hatta belki o zaman bile.”</p>

    <p>“Güçlü bir kadın,” dedi Thom hoş bir tavırla. “Morgase sana kısa sürede görgü kurallarını öğretir, Nynaeve.” Nynaeve bir kez daha yüksek sesle burnunu çekti... serbest sarkan saçları çekmeye gelmiyordu... ama yaşlı aptal ona sırıtmakla yetindi.</p>

    <p>Hâlâ bıraktıkları yerde, yolun yanındaki açıklıkta olan sirke ulaştıklarında güneş tepedeydi. Kıpırtısız sıcakta, meşeler bile biraz solmuş görünüyordu. Atlar ve kocaman, gri domuz-atları dışında, tüm hayvanlar kafeslerindeydi ve insanlar da görünürde yoktu, kuşkusuz kendi arabalarından çok farklı görünmeyen arabalarının içine sığınmışlardı. Valan Luca belirdiğinde Nynaeve ve diğerleri arabadan inmişti bile. Adam hâlâ o aptal, kırmızı ipek pelerini giyiyordu.</p>

    <p>Bu sefer süslü konuşmalar, pelerin savurmalar, eğilmeler yoktu. Thom ile Juilin’i tanıdığında adamın gözleri iri iri açıldı, arkalarındaki kutuyu gördüğünde ise kısıldı. Eğilip derin bonelerin içine baktı ve gülümsemesi hiç hoş değildi. “Demek yeryüzüne indiniz, öyle mi, <em>Leydi</em> Morelin? Ya da belki ayaklarınız yerden hiç kesilmemişti. Bir araba ve birkaç giysi mi çaldınız? Eh, böylesine güzel bir alna damga basıldığını görmekten nefret ederdim. Eğer bilmiyorsanız, buralarda öyle yapıyorlar, o da, daha kötüsünü yapmazlarsa. Madem foyanız ortaya çıktı –yoksa neden kaçmaya başlayasınız ki?– olabildiğince hızlı kaçmanızı öneririm. Lanet peninizi geri istiyorsanız, yolda bir yerde. Arkanızdan fırlattım ve Tarmon Gai’don’a kadar orada yatsa bile umurumda değil.”</p>

    <p>“Hami istemiştin,” dedi Nynaeve, adam sırtını dönerken. “Biz hamin olabiliriz.”</p>

    <p>“Siz mi?” diye sırıttı adam. Ama durdu. “Bir lordun kesesinden çalınmış birkaç ufak para işe yarayacak olsa bile, çalıntı para kabul...”</p>

    <p>“Masraflarını ödeyeceğiz, Luca Efendi,” diye araya girdi Elayne, her zamanki soğuk ve kibirli sesi ile, “ve sizinle Ghealdan’a kadar gelirsek ve sınıra ulaşana kadar durmamayı kabul edersen ek olarak yüz altın marka daha.” Luca ona bakakaldı, dilini dişlerinin üzerinde dolaştırdı.</p>

    <p>Nynaeve yumuşak sesle homurdandı. Yüz marka, hem de altın! Yüz gümüş marka, o domuz-atları ne yiyor olursa olsun Ghealdan’a, hatta daha ötesine kadar adamın tüm masraflarını karşılardı.</p>

    <p>“O kadar çok mu çaldınız?” dedi Luca ihtiyatla. “Peşinizde kim var? Beyazpelerin ya da ordu tarafından takip edilme riskine giremem. Hepimizi hapse atarlar ve muhtemelen hayvanları öldürürler.”</p>

    <p>“Ağabeyim,” diye yanıt verdi Elayne, Nynaeve öfkeyle hiçbir şey çalmadıklarını söyleyemeden. “Anladığım kadarıyla ben evden uzaktayken benim için bir evlilik ayarlanmış ve beni bulması için ağabeyim gönderilmiş. Cairhien’e dönüp benden bir baş kısa, üç kat ağır, üç kat yaşlı bir adamla evlenmeye hiç niyetim yok.” Yanaklarının hafifçe kızarması kötü bir öfke taklidi olmuştu; boğazını temizlemesi daha iyi değildi. “Babam yeterince destek toplayabilirse Güneş Tahtı üzerinde hak iddia edebileceğini hayal ediyor. Benim düşlerimde ise kızıl saçlı bir Andorlu var, ki babam ne derse desin evleneceğim o olacak. Ve Luca Efendi, bu konuda bilmen gerekenin hepsi bu.”</p>

    <p>“Belki söylediğin kişisindir,” dedi Luca yavaşça, “belki de değil. Bana vereceğinizi iddia ettiğiniz paranın bir kısmını gösterin. Vaatler ancak küçük şarap kupaları satın alabilir.”</p>

    <p>Nynaeve öfkeyle çantasını karıştırdı, en şişman keseyi çıkardı ve adama doğru salladı, sonra adam uzanınca çantaya sokuverdi. “Gerektiği zaman, gerektiği kadarını alacaksın. Ve Ghealdan’a ulaştıktan sonra yüz altın marka.” Yüz altın marka! Elayne böyle devam ederse bir banker bulup, o hak mektuplarını kullanmaları gerekecekti.</p>

    <p>Luca ekşi ekşi homurdandı. “Çaldınız ya da çalmadınız, yine de birilerinden kaçıyorsunuz. Peşinizdeki ordu da olsa bir Cairhien lordu da, sizin için gösterimi riske atamam. Kız kardeşini çaldığımı düşünürse lord daha da kötü olabilir. Aramıza karışmak zorundasınız.” O hoş olmayan gülümseme yine yüzüne oturdu; o gümüş peniyi unutmayacaktı. “Yanımda yolculuk eden herkes bir işte çalışıyor ve göze çarpmak istemiyorsanız siz de çalışmalısınız. Diğerleri aramıza katılmak için para ödediğinizi öğrenirse konuşacaklardır ve bunu istemezsiniz. Kafes temizlemek iş görür; at bakıcıları bunu yapmak zorunda kaldıkları için hep şikâyet eder. Hatta ücret olarak o peniyi bulup size verebilirim bile. Valan Luca’nın cömert olmadığını söyleyemez kimse.”</p>

    <p>Nynaeve kesin terimlerle Ghealdan’a kadar tüm masrafları ödeyip, bir de çalışmayacaklarını söylemek üzereydi ki Thom elini koluna koydu. Konuşmadan eğilip yerden çakıltaşları aldı ve altı tanesini çember halinde çevirmeye başladı.</p>

    <p>“Jonglörüm var,” dedi Luca. Altı sekiz oldu, sonra on, bir düzine. “Fena değilsin...” Çember ikiye bölündü, iç içe geçti. Luca çenesini ovaladı. “Belki seni kullanabilirim.”</p>

    <p>“Ateş de yerim,” dedi Thom, taşları bırakarak, “hançer gösterisi yaparım,” boş ellerini açtı, sonra Luca’nın kulağından bir taş alır gibi yaptı, “ve birkaç şey daha yaparım.”</p>

    <p>Luca sırıtışını çabucak bastırdı. “Bu senin işini görür, ya diğerleri?” Heves ya da onayını belli ettiği için kendine kızmış gibiydi.</p>

    <p>“O nedir?” diye sordu Elayne, işaret ederek.</p>

    <p>Nynaeve’in dikilirken gördüğü iki direk iplerle sabitlenmişti, üstlerinde birer düz platform yerleştirilmiş, aralarındaki otuz adımlık mesafeye gergin bir halat gerilmişti. Her platformdan aşağı bir halat ip sarkıtılmıştı.</p>

    <p>“O Sedrin’in düzeneği,” diye yanıt verdi Luca, sonra başını iki yana salladı. “İp cambazı Sedrin, on adım yüksekte, ince bir halatın üzerinde şaşırtıcı numaralar yapar. Aptal.”</p>

    <p>“Ben yürüyebilirim,” dedi Elayne ona. O bonesini çıkarır, yürümeye başlarken Thom koluna uzandı, ama kız gülümseyerek başını iki yana sallayınca sakinleşti.</p>

    <p>Ama bu sefer yolunu Luca kesti. “Dinle, Morelin ya da adın her neyse, alnın damgalanamayacak kadar güzel olabilir, ama boynun da kırılmasına izin veremeyeceğim kadar güzel. Sedrin ne yaptığını biliyordu ve onu gömme işini daha bir saat önce bitirdik. İşte bu yüzden herkes arabasına çekildi. Elbette, sirk dün Sienda’dan kovalandıktan sonra çok fazla içti, ama onun bir mide dolusu brendi ile birlikte ipte yürüdüğünü gördüm. Bak sana ne diyeceğim. Kafes temizlemen gerekmiyor. Benim arabama taşınırsın ve herkese sevgilim olduğunu söyleriz. Yalnızca hikâye, elbette.” Sinsi gülümsemesi hikâyeden öte olacağını umduğunu söylüyordu.</p>

    <p>Elayne’in gülümsemesi adamın içini dondurmalıydı. “Teklifin için sana teşekkür ederim, Luca Efendi, ama kenara çekilme nezaketini gösterirsen...” Çekilmek zorundaydı, aksi halde Elayne onu ezip geçecekti.</p>

    <p>Juilin o silindir şapkayı ellerinde buruşturuyordu, sonra, Elayne etekleri konusunda bir miktar güçlük yaşayarak halat merdivenlerden birine tırmanmaya başladığında yine kafasına geçirdi. Nynaeve kızın ne yaptığını biliyordu. Erkekler de biliyor olmalıydı, en azından Thom, ama yine de düşecek olursa koşup tutmaya hazır görünüyordu. Luca da kafasında aynı düşünceyi taşıyormuş gibi yaklaştı.</p>

    <p>Elayne bir an platformun üzerinde durup elbisesini düzeltti. Platform, o üzerinde dururken çok daha küçük, çok daha yüksek görünüyordu. Sonra, çamurdan uzak tutmak istercesine eteklerini nazikçe kaldırarak ince ipin üzerine adım attı. Sanki sokaktan karşıya yürüyordu. Bir açıdan öyleydi de, Nynaeve biliyordu. <em>Saidar</em> parıltısını göremiyordu, ama Elayne’in iki platform arasına Hava’dan, kuşkusuz taş kadar katı bir yol ördüğünü biliyordu.</p>

    <p>Elayne aniden ellerini indirdi, kuzgun karası saçları savrularak, ipek çoraplı bacakları güneşte çakarak iki kez elleri üzerinde yan takla attı. Doğrulurken, etekleri bir an düz bir yüzeye sürtünür gibi oldu, sonra onları yine elinde topladı. İki adım sonra diğer platformdaydı. “Sedrin Efendi bunu yapabiliyor muydu, Luca Efendi?”</p>

    <p>“O parende atıyordu,” diye bağırdı adam. Mırıldanarak ekledi, “Ama öyle bacakları yoktu. Hanımefendiymiş! Hah!”</p>

    <p>“Bu beceriye sahip tek kişi ben değilim,” diye seslendi Elayne. “Juilin ve...” Nynaeve şiddetle başını iki yana salladı; yönlendirerek ya da değil, midesi yüksek ipi de ancak fırtınalı bir deniz kadar severdi. “...ve ben defalarca yaptık. Hadi gel, Juilin. Göster ona.”</p>

    <p>Hırsız avcısı çıplak ellerle kafes temizlemeyi tercih eder görünüyordu. Aslanların kafesini, hem de aslanlar içerideyken. Gözlerini kapattı, ağzı sessiz bir dua ile oynadı ve idam sehpasına çıkan bir adam tavrıyla halat merdiveni tırmandı. Tepede, korku dolu bir konsantrasyon içinde bakışlarını Elayne’den halata çevirdi. Aniden adım attı, hızla, kollarını iki yana açarak, gözlerini Elayne’e dikerek ve ağzı dua ile oynayarak yürüdü. Elayne ona yer açmak için halat merdivende bir iki basamak indi, sonra onun ayakları ile basamakları bulmasına ve aşağı inmesine yardımcı olmak zorunda kaldı.</p>

    <p>Elayne geri döner, bonesini Nynaeve’den alırken Thom gururla ona sırıttı. Juilin sıcak suya sokulup sıkılmış gibi görünüyordu.</p>

    <p>“Bu iyiydi,” dedi Luca, çenesini ovalayarak. “Sedrin kadar iyi değil, ama iyi. Özellikle de bu kadar kolaymış gibi göstermen, buna karşın... Juilin miydi?.. Juilin’in ölümüne korkması. Bu iyi gidebilir.” Juilin, içinde hançerlerine uzanmakla ilgili bir şeyler vadeden kasvetli bir gülümseme bağışladı adama. Luca Nynaeve’e dönerken kırmızı pelerinini savurdu; gerçekten çok tatmin olmuş görünüyordu. “Ya sen, sevgili Nana? Senin hangi şaşırtıcı becerilerin var? Takla atar mısın, mesela? Kılıç yutar mısın?”</p>

    <p>“Ben para dağıtırım,” dedi Nynaeve, çantasına vurarak. “Elbette arabanı <em>bana</em> önermek istemiyorsan?” Ona bahşettiği gülümseme adamınkini silip götürdü ve ek olarak iki adım gerilemesine sebep oldu.</p>

    <p>Bağırması arabalardakilerin dikkatini çekmişti ve Luca ekibin yeni göstericilerini tanıtırken herkes toplandı. Nynaeve konusunda belirsiz konuştu ve yaptıklarını hayret verici olarak adlandırdı; Nynaeve’in adamla bir konuşması gerekecekti.</p>

    <p>Luca’nın at bakıcıları gösteri yapacak yeteneğe sahip olmayan adamlardı ve genel olarak aksi bir topluluktular, belki de daha az para aldıklarından. Araba sayısı ile karşılaştırılınca, sayıları çok değildi. Aslında, herkesin işlere yardım ettiği anlaşıldı ve buna arabaları sürmek de dahildi; bu nitelikte olsa bile gezgin bir sirk fazla para yapmıyordu. Kalanlar ise karışıktı.</p>

    <p>Kuvvet gösterileri yapan Petra Nynaeve’in gördüğü en iri adamdı. Uzun boylu değildi, ama genişti; deri yeleğinden ağaç gövdesi büyüklüğünde kollar çıkıyordu. Clarine ile evliydi. Clarine köpekleri eğiten tombul, kahverengi yanaklı kadındı; adamın yanında cüce gibi görünüyordu. Ayılarla gösteri yapan Latelle sert yüzlü, kara gözlü, kısa, siyah saçlı bir kadındı ve dudaklarında daima alaycı bir gülümsemenin başlangıçlarını bulunduruyordu. Hava Fişekçi olarak tanıtılan ince yapılı Aludra belki de öyleydi. Siyah saçlarını Tarabon tarzı örgülerle toplamamıştı ve Amadicialıların duyguları düşünülünce bu şaşırtıcı değildi, ama aksanı doğruydu; hem, Havai Fişekçiler Loncası’nın başına ne geldiğini kim bilebilirdi? Tarabon’daki Lonca Evi kapılarını kesinlikle kapatmıştı. Diğer yandan akrobatlar Chavana adlı, kardeş olduklarını iddia eden bir gruptu ve hepsi kısa, gürbüz adamlar olsa da, renkleri yeşil gözlü Taeric’ten –çıkık elmacık kemikleri ve çengel burnu Saldaea kanından olduğunu gösteriyordu– Juilin’den de esmer olan ve küpe taşımasa da ellerinde Deniz Halkı dövmeleri bulunan Barit’e kadar değişiklik gösteriyordu.</p>

    <p>Latelle dışında hepsi yeni gelenleri sıcakkanlılıkla karşıladı; daha fazla gösterici demek, gösteriye daha fazla insan gelmesi ve sonuç olarak daha fazla para demekti. İki jonglör Bari ve Kin –onların gerçekten kardeş oldukları anlaşıldı–, aynı işte olduklarını öğrenince Thom’u lafa tuttular. Daha fazla insan bir şeydi, rekabet bambaşka bir şey. Ama Nynaeve’in ilgisini hemen çeken, domuz-atlarına bakan sarı saçlı kadın oldu. Cerandin katı katı kenarda duruyor ve nadiren konuşuyordu –Luca onun hayvanlarla birlikte Shara’dan geldiğini iddia ediyordu– ama yumuşak, peltek konuşma tarzı Nynaeve’in kulaklarının sipsivri dikilmesine sebep oldu.</p>

    <p>Arabalarını yerleştirmek biraz zaman aldı. Thom ve Juilin at bakıcılarının atlara bakmasına, öneri ne kadar asık suratla yapılmış olsa da, dünden razı görünüyorlardı. Nynaeve ve Elayne davetler aldı. Petra ve Clarine yerleştikten sonra çaya gelmelerini istedi. Chavanalar iki kadını onlarla akşam yemeği yemeye davet elti. Kin ve Bari de öyle ve bütün bunlar Latelle’in alaylı gülümsemesini kaş çatmaya dönüştürdü. O davetler zarafetle reddedildi, belki Elayne Nynaeve’den daha fazla zarifçe yaptı bunu; Nynaeve’in herhangi bir erkeğe azıcık bile nazik davranması için, ilk önce Galad’a kurbağa gözlü bir kız gibi bakakaldığını unutması gerekiyordu. Luca yalnızca Elayne’i davet etti ve Nynaeve’in duyamayacağı bir yerde yaptı bunu. Bir tokat yedi ve adam kendi kendine hırlayarak ve yanağını ovalayarak uzaklaşana kadar Thom göstere göstere bıçaklarını ellerinin arkasında yuvarladı.</p>

    <p>Nynaeve Elayne’i eşyaları arabaya kaldırmaya bırakarak –aslında öfke içinde söylenerek fırlatıyordu onları– domuz-atlarının kösteklendiği yere gitti. Dev, gri hayvanlar yeterince uysal görünüyordu, ama Kralın Mızrakçısı’ndaki o deliği hatırladığından, dev ön ayaklarını bağlayan deri iplerden o kadar emin olamıyordu.</p>

    <p>Cerandin bronz çengelli üvendire ile iri erkeği kaşıyordu.</p>

    <p>“Asıl adları ne?” Nynaeve çekinerek erkek hayvanın uzun burnunu ya da hortumunu ya da her ne ise onu okşadı. O dişler bacağı kadar kalındı ve en az üç adım boyundaydı ve dişininki yalnızca azıcık daha kısaydı. Hortum eteğini kokladı ve Nynaeve telaşla geriledi.</p>

    <p><em>“S’redit,”</em> dedi sarı saçlı kadın. “Adları <em>s’redit,</em> ama Luca Efendi daha kolay söylenen bir ismin daha iyi olacağını söyledi.” O peltek aksanı yanlış anlamak imkânsızdı.</p>

    <p>“Seanchan’da çok <em>s’redit</em> var mı?”</p>

    <p>Üvendire bir an durdu, sonra kaşımaya devam etti. “Seanchan mı? Nerede o? <em>S’redit</em>’ler Shara’dan geliyor. Ben de öyle. Hiç öyle bir yer...”</p>

    <p>“Belki Shara’yı görmüşsündür, Cerandin, ama ben kuşkuluyum. Sen Seanchan’sın. Tahminimde yanılmıyorsam, Tümentepe’deki istilaya katıldın ve Falme’den sonra terk edildin.”</p>

    <p>“Hiç kuşkusuz,” dedi Elayne, arkasından yaklaşarak. “Falme’de Seanchan aksanınızı duyduk, Cerandin. Seni incitmeyeceğiz.”</p>

    <p>Bu Nynaeve’in söz vermeye gönüllü olduğundan fazlaydı; onun Seanchanlar hakkındaki anıları güzel değildi. Ama... <em>İhtiyaç duyduğunda sana bir Seanchan yardım etti. Hepsi kötü değil. Yalnızca çoğunluğu.</em></p>

    <p>Cerandin uzun bir nefes salıverdi ve omuzları birazcık çöktü. Öylesine uzun süredir gerilim altında kalmıştı ki, gittiğinde bile farkına varmamış gibiydi. “Karşılaştığım pek az insan Geri Dönüş ya da Falme hakkında gerçeğe yaklaşan bir şeyler biliyor. Yüz farklı hikâye duydum ve her biri bir öncekinden daha hayal doluydu, ama gerçeklerin anlatıldığını hiç duymadım. Benim için daha iyi. Gerçekten arkada bırakıldım, <em>s’redit</em>’lerin çoğu da öyle. Bu üçünden fazlasını toparlayamadım. Kalanlara ne olduğunu bilmiyorum. Erkeğin adı Mer, dişi Sanit ve yavru Nerin. Sanit’in yavrusu değil.”</p>

    <p>“Yaptığın iş bu muydu?” diye sordu Elayne. “<em>S’redit</em>’leri mi eğitiyordun?”</p>

    <p>“Yoksa <em>sul’dam</em> mıydın?” diye ekledi Nynaeve, kadın konuşamadan.</p>

    <p>Cerandin başını iki yana salladı. “Tüm kızlar gibi ben de sınandım, ama <em>a’dam</em> ile hiçbir şey yapamadım. <em>S’redit</em>’lerle çalışmak için seçildiğimde memnun oldum. Bunlar muhteşem hayvanlar. <em>Sul’dam</em> ve <em>damane</em>’ler hakkında bilginiz olduğuna göre, çok şey biliyorsunuz. Daha önce onlardan haberi olan kimseyle karşılaşmadım.” Korku göstermiyordu. Ya da belki kendini yabancı topraklarda terk edilmiş bulduğundan beri tükenmişti.</p>

    <p>İş yönlendirebilen kadınlara geldiğinde Seanchanlar da Amadicialılar kadar kötüydü, belki daha da kötü. Onlar sürgün etmiyor, öldürmüyordu; tutsak ediyor ve kullanıyorlardı. <em>A’dam</em> adı verilen bir alet aracılığı ile –Nynaeve bir tür <em>ter’angreal</em> olduğundan emindi– Tek Güç kullanma yeteneğine sahip bir kadın, bir başka kadın tarafından kontrol edilebiliyordu. Bu kadınlar, <em>sul’dam</em>’lar, <em>damane</em>’leri yeteneklerini Seanchanların dilediği gibi, hatta silah olarak kullanmaya zorluyorlardı. Bir <em>damane</em> hayvandan farksızdı, ama iyi bakılan bir hayvan. Ve yönlendirme yeteneğine sahip, içinde o kıvılcımla doğmuş her kadını bulup <em>damane</em> yapıyorlardı; Seanchanlar Tümentepe’yi, Kule’nin yapmayı hayal edebileceğinden daha eksiksiz bir şekilde taramıştı. <em>A’dam, sul’dam</em> ve <em>damane</em>’ler hakkında düşünmek bile Nynaeve’in midesinin çalkalanmasına sebep oluyordu.</p>

    <p>“Biraz bilgimiz var,” dedi Cerandin’e, “ama daha fazlasını öğrenmek istiyoruz.” Seanchanlar gitmişti, Rand tarafından sürülmüşlerdi, ama bir gün dönmeyecekler anlamına gelmiyordu bu. Yüzleşmek zorunda kaldıkları şeylerin yanında, uzak bir tehlikeydi, ama ayağınıza bir diken saplanmış olması, kolunuzdaki çalı çiziğinin bir gün iltihaplanmayacağı anlamına gelmiyordu. “Sorularımızı dürüstlükle yanıtlarsan senin için iyi olur.” Kuzeye yapacakları yolculukta bol bol zamanları olacaktı.</p>

    <p>“Başına hiçbir şey gelmeyeceğine söz veriyorum,” diye ekledi Elayne. “Gerekirse ben seni korurum.”</p>

    <p>Sarı saçlı kadının bakışları birinden diğerine kaydı ve aniden, Nynaeve’in şaşkın bakışları altında, Elayne’in önünde yere kapandı. “Siz bu topraklarda bir tür Yüksek Leydi’siniz, tıpkı Luca’ya söylediğiniz gibi. Fark etmemiştim. Beni affedin, Yüksek Leydi. Size teslim oluyorum.” Ve Elayne’in ayaklarının önündeki toprağı öptü. Elayne’in gözleri yuvalarından uğrayacak gibi görünüyordu.</p>

    <p>Nynaeve kendisinin daha iyi göründüğünden emin değildi. “Ayağa kalk,” diye tısladı, izleyen var mı görmek için çılgınca bakınarak. Luca –lanet olsun ona!– ve kaş çatmaya devam eden Latelle vardı, ama yapılacak hiçbir şey yoktu. “Kalk ayağa!” Kadın kıpırdamadı.</p>

    <p>“Ayağa kalk, Cerandin,” dedi Elayne. “Bu topraklarda kimse bu şekilde davranmanı istemez. Bir hükümdar bile.” Cerandin ayağa kalkarken ekledi, “Soralarımızı yanıtlaman karşılığında sana nasıl davranman gerektiğini öğretirim.”</p>

    <p>Kadın ellerini dizlerine dayayarak ve başını eğerek eğildi. “Peki, Yüksek Leydi. Dediğiniz gibi olacak. Size aidim.”</p>

    <p>Nynaeve derin bir iç geçirdi. Ghealdan’a giderken epey eğleneceklerdi.</p>
  </div>
</body>
</html>
