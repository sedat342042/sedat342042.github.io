<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="2. Rhuidean">2<br />
    Rhuidean</h1>

    <p>Rand al’Thor Rhuidean şehrinin yükseklerinde, yüksek bir pencereden dışarı baktı; bir zamanlar içinde ne cam varsa, uzun zaman önce gitmişti. Aşağıdaki gölgeler keskin bir açıyla doğuya eğilmişti. Arka tarafında, yumuşak bir sesle bir ozanın arpı çalınıyordu. Yüzündeki ter bir belirip bir kayboluyordu; omuzlarının arası nemliydi, kırmızı ipek ceketi boşuna bir esinti umuduyla açık duruyordu ve gömleğinin bağcıkları yarıya kadar çözülmüştü. Aiel Kıraçları’nda gece buz gibi soğuk getirecekti, ama gündüz vakti esintiler bile serin değildi.</p>

    <p>Elleri başının üzerinde, pürüzsüz taştan pencere çerçevesine dayanmıştı ve ceketinin yenleri sıyrılarak önkollarına dolanmış şekillerin baş kısımlarını sergiliyordu; altın yeleli, güneş gibi gözleri, kızıl altın pulları olan, her pençesi beş tırnakla biten yılansı yaratıklar. Dövme değil, derisinin bir parçasıydılar, kıymetli metaller ve cilalı mücevherler gibi parlıyorlardı; akşam güneşi altında neredeyse canlı görünüyorlardı.</p>

    <p>Bunlar onu, Ejderduvarı ya da Dünyanın Omurgası denen sıradağların bu yanındaki insanlar açısından, Şafakla Gelen olarak damgalamıştı. Ve avuçlarına damgalanmış balıkçıllar da, Ejderduvarı’nın diğer yanındaki insanlar için. Kehanetlere göre, Yenidendoğan Ejder olarak işaretlemişti onu. Her iki durumda da birleştirmek, kurtarmak... ve yok etmek üzere.</p>

    <p>Elinden gelse kaçınacağı isimlerdi bunlar, ama böyle bir fırsat var olmuşsa bile, uzun zaman önce geçmişti ve artık hiç aklına gelmiyordu. Ya da zaman zaman düşünse de, çocukluğundan kalma aptalca bir düşü hatırlayan bir adamın hafif üzüntüsü ile düşünüyordu, Sanki çocukluğuna, her dakikasını hatırlayacak kadar yakın değilmiş gibi. Bunun yerine, ne yapmak zorunda olduğunu düşünmeye çalıştı. Kader ve görev onu, bir araba sürücüsünün dizginleri gibi yolda tutuyordu, ama ona sık sık inatçı dendiği olmuştu. Yolun sonuna erişilecekti, ama farklı bir yoldan gidilebiliyorsa, belki son olmayabilirdi. Küçük bir şans. Aslında, neredeyse kesinlikle, şans yoktu. Kehanetler kanını istiyordu.</p>

    <p>Rhuidean altında uzanıyordu, çentik çentik dağlara doğru batarken bile acımasız bir güneşin altında kavrulan, kasvetli, pek az bitki izi bulunan bir şehir. İnsanların üzerinden aşılabilecek büyüklükte bir su birikintisi için öldüğü ve öldürdüğü bu perişan, kırık topraklar, insanın büyük bir şehir bulmayı umacağı son yerdi. Uzun zaman önce gitmiş inşaatçıları işlerini bitirememişti. İmkânsız ölçüde yüksek binalar şehri benek benek süslüyordu. Basamaklı, taraça çevrili saraylar, sekiz, hatta on kattan sonra çatısız, yarı inşa edilmiş bir katın çentik çentik duvarlarıyla sona eriyordu. Kuleler daha da yükseğe tırmanıyordu, ama genellikle aynı diş diş anilikle bitiyordu. Artık, dev sütunları ve renkli camdan muazzam pencereleriyle, büyük yapıların en az dörtte biri, ortalarında toprak şeritler bulunan geniş caddelerde yıkıntılar halinde yatıyordu. O toprak şeritlere, dikilmesi düşünülmüş ağaçlar hiç dikilmemişti. Muhteşem çeşmeler, yüzlerce senedir kuru bekliyordu. Bunca boşuna emekten sonra, inşaatçılar sonunda işlerini bitirmeden ölmüşlerdi; ama zaman zaman Rand şehrin yalnızca onun bulabilmesi için inşa edilmeye başlandığını düşünüyordu.</p>

    <p><em>Fazla gururlu,</em> diye düşündü. <em>Bu kadar gururlu olmak için insanın yarı deli olması gerekir.</em> Kuru kuru gülmekten alamadı kendini. Onca zaman önce buraya gelen erkek ve kadınların yanında Aes Sedailer vardı ve onlar <em>Karaethon Döngüsü</em>’nü, Ejder Kehanetleri’ni biliyordu. Ya da belki Kehanetleri onlar yazmıştı. <em>Gerektiğinden on kat daha gururlu.</em></p>

    <p>Tam altında engin bir meydan uzanıyordu, uzayan gölgelerle yarı örtülmüş, biblolar, kristal sandalyeler, tuhaf ıvır zıvır, garip şekilli metal, cam ve taş şekillerle, bir isim koyamadığı, fırtınada saçılmış gibi dolaşık yığınlar halinde dağılmış şeylerle kaplı bir meydan. Gölgeler bile yalnızca göreceli olarak serindi. Kaba giysili adamlar –Aiel değildiler– ter içinde kısa boylu, ince, masmavi ipek elbise içinde, dik sırtlı bir kadının, sıcak onu diğerleri kadar rahatsız etmiyormuş gibi bir yerden diğerine kayarak seçtiği nesneleri arabalara yüklüyordu. Yine de kadının alnına ıslak, beyaz bir kumaş parçası bağlanmıştı; yalnızca güneşin etkilerini belli etmiyordu. Rand kadının terlemediğine yemin edebilirdi.</p>

    <p>İşçilerin başındaki adam Hadnan Kadere adında esmer, şişman bir adamdı. Bugün terle sırılsıklam olmuş, bej rengi ipeklere bürünmüş, sözde bir tüccardı. İri bir mendille durmaksızın yüzünü siliyor, adamlarına –araba sürücülerine ve korumalarına– küfürler bağırıyordu, ama ince kadının işaret ettiği her şeye, iri olsun, ufak olsun, adamları kadar çabuk atlıyordu. İradelerini dayatmak için Aes Sedailerin cüsseye ihtiyacı yoktu, ama Rand Moiraine Beyaz Kule’ye hiç gitmemiş olsa bile aynı ölçüde iyi iş çıkaracağını düşünüyordu.</p>

    <p>Adamların ikisi tuhaf bir şekilde kıvrılmış kızıltaştan bir kapı çerçevesine benzeyen şeyi kıpırdatmaya çalışıyordu; çerçevenin köşeleri gerektiği gibi birleşmiyordu ve düz parçaları da göz takip etmek istemiyordu. Çerçeve dik kalarak serbestçe dönüyordu, ama ne kadar uğraşırlarsa uğraşsınlar devrilmeyi reddediyordu. Sonra adamlardan biri kaydı ve beline kadar çerçevenin içine daldı. Rand gerildi. Bir an, adamın belinden yukarısı yokmuş gibi göründü; bacakları panik içinde çılgınca çırpındı. Kasvetli yeşil tonlarına bürünmüş uzun boylu bir adam olan Lan uzun adımlarla yaklaştı ve adamı kemerinden yakalayıp dışarı çekti. Lan Moiraine’in Muhafızı idi, Rand’ın anlamadığı bir şekilde ona bağlanmıştı ve Aiel gibi, avcı bir kurt gibi hareket eden sert bir adamdı; kalçasındaki kılıç adamın bir parçası gibi görünmüyordu. Zaten adamın bir parçasıydı. İşçiyi popo üstü döşeme taşlarının üzerine koydu ve orada bıraktı; adamın dehşet dolu haykırışları Rand’a belli belirsiz geliyordu ve arkadaşı kaçmaya hazır görünüyordu. Kadere’in adamlarından, görecek kadar yakında bulunan çoğu kaçma şanslarını değerlendirerek bakışıyorlardı.</p>

    <p>Moiraine öyle hızlı belirdi ki aralarında, Güç’le hareket etmiş gibi göründü, adamdan adama rahatça kaymaya başladı. Rand kadının tavırlarına bakarak, o serin, azametli talimatların dudaklarından çıktığını işitebiliyordu sanki, itaat edileceğine dair öyle bir güven doluydu ki, itaat etmemek aptalca görünürdü. Moiraine kısa sürede direnci aştı, itirazları kararlılıkla ezdi, her birini işe dönmeye ikna etti. Kapı çerçevesiyle uğraşan ikili kısa süre sonra her zamankinden de kuvvetle sürüklüyor ve ittiriyordu, ama yine de kadının görmediğini düşündükleri anlarda sık sık Moiraine’e bakışlar fırlatıyorlardı. Moiraine, kendine has bir tarzda, Lan’den de sertti.</p>

    <p>Rand’ın bildiği kadarıyla oradaki şeylerin hepsi Dünyanın Kırılışı’ndan önce yapılmış, Tek Güç’ü artıran ya da değişik şekillerde kullanan <em>angreal, sa’angreal</em> ya da <em>ter’angreal</em>’lerdi. Güç kullanılarak yapıldıkları kesindi, ama artık Aes Sedailer bile bu tür şeylerin nasıl imal edildiğini bilmiyordu. Rand’ın, çarpık kapı çerçevesinin ne için kullanıldığı konusunda bir tahminden öte fikri vardı –başka bir dünyaya açılan kapıydı–, ama kalanlar konusunda hiçbir fikri yoktu. Kimsenin yoktu. İşte bu yüzden Moiraine incelenmek üzere Kule’ye olabildiğince çoğunu götürmek için böylesine çok uğraşıyordu. Kule’de bile, bu meydanda saçılı duranlar kadar çok nesne bulunmuyor olması olasıydı, üstelik sözde Kule dünyadaki en büyük koleksiyona sahipti. Orada bile, Kule yalnızca bazılarının nasıl kullanıldığını biliyordu.</p>

    <p>Arabalara yüklenmiş olanlar ya da yere saçılı kalanlar, Rand’ın ilgisini çekmiyordu; o ihtiyacı olan şeyleri oradan çoktan almıştı. Bazı açılardan, istediğinden de çoğunu almıştı.</p>

    <p>Meydanın ortasında, otuz metre yüksekliğinde, büyük bir ağacın yanık kalıntılarının yanında, bazıları neredeyse ağaç kadar yüksek ve ilk fırtınada yıkılacak kadar ince görünen cam sütunlardan küçük bir orman vardı. Sütunlara dokunan bir gölge parçasına rağmen, sütunlar güneş ışığını yakalıyor, pırıltılar ve kıvılcımlar halinde yansıtıyordu. Aieller seneler boyunca o cam ormanına girmiş. Rand gibi damgalanmış olarak çıkmıştı, ama yalnızca tek kollarında ve bu klan şefi olduklarını gösteriyordu. Ya damgalanmış olarak çıkmışlar ya da hiç çıkmamışlardı. Aiel kadınları da, Bilge olmaya giden yolda bu şehre gelmişlerdi. Başka kimse gelmemişti, gelip de hayatta kalan yoktu. <em>Bir erkek Rhuidean’a bir kez girebilir, bir kadın ise iki kez; daha fazlası ölüm demektir.</em> Bilgelerden biri böyle demişti ve o zamanlar doğruydu. Artık Rhuidean’a isteyen herkes girebilirdi.</p>

    <p>Sokaklarda yüzlerce Aiel yürüyordu ve binalara gittikçe artan sayılarda yerleşiyorlardı; caddelerin ortasındaki toprak şeritlerde her gün daha fazla fasulye, kabak ya da <em>zemai</em> bitkisi beliriyordu, vadinin güney ucunu dolduran, tüm bu topraklarda bu türden tek su kütlesi olan yeni, dev gibi gölden zahmetle taşınan kil çömleklerle sulanmakta olan bitkiler. Vadiyi çevreleyen dağlarda, hatta daha önce yalnızca bir adamı ya da bir kadını Rhuidean’a gönderme töreni için geldikleri Chaendaer’de binlerce kişi kamp kurmuştu.</p>

    <p>Nereye giderse gitsin Rand değişim ve yıkım getiriyordu. Bu sefer, değişimin iyi yönde olduğunu umut ediyordu. Bu hâlâ gerçek olabilirdi. Yanık ağaç onunla alay ediyordu. <em>Avendesora,</em> efsanevi Yaşam Ağacı; hikâyeler nerede olduğunu hiç söylemezdi ve onu burada bulmak sürpriz olmuştu. Moiraine hâlâ canlı olduğunu, kısa süre sonra yeni dal vermeye başlayacağını söylemişti, ama şimdiye dek Rand’ın tek gördüğü kararmış kabuk ve çıplak dallar olmuştu.</p>

    <p>İçini çekerek pencereden geniş odaya döndü. İki yanındaki yüksek pencereler ve kanatlı insan ve hayvanları betimleyen süslü mozaiklerle kaplı kubbeli tavanı ile, Rhuidean’daki en büyük oda değildi. Şehirde kalan mobilyaların çoğu uzun zaman önce havanın kuruluğuna rağmen çürümüştü ve geriye kalan pek azını da böceklerle kurtlar yemişti. Ama odanın uzak ucunda tek bir yüksek sırtlı sandalye vardı... sağlam, yaldızları çoğunlukla yerinde, ama bacakları ve kenarları yoğun çiçek oymalarıyla süslenmiş masası ile uyumsuz. Biri tahtayı, eskiliğine rağmen donuk donuk parlayana dek balmumuyla ovmuştu. Aieller, kendileri bu tür şeylere başlarını iki yana sallıyor olsa da, masayı ve sandalyeyi Rand için getirmişlerdi; Kıraç’ta sandalye yapacak kadar düz ve uzun ağaç pek az bulunurdu, masa yapmaya uygun ağaç ise hiç bulunmazdı.</p>

    <p>Rand şimdi düşününce, tüm mobilya bu kadardı. Koyu kırmızı zemin seramiklerini, uzun zaman önceki bir savaştan ganimet olarak alman mavi ve altın rengi, ince ipekten bir Illian halısı kaplıyordu. Çevreye parlak ipek kaplı, püsküllü minderler saçılmıştı. Aieller sandalye yerine bunları kullanıyorlardı, o da, topukları üzerine oturmakla yetinip, döşemeli bir sandalyede edecekleri kadar rahat etmemişlerse.</p>

    <p>Halının üzerindeki yastıklara yaslanan altı adam vardı. Rand’ı takip etmek üzere şimdiye dek gelen klanları temsil eden altı klan şefi. Ya da daha doğrusu, Şafakla Gelen’i takip etmek üzere gelen. Her zaman gönüllü olarak değil. Koyu kızıl saçlarında yoğun gri tutamlar olan geniş omuzlu, mavi gözlü bir adam olan Rhuarc’ın ona karşı biraz dostluk hissediyor olabileceğini düşündü, ama kalanı değil. On iki klandan yalnızca altısı.</p>

    <p>Rand sandalyeyi görmezden gelerek Aiellerin karşısına bağdaş kurup oturdu, Rhuidean’ın dışında, Kıraç’ta bulunan yegâne sandalyeler şeflerin sandalyeleriydi ve yalnızca şef tarafından, yalnızca üç sebep için kullanılırdı: klan şefi ilan edilmek, bir düşmanın onurlu bir şekilde teslim olmasını kabul etmek ve hüküm vermek. Bu adamların yanında sandalyeye oturmak, bu üçünden birini yapacağı anlamına gelirdi.</p>

    <p>Adamların üzerinde <em>cadin’sor</em> vardı, arazi üzerinde kaybolacak griler ve kahverengilere sahip ceket ve pantolonlar ve dize kadar bağcıklı yumuşak çizmeler giyiyorlardı. Burada, <em>Car’a’carn,</em> yani şeflerin şefi ilan ettikleri adamla görüşmeye gelirken bile, her biri kemerinde geniş uçlu bir bıçak taşıyordu ve gr kahverengi <em>shoufa</em>’ları geniş bir eşarp gibi boyunlarına dolanmıştı; adamların herhangi biri yüzünü <em>shoufa</em>’sının bir parçası olan kara peçe ile örttüğü zaman, öldürmeye hazır olurdu. Bunun mümkün olmadığı da söylenemezdi. Bu adamlar birbirleriyle klan baskınlarında, savaşlarda ve kan davalarında, asla sona ermeyen döngüler halinde savaşmışlardı. Onu izleyip bekliyorlardı, ama bir Aiel’in beklemesi daima, ani ve şiddet dolu bir eylem hazırlığı içerirdi.</p>

    <p>Rand’ın gördüğü en uzun boylu adam olan Bael ve kılıç kadar ince, kırbaç kadar atik Jheran, halı üzerinde kalıp da birbirlerinden olabildiğince uzak olabilecek yerlere uzanmışlardı. Bael’in Goshienleri ile Jheran’ın Shaaradları arasındaki kan davası Şafakla Gelen uğruna bastırılmıştı, ama unutulmamıştı. Ve belki de olan biten onca şeye rağmen Rhuidean’ın barışı hâlâ geçerliydi. Yine de, arpın dingin tınıları Bael ile Jheran’ın birbirlerine bakmayı reddetmesiyle keskin bir zıtlık oluşturuyordu. Güneşle kararmış yüzlerde, mavi, yeşil, gri, altı çift göz; Aiellerin yanında şahinler bile uysal kalırdı.</p>

    <p>“Reyn’in bana gelmesi için ne yapmalıyım?” dedi Rand. “Sen geleceğinden emindin, Rhuarc.”</p>

    <p>Taardadların şefi sakin sakin ona baktı; ifadesine bakarak, yüzü taştan oyulmuş da olabilirdi. “Bekle. Yalnızca bu. Dhearic onları getirir. Eninde sonunda.”</p>

    <p>Rhuarc’ın yanında uzanan beyaz saçlı Han’ın ağzı tükürecekmiş gibi çarpıldı. Her zamanki gibi köselemsi yüzünde ekşi bir ifade vardı. “Dhearic günler boyunca gözlerini yere dikip oturan, sonra da mızraklarını atan çok fazla erkek ve Kız gördü. Mızraklarını yere atan!”</p>

    <p>“Ve kaçan,” diye ekledi Bael sessizce. “Onları Goshienler arasında ben de gördüm, hatta kendi boyumdan kaçanları. Ve sen, Han, Tomanelleler arasında görmüşsündür. Hepimiz gördük. Nereye kaçtıklarını bildiklerini sanmıyorum, yalnızca neyden kaçtıklarını biliyorum.”</p>

    <p>“Korkak yılanlar,” diye havladı Jheran. Açık kahverengi saçlarında gri tutamlar vardı; Aiel klan şefleri arasında genç adamlar bulunmazdı. “Kendi gölgelerinden kaçan kokarcalar.” Mavi gözlerin halının uzak ucuna hafifçe kayması bunlarla bir Goshien’i tarif ettiğini belli ediyordu, yalnızca mızraklarını atanları değil.</p>

    <p>Bael doğrulacak gibi oldu, sanki bu mümkün olabilirmiş gibi yüzü daha da sertleşti, ama yanındaki adam elini yatıştırırcasına onun koluna koydu. Nakailerden Bruan iki demirci edecek kadar güçlü ve iriydi, ama bir Aiel için tuhaf kaçan uysal bir doğası vardı. “Hepimiz kaçan erkek ve Kızlar gördük.” Sesi neredeyse tembel çıkıyordu ve gri gözleri de öyle görünüyordu, ama Rand öyle olmadığını biliyordu; Rhuarc bile Bruan’ı ölümcül bir savaşçı ve şeytan gibi bir taktikçi sayardı. Neyse ki, Rhuarc’ın desteği bile Bruan’ınki kadar kuvvetli değildi. Ama o Şafakla Gelen’i takip etmeye gelmişti; Rand al’Thor’u tanımazdı. “Sen de gördün, Jheran. Yüzleştikleri şeyle yüzleşmenin ne kadar zor olduğunu biliyorsun. Yüzleşemedikleri için ölenlere korkak diyemiyorsan, aynı sebepten kaçanlara korkak diyebilir misin?”</p>

    <p>“Asla öğrenmemeleri gerekirdi,” diye homurdandı Han, kırmızı püsküllü bir yastığı bir düşmanın boğazıymış gibi yoğurarak. “Bu Rhuidean’a girip canlı kalanlar içindi.”</p>

    <p>Sözleri özellikle kimseye yöneltmemişti, ama Rand’ın kulakları için söylenmiş olmalıydı. Bir erkeğin meydandaki cam sütunlarının arasında öğrendiklerini herkese açan, şeflerin ve Bilgelerin, kalanı sorulduğu zaman kaçamaklı yanıt veremeyecekleri kadarını açan Rand’dı. Kıraç’ta artık gerçeği bilmeyen Aiel kaldıysa, bir aydır kimseyle konuşmamış olması gerekirdi.</p>

    <p>Çoğunun inandığı ihtişam dolu savaşçı mirastan çok uzak bir şekilde, Aieller Dünyanın Kırılışı’nda çaresiz mülteciler olarak başlamıştı yolculuklarına. Elbette, o zamanlar hayatta kalan herkes mülteciydi, ama Aieller asla kendilerini çaresiz olarak görmemişti. Daha da kötüsü, Yaprağın Yolu’nu takip ediyorlar, kendi hayatlarını savunmak için bile olsa şiddete başvurmayı reddediyorlardı. Kadim Lisan’da Aiel “adanmış” anlamına geliyordu ve adanmış oldukları şey barış olmalıydı. Bugün kendilerine Aiel diyenler, sayısız nesil önce o yemini bozanların torunlarıydı. O inançtan geriye yalnızca tek bir kalıntı kalmıştı; bir Aiel eline kılıç almaktansa ölmeyi yeğlerdi. Bunu hep gururlarının bir parçası saymışlardı, onları Kıraç’ın dışında yaşayanlardan ayıran bir şey.</p>

    <p>Rand, Aiellerin, ıssız Kıraç’a yerleştirilmelerine sebep olan bir günah işlemiş olduklarını söylediğini duymuştu. Artık bu günahın ne olduğunu biliyordu. Rhuidean’ı inşa eden ve burada ölen erkek ve kadınlar –bahsedildikleri nadir zamanlarda Jenn Aiel, olmayan klan adı verilenler– Kırılış’tan önceki Aes Sedailere karşı sadakatlerini koruyanlardı. Hep inanageldiğiniz şeyin yalan olduğu gerçeğiyle yüzleşmek güçtü.</p>

    <p>“Söylenmesi gerekiyordu,” dedi Rand. <em>Bilmeye hakları vardı. İnsan yalanla yaşamamalı. Kendi kehanetleri onları kıracağımı söylüyordu. Ve aksini yapamazdım.</em> Geçmiş geçmişti ve olup bitmişti; onun gelecek için endişeleniyor olması gerekirdi. <em>Bu adamların bazıları benden hoşlanmıyor ve bazıları kendi aralarında doğmadığım için benden nefret ediyor, ama takip edecekler. Hepsine ihtiyacım var.</em> “Ya Miagomalar?”</p>

    <p>Rhuarc ile Han arasında uzanan Erim başını iki yana salladı. Bir zamanlar parlak kızıl olan saçlarının yarısı beyazlamıştı, ama yeşil gözleri herhangi bir genç adamınkiler kadar güçlüydü. İri, geniş, uzun ve sert elleri kollarının da güçlü olduğunu anlatıyordu. “Timolan, sıçrayana dek ne yöne sıçrayacağını ayaklarına bile belli etmez.”</p>

    <p>“Timolan genç bir şefken,” dedi Jheran, “klanları birleştirmeye çalıştı ve başarısız oldu. Onun başarısız olduğu yerde, sonunda bir başkasının başarılı olması ona hiç hoş gelmeyecek.”</p>

    <p>“Gelecektir,” dedi Rhuarc. “Timolan asla Şafakla Gelen olduğuna inanmadı. Ve Janwin Shiandeleri getirecek. Ama bekleyecekler. İlk önce meseleleri kendi akıllarında halletmeleri gerek.”</p>

    <p>“Şafakla Gelen’in bir ıslaktopraklı olduğu gerçeğiyle uzlaşmaları gerek,” diye havladı Han. “Alınma, <em>Car’a’carn.</em>” Sesinde dalkavukluk yoktu; bir şef kral değildi, şeflerin şefi de öyle. En fazla, eşitler arasında önde gelen sayılabilirdi.</p>

    <p>“Daryne ve Codarra da eninde sonunda gelecek bence,” dedi Bruan sakin sakin. Ve sessizlik mızrak dansı gerektirecek bir sebep doğurmasın diye çabucak. En fazla, eşitler arasında önde gelen. “Onlar kasvete tüm diğer klanlardan daha fazla mızrak kaybettiler.” Birinin, Aiel olmaktan kaçmaya çalışmadan önce gözlerini yere dikip uzun uzun baktığı döneme bu isim verilmişti. “Şu anda, Mandelain ve Indirian daha çok klanlarını bir arada tutmakla ilgileniyorlar ve ikisi de Ejderleri kollarında bizzat görmeyi isteyecekler, ama geleceklerdir.”</p>

    <p>Bu geriye konuşulması gereken tek bir klan bırakıyordu, şeflerin hiçbirinin bahsetmek istemediği klan. “Couladin ve Shaidolardan ne haber?” diye sordu Rand.</p>

    <p>Yanıt, yalnızca arka plandaki arpın yumuşak, dingin seslerinin bozduğu bir sessizlik oldu. Her adam bir başkasının konuşmasını bekliyordu, hepsinde, bir Aiel huzursuzluk işareti göstermeye ne kadar yaklaşabilirse, o ifade vardı. Jheran başparmağının tırnağına kaşlarını çattı, Bruan yeşil minderinin gümüş rengi püsküllerinden biriyle oynamaya başladı. Rhuarc bile halıyı inceliyordu.</p>

    <p>Sessizliğe, zarif, beyaz cüppeli erkek ve kadınlar girdi, şarap doldurdukları gümüş kadehleri adamların yanına bıraktılar, Kıraç’ta nadir bulunan zeytinlerle dolu küçük gümüş tabaklar getirdiler. Beyaz koyun peyniri ve Aiellerin <em>pecara</em> dedikleri kırışık cevizlerden sundular. Beyaz başlıklarının içinden bakan Aieller gözlerini yere indirmişlerdi ve yüzlerinde hiç de tanıdık olmayan bir uysallık vardı.</p>

    <p>Savaşta da ele geçirilseler baskınlarda da, <em>gai’shain</em>’lar bir sene ve bir gün itaatkârca hizmet etmeye yemin ederler, bu sürede hiçbir silaha dokunmazlar, şiddete başvurmazlar ve sonunda hiçbir şey olmamış gibi kendi klanlarına ve boylarına dönerlerdi. Yaprağın Yolu’nun tuhaf bir yankısı. <em>Ji’e’toh,</em> onur ve görev, bunu gerektiriyordu ve <em>ji’e’toh</em>’un ihlal edilmesi, bir Aiel’in yapabileceği hemen hemen en kötü şeydi. Belki de en kötüsüydü. Bu erkek ve kadınların bazılarının kendi klan şeflerine hizmet ediyor olması olasıydı, ama <em>gai’shain</em>’lık dönemi sürdüğü sürece, adamın oğlu ya da kızı bile olsalar, bir göz kırpması ile bile bunu belli etmiyorlardı.</p>

    <p>Aniden Rand’a, bazı Aiellerin gösterdiklerini kabullenememelerinin asıl sebebi buymuş gibi geldi. Onlara, ataları, yalnızca kendileri için değil, tüm gelecek nesiller için de <em>gai’shain</em> yemini etmiş gibi görünüyor olmalıydı. Ve o nesiller –bugüne dek hepsi– mızrak alarak <em>ji’e’toh</em>’u ihlal etmişti. Önündeki adamlar arasında bu tür endişelere kapılanlar var mıydı acaba? <em>Ji’e’toh</em> bir Aiel için ciddi meseleydi.</p>

    <p><em>Gai’shain</em>’lar yumuşak terlikli ayaklar üzerinde, hemen hemen hiç ses çıkarmadan çıktılar. Klan şeflerinin hiçbiri şarabına ya da yiyeceklere dokunmadı.</p>

    <p>“Couladin’in benimle görüşmesi umudu var mı?” Rand olmadığını biliyordu; Couladin’in habercilerinin derilerini canlı canlı yüzdüğünü öğrendiğinde, görüşme talebi göndermeyi bırakmıştı. Ama diğerlerinin konuşmaya başlamasını sağlamak için bir yoldu yine de.</p>

    <p>Han hıhladı. “Ondan aldığımız tek haber, seni bir daha gördüğünde <em>senin</em> derini yüzeceği. Sana konuşacakmış gibi geliyor mu?”</p>

    <p>“Shaidoları ondan koparabilir miyim?”</p>

    <p>“Onu takip ediyorlar,” dedi Rhuarc. “O şef falan değil, ama onlar öyle olduğuna inanıyorlar.” Couladin, o cam sütunların arasına hiç girmemişti; iddia ettiği gibi, Rand’ın söylediği her şeyin yalan olduğuna hâlâ inanıyor olabilirdi. “Kendisinin <em>Car’a’carn</em> olduğunu söylüyor ve buna da inanıyorlar. Gelen Shaido Kızları topluluk için geldiler ve o da, onurunu <em>Far Dareis Mai</em> taşıdığı için. Başka kimse gelmez.”</p>

    <p>“Onları izlemeleri için izciler gönderiyoruz,” dedi Bruan, “ve Shaidolar ellerinden geldiği zaman onları öldürüyor. Couladin yarım düzine kan davasının başlangıcını hazırlıyor. Ama şimdiye dek bize burada saldıracağına dair işaret vermedi. Bizim Rhuidean’ı kirlettiğimizi iddia ettiğini duydum ve bize burada saldırmak bu kirliliği artırırmış.”</p>

    <p>Erim homurdanarak minderinde kıpırdandı. “Kastettiği, her Shaido’yu iki kez öldürecek kadar çok mızrağımızın olduğu.” Ağzına bir parça beyaz peynir attı ve üzerinden hırladı. “Shaidolar hep korkak ve hırsızdı zaten.”</p>

    <p>“Onursuz köpekler,” dedi Bael ile Jheran aynı anda, sonra her biri diğerinin kendisini bir şekilde aldattığını düşünürmüş gibi bakışlarını birbirlerine diktiler.</p>

    <p>“Onursuz ya da değil,” dedi Bruan sessizce. “Couladin’inkilerin sayısı büyüyor.” Sesi ne kadar sakin olursa olsun, yine de devam etmeden önce kadehinden iri bir yudum aldı. “Neden bahsettiğimi hepiniz biliyorsunuz. Kasvetten sonra kaçanların bazıları mızraklarını atmıyor. Bunun yerine, Shaidolar arasındaki topluluklara katılıyorlar.”</p>

    <p>“Şimdiye dek klanından kopan Tomanelle olmadı,” diye havladı Han.</p>

    <p>Bruan Rhuarc ve Erim’in üzerinden Tomanelle şefine bakarak açık seçik konuştu: “Her klanda oldu.” Sözlerine yeniden meydan okunmasını beklemeden minderine yerleşti. “Buna klandan kopma denemez. Topluluklara katılıyorlar. Buradaki Çatı’ya gelen Shaido Kızları gibi.”</p>

    <p>Birkaç mırıldanma oldu, ama bu sefer kimse itiraz etmedi. Aiel savaşçı topluluklarının kuralları karmaşıktı ve bazı açılardan üyeleri topluluklarına klanlarına olduğu kadar sıkı bağlıydı. Örneğin, aynı topluluğun üyeleri, klanları arasında kan davası olsa bile birbirleriyle savaşmazdı. Bazı erkekler kendi topluluklarından adamların yakın akrabası olan kadınlarla evlenmez, o kadınları kendi kanlarından sayarlardı. Rand, <em>Far Dareis Mai</em>’in, Mızrağın Kızları’nın âdetlerini düşünmek bile istemiyordu.</p>

    <p>“Couladin’in niyetinin ne olduğunu bilmem gerek,” dedi onlara. Couladin kulağına arı kaçmış boğa gibiydi; her yöne saldırabilirdi. Duraksadı. “Shaidolar arasındaki topluluklara katılmak üzere insan göndermek onur ihlali olur mu?” Neyi kastettiğini daha fazla söylemesine gerek yoktu. Bütün adamlar, hatta Rhuarc durduğu yerde gerildi, gözleri odanın sıcağını alacak kadar soğuktu.</p>

    <p>“Bu şekilde casusluk etmek,” Erim pis bir tadı varmış gibi ‘casus’ sözcüğünü söylerken ağzını çarpıttı, “kendi boyuna karşı casusluk etmek gibidir. Onur sahibi kimse yapmaz bunu.”</p>

    <p>Rand, onur duygusu biraz daha az hassas birini bulup bulamayacaklarını sormaktan kaçındı. Aiel mizah anlayışı tuhaf, hatta zalim bir şeydi, ama bazı konularda o kadarı da yoktu.</p>

    <p>Konuyu değiştirmek için sordu: “Ejderduvarı’nın diğer yanından haber var mı?” Yanıtı biliyordu; o tür haberler Rhuidean’da toplanmış Aieller arasında hızla yayılıyordu.</p>

    <p>“Söylemeye değer bir şey yok,” diye yanıt verdi Rhuarc. “Ağaçkatillerinin çıkardığı sorunlar yüzünden Üç Kat Topraklar’a pek az çerçi geliyor.” Kıraç’a verdikleri isim buydu; günahlarının cezası, cesaretlerini sınayacak bir yer, onları şekillendirecek bir örs. Ağaçkatilleri Cairhienliler demekti. “Tear Taşı üzerinde hâlâ Ejder bayrağı dalgalanıyor. Tearlılar emrettiğin gibi kuzeye, Cairhien’e gittiler ve ağaçkatillerine yiyecek dağıtıyorlar. Bu kadar.”</p>

    <p>“Ağaçkatillerinin açlıktan ölmesine izin vermeliydin,” diye mırıldandı Bael ve Jheran ağzını hızla kapattı. Rand onun da aynı şeyi söylemek üzere olduğunu tahmin etti.</p>

    <p>“Ağaçkatilleri öldürülmekten ve hayvan gibi Shara’ya satılmaktan başka işe yaramazlar,” dedi Erim sertçe. Aiellerin Kıraç’a davetsiz girenlere yaptıkları şeylerden ikisi buydu; yalnızca âşıklar, çerçiler ve Tenekeciler güvenle geçebilirdi, ama Aieller Tenekecilerden hastalık taşıyorlarmış gibi kaçınırlardı. Shara, Kıraç’ın ötesindeki toprakların ismiydi; Aieller bile oralılar hakkında pek az bilgi sahibiydi.</p>

    <p>Rand göz ucuyla iki kadının yüksek, kemerli kapıda beklenti içinde oturduğunu gördü. Biri oraya, eksik kapıların yerini almak üzere iplere dizilmiş kırmızı ve mavi renkli boncuklardan bir perde asmıştı. Kadınlardan biri Moiraine idi. Bir an onları bekletmeyi düşündü; Moiraine’in yüzünde o sinir bozucu, emredici ifade vardı ve onun için toplantıyı bölmesini beklediği açıktı. Yalnız, gerçekten de konuşacak hiçbir şey kalmamıştı. Adamların bakışlarından, sohbet havasında olmadıkları anlaşılabiliyordu. Kasvetten ve Shaidolardan bahsettikten hemen sonra değil.</p>

    <p>İçini çekerek ayağa kalktı ve klan şefleri de onu taklit etti. Han dışında hepsi Rand kadar, hatta daha uzundu. Rand’ın büyüdüğü yerde Han orta boylu, hatta daha uzun sayılırdı; Aieller arasında kısa sayılıyordu. “Ne yapılması gerektiğini biliyorsunuz. Klanların kalanını getirin ve Shaidolara göz kulak olun.” Bir an durdu, sonra ekledi: “Sonu iyi olacak. Aieller için, elimden geldiğince iyi.”</p>

    <p>“Kehanet bizi kıracağını söylüyor,” dedi Han ekşi ekşi. “İyi bir başlangıç yaptın. Ama seni takip edeceğiz. Gölge yok olana kadar,” diye alıntı yaptı, “su yok olana kadar, Gölge’ye gireceğiz ve dişlerimizi sıkarak, son nefesimizle meydan okuyarak. Son Gün’de Kör Eden’in gözüne tüküreceğiz.” Kör Eden Aiellerin Karanlık Varlık’a verdiği isimdi.</p>

    <p>Rand için, gereken karşılığı vermekten başka yapacak şey yoktu. Bir zamanlar bunu bilmiyordu. “Onurum ve Işık adına, hayatım Kör Eden’in yüreğinde bir hançer olacak.”</p>

    <p>“Son Gün’e dek,” diye bitirdi Aieller, “Shayol Ghul’ün ta kendisine.” Arp sakin sakin çalıyordu.</p>

    <p>Şefler iki kadının yanından geçerek, Moiraine’i saygıyla süzerek odadan çıktılar. İçlerinde korku yoktu. Rand kendisinin de o kadar güvenli olabilmesini diledi. Moiraine onun için çok fazla plan yapmıştı, ona bağladığından haberi olmadığı ipleri çekmek için çok fazla yolu vardı.</p>

    <p>Şefler gider gitmez iki kadın içeri girdi. Moiraine her zamanki kadar serinkanlıydı.</p>

    <p>O Aes Sedai hatları olmasaydı bile, Rand’ın yaşını tahmin edemeyeceği ufak tefek, güzel bir kadındı. Şakaklarına sardığı nemli, serinletici kumaşı çıkarmıştı. Onun yerine ince, altın bir zincirden sarkan küçük, mavi bir taş siyah saçlarına yerleştirilmişti. Kumaş parçasını çıkarmasa da olurdu; hiçbir şey bu kadının kraliçe gibi görünmesini engelleyemezdi. Genelde sahip olduğu boydan otuz santim uzun görünürdü, gözleri tamamen güven ve hüküm doluydu.</p>

    <p>Diğer kadın daha uzun boyluydu, ama yine de Rand’ın omzuna gelmiyordu. Yaşı belirsiz değil gençti. Birlikte büyüdüğü Egwene. Şu anda, iri, kara gözleri dışında, bir Aiel kadını sanılabilirdi ve bunun tek sebebi bronzlaşmış yüzü ve elleri değildi. Kahverengi yünden geniş bir Aiel eteği, <em>algode</em> denen bir bitkinin lifinden dokunmuş beyaz, bol bir bluz giymişti. <em>Algode</em> en ince dokunmuş yünden bile yumuşaktı; Aielleri ticaretine ikna edebilse, iyi iş yapabilirdi. Egwene’in omuzlarına gri bir şal asılmıştı ve geniş bir bant halinde katlanan gri bir eşarp omuzlarının altına dek uzanan siyah saçlarını arkada tutuyordu. Çoğu Aiel kadınının aksine, tek bir bilezik taşıyordu; fildişinden oyulmuş, alevlerden oluşan bir halka ve altın ve fildişi boncuklardan tek bir kolye. Ve bir şey daha. Sol elindeki Büyük Yılan yüzüğü.</p>

    <p>Egwene, Aiel Bilgelerin bazılarının yanında eğitim görüyordu... tam olarak ne eğitimi, Rand bilmiyordu, ama düşlerle ilgili bir şey olduğunu tahmin ediyordu; Egwene ve Aiel kadınların ağzı sıkıydı... ama Egwene Beyaz Kule’de de eğitim görmüştü. Kabuledilmişlerden biriydi, Aes Sedai olma yolundaydı. Ve en azından burada ve Tear’da tam Aes Sedai olarak kabul ettirmişti kendini. Bazen Rand bu konuda ona takılıyordu; ama Egwene nüktelerini pek de iyi karşılamıyordu.</p>

    <p>“Kısa sürede arabalar Tar Valon’a gitmek üzere yola çıkmaya hazır olacak,” dedi Moiraine. Sesi ezgili ve kristal gibi berraktı.</p>

    <p>“Güçlü bir koruma ekibi gönder,” dedi Rand. “Kadere onları senin istediğin yere götürmeyebilir.” Dışarı bakmak ve Kadere hakkında düşünmek için yine pencerelere döndü. “Daha önce elini tutmam ya da izin vermem için bana ihtiyaç duymuyordun.”</p>

    <p>Aniden bir şey omuzlarına arkadan çarpmış gibi geldi, kalın, karyadan bir sopa gibi; yalnızca diken diken olan derisinin verdiği hafif his, ki bu sıcakta olası değildi, ona kadınlardan birinin yönlendirdiğini anlatıyordu.</p>

    <p>Onlarla yüzleşmek üzere hızla döndü, <em>saidin</em>’e uzandı, içini Tek Güç ile doldurdu. Güç, içinde kabaran yaşamın kendisi gibi geliyordu, sanki artık on kat, yüz kat daha canlıymış gibi; Karanlık Varlık’ın lekesi de içini doldurdu, ağzında kıvranan ölüm ve yozlaşma gibi. Onu alıp götürmekle tehdit eden bir akıntıydı, her saniye savaşması gereken bir seldi. Buna artık neredeyse alışmıştı ve aynı zamanda onu kullanmaya asla alışmayacaktı. Sonsuza dek <em>saidin</em>’in tatlılığına tutunmak istiyordu. Kusmak istiyordu. Ve bir yandan, sel onu kemiklerine dek kavurmaya, kemiklerini küle döndürmeye çalışıyordu.</p>

    <p>Sonunda leke onu delirtecekti, eğer önce Güç öldürmezse; ikisi arasında bir yarış vardı. Dünyanın Kırılışı başladığından beri, Lews Therin Telamon, Ejder ve onun Yüz Yoldaşı Karanlık Varlık’ın Shayol Ghul’deki zindanını mühürlediğinden beri yönlendiren tüm adamların kaderi delilik olmuştu, O mühürlerdeki son karşı darbe Gerçek Kaynak’ın eril yarısını kirletmişti ve yönlendirebilen adamlar, yönlendirebilen deli adamlar dünyayı paramparça etmişti.</p>

    <p>İçini Güç’le doldurdu... Ve hangi kadının yaptığını bilemedi. İkisi de ona ağızlarında tereyağı erimezmiş gibi bakıyordu, her biri tek kaşını, hemen hemen birbirine eş bir eğlenti ifadesiyle kaldırmıştı. İkisinden biri ya da ikisi birden o anda Kaynak’ın dişil yarısına kucak açmış olabilirdi ve Rand asla bilemezdi.</p>

    <p>Omuzlarına inen sopa elbette Moiraine’in tarzı değildi; o terbiye vermek için başka yollar bulurdu, daha incelikli ve sonuçta daha acı verici yollar. Fakat Egwene’in yaptığından emin olsa da, karşılık vermedi. <em>Kanıt.</em> Düşünce Boşluk’un dışında kayıp geçti; onun, boşluğun içinde süzülüyordu, düşünce ve duygular, hatta öfkesi çok uzaklardaydı. <em>Kanıtsız hiçbir şey yapmayacağım. Bu sefer beni kışkırtmalarına izin vermeyeceğim.</em> Bu, birlikte büyüdüğü Egwene değildi; Moiraine onu oraya gönderdiğinden beri Beyaz Kule’nin bir parçası olmuştu. Yine Moiraine. Daima Moiraine. Bazen Moiraine’den kurtulabilmeyi diliyordu. <em>Yalnızca bazen mi?</em></p>

    <p>Ona yoğunlaştı. “Benden ne istiyorsun?” Sesi kendi kulaklarına bile ifadesiz ve soğuk geldi. Güç içinde fırtınalar estiriyordu. Egwene bir kadın için <em>saidar</em>’ı, Kaynak’ın dişil yarısına dokunmanın bir kucak açma olduğunu söylemişti; bir erkek için, daima acımasız bir savaştı. “Ve bir daha arabalardan bahsetme, küçük kardeş. Normalde ne yapmayı düşündüğünü sen yaptıktan çok sonra öğrenebiliyorum.”</p>

    <p>Aes Sedai kaşlarını çatarak ona baktı ve buna şaşmamak gerekirdi. Bu şekilde hitap edilmeye alışık olmadığı kesindi, karşısındaki Yenidendoğan Ejder bile olsa. “Küçük kardeş” lafının nereden geldiğine dair Rand’ın en ufak fikri yoktu; son zamanlarda kafasında sözcükler belirivermeye başlamıştı. Belki bir parça delilik. Bazı geceler sabahın erken saatlerine dek, bu konuda endişe ederek uyanık yatıyordu. Boşluk’un içindeyken, başka birinin sorunu gibi geliyordu.</p>

    <p>“Yalnız konuşmalıyız.” Moiraine arpçıya soğuk bir bakış fırlattı.</p>

    <p>Kendine burada verdiği isimle Jasin Natael penceresiz duvarlardan birinin önünde, minderlerin üzerine yayılmış, dizine dayadığı arpını hafif hafif çalıyordu. Arpın üstteki kolu Rand’ın önkollarındaki yaratıklara benzeyen şekillerle oyulmuş ve yaldızlanmıştı. Ejderler, diyordu Aieller onlara. Natael’in o nesneyi nereden bulduğuna dair Rand’ın yalnızca tahminleri vardı. Siyah saçlı bir adamdı. Orta yaşlarında, Aiel Kıraçları dışında her yerde uzunca sayılacak biri. Pantolonu ve ceketi bir kraliyet sarayına yakışır koyu mavi ipekten dikilmiş, yaka ve kolağızları girift altın iplik işlemelerle süslenmiş, sıcağa rağmen tüm düğmeler iliklenmiş, tüm bağcıklar bağlanmıştı. Güzel giysileri önüne serilmiş âşık pelerini ile zıtlık oluşturuyordu. Tamamen makul bir pelerindi, ama yüzlerce renkten yüzlerce yamayla baştan aşağı kaplanmıştı ve tüm yamalar en ufak esintide çırpınacak şekilde dikilmişti. Pelerin, onun köy köy dolaşarak insanları eğlendiren, jonglörlük ve akrobatlık yapan, şarkı söyleyen, hikâye anlatan biri olduğunu gösteriyordu. Kesinlikle ipek giyecek biri değil. Adam pek kendini beğenmişti. Tamamen müziğine dalmış gibi görünüyordu.</p>

    <p>“Natael’in önünde dilediğini söyleyebilirsin,” dedi Rand. “Hem, o Yenidendoğan Ejder’in ozanı.” Meseleyi gizli tutmak yeterince önemliyse ısrar ederdi. Moiraine ve adamı gözünün önünden ayırmak hoşuna gitmese de Rand gönderirdi.</p>

    <p>Egwene yüksek sesle burnunu çekerek omuzlarındaki şah düzeltti. “Başın aşırı olgunlaşmış bir kavun gibi şişmiş, Rand al’Thor.” Bunu ifadesizce, son derece açık bir gerçekmiş gibi söylemişti.</p>

    <p>Boşluk’un içinde öfke köpürdü. Kızın söylediği şeyler yüzünden değil; daha çocukluklarından beri, delikanlı hak etse de hak etmese de, ona haddini bildirmeye çalışma alışkanlığına sahipti. Ama son zamanlarda Moiraine ile çalışmaya başlamış görünüyordu, Aes Sedai onu dilediği yere ittirebilsin diye dengesini yitirmesini sağlıyordu. Daha genç olduklarında, Rand’ın ne olduğunu öğrenmeden önce, o ve Egwene bir gün evleneceklerini düşünürlerdi. Ve şimdi ona karşı Moiraine’in tarafını tutuyordu.</p>

    <p>Rand sert bir ifadeyle, niyetlendiğinden daha sert konuştu. “Bana ne istediğini söyle, Moiraine. Bana burada, şu anda söyle ya da senin için zaman bulmamı bekle. Çok meşgulüm.” Bu tamamen yalandı. Zamanının çoğunu Lan ile kılıç, Rhuarc ile mızrak çalışarak ya da ikisinden el ve ayaklarla savaşmayı öğrenerek geçiriyordu. Ama bugün, burada zorbalık yapılacaksa, o yapacaktı. Natael her şeyi dinleyebilirdi. Hemen hemen her şeyi. Rand onun her an nerede olduğunu bildiği sürece.</p>

    <p>Moiraine ve Egwene kaşlarını çattılar, ama en azından gerçek Aes Sedai olanı, Rand’ın bu sefer iteklenemeyeceğini anlamış görünüyordu. Natael’e bir bakış fırlattı ve ağzı gerildi –adam hâlâ müziğine dalmış görünüyordu–, sonra kesesinden kalın, gri ipeğe sarılı bir bohça çıkardı.</p>

    <p>Kumaşı açarak içindekini masanın üzerine koydu, bir erkek eli büyüklüğünde bir disk, yarısı ölüm siyahı, yarısı saf beyaz, iki renk iki bitişik gözyaşı damlası oluşturacak şekilde, kıvrımlı bir çizgiyle birleşiyordu. Bu Kırılış’tan önce Aes Sedailerin simgesi idi. Ama disk bundan fazlasıydı. Bunun gibi yalnızca yedi tanesi yapılmıştı. Karanlık Varlık’ın zindanındaki mühürler. Ya da daha doğrusu, her biri o mühürlerin odağıydı. Moiraine, kabzasına gümüş tel sarılmış kemer bıçağını çıkararak dikkatle diskin kenarına sürttü. Ve ince, katı, siyah bir şerit sıyrıldı.</p>

    <p>Boşluk’a sarılı olmasına rağmen Rand inledi. Boşluğun kendisi titredi ve bir anlığına Güç onu alt edecekmiş gibi oldu. “Bu bir kopya mı? Sahte mi?”</p>

    <p>“Bunu aşağıdaki meydanda buldum,” dedi Moiraine. “Ama gerçek. Yanımda Tear’dan getirdiğimle aynı,” Öğle yemeği için bezelye çorbası istediğini söylüyordu sanki. Diğer yandan Egwene, hava soğumuş gibi şalına sarınmıştı.</p>

    <p>Rand kendi içinde korkunun kıpırdandığını, Boşluk’un yüzeyinde aktığını hissetti. <em>Saidin</em>’i salıvermek için çaba harcaması gerekti, ama kendini zorladı. Konsantrasyonunu kaybederse, Güç onu durduğu yerde yok ederdi ve Rand tüm dikkatini eldeki soruna vermek istiyordu. Yine de, lekeye rağmen, bir kayıp duygusu hissetti.</p>

    <p>Masada yatan o şerit imkânsızdı. O diskler <em>cuendillar</em>’dan, yürektaşından yapılmıştı ve <em>cuendillar</em>’dan yapılmış hiçbir şey, Güç kullanılsa bile kırılamazdı. Ona karşı kullanılan güç onu daha da sağlam kılardı. Yürektaşının nasıl yapıldığı bilgisi Dünyanın Kırılışı sırasında kaybedilmişti, ama Efsaneler Çağı’nda ondan yapılan her şey hâlâ sağlamdı, en kırılgan görünüşlü vazodan okyanusun dibine, dağların altına gömülmüş nesnelere kadar. Elbette, yedi diskten üçü çoktan kırılmıştı, ama bir bıçaktan daha fazlası gerekmişti bunun için.</p>

    <p>Ama bir düşününce, o üçünün nasıl kırıldığını da bilmiyordu. Yaratıcı’nınkinden daha düşük bir güç yürektaşını kıramıyorsa, o zaman açıklaması bu olmalıydı.</p>

    <p>“Nasıl?” diye sordu ve sesi Boşluk’a sarındığı zamanki kadar sakin çıkınca şaşırdı.</p>

    <p>“Bilmiyorum,” diye yanıt verdi Moiraine, aynı ölçüde sakin görünerek. “Ama sorunu görüyorsun, değil mi? Masadan düşse kırılır. Diğerleri, her neredeyseler, bunun gibiyse, çekiçli dört adam Karanlık Varlık’ın zindanındaki deliği yine açabilir. Bu durumda, bunlardan birinin ne kadar etkili olduğunu kim bilebilir?”</p>

    <p>Rand görüyordu. <em>Daha hazır değilim.</em> Hiç hazır olup olmayacağından emin değildi, ama henüz olmadığından emindi. Egwene, kendi açık mezarına bakıyormuş gibi görünüyordu.</p>

    <p>Moiraine ipeği yeniden sararak kesesine yerleştirdi. “Belki bunu Tar Valon’a götürmeden önce bir olasılık gelir aklıma. Neden olduğunu bilirsek, belki bu konuda bir şey yapılabilir.”</p>

    <p>Rand Karanlık Varlık’ın Shayol Ghul’den uzanması ve sonunda tamamen serbest kalması imgesinden kurtaramıyordu kendini; zihninde dünyayı ateşler ve karanlık kaplıyordu, kavuran, ama ışık vermeyen alevler, havayı sıkıştıran taş kadar katı bir karanlık. Kafasında bu varken, Moiraine’in söylediklerini kavraması biraz zaman aldı. “Tek başına mı gitmeyi düşünüyorsun?” Kadının kayaya yapışan yosun gibi kendisine yapışacağını sanmıştı. <em>İstediğin bu değil mi?</em></p>

    <p>“Sonunda,” diye yanıt verdi Moiraine sessizce. “Sonunda... seni terk etmek zorunda kalacağım. Olacak olan olur.” Rand kadının ürperdiğini gördüğünü sandı, ama o kadar hızlı olup bitti ki, kendi hayal gücünün işi de olabilirdi ve bir sonraki an kadın bir kez daha tamamen kendine hâkim olmuştu. “Hazır olmalısın.” Kuşkularının hatırlatılması hiç hoş gelmedi. “Planlarını konuşmalıyız. Burada daha fazla oturamazsın. Terkedilmişler peşine düşmeyi planlıyor olmasaydı bile, orada, dışarıdalar, etki alanlarını genişletiyorlar. Dünyanın Omurgası’nın öte yanındaki her şeyi onların ellerinde bulursan, Aielleri toplamak hiçbir işine yaramaz.”</p>

    <p>Rand gülerek masaya yaslandı. Demek bu da planlarından biriydi. Onun gitmesi için çok hevesli olursa, belki dinlemeye daha gönüllü olur, yol gösterilmesine daha fazla izin verebilirdi. Kadın yalan söyleyemezdi elbette, açık açık söyleyemezdi. Pek övündükleri o Üç Yemin’den biri bunu sağlıyordu; doğru olmayan hiçbir şey söylememek. Rand bu kuralın bir ahır genişliğinde boşluk bıraktığını öğrenmişti. Kadın sonunda onu terk edecekti. Herhalde öldükten sonra.</p>

    <p>“Planlarımı konuşmak istiyorsun,” dedi kuru kuru. Ceketinin cebinden kısa saplı bir pipo ve deri bir tütün kesesi çıkararak pipoyu doldurdu ve kısaca <em>saidin</em>’e şöyle bir dokunarak tütünün üzerinde alevin dans etmesini sağladı. “Neden? Onlar benim planlarım.” Dumanı ağır ağır çekerek bekledi ve Egwene’in öfkeli bakışlarını görmezden geldi.</p>

    <p>Aes Sedai’nin yüzü değişmedi, ama iri, kara gözleri alev almış gibiydi. “Benim rehberliğimi kabul etmeden gittiğin her yerde neler yaptın?” Sesi de yüzü kadar soğuktu, ama sözleri kırbaç şaklamaları gibi geldi. “Nereye gittiysen arkanda ölüm, yıkım ve savaş bıraktın.”</p>

    <p>“Tear’da değil,” dedi Rand, fazla telaşla. Ve kendini savunurcasına. Dengesini bozmasına izin vermemeliydi. Kararlılıkla piposundan aralıklı, ağır nefesler çekti.</p>

    <p>“Hayır,” diye kabul etti kadın, “Tear’da değil. Bu sefer arkanda bir ulus vardı, bir halk. Sen bununla ne yaptın? Tear’a adalet getirmen övgüye değerdi. Cairhien’de düzeni sağlamak, açları doyurman alkışlanacak bir başarı idi. Başka zaman olsa sana övgüler yağdırırdım.” Moiraine, Cairhienliydi. “Ama bütün bunlar Tarmon Gai’don’la yüzleşeceğin güne hazırlamıyor seni.” Sabit fikirli bir kadın, söz konusu kendi ülkesi bile olsa, iş başka konulara geldiğinde soğuk. Ama Rand’ın da aynı ölçüde sabit fikirli olması gerekmiyor muydu?</p>

    <p>“Ama ne yapmamı isterdin? Terkedilmişleri teker teker avlamamı mı?” Yine kendini piposundan ağır nefesler çekmeye zorladı; bu çaba gerektiriyordu. “Nerede olduklarını bile biliyor musun? Ah, Sammael Illian’da... bunu biliyorsun, ama kalanı? Ya senin istediğin gibi Sammael’in peşine düştüğümde iki üç, dördünü birden bulursam? Ya da dokuzunu birden?”</p>

    <p>“Üç ya da dört tanesinin karşısında durabilirdin, hatta belki dokuzunun birden,” dedi Moiraine buz gibi, “<em>Callandor</em>’u Tear’da bırakmasaydın. Gerçek şu: kaçıyorsun. Aslında bir planın yok, seni Son Savaş’a hazırlayacak bir planın yok. Bir mekândan diğerine kaçıyorsun ve bir şekilde her şeyin en iyi şekilde sonuçlanacağını umuyorsun. Umuyorsun, çünkü başka ne yapman gerektiğini bilmiyorsun. Beni dinlesen, en azından...” Rand piposu ile keskin bir jest yaparak onu susturdu ve iki kadının öfkeli bakışlarına aldırmadı bile.</p>

    <p>“Bir planım var.” Bilmek istiyorlarsa bilsinler, tek kelimesini değiştirmektense yanmayı tercih ederdi. “İlk önce, savaşlara ve öldürmelere bir son vermeyi düşünüyorum, onları ben başlatsam da başlatmasam da. İnsanların öldürmesi gerekiyorsa, bırak Trolloc öldürsünler, birbirlerini değil. Aiel Savaşı’nda, dört klan Ejderduvarı’nı aştı ve iki seneden uzun süre istedikleri her şeyi yaptılar. Cairhien’i yakıp yağmaladılar, onlara karşı gönderilen her orduyu alt ettiler. İsteseler Tar Valon’u da alırlardı. Sizin Üç Yemininiz yüzünden Kule onları durduramazdı.” Gölgedölleri ya da Karanlıkdostları hariç kimse üzerinde, kendi hayatlarını savunma amacı dışında Güç’ü silah olarak kullanmamak. Yeminlerden biri de buydu ve Aieller Kule’nin kendisini tehdit etmemişti. Öfke Rand’ı ele geçirmişti. Kaçıyor ve umuyordu, öyle mi? “Bunu dört klan yaptı. Yedi klanı Dünyanın Omurgası’nın üzerinden aşırırsam ne olur?” On bir olacaktı; Shaidoları getirme umudu pek azdı. “Uluslar birleşmeyi düşündükleri zaman bile çok geç olacak. Benim barışımı kabul etmek zorunda kalacaklar, olmazsa Can Breat’de gömüleyim.” Arptan uyumsuz bir tınlama çıktı ve Natael başını iki yana sallayarak aletin üzerine eğildi. Bir an sonra yine yatıştırıcı sesler gelmeye başlamıştı.</p>

    <p>“Bir kavun bile kafan kadar şişemez,” diye mırıldandı Egwene, kollarını göğsünde kavuşturarak. “Ve bir taş daha inatçı olamaz! Moiraine yalnızca sana yardım etmeye çalışıyor. Neden bunu görmüyorsun?”</p>

    <p>Aes Sedai, gerek olmadığı halde ipek eteklerini düzeltti. “Aielleri Ejderduvarı’ndan aşırmak yapabileceğin en kötü şey olabilir.” Sesinde bir tını vardı, ya öfke ya hayal kırıklığı. En azından kadına bir kukla olmadığını anlatabiliyordu. “Şu ana dek Amyrlin Makamı bir hükümdarı olan her ulusun hükümdarına yaklaşıyor, senin Yenidendoğan Ejder olduğuna dair kanıtları önlerine seriyor olmalı. Kehanetleri biliyorlar; ne yapmak üzere doğduğunu biliyorlar. Bir kez senin kim ve ne olduğun konusunda ikna olunca, seni kabullenecekler, çünkü zorunlular. Son Savaş geliyor ve sen onları, tek umudusun, insan ırkının tek umudu.”</p>

    <p>Rand kahkaha attı. Acı bir kahkahaydı. Piposunu dişlerinin arasına kıstırarak bağdaş kurup masanın üzerine oturdu ve bakışlarını iki kadına dikti. “Demek sen ve Siuan Sanche hâlâ bilinecek her şeyi bildiğinizi düşünüyorsunuz.” Işık izin verirse, onun hakkındaki her şeyi bilmeye yaklaşmayacaklardı bile, asla öğrenmeyeceklerdi. “İkiniz de aptalsınız.”</p>

    <p>“Biraz saygı göster!” diye hırladı Egwene, ama Rand onu dinlemeden devam etti.</p>

    <p>“Tearlı Yüksek Lordlar da Kehanetleri biliyor ve Dokunulamayan Kılıç’ı elimde gördüklerinde beni tanıdılar. Yarısı onlara güç, ihtişam ya da ikisini birden getirmemi bekliyor; diğer yarısı sırtıma bir hançer saplamayı ve Yenidendoğan Ejder’in Tear’a geldiğini bile unutmayı tercih ederdi. İşte uluslar Yenidendoğan Ejder’i böyle selamlayacak. Ben ilk önce onları bastırmazsam. <em>Callandor</em>’u neden Tear’da bıraktığımı biliyor musun? Onlara beni hatırlatması için. Onun orada, Taşın Yüreği’nde saplı olduğunu her gün hatırlayacaklar ve onu almak için döneceğimi bilecekler. Onları bana bağlı kılan bu.” Dokunulamayan Kılıç’ı orada bırakmasının bir sebebi buydu. Diğerini düşünmek bile istemiyordu.</p>

    <p>“Çok dikkatli ol,” dedi Moiraine bir an sonra. O donuk sükûnetin içinde yalnızca bu kadar. Rand sözlerin içinde çıplak bir uyarı işitti. Bir sefer, kadının aynı ses tonu ile, onun Gölge’nin eline geçtiğini görmektense ölü görmeyi tercih edeceğini söylediğini duymuştu. Zorlu bir kadın.</p>

    <p>Moiraine uzun bir an boyunca ona baktı, o kara göletler gibi gözler Rand’ı yutmakla tehdit etti. Sonra mükemmel bir reverans yaptı. “İzninle, Lord Ejder, ben gidip Kadere Efendi’ye yarın nerede çalışacağını söyleyeyim.”</p>

    <p>Hareketinde ya da sözlerinde hiç kimse en küçük bir alay izi görüp duyamazdı, ama Rand hissetti. Dengesini bozmasını sağlayacak, suçluluk duygusu, utanç duygusu, kararsızlık ya da elinden gelen her şekilde, onu önerilere açık kılacak herhangi bir şey. Şıkırdayan boncukların arkasında kaybolurken Rand arkasından bakakaldı.</p>

    <p>“Öyle kaşlarını çatmana hiç gerek yok, Rand al’Thor.” Egwene’in sesi alçak, gözleri öfke doluydu; onu kullanarak delikanlıyı boğmak istiyormış gibi şalına tutunuyordu. “Lord Ejder demek! Ne olursan ol, kaba, görgüsüz hödüğün tekisin. Yediğinden de fazlasını hak ediyorsun. Biraz görgülü davranmak seni öldürmezdi!”</p>

    <p>“Demek <em>sendin,</em>” diye terslendi Rand, ama şaşkınlık içinde onun başını iki yana sallayacakken durduğunu gördü. Demek Moiraine’di. Aes Sedai bu kadar öfke gösteriyorsa, bir şey onu korkunç derecede tüketiyor demekti. Rand, kuşkusuz. Belki de özür dilemeliydi. <em>Herhalde</em> biraz <em>görgülü davranmanın bir zararı olmazdı.</em> Fakat Aes Sedai onu tasmaya takıp dolaştırmak isterken neden kendisinin görgülü davranması gerektiğini anlayamıyordu Rand.</p>

    <p>Ama o nazik davranmayı düşünüyorduysa bile, Egwene düşünmüyordu. Parlayan közler koyu kahverengi olsa, tamamen onun gözlerine benzerdi. “Sen yün kafalı bir aptalsın, Rand al’Thor ve Elayne’e senin ona uygun olduğunu asla söylememeliydim. Sen bir gelincik için bile uygun değilsin! Burnunu indir biraz. Mat’in başını soktuğu bir beladan kurtulmak için ter içinde dil döktüğün günleri hatırlıyorum. Nynaeve’in seni, sen uluyana kadar sopaladığı ve sonra günün kalanı boyunca yastıksız oturamadığın zamanları hatırlıyorum. O kadar da eski günler değildi. Elayne’e seni unutmasını söylemeliydim. Neye döndüğüne ilişkin biraz bilgisi olsa...”</p>

    <p>Söylev sürerken Rand’ın ağzı açık kaldı. Boncuklu perdeden içeri girdiğinden beri daha öfkeli görmemişti onu. Sonra kafasına dank etti. Düşünmeden kafasını iki yana sallayacak gibi olması ve ona Güç’le vuranın Moiraine olduğunu belli etmesi. Egwene her şeyi gerektiği gibi yapmak için çok çaba harcardı. Bilgelerin yanında eğitim görürken Aiel giysileri giyiyordu; onu tanıyorsa, Aiel âdetlerine uymaya çalışıyor bile olabilirdi. Tam da onun yapacağı şeydi. Ama, yalnızca bir Kabuledilmiş olsa da, her zaman bir Aes Sedai’nin olması gerektiği gibi davranmaya çalışırdı. Aes Sedailer genellikle öfkelerine hâkim olurlardı, saklamak istedikleri şeyi asla belli etmezlerdi.</p>

    <p><em>Ilyena kendine kızdığında acısını asla benden çıkarmazdı. Dilinin keskinliğini bana karşı kullandığında bunun sebebi...</em> Bir anlığına zihni dondu. Hayatı boyunca Ilyena adlı hiçbir kadınla karşılaşmamıştı. Ama isme uyarı bir yüz hatırlayabiliyordu. Belirsizce; güzel bir yüz, krema gibi bir ten, tam da Elayne’in saç renginde, altın rengi saçlar. Bu delilik olmalıydı. Hayali bir kadını hatırlamak. Belki bir gün kendini aslında var olmayan insanlarla sohbet ederken bulurdu.</p>

    <p>Egwene’in söylevi endişeli bir bakışla kesildi. “Sen iyi misin, Rand?” Sesindeki öfke, hiç var olmamış gibi kaybolmuştu. “Sorun mu var? Moiraine’i getireyim mi, belki sana...”</p>

    <p>“Hayır!” dedi Rand ve çabucak sesini yumuşattı. “O Şifa veremez. Bir Aes Sedai bile deliliğe Şifa veremezdi; onun hastalığı her neyse, hiçbiri Şifa veremezdi. “Elayne iyi mi?”</p>

    <p>“İyi.” Söylediklerine rağmen, Egwene’in sesinde duygudaş bir tını vardı. Aslında Rand’ın beklediği tek şey buydu. Elayne Tear’da ayrılırken bildikleri dışında, neyin peşinde olduğu meselesi bir Aes Sedai meselesiydi, kendisini ilgilendirmezdi; Egwene birden fazla kez böyle söylemişti ve Moiraine de onu yankılamıştı. Düşgezebilen üç Bilge, Egwene’in yanlarında eğitim gördüğü kadınlar daha da az bilgi vermişti; Rand’dan hoşnut olmamak için onların da kendi sebepleri vardı.</p>

    <p>“Ben de gitsem iyi olacak,” diye devam etti Egwene, şalını kollarına indirerek. “Yorgunsun.” Hafifçe kaşlarını çatarak ekledi: “Rand, Can Breat’e gömülmek ne anlama geliyor?”</p>

    <p>Rand Işık aşkına ne demek istediğini soracak oldu. Sonra o deyişi kullandığını hatırladı. “Yalnızca bir zamanlar duyduğum bir şey,” diye yalan söyledi. Ne anlama geldiği ya da nereden çıktığı konusunda en ufak bir fikri yoktu.</p>

    <p>“Sen dinlen, Rand,” dedi Egwene, delikanlıdan iki yaş küçük değil, yirmi yaş büyükmüş gibi konuşarak. “Dinleneceğine söz ver. Buna ihtiyacın var.” Rand başını salladı. Egwene, gerçeği ararmış gibi bir an daha yüzüne baktı, sonra kapıya yöneldi.</p>

    <p>Rand’ın gümüş kadehi halıdan havalandı ve önüne süzüldü. Egwene omzunun üzerinden bakamadan telaşla havadan kaptı onu.</p>

    <p>“Belki sana bunu söylememeliyim,” dedi Egwene. “Elayne sana bir mesaj olarak söylemedi, ama... Seni sevdiğini söyledi. Belki bunu zaten biliyorsun, ama bilmiyorsan da düşünmelisin.” Ve sonra, boncukları arkasından tıkırdatarak gitti.</p>

    <p>Rand masadan sıçrayarak kadehi fırlattı, öfke içinde Jasin Natael’e dönerken seramiklerin üzerine şarap saçtı.</p>
  </div>
</body>
</html>
