<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="43. Bugün, Bu Yer">43<br />
    Bugün, Bu Yer</h1>

    <p>Ertesi sabah Rand ilk ışıklardan önce kalkıp giyindi. Aslında uyumamıştı ve uykusunu kaçıran Aviendha değildi, Rand lambaları söndüremeden soyunmaya başlaması ve söndürür söndürmez birini yeniden yakması ve Rand görebiliyor olsa bile kendisinin göremediğini söyleyerek onu paylaması yüzünden değil. Rand yanıt vermemişti ve saatler sonra, Rand’dan en az bir saat önce kalktığında ve giyinip çıktığında farkında bile olmamıştı. Nereye gittiğini merak etmeyi de akıl edememişti.</p>

    <p>Gözlerini karanlığa dikmesine sebep olan düşünceler hâlâ kafasında dolaşıyordu. Bugün insanlar ölecekti. Bir sürü insan. Her şey yolunda gitse bile. Şimdi yapacağı hiçbir şey bunu değiştiremezdi; bugün Desen’e göre gidecekti. Ama Kıraç’a girdiği günden bu yana verdiği kararları tekrar tekrar düşünüyordu. Farklı bir şey yapabilir miydi, bugünden, bu yerden kaçınabileceği bir şey? Belki bir sonraki sefere. Püsküllü mızrak battaniyelerinin yanında, kılıç kemeri ile kını içindeki kılıcının üzerinde duruyordu. Bir sonraki sefer olacaktı ve sonra bir daha, bir daha.</p>

    <p>Karanlık daha kalkmadan şefler toplu halde, son birkaç laf etmek, adamlarının pozisyonlarını aldıklarını ve hazır olduklarını söylemek için geldiler. Aksi beklendiğinden değil. Ne kadar taş suratlı olurlarsa olsunlar, biraz duygu izi gösteriyorlardı. Ama tuhaf bir karışım, ciddiyetin üzerinde ince bir tabaka coşkunluk.</p>

    <p>Erim hafifçe gülümsedi bile. “Shaidoların sonunu görecek iyi bir gün,” dedi sonunda. Ayakuçlarına basa basa yürüyor gibiydi.</p>

    <p>“Işık izin verirse,” dedi Bael, başı çadırın tavanına sürtünerek, “gün batımından önce mızrakları Couladin’in kanıyla yıkarız.”</p>

    <p>“Olacak olandan bahsetmek kötü şans getirir,” diye mırıldandı Han. Ondaki coşkun tabaka çok inceydi elbette. “Kader karar verecek.”</p>

    <p>Rand başını salladı. “Işık izin verse de bizden çok kişi ölmese.” Pek az insanın ölmesini diliyordu, çünkü insanların yaşamları erkenden sona ermemeliydi. Endişesinin tek kaynağının bu olmasını diliyordu, ama ileride daha çok gün gelecekti. Ejderduvarı’nın bu yanına düzen getirebilmek için her mızrağa ihtiyacı olacaktı. Couladin’le arasındaki düşmanlığın sebebi, başka her şey kadar buydu da.</p>

    <p>“Yaşam bir düştür,” dedi Rhuarc ona ve Han ile diğerleri başlarını sallayarak onayladılar. Yaşam yalnızca bir düştü ve tüm düşlerin sona ermesi gerekirdi. Aieller ölüme koşmazlardı, ama ondan kaçmazlardı da.</p>

    <p>Ayrılırlarken Bael duraksadı. “Kızların yapmasını istediğin şey hakkında emin misin? Sulin Bilgelerle konuşmuş.”</p>

    <p>Demek Melaine’in Bael’le konuştuğu konu buydu. Rhuarc’ın durup dinlemesine bakılırsa, o da aynı şeyi Amys’ten dinlemişti.</p>

    <p>“Başka herkes şikâyet etmeden ne yapması gerekiyorsa onu yapıyor, Bael.” Bu adil değildi, ama bu oyun da değildi. “Kızlar özel ilgi istiyorsa, Sulin koşa koşa Bilgelere gitmek yerine bana gelebilir.”</p>

    <p>Aiel olmasalar, Rhuarc ile Bael ayrılırlarken kafalarını iki yana sallıyor olurlardı. Rand ikisinin de karısından epey laf işiteceğini tahmin etti, ama bununla yaşamak zorundaydılar. <em>Far Dareis Mai</em> onurunu koruyorsa, bu sefer Rand’ın istediği yerde koruyacaktı.</p>

    <p>Rand şaşkınlık içinde, Lan’in de dışarı çıkmaya hazırlandığını gördü. Muhafız pelerini sırtındaydı ve adamın hareketleri ile dalgalanırken görüntüyü bozuyordu.</p>

    <p>“Moiraine seninle mi?” Rand Lan’in kadına yapışmasını beklerdi.</p>

    <p>“Çadırında endişelenmekle meşgul. Bugün en kötü yaralıların bile tamamına Şifa veremeyecek.” Kadın bu şekilde yardım etmeyi seçmişti; bugün Güç’ü silah olarak kullanamazdı, ama Şifa verebilirdi. “Boşa harcanan hayatlar onu öfkelendirir.”</p>

    <p>“Hepimizi öfkelendiriyor,” diye terslendi Rand. Muhtemelen Rand’ın Egwene’i alması da kızdırmıştı kadını. Anlayabildiği kadarıyla, Egwene kendi başına Şifa konusunda pek iyi değildi, ama Moiraine’e yardım edebilirdi. Eh, Rand’ın kızın sözünü tutmasına ihtiyacı vardı. “Moiraine’e söyle, yardıma ihtiyacı varsa yönlendirebilen Bilgelerin birinden istesin.” Ama pek az Bilge Şifa bilgisine sahipti. “Onlarla zincir kurup güçlerini kullanabilir.” Duraksadı. Moiraine zincir kurmaktan hiç bahsetmiş miydi? “Bana Moiraine’in kara kara düşündüğünü söylemek için gelmedin,” dedi sinirle. Bazen neyin kadından, neyin Asmodean’dan, neyin Lews Therin’den geldiğini bilmek oldukça güç oluyordu.</p>

    <p>“Neden o kılıcı takmaya başladığını sormaya geldim.”</p>

    <p>“Moiraine sordu zaten. Seni o mu?..”</p>

    <p>Lan’in yüzü değişmedi, ama kabaca sözünü kesti. “Bilmek istiyorum. Güç’ten kılıç yapabilirsin ya da kılıçsız öldürebilirsin, ama aniden kalçana yine çelik takmaya başladın. Neden?”</p>

    <p>Rand farkında olmadan elini yan tarafındaki uzun kabzada dolaştırdı. “Güç’ü bu şekilde kullanmak adil değil. Özellikle de yönlendiremeyen birine karşı. Bir çocukla savaşmaktan farkı yok.”</p>

    <p>Muhafız bir süre sessizce durarak onu süzdü. “Couladin’i kendin öldürmeyi düşünüyorsun,” dedi sonunda ifadesiz bir sesle. “Onun mızraklarına karşılık o kılıç.”</p>

    <p>“Onu aramaya niyetim yok, ama ne olacağını kim bilebilir?” Rand huzursuzca omuzlarını silkti. Onu avlamayacaktı. Ama şansı kendi lehine bükebiliyorsa, bırak Couladin’le onu yüz yüze getirsin. “Dahası, o beni arayabilir. Ondan işittiğim tehditler kişiseldi, Lan.” Bir yumruğunu kaldırarak, kırmızı ceketinin kolunu altın yeleli Ejder’in başı görünecek kadar sıyırdı. “Ben yaşadığım sürece Couladin rahat etmeyecek, ikimiz de bunları taşırken değil.”</p>

    <p>Ve doğruyu söylemek gerekirse, Ejderleri taşıyan bir adam daha yaşadığı sürece Rand da rahat etmeyecekti. Asmodean ile Couladin’i karşı karşıya getirse hakkıydı. Shaido’yu damgalayan Asmodean olmuştu. Fakat bunu, Couladin’in sınırsız hırsı mümkün kılmıştı; hırsı ve Aiel yasa ve geleneklerine uymayı reddetmesi, kaçınılmaz olarak onları bugüne ve bu yere getirmişti. Kasvet ve Aieller arasındaki savaşın ötesinde, Taien’deki olayların suçu da Couladin’deydi, Selean’dakilerin de ve oradan bu yana harap ettikleri düzinelerce kasabanın ve köyün, yaktıkları yüzlerce çiftliğin suçu da. Gömülmemiş erkekler, kadınlar ve çocuklar akbabaları beslemişti. Eğer Rand Yenidendoğan Ejderse, yalnızca Cairhien değil, herhangi bir ulusun onu takip etmesini talep edecekse, onlara adalet vermeliydi.</p>

    <p>“O zaman ele geçirildiği zaman kafasını uçurt,” dedi Lan sertçe. “Onu bulup ele geçirmekten başka amacı olmayan yüz bin adam görevlendir. Ama onunla kendin savaşma aptallığını yapma! Artık kılıç konusunda iyisin... çok iyi, ama Aieller ellerinde mızrak ve kalkanla doğarlar. Yüreğine bir mızrak yersen her şey boşa gider.”</p>

    <p>“Yani savaşmaktan kaçınmalı mıyım? Moiraine üzerinde hak iddia etmiyor olsa sen kaçınır mıydın? Rhuarc, Bael ya da herhangi biri kaçınır mıydı?”</p>

    <p>“Ben Yenidendoğan Ejder değilim. Dünyanın kaderi bana bağlı değil.” Ama sesindeki anlık hararet gitmişti. Moiraine olmasa, savaşın en sıcak yerini arardı. O anda o haktan pişmanlık duyuyor gibiydi.</p>

    <p>“Gereksiz riske girmeyeceğim Lan, ama bütün o risklerden kaçamam da.” Seanchan mızrağı bugün çadırda kalacaktı; Couladin’i bulursa yoluna çıkmaktan başka işe yaramazdı. “Gel. Biraz daha beklersek Aieller işi bizsiz bitirecek.”</p>

    <p>Dışarı çıktığında yalnızca birkaç yıldız kalmıştı ve doğu ufku ince, keskin bir parlaklıkla aydınlanmıştı. Ama Rand’ın ve yanında Lan’in durmasının sebebi bu değildi. Kızlar omuz omuza durarak çadırın çevresinde halka oluşturmuşlar, ona bakıyorlardı. Karanlığa bürünmüş yamaçlara kadar uzanan, <em>cadin’sor</em>’lara bürünmüş kadınlardan oluşan sıkı bir halka, öyle ki bir fare bile geçemezdi aradan, <em>Gai’shain</em>’lara atının eyerlenip hazır bekletilmesi emrini verdiği halde, Jeade’en görünürlerde yoktu.</p>

    <p>Yalnızca Kızlar da değildi. Ön sıradaki iki kadın geniş etekler ve açık renk bluzlar giymiş, saçlarını katlanmış eşarplarla bağlamışlardı. Henüz yüzlerini tam olarak seçmek için çok karanlıktı, ama o ikisinin şekillerinde, kollarını kavuşturma tarzlarında, Egwene ve Aviendha olduklarını gösteren bir şey vardı.</p>

    <p>Rand, neyin peşinde olduklarını soramadan Sulin öne çıktı. “Egwene Sedai ve Aviendha ile birlikte <em>Car’a’carn</em>’a kuleye kadar eşlik etmek üzere geldik.”</p>

    <p>“Kafanıza bu fikri kim soktu?” diye sordu Rand. Lan’e fırlattığı bakış o olmadığını gösterdi. Karanlıkta bile şaşırmış görünüyordu. En azından bir anlığına başı hızla kalkmıştı; hiçbir şey Lan’i uzun zaman şaşırtamazdı. “Egwene’in kuleye gidiyor, Kızların da onu koruyor olması gerek. Bugün yapacağı şey çok önemli. Bunu yaparken korunmalı.”</p>

    <p>“Onu koruyacağız.” Sulin’in sesi rendelenmiş tahta kadar düzdü. “Ve <em>Car’a’carn</em>’ı da. <em>Far Dareis Mai</em>’e bu şerefi kendisi verdi.” Kızlardan bir onay mırıltısı yükseldi.</p>

    <p>“Çok mantıklı, Rand,” dedi Egwene durduğu yerden. “Güç’ü silah olarak kullanmak savaşı kısaltacaksa, üç kişi daha da kısaltır. Ve sen Aviendha ve benim toplamımızdan daha güçlüsün.” Sonuncusunu söylemek hiç hoşuna gitmiyormuş gibi konuşmuştu. Aviendha hiçbir şey söylemedi, duruş tarzı anlamlıydı.</p>

    <p>“Bu saçma,” diye kaşlarını çattı Rand. “Geçmeme izin verin ve görev yerlerinize gidin.”</p>

    <p>Sulin yerinden kıpırdamadı. “<em>Far Dareis Mai Car’a’carn</em>’ın onurunu taşıyor,” dedi sakin sakin ve diğerleri de tekrarladı. Daha yüksek sesle değil, ama bunca kadın birlikte söyleyince gök gürültüsü gibi çıkmıştı. “<em>Far Dareis Mai Car’a’carn</em>’ın onurunu taşıyor. <em>Far Dareis Mai Car’a’carn</em>’ın onurunu taşıyor.”</p>

    <p>“Geçmeme izin verin dedim,” diye emretti, ses kesilir kesilmez.</p>

    <p>Sanki onlara yeniden başlamalarını söylemiş gibi tekrarladılar. “<em>Far Dareis Mai Car’a’carn</em>’ın onurunu taşıyor. <em>Far Dareis Mai Car’a’carn</em>’ın onurunu taşıyor.” Sulin oracıkta durmuş, ona bakıyordu.</p>

    <p>Bir an sonra Lan eğilip kuru kuru mırıldandı: “Mızrak taşıdığı için kadın kadınlığından vazgeçmez. Sen hiç gerçekten yapmak istediği şeyden vazgeçirilebilen bir kadın gördün mü? Pes et, yoksa sen itiraz eder, onlar sana aynı şeyi tekrarlarken akşama kadar burada dururuz.” Muhafız duraksadı, sonra ekledi, “Dahası, gerçekten mantıklı.”</p>

    <p>Sesler bir kez daha kesildiğinde Egwene ağzını açtı, ama Aviendha elini onun koluna koyarak birkaç kelime fısıldadı ve Egwene hiçbir şey söylemedi. Rand, kızın ne demeye niyetlendiğini biliyordu ama. Ona inatçı yün kafalının teki ya da öyle bir şey olduğunu söyleyecekti.</p>

    <p>Sorun şuydu ki, gerçekten öyleymiş gibi hissetmeye başlamıştı. Kuleye gitmesi <em>gerçekten</em> mantıklı geliyordu. Başka yerde yapacak işi yoktu. Artık savaşın kaderi şeflerin ve yazgının elindeydi. Ve at sırtında dolanarak Couladin ile karşılaşmayı beklemektense, yönlendirmesi daha faydalı olurdu. Eğer <em>ta’veren</em> olması Couladin’i ona çekecekse, başka yerler kadar kulede de çekerdi. Bütün Kızlara kuleyi savunma emri verdikten sonra adamı görme olasılığı olduğundan değil.</p>

    <p>Ama her yöne saldırdıktan sonra birazcık vakar koruyarak nasıl gerilemeli? “Kulede daha faydalı olacağıma karar verdim,” dedi kızararak.</p>

    <p>“<em>Car’a’carn</em> nasıl emrederse,” diye yanıt verdi Sulin, sesinde hiç alay tınısı olmadan, sanki baştan beri Rand’ın fikriymiş gibi. Lan başını salladı, sonra sessizce uzaklaştı ve Kızlar onun için küçük bir boşluk açtı.</p>

    <p>Fakat boşluk adamın arkasından hemen kapandı ve kadınlar hareket etmeye başladığında Rand’ın, aksi eğilimde olsaydı bile, onlarla gitmek dışında seçeneği yoktu. Yönlendirebilirdi elbette, çevreye Ateş saçabilir, Hava ile hepsini yere yıkabilirdi, ama değil kadınlara, kendi tarafında olan insanlara davranmanın yolu bu değildi. Dahası, onları öldürmek dışında hiçbir yolun onu rahat bırakmalarını sağlamayacağından emindi, hatta belki o zaman bile bırakmazlardı. Hem, kulede daha faydalı olacağına karar vermemiş miydi?</p>

    <p>Egwene ile Aviendha da yürürlerken Sulin kadar sessizdiler ve Rand bunun için minnettardı. Elbette, sessizliklerinin sebebi en azından kısmen karanlığın içinde boyunlarını kırmadan tepeyi tırmanıp inmeye çalışmaktan kaynaklanıyordu. Zaman zaman Aviendha yakalayamadığı bir homurtu çıkarıyordu, etekler hakkında öfkeli bir yorum. Ama ikisi de, böyle gözle görülür bir biçimde geri adım attığı için onunla alay etmiyorlardı. Ama bu daha sonra da gelebilirdi. Kadınlar, tam siz tehlikenin geçtiğini düşünmeye başladığınızda iğneyi batırmaktan zevk alırdı.</p>

    <p>Gökyüzü griye dönmeye başlamıştı ve kütük kule ağaçların arasından göründüğünde Rand sessizliği bozdu. “Senin bu işin bir parçası olacağını düşünmemiştim, Aviendha. Bilgelerin savaşa katılmadığını söylediğini sanmıştım.” Söylediğinden emindi. Bir Bilge kılına zarar gelmeden bir savaşın ortasında yürüyebilirdi ya da onun klanına karşı kan davası güden herhangi bir mezra ya da dayanağa girebilirdi, ama savaşa katılmazdı, hele yönlendirmeye hiç kalkışmazdı. Rand Kıraç’a gelene kadar, Aiellerin çoğu bazı Bilgelerin yönlendirebildiğini bile bilmiyordu aslında, ama tuhaf yeteneklere sahip oldukları, zaman zaman Aiellerin yönlendirmeye yakın olduğunu düşündüğü şeyler yapabildikleri söylentileri dolaşıyordu.</p>

    <p>“Ben daha Bilge değilim,” diye yanıt verdi Aviendha hoş bir tavırla, şalını düzelterek. “Egwene gibi bir Aes Sedai bunu yapabiliyorsa, ben de yapabilirim. Bu sabah sen uyurken ayarladım, ama sen Egwene’den istediğinden beri düşünüp duruyordum.”</p>

    <p>Şimdi, Rand’ın Egwene’in kızardığını görmesine yetecek kadar aydınlık vardı. Kız onun kendisine baktığını görünce durduk yerde sendeledi ve düşmemesi için Rand’ın onun kolunu tutması gerekti. Egwene onun bakışlarından kaçınarak kolunu çekip kurtardı. Belki Rand’ın onun iğneleri hakkında endişelenmesi gerekmeyecekti. Seyrek ağaçlıkların içinden tepe yukarı, kuleye doğru yola çıktılar.</p>

    <p>“Seni durdurmaya çalışmadılar mı? Amys demek istiyorum ya da Bair ya da Melaine?” Çalışmadıklarını biliyordu. Öyle olsa kız burada olmazdı.</p>

    <p>Aviendha başını iki yana salladı, sonra düşünceli düşünceli kaşlarını çattı. “Sorilea ile uzun uzun konuştular, sonra bana ne yapmam gerekiyorsa onu yapmamı söylediler. Genelde ne yapmam gerektiğini <em>onlar</em> söyler.” Yan yan ona bakarak ekledi: “Melaine’in senin her şeye değişim getirdiğini söylediğini duydum.”</p>

    <p>“Bunu yapıyorum,” dedi Rand, çizmesini ilk merdivenin alt basamağına dayayarak. “Işık bana yardım etsin, bunu yapıyorum.”</p>

    <p>Platformun manzarası, ormanlık tepeler halinde yayılan arazi çıplak göze bile harika geliyordu. Ağaçlar Cairhien’e doğru ilerleyen Aielleri saklamaya yetecek kadar yoğundu. Çoğu çoktan pozisyon almış olmalıydı. Ama şafak şehrin kendisini altından bir ışığa boğuyordu. Dürbünlerin biri ile hızlı bir tarama, ırmak boyunca uzanan çıplak tepelerin yaşamdan yoksun göründüğünü gösterdi. Bu kısa süre sonra değişecekti. Şu anda gizlenmiş olsalar bile, Shaidolar oradaydı. Ama gizli kalamayacaklardı. Tepelerine... Ne? Şerateş değil. Ne yaparsa yapsın, kendi tarafındaki Aieller saldırıya geçmeden önce Shaidoların sinirini olabildiğince bozmalıydı.</p>

    <p>Egwene ile Aviendha, zaman zaman tartışmak için ara vererek sırayla diğer uzun tüpten bakıyorlardı, ama şu anda sessizce konuşmakla yetiniyorlardı. Sonunda birbirlerine başlarını salladılar, korkuluğa yaklaştılar ve ellerini kaba yontulmuş kütüğe dayayarak Cairhien’e bakmaya başladılar. Aniden Rand’ın tüyleri diken diken oldu. İçlerinden biri, belki ikisi birden yönlendiriyordu.</p>

    <p>İlk fark ettiği, şehrin üzerinde esen rüzgârdı. Bir esinti değil; bu topraklarda hissettiği ilk gerçek rüzgâr. Ve Cairhien üzerinde bulutlar oluşmaya başlamıştı, en yoğunu güneydeydi ve o izlerken daha da yoğunlaşıyor, kararıyor, kaynıyordu. Yalnız orada, Cairhien ve Shaidolar üzerinde. Görebildiği kadarıyla başka her yerde gökyüzü berrak maviydi ve üzerinde yalnızca birkaç yüksek, ince iplikçik vardı. Ama uzun, kaskatı bir gök gürültüsü yuvarlandı. Aniden şimşek yeri hançerledi, şehrin aşağısındaki bir tepeyi yaran çentikli, gümüş bir akış. Daha ilk şimşeğin çatırtısı kuleye ulaşmadan iki tanesi daha yere doğru çatırdadı. Gökyüzünde vahşi çatallar dans etti, ama o parlak beyaz mızraklar yürek atışı gibi düzenle yeri dövüyordu. Aniden, şimşeğin düştüğü yerdeki zemin patladı, on beş metre yükseğe toprak fışkırttı, sonra başka yerde bir daha, bir daha.</p>

    <p>Hangi kadının ne yaptığına ilişkin Rand’ın en ufak fikri yoktu, ama Shaidoları saklandıkları deliklerden çıkartmaya kararlı görünüyorlardı. Kendi payına düşeni yapma ya da durup izleme zamanı gelmişti. Uzanarak <em>saidin</em>’i yakaladı. Buz gibi bir ateş Rand al’Thor’un varlığını saran Boşluk’un dışını süpürdü. Soğuk bir tavırla lekeden içine sızan yağlı pisliği görmezden gelerek, onu boğmakla tehdit eden vahşi Güç sellerini kontrol altına aldı.</p>

    <p>Bu mesafeden yapabilecekleri aslında sınırlıydı, bir <em>angreal</em> ya da <em>sa’angreal</em> olmadan herhangi bir şey yapması bile zordu. Büyük olasılıkla kadınların her seferinde birer şimşek indirmesinin, bir patlama yaratmasının sebebi buydu.</p>

    <p>Eğer Rand sınırlarına gelmişse, onlar kendilerininkini zorluyor olmalıydı.</p>

    <p>Boşluk’un içinde bir anı kaydı. Kendisine ait değil; Lews Therin’e ait. Bu sefer aldırmadı. Bir anda yönlendirdi ve yaklaşık sekiz kilometre uzakta bir tepe bir ateş topuyla, açık sarı bir alev dalgaları ile sarıldı. Solduğu zaman, dürbün olmadan da tepenin şimdi daha alçak olduğunu, zirvesinin kararmış, erimiş gibi göründüğünü görebiliyordu. Üçü birlikte çalışırken klanların Couladin ile savaşmasına hiç gerek olmayabilirdi.</p>

    <p><em>Ilyena, aşkım, affet beni!</em></p>

    <p>Boşluk titredi; Rand bir an yıkımın eşiğinde sendeledi. Tek Güç dalgaları köpük köpük korku ile içine gürledi; leke yüreğinin çevresinde, leş kokulu bir kaya gibi katılaşır oldu.</p>

    <p>Rand korkuluğu öyle sıkı kavradı ki, parmak boğumları ağrımaya başladı. Kendini sakinleşmeye, Boşluk’u dayanmaya zorladı. Ondan sonra kafasından geçen düşünceleri dinlemeyi reddetti. Bunun yerine her şeyi yönlendirmeye, tepeleri yöntemli bir biçimde birbiri ardına kavurmaya yoğunlaştı.</p>

    <p class="paragraf">Zirvedeki ağaçların sınırının arkasında duran Mat, kişnemesin diye Zar’ın burnunu kolunun altında tuttu ve bin kadar Aiel’in güneydeki tepelerden yaklaşmasını izledi. Şimdi güneş ufkun üzerine yükseliyor, koşturan kitlenin bir yanına uzun, dalgalanan gölgeler uzatıyordu. Gecenin ılıklığı yerini günün sıcaklığına bırakmaya başlamıştı bile. Güneş yükselince hava yine kavurucu olacaktı. Mat terlemeye başlamıştı.</p>

    <p>Aieller henüz onu görmemişti, ama biraz daha oyalanırsa göreceklerinden kuşkusu yoktu. Büyük olasılıkla Rand’ın adamları olmalarının bir önemi yoktu –Couladin’in güneyde adamı olsa, savaşın ortasında kalacak aptallığı gösterenler için ilginç bir gün olacaktı. Önemi yoktu, çünkü onlara görünme riskine girmeyecekti. Bu sabah bir oka, aynı dikkatsizliği bir daha göstermeyecek kadar yaklaşmıştı zaten. Dalgın dalgın ceketinin omzundaki düzgün kesiği elledi. Hedefin ağaçların arasından yalnızca yarı yarıya görülebildiği düşünülürse, iyi atış. Hedef kendisi olmasa daha fazla hayran olabilirdi.</p>

    <p>Gözlerini yaklaşan Aiellerden ayırmadan dikkatle Zar’ı seyrek ağaçlıkların derinliklerine çekti; onu görüp hızlanacak olurlarsa bilmek istiyordu. İnsanlar Aiellerin atlı bir adamı geçebileceğini söylüyordu ve bunu deneyecek olurlarsa Mat avantaj istiyordu.</p>

    <p>Ağaçlar Aielleri gizleyene kadar adımlarını hızlandırmadı. Zar’ı diğer yamaca götürerek bindi ve batıya koşturdu. Bugün, bu yerde canlı kalmak isteyen bir adam asla yeterince dikkatli olamazdı. Atını sürerken kendi kendine homurdanıyordu. Şapkasını iyice yüzüne çekmiş, siyah saplı mızrağını eyer kaşına dayamıştı. Batıya. Yine.</p>

    <p>Gün, ilk ışıklardan iki saat önce, Melindhra Kızlarla buluşmaya gittiğinde çok iyi başlamıştı. Mat’i uykuda sanan kadın, kendi kendine “Rand al’Thor” ve “onur” ve “her şeyden öte <em>Far Dareis Mai</em>” hakkında homurdana homurdana dışarı çıkarken ona bakmamıştı bile. Kadın kendi kendisiyle tartışıyor gibiydi, ama dürüst olmak gerekirse, Rand’ın turşusunu kurmayı ya da yahnisini yapmayı istiyor olsa da Mat’in umurunda değildi. Onun çadırdan çıkmasının üzerinden bir dakika geçmeden heybelerini doldurmaya başlamıştı bile. O Zar’ı eyerler, bir hayalet gibi güneye doğru uzaklaşırken, kimse dönüp bir daha bakmamıştı ona. İyi bir başlangıç. Yalnız, Taardadları, Tomanelleleri ve güneye doğru yol alan başka her lanet klanı hesaba katmamıştı. Yaptıkları şeyin Lan’e ettiği gevezeliklere çok benziyor olması da teselli vermiyordu. Mat güneye gitmek istemişti ve o Aieller onu Alguenya’ya doğru gitmeye zorlamıştı. Savaşın gerçekleşeceği yere doğru.</p>

    <p>İki üç kilometre sonra Zar’ı ihtiyatla yamaç yukarı çevirdi ve zirvedeki dağınık ağaçlığın derinliklerinde durdu. Çoğundan daha yüksek bir tepeydi ve iyi bir manzarası vardı. Bu sefer görünürde Aiel yoktu, ama tepelerin arasından dolambaçlı vadide ilerleyen alay da aynı ölçüde kötüydü. Lordların rengârenk sancaklarının arkasındaki atlı Tearlılar başı çekiyorlardı, sonra bir boşluk ve Tearlıların tozunu yutan kalın, diken diken bir kargılı asker yılanı geliyordu. Sonra sayısız sancak ve flama taşıyan atlı Cairhienliler. Cairhienliler arasında hiç düzen yoktu, lordlar sohbet etmek için ileri geri giderken çalkalanıp duruyorlardı, ama en azından iki yanda gözetçiler çıkarmışlardı. Her durumda, onlar geçer geçmez Mat güneye giden açık bir yol bulacaktı. <em>Ve lanet Erinin’e giden yolun yarısını bulmadan durmayacağım!</em></p>

    <p>Göz ucuyla, aşağıdaki alayın epey ilerisinde bir hareket yakaladı. Bu kadar yüksekte olmasa göremezdi. Atlıların hiçbiri görmemişti kuşkusuz. Heybesinden küçük dürbününü çıkararak –Kin Tovere zar atmayı seviyordu–, yakaladığı hareketin olduğu yere baktı ve dişlerinin arasından hafif bir ıslık çaldı. En az vadidekiler kadar kalabalık bir Aiel topluluğu ve eğer Couladin’e ait değillerse, bir sürpriz hazırladıkları kesindi, çünkü ölmekte olan çalılarla ölü yaprakların arasına uzanmışlardı.</p>

    <p>Uzun bir an boyunca parmaklarını kalçasına vurarak durdu. Kısa süre sonra oraya cesetler saçılacaktı. Ve çoğunluğu Aiel olmayacaktı. <em>Beni ilgilendirmez. Ben bu işten çıktım, buradan çıktım ve güneye gidiyorum.</em> Biraz bekleyecek, sonra onlar farkına varamayacak kadar meşgulken gidecekti.</p>

    <p>Bu Weiramon denen adam –dün gri sakallının adını öğrenmişti–, taş kadar aptaldı. <em>Öncü çıkarmamış, izci çıkarmamış, aksi halde onu neyin beklediğini bilirdi.</em> Aynı şekilde, tepelerin yerleşimi ve vadinin dolambaçlılığı yüzünden Aieller de alayı göremiyordu, tek görebildikleri gökyüzüne yükselen ince toz tabakası idi. Onların izci çıkardıkları kesindi; tesadüfen orada bekliyor olamazlardı.</p>

    <p>Aylak aylak “Gölgelerin Jak’ı ile Dans Etmek”i ıslıkla çalarak dürbünü gözüne kaldırdı ve tepeleri inceledi. Evet. Aiel kumandan, alay katliam meydanına girmeden hemen önce işaret verebilecek birkaç adam bırakmıştı. Ama onlar bile henüz bir şey göremiyor olmalıydı. Birkaç dakika sonra ilk Tearlılar görüş alanına girecekti, ama o zamana dek...</p>

    <p>Zar’ı dörtnala yamaç aşağı kaldırdığında şok geçirdi. <em>Işık aşkına ben ne yapıyorum?</em> Eh, burada durup adamların kasaba giden kaz gibi ölümlerine yürümelerine izin vermeyecekti. Onları uyaracaktı. O kadar. İleride onları neyin beklediğini söyleyecek, sonra gidecekti.</p>

    <p>Yamacın dibine gelmeden gelişini ilk görenler, elbette Cairhienli keşif kolları oldu. Zar’ın koşusunu duymuşlardı, İki üçü kargılarını indirdi. Mat ona doğrultulmuş elli santimlik çelik uçlardan o kadar da hoşlanmamıştı, üç kat fazlasından hiç hoşlanmadı, ama deli gibi at süren birinin tehdit oluşturmayacağı açık olmalıydı. Geçmesine izin verdiler ve Mat öndeki Cairhien lordlarına yaklaşarak bağırdı, “Burada durun! Hemen! Lord Ejder’in emriyle! Aksi halde öyle yönlendirir ki, kafanız midenize yapışır ve kahvaltı olarak kendi ayaklarınızı yedirir size!”</p>

    <p>Topuklarını gömmüş, Zar hızla koşuyordu. Dediğini yaptıklarından emin olmak için arkaya bir bakış fırlatmakla yetindi –yapıyorlardı, ama biraz kafaları karışmış gibiydi; tepeler adamları Aiellerden hâlâ gizliyordu; toz yerleşince Aiellerin onların hâlâ orada olduğunu bilmesi imkânsız olacaktı– ve sonra iğdiş atının üzerinde eğilerek şapkası ile dövdü onu ve piyade alayının yanından dörtnala geçti.</p>

    <p><em>Weiramon’un emirleri iletmesini beklersem çok geç olacak.</em> O kadar. Adamları uyarıp gidecekti.</p>

    <p>Piyadeler yaklaşık iki yüz kargılı askerden oluşan birlikler halinde ilerliyordu, her birinin önünde birer atlı subay vardı ve arkadan yaklaşık elli okçu ve arbaletçi takip ediyordu. O hızla geçip giderken çoğu merakla baktı ona, ama hiçbiri yürüyüşünü bozmadı. Zar’ın toynakları toprak kaldırıyordu. Subayların atlarından bazıları, binicileri Mat’i bu kadar acele ettirenin ne olduğunu görmek istermiş gibi sıçradı, ama onların hiçbiri de yerinden ayrılmadı. Disiplinli. İhtiyaçları olacaktı buna.</p>

    <p>Tear alayının sonunda, göğüs zırhları, bol, siyah altın rengi çizgili kol yenleri, çıkıntılı miğferleri üzerinde subayları ve astsubayları işaretleyen rengârenk tüyleri ile Taşın Savunucuları geliyordu. Kalanların zırhları aynıydı, ama kol yenlerinde muhtelif lordların renklerini taşıyorlardı. İpek ceketli lordların kendileri en önde, süslü göğüs zırhları ve iri, beyaz tüylerle at sürüyorlardı ve arkalarında sancakları şehre doğru esen rüzgâr ile dalgalanıyordu.</p>

    <p>Mat adamların önüne dolaşıp öyle çabuk dizginleri çekti ki, Zar dans etti, “Lord Ejder’in adına durun!”</p>

    <p>Adamları durdurmanın en hızlı yolu gibi gelmişti, ama bir an alayın onu ezip geçeceğini düşündü. Neredeyse son anda, Rand’ın çadırının dışında gördüğünü hatırladığı genç bir lord elini kaldırdı ve sonra hepsi dizgin çekmeye, alay boyunca arkaya emirler iletmeye başladı. Weiramon orada değildi; Mat’ten on yaş büyük tek lord yoktu.</p>

    <p>“Bütün bunların anlamı nedir?” diye sordu işaret veren adam. Kara gözleri keskin burnunun üzerinde kibirle parladı. Çenesini öyle bir tavırla kaldırdı ki, sivri sakalı Mat’i hançerleyecekmiş gibi göründü. Yüzünden akan ter, bıraktığı izlenimi yalnızca birazcık bozuyordu. “Bu emri bana bizzat Lord Ejder verdi. Sen kimsin ki?..”</p>

    <p>Mat’in tanıdığı bir başkası adamın kolunu yakalar, telaşlı telaşlı fısıldarken sustu. Patates suratlı Estean miğferinin altında bitkin ve sıcaklamış görünüyordu... Mat’in duyduğu kadarıyla Aieller şehirdeki durum konusunda onu epey terletmişlerdi. Ama Tear’da Mat ile kâğıt oynamıştı. Mat’in kim olduğunu çok iyi biliyordu. Yalnızca Estean’ın zırhının altın yaldız kaplaması çentilmişti; diğerlerinin hiçbiri cici kıyafetleri içinde at binmekten başka bir şey yapmış gibi görünmüyordu. Henüz.</p>

    <p>Keskin burunlu adam dinlerken çenesi aşağı indi ve Estean kolunu bıraktı, sonra adam daha normal bir sesle konuştu. “Seni gücendirmek istemedik... ah... Lord Mat. Ben Asegora Evi’nden Melanril. Lord Ejder’e nasıl hizmet edebilirim?” Sonuncusunu söylerken sesine bir tereddüt tınısı eklendi ve Estean endişe içinde araya girdi.</p>

    <p>“Neden duralım ki? Lord Ejder’in bize geride beklememizi söylediğini biliyorum Mat, ama ruhum kavrulsun, oturup bütün savaşma işini Aiellerin yapmasına izin vermekte hiç onur yok. Neden onlar bozguna uğradıktan sonra kovalama işiyle kalalım ki? Dahası, babam şehirde ve...” Mat’in dik bakışları altında sustu.</p>

    <p>Mat şapkasıyla yelpazelenerek başını iki yana salladı. Aptallar olmaları gereken yerde bile değillerdi. Onları geri çevirme ihtimali de yoktu. Melanril gidecek olsa bile –ve adama bakarken Mat, sözde Lord Ejder’in emriyle bile olsa gideceğinden emin olamıyordu– yine de şansı yoktu. Aiel nöbetçilerin gözleri önünde eyerinde oturmaktaydı. Alay geri dönecek olursa, Aieller görüldüklerini anlarlardı ve daha Tearlılar ile Cairhienliler kargılarını birbirinden ayıramadan saldırırlardı. Bilmeden ilerlemeleri durumunda gerçekleşecek kadar büyük bir katliam olurdu bu.</p>

    <p>“Weiramon nerede?”</p>

    <p>“Lord Ejder’in onu Tear’a geri gönderdi,” diye yanıt verdi Melanril yavaşça. “Illianlı korsanlar ve Maredo Ovaları’ndaki çetelerin işini görsün diye. O, böyle büyük bir sorumluluk için bile olsa, gitmek istemedi elbette, ama... Affedersin, Lord Mat, ama seni Lord Ejder gönderdiyse, nasıl oluyor da bunu bilmi...”</p>

    <p>Mat adamın sözünü kesti. “Ben lord değilim. Ve Rand’ın insanların neyi bilmesini istediğini sorgulamak istiyorsan, git ona sor.” Bu adamı susturdu; Lord lanet olası Ejder’i hiçbir konuda sorgulayacağı yoktu. Weiramon aptalın tekiydi, ama en azından savaş deneyimi vardı. Atının üzerine bağlanmış bir çuval dolusu şalgam gibi görünen Estean dışında, bütün bu adamların tek gördüğü ancak bir iki meyhane kavgası olabilirdi. Belki bir iki de düello. Ne de işe yarardı ama. “Şimdi, hepiniz beni dinleyin. İlerideki iki tepenin arasındaki geçitten çıktığınız zaman Aieller çığ gibi üzerinize çökecek.”</p>

    <p>Sanki adamlara bir baloya gideceklerini ve oradaki bütün kadınların Tearlı bir lordu görünce iç geçireceklerini söylemişti. Hevesli sırıtışlar belirdi ve adamlar atlarını dans ettirerek birbirlerinin omuzlarına şaplak atmaya, kaç Aiel öldürecekleri hakkında böbürlenmeye başladılar. Yalnızca Estean farklıydı; içini çekmek ve kılıcını kınında gevşetmekle yetiniyordu.</p>

    <p>“Oraya bakmayın!” diye terslendi Mat. Aptallar. Bıraksa saldırı emri vereceklerdi. “Gözlerinizi benden ayırmayın. Bana bakın dedim!”</p>

    <p>Emrini Rand’ın arkadaşı olması sayesinde kabul ettiler. Melanril ve diğerleri güzel zırhları içinde sabırsızca kaşlarını çattılar. Neden Aiel vahşilerini öldürme işine koyulmalarına izin vermediğini anlamıyorlardı. Rand’ın arkadaşı olmasa, muhtemelen hem onu, hem Zar’ı ezip geçerlerdi.</p>

    <p>Onların koşa koşa gitmesine izin de verebilirdi. Yavaş yavaş yaparlardı bunu, kargıları ve Cairhien süvarilerini arkada bırakırlardı, ama neler olup bittiğini fark ettikleri zaman onlara Cairhienliler de katılırdı. Ve hepsi ölürdü. Yapılacak akıllıca şey adamları ne istiyorlarsa onu yapmaya bırakmak ve aksi yöne gitmek olurdu. Tek sorun, bu ahmaklar Aiellere onların farkında olduklarını belli ettikten sonra Aiellerin farklı bir şey yapmaya karar verebilecek olmasıydı, örneğin kanatlardaki adamları ele geçirmek için yana dolaşabilirlerdi. Bu olursa, Mat’in kurtulacağı kesin olmazdı.</p>

    <p>“Lord Ejder’in yapmanızı istediği şey şu,” dedi onlara, “yüz elli kilometre dahilinde hiç Aiel yokmuş gibi ağır ağır at sürün. Kargılar geçitten çıkar çıkmaz içi boş bir kare oluştursun ve siz de bir an önce o karenin içine girin.”</p>

    <p>“İçeri mi!” diye itiraz etti Melanril. Diğer genç lordlardan öfkeli mırıltılar yükseldi; yalnız Estean düşünceli görünüyordu. “Bu planda hiç onur yok, leş kokulu...”</p>

    <p>“Yapacaksınız lanet olasılar,” diye kükredi Mat, Zar’ı Melanril’in atına yaklaştırarak, “yoksa, lanet Aieller sizi öldürmese bile Rand öldürecek ve kalanı da ben doğrayıp sosis yapacağım!” Konuşmak için fazla zaman harcıyorlardı; Aieller neden bu kadar çok konuştuklarını merak etmeye başlamış olmalıydı. “Şansımız varsa, Aieller saldıramadan yerleşmiş olursunuz. At yaylarınız varsa, kullanın onları. Aksi halde, sıkı durun. Lanet saldırıyı göreceksiniz ve ne zaman olacağını da bileceksiniz, ama fazla erken hareket ederseniz!..” Zamanın daraldığını hissediyordu.</p>

    <p>Mızrağının arka ucunu kargı gibi üzengisine dayayarak Zar’ı alay boyunca arkaya topukladı. Omzunun üzerinden arkaya baktığında, Melanril ile diğerlerinin ona bakarak konuşmakta olduklarını gördü. En azından koşa koşa vadiye gitmiyorlardı.</p>

    <p>Kargıların kumandanı Mat’ten yarım baş kısa, emekliye ayrılma zamanı gelmiş görünen gri bir iğdiş at üzerinde solgun, zayıf bir adamdı. Ama Daerid’in sert gözleri, birkaç kez kırılmış bir burnu ve yüzünü çapraz kesen, biri pek eski olmayan üç beyaz yara izi vardı. Adam Mat ile konuşurken çan şeklindeki miğferini çıkardı; kafasının ön kısmı tıraşlanmıştı. Lord değildi. Belki iç savaş başlamadan önce ordudaydı. Evet, adamları kirpi oluşturmayı biliyordu. Aiellerle savaşmamıştı, ama eşkıyalar ve Andor süvarileri ile savaşmıştı. Taht için mücadele eden Evlerden biri adına diğer Cairhienlilerle de savaştığını ima ediyordu. Daerid ne hevesli, ne gönülsüz görünüyordu; yapacak işi olan bir adam gibi konuşuyordu.</p>

    <p>Mat Zar’ı diğer tarafa çevirirken alay uzaklaştı. Ölçülü bir hızla ilerliyorlardı ve arkaya fırlattığı bir bakış, Tear atlarının daha hızlı olmadığını gösterdi.</p>

    <p>Zar’ı yürüme hızından biraz daha hızlı sürüyordu, ama fazla değil. Sırtındaki Aiel gözlerini hissedebiliyor, ne söylediğini, şimdi nereye, neden gittiğini merak ettiklerini hissedebiliyordu sanki. <em>Yalnızca mesajını iletmiş, uzaklaşan bir haberci. Endişelenecek bir şey değil.</em> Aiellerin böyle düşündüğünü umuyordu, ama onu artık göremediklerinden emin olana dek omuzlarındaki gerginlik kaybolmadı.</p>

    <p>Cairhienliler hâlâ onları bıraktığı yerde bekliyorlardı. Kanatları da yerindeydi. Lordların toplandığı yerde sancaklar ve flamalar sazlık gibi görünüyordu, asker sayısının onda biri, hatta daha fazlası onlardan oluşuyordu. Çoğu sade göğüs zırhları giymişlerdi ve yaldız ya da gümüş işleme varsa bile, sarhoş bir demirci tarafından yapılmış gibi berelenmişlerdi. Atlarından bazılarının yanında Daerid’inki Lan’in savaş atı gibi görünüyordu. Gerekeni yapabilecekler miydi? Ama ona dönen yüzler sertti, bakışlar ise daha da sert.</p>

    <p>Mat şimdi Aiel gözlerinden uzaktaydı. Atını sürüp gidebilirdi. En azından bu adamlara kendilerinden ne beklendiğini anlattıktan sonra. Diğerlerini Aiel tuzağına göndermişti; onları terk edip gidemezdi.</p>

    <p>Simgesi mavi fon üzerinde üç sarı yıldız, sancağı ise siyah tilki olan Delovinde Evi’nden Talmanes Daerid’den de kısaydı ve Mat’ten ancak üç yaş büyük olabilirdi, ama bu Cairhienlileri daha büyük, hatta saçları grileşmiş biri gibi idare ediyordu. Gözlerinde Daerid’inkilerden daha fazla ifade yoktu ve kıvrılmış kırbaç gibi görünüyordu. Adını Mat’e söyledikten sonra, Mat eyerinden hafifçe eğilerek kılıç uçlu mızrağı ile yere çizgiler çizerek planını açıklarken sessizce dinledi.</p>

    <p>Diğer Cairhienliler iki atın çevresine toplanarak dinlediler, ama hiçbiri Talmanes kadar dikkatli değildi. Talmanes çizdiği haritayı inceledi, sonra Mat’i şapkasından çizmelerine, hatta mızrağına dek süzdü. İşi bittiği zaman adam yine konuşmadı, ta ki Mat bağırana dek, “Ee? Kabul et ya da terk et, umurumda değil, ama kısa süre sonra dostların kalçalarına dek Aiel’e batacak.”</p>

    <p>“Tearlılar benim dostum değil. Ve Daerid... faydalı. Kesinlikle dost değil.” Yorum üzerine izlemekte olan lordlardan gülüşler yükseldi. “Ama sen bir yarıyı idare edersen, ben de diğer yarıyı idare ederim.”</p>

    <p>Talmanes çelik sırtlı bir eldiveni çekti ve elini uzattı, ama Mat bir an bakakaldı. İdare etmek? O mu? <em>Ben kumarbazım, asker değil. İyi bir sevgili.</em> Uzun, önce verilmiş savaşların anıları kafasında dolaştı, ama onları bastırdı. Tek yapması gereken atını sürüp gitmekti. Ama o zaman Talmanes, Estean, Daerid ve kalanları kızarmaya bırakırdı. Mat’in onları astığı ateşin üzerinde. Buna rağmen, adamın elini kavradığı ve, “Sen olman gereken zamanda orada ol, yeter,” dediği zaman şaşırdı.</p>

    <p>Talmanes yanıt olarak hızlı hızlı isimler seslenmeye başladı. Lordlar ve genç lordlar, her biri peşinde bir sancaktar ve belki yarım düzine hizmetkâr ile Mat’e yanaştılar, ta ki Cairhienlilerin yaklaşık dört yüzü çevresinde toplanana kadar. Talmanes’in söyleyecek daha fazla şeyi kalmamıştı; kalan askerlerini eşkin hızda batıya çevirdi ve geriye hafif bir toz bulutu dışında hiçbir şey kalmadı.</p>

    <p>“Birlikte durun,” dedi Mat çevresindekilere. “Saldırın dediğimde saldırın, kaçın dediğimde kaçın ve zorunlu olmayan tek bir ses çıkarmayın.” Onu takip ederlerken eyerler gıcırdadı, toynaklar gümbürdedi elbette, ama en azından konuşmuyor, soru sormuyorlardı.</p>

    <p>Diğer sancak ve flamaları son bir kez gördü, sonra sığ vadinin bir dönemeci onları gözden gizledi. Bu işe nasıl bulaşmıştı? Her şey çok basit bir şekilde başlamıştı. Uyar ve git. Sonra attığı her adım ne kadar küçük, ne kadar gerekli görünmüştü. Ve şimdi beline dek çamura batmıştı ve devam etmekten başka şansı yoktu. Talmanes’in geleceğini umdu. Adam ona kim olduğunu bile sormamıştı.</p>

    <p>Mat kuzeye dönerken tepelerin arasındaki vadi kıvrılıyor, çatallanıyordu, ama Mat’in yön duygusu iyiydi. Örneğin, güneyin ve güvenliğin hangi yönde olduğunu çok iyi biliyordu ve orası gitmediği yerdeydi. Şehrin yakınlarında karanlık bulutlar toplanıyordu, uzun süredir gördüğü en yoğun bulutlar. Yağmur kuraklığı kıracaktı, çiftçiler için iyi, eğer çiftçi kalmışsa... ve tozu da indirecekti, atlılar için iyi, böylece varlıklarını erkenden belli etmeyeceklerdi. Belki yağmur yağarsa Aieller pes edip eve giderlerdi. Rüzgâr da yükseliyor, şaşırtıcı şekilde, biraz serinlik getiriyordu.</p>

    <p>Zirvelerin üzerinden savaş sesleri, bağıran, çığlık atan adamların sesleri geliyordu. Başlamıştı.</p>

    <p>Mat Zar’ı çevirdi, mızrağını kaldırdı ve sağa sola savurdu. Cairhienliler iki yandan, yamaç yukarı bakan iki uzun sıra oluşturunca şaşırdı. İşareti içgüdüyle vermişti, başka bir zamandan ve mekândan kalan anıyla, ama diğer yandan bunlar savaş görmüş adamlardı. Zar’ı ağır bir yürüyüşle dağınık ağaçların içinden geçirdi ve askerler koşum takımlarının alçak şıngırtısı eşliğinde takip ettiler.</p>

    <p>Tepeye ulaşınca ilk düşüncesi, Talmanes ile adamlarının zirvenin karşı yanından geldiğini görünce rahatladığı oldu. İkincisi ise bir küfür.</p>

    <p>Daerid kirpiyi oluşturmuştu, dört sıra asker kargılarını uzatarak boş bir kare oluşturmuşlardı ve aralarına okçular dağılmıştı. Uzun kargılar Shaidoların yaklaşmasını güçleştiriyordu, ama yine de saldırdılar. Okçular ve arbaletçiler Aiellerle hızla, hararetle atışıyorlardı. İki yandan da adamlar düşüyordu, ama kargılar boşlukları kapatıyor, kareyi küçültüyorlardı. Elbette, Shaidolar da saldırılarını yavaşlatıyor gibi görünmüyorlardı.</p>

    <p>Savunucular merkezde atlarından inmişlerdi ve Tear lordlarının yarısı, hizmetkârları ile birlikte oradaydı. Yarısı. Mat’in küfretmek istemesinin sebebi buydu. Kalanlar Aieller arasında koşturuyor, beş, on adamlık düğümler halinde ya da yalnız başlarına kılıçlarını savuruyor, kargılarını saplıyorlardı. Düzinelerce binicisiz at ne kadar başarılı olduklarının işaretiydi. Melanril sancaktarı dışında askeri olmadan, kılıcını sağa sola sallıyordu. İki Aiel atılarak adamın atının diz arkası kirişlerini kestiler; at başını sallayarak devrildi. Mat onun çığlık attığından emindi, ama şamata sesi yuttu. Ve sonra Melanril <em>cadin’sor</em> giymiş, mızraklarını saplayan şekillerin arkasında kayboldu. Sancaktar yalnızca bir saniye daha fazla dayandı.</p>

    <p><em>Küçük kayıp,</em> diye düşündü Mat sertçe. Üzengilerinin üzerinde doğrularak kılıç uçlu mızrağını kaldırdı. Sonra, <em>“Los! Los caba’drin!”</em> diye bağırarak öne salladı.</p>

    <p>Elinde olsa sözlerini geri alırdı ve Kadim Lisan’da olduklarından değil; vadi kaynayan bir kazandı. Ama Cairhienliler Kadim Lisan’da “süvariler ileri” komutunu anlamamışlarsa bile, işareti anlamışlardı, özellikle de Mat eyerine oturur, topuklarını atın böğrüne gömerken. Bunu yapmak istediğinden değil, ama artık başka seçeneği yoktu. O adamları oraya kendisi göndermişti. Dönün ve kaçın dese bazıları kurtulabilirdi. Ve başka seçeneği yoktu işte.</p>

    <p>Cairhienliler sancaklarını ve flamalarını sallayarak, savaş sloganları bağırarak onunla birlikte tepeden aşağı atıldılar. Onu taklit ettikleri kuşkusuzdu, ama Mat’in tek bağırdığı, “Kan ve lanet küller!” idi. Vadinin karşısında Talmanes de aynı hızla aşağı koşturmaktaydı.</p>

    <p>Islaktopraklıların hepsini tuzağa düşürdüklerinden emin olan Shaidolar, arkadan, iki yandan saldıran diğerlerini görmediler bile. İşte o zaman şimşekler yağmaya başladı. Ve bundan sonra işler çığırından çıktı.</p>
  </div>
</body>
</html>
