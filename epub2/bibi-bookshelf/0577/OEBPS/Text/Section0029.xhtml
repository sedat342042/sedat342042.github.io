<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="20. Jangai Geçidi">20<br />
    Jangai Geçidi</h1>

    <p>Dünyanın Omurgası’nın hayaletsi silueti altında Rand Jeade’en’i Jangai Geçidi’nin başlangıcını oluşturan kayalık tepelerden yukarı yürütmeye başladı. Ejderduvarı gökyüzünü deliyor, diğer dağları cüceleştiriyordu; karla kaplı zirveleri sıcak akşam güneşine meydan okuyordu. En yüksek zirve bulutların üzerine tırmanıyor, asla gelmeyecek yağmurların vaadi ile Kıraç ile alay ediyordu. Rand neden bir insanın bu dağlara tırmanmak isteyebileceğini hayal edemiyordu, ama bu dağları aşmaya çalışan insanların korkularına yenilerek, nefes almayı başaramadan geri döndükleri söyleniyordu. Bir insanın, bu kadar yükseğe tırmanmaya teşebbüs ederken nefes almayı unutacak kadar korkacağına inanırdı.</p>

    <p>“...ama Cairhienliler Evler Oyunu’na deli oluyor olsalar da,” diyordu Moiraine yanı başından, “sen güçlü olduğun sürece seni takip ederler. Onlara karşı katı ol, ama lütfen aynı zamanda adil de ol. Gerçek adalet dağıtan bir hükümdar...”</p>

    <p>Rand diğer biniciler, arkadan ağır ağır gelen Kadere’in arabalarının gıcırtı ve gümbürtüleri gibi kadını da duymazdan gelmeye çalıştı. Kıraç’ın kırık boğazları ve sel yatakları arkada kalmıştı, ama bu engebeli, neredeyse aynı ölçüde çıplak tepeler arabalar için yine de kötüydü. Yirmi senedir kimse bu yoldan geçmemişti.</p>

    <p>Ne zaman izin verse, Moiraine gün doğumundan gün batımına dek böyle konuşuyordu onunla. Dersleri küçük konular üzerine oluyordu... örneğin sarayda nasıl davranılacağı konusunda ya da büyük konular üzerinde... Beyazpelerinlerin siyasi etkisi ya da belki ticaretin hükümdarların savaşa gidip gitmeme konusundaki kararlarını nasıl etkileyeceği. Dağların diğer yanına varmadan Rand’ın bir asilin alması gereken eğitimi almış olacağına kararlı gibiydi. Söylediklerinin ne kadarının, Emond Meydanı’ndaki herkesin sağduyu diyeceği şeyi yansıttığı şaşırtıcı idi. Ve bazen de yansıtmıyordu.</p>

    <p>Zaman zaman şaşırtıcı bir şey söylüyordu; örneğin, kendisi, Egwene, Elayne ve Nynaeve dışında Kule’den hiçbir kadına güvenmemesi gerektiği ya da Elaida’nın artık Amyrlin Makamı olduğu haberi gibi. İtaat etmesi gereken bir yemin olsa da olmasa da, bunu nereden bildiğini söylemiyordu. Bunu ona açıklamanın başkasına düştüğünü söylüyordu, eğer o kişi açıklamayı seçerse ve bu hakka kendisinin sahip olmadığını söylüyordu. Rand Bilge düşgezginlerinden şüpheleniyordu, ama onlar doğrudan gözlerine bakmış, evet ya da hayır demeyi reddetmişlerdi. Rand onlara da Moiraine’in yeminini ettirebilmeyi diliyordu; kadınlar, sanki şeflere ulaşmadan ilk önce onlarla görüşmesini istiyorlarmış gibi, durmaksızın şeflerle arasına giriyorlardı.</p>

    <p>Şu anda Elaida ya da Bilgeleri düşünmek ya da Moiraine’i dinlemek istemiyordu. Şu anda ilerideki geçidi incelemek istiyordu. Kör bir balta dağları tekrar tekrar yarmaya çalışmış, ama başarısız olmuş gibi, dağların arasında derin bir yarık halinde kıvrılıyordu geçit. Birkaç dakikalık at yolculuğundan sonra içinde bulacaklardı kendilerini.</p>

    <p>Geçit ağzının bir tarafındaki dik yamacın yüz adım genişliğindeki kısmı düzlenmiş, üzerine rüzgârla yıpranmış, neredeyse yetmiş metrelik, bir asaya sarılmış yılan figürü oyulmuştu; bir anıt ya da bir hükümdarın sembolü, kuşkusuz tarihi Artur Şahinkanadı’ndan, hatta belki Trolloc Savaşları’ndan önceye giden, kayıp bir ulusa ait. Rand çok uzun zaman önce kaybolmuş uluslardan kalan yıkıntıları daha önce de görmüştü; genellikle Moiraine bile kaynaklarını bilemiyordu.</p>

    <p>Diğer yanda, yüksekte (o kadar yüksekteydi ki gördüğünü düşündüğü şeyi gördüğünden emin olamıyordu), kar çizgisinin hemen altında, daha da tuhaf bir şey duruyordu. Birkaç bin senelik bir anıtı sıradanlaştıran bir şey. Koyu renk dağın üzerinde gri gri parlayan bina yıkıntılarının kalıntıları olduğuna yemin edebilirdi ve daha da tuhafı, aynı malzemeden, gemiler için yapılmış rıhtımlar sarhoş sarhoş dağdan aşağı sarkıyordu. Eğer hayal etmiyorsa, bu Kırılış’tan öncesinden kalmış olmalıydı. O senelerde dünyanın yüzü tamamen değişmişti. Önceden, burası pekâlâ bir okyanus tabanı olabilirdi. Asmodean’a sorması gerekecekti. Zamanı olsa bile, kendi başına anlamak için o yüksekliğe tırmanmak isteyeceğinden emin değildi.</p>

    <p>Dev yılanın dibinde Taien vardı, orta büyüklükte, yüksek duvarlı bir kasaba. Kasabanın kendisi de, Cairhienlilerin Üç Kat Topraklar’a kervanlar gönderebildikleri, İpek Yolu boyunca Shara’dan bu tarafa servet aktığı zamanlardan bir kalıntıydı. Kasabanın üzerinde kuşlar var gibiydi, gri taş duvarların üzerine düzensiz aralıklarla konmuş kara lekeler. Mat Zar’ın üzengilerine basarak doğruldu, o geniş siperlikli şapkayla gözlerini gölgeleyerek ve kaşlarını çatarak geçitten yukarı baktı. Lan’in sert yüzünde hiç ifade yoktu, ama o da aynı ölçüde dikkatli görünüyordu; burada biraz daha serin olan rüzgâr renk değiştiren pelerinini çevresinde dalgalandırıyordu ve bir an omuzlarından çizmelerine dek bütün bedeni kayalık tepelere ve seyrek dikenli çalılara karışmış gibi göründü.</p>

    <p>“Beni dinliyor musun?” dedi Moiraine aniden, beyaz kısrağını yaklaştırarak. “Zorunda olduğun!..” Derin bir nefes aldı. “Lütfen, Rand. Sana anlatmam gereken çok şey var, bilmen gereken çok şey.”</p>

    <p>Kadının sesindeki yakarı tınısı Rand’ın ona bakmasına sebep oldu. Kadının varlığı karşısında huşu içinde kaldığı zamanları hatırlayabiliyordu. Şimdi, onca azametine rağmen ufak tefek görünüyordu. Aptalca bir şey, ama Rand onu korumak zorunda hissediyordu. “Önümüzde epey zaman var, Moiraine,” dedi nazikçe. “Dünya hakkında senin kadar bilgim varmış gibi yapmayacağım. Artık seni yanımdan ayırmayı düşünmüyorum.” Bunun, <em>kadının onu</em> yanından ayırmadığı zamanlara göre ne kadar büyük bir değişiklik olduğunu fark etmedi. “Ama şu anda aklımda başka şeyler var.”</p>

    <p>“Elbette.” Moiraine içini çekti. “Nasıl istersen. Daha epey zamanımız var.”</p>

    <p>Rand benekli gri aygırı eşkin kaldırdı ve diğerleri de takip etti. Arabalar da hızlandı, ama yamaçta ayak uydurmakta zorlanıyorlardı. Asmodean’ın... Jasin Natael’in yama kaplı âşık pelerini arkasında, dizginine dayadığı bayrak gibi dalgalanıyordu. Merkezine siyah beyaz, kadim Aes Sedai simgesi yerleştirilmiş parlak kırmızı bir bayraktı bu. Adamın suratı asıktı; sancaktar olmaktan hiç memnun olmamıştı. O simge altında fethedecekti, Rhuidean Kehaneti öyle diyordu ve belki Tear Taşı’ndaki gönderde bıraktığı Ejder Sancağı kadar, Lews Therin’in sancağı kadar korkulmazdı dünyayı. Bu simgeyi pek az kişi biliyordu.</p>

    <p>Taien duvarlarındaki lekeler cesetlerdi. Son ıstırapları içinde çarpılmış, güneşte şişmiş, kasabayı çevreleyen bir dizi halinde boyunlarından asılmış cesetler. Kuşlar parlak siyah kuzgunlardı ve başlarıyla boyunları kanlanmış akbabalar. Bazı kuzgunlar cesetlerin üzerine tünemiş, yeni gelenlere aldırmadan karınlarını doyuruyordu. Kuru havada mide bulandırıcı bir çürüme kokusu asılıydı ve ekşi bir kömür kokusu. Demir bantlı kapılar açık duruyor, is lekeli taş evler ve yıkılmış çatılar ile bir yıkıntı manzarası sunuyordu.</p>

    <p><em>Mar Ruois gibi.</em> Düşünceyi kafasından atmaya çalıştı, ama yeniden ele geçirildikten sonra o büyük şehrin nasıl göründüğünü hatırlıyordu. Kararmış, yıkılmaya yüz tutmuş dev kuleler, her yol kesişiminde, Gölge’ye yemin etmeyi reddedenlerin bağlanıp canlı canlı yakıldığı ateşlerin kalıntıları. Moiraine’le konuşmuş olmamasına rağmen bu anıların kime ait olması gerektiğini biliyordu. <em>Ben Rand al’Thor’um. Lews Therin bin sene önce öldü. Ben kendimim!</em> Bu kazanmaya kararlı olduğu bir savaştı. Eğer gerçekten Shayol Ghul’de ölmesi gerekiyorsa, kendisi olarak ölecekti. Başka bir şey düşünmeye çalıştı.</p>

    <p>Rhuidean’dan çıkalı yarım ay olmuştu. Aiellerin atları bitkin düşüren bir tempoyla gün doğumundan gün batımına dek yürümesine rağmen, tam yarım ay. Ama Rand öğrendiğinde, Couladin bir haftadır bu şekilde yürüyordu. Arayı biraz kapatmayı başaramamışlarsa, Rand yetişemeden bir hafta süreyle Cairhien’i yakıp yıkabilirdi. Shaidolar kontrol altına alınmadan önce, daha da fazla zamanları olacaktı. Pek mutlu bir düşünce değil.</p>

    <p>“Soldaki kayalıklardan bizi izleyen biri var,” dedi Lan sessizce. Taien’in kalıntılarını incelemeye dalmış gibi görünüyordu. “Aiel değil, aksi halde gölgesini bile göreceğimden kuşkuluyum.”</p>

    <p>Rand Egwene ile Aviendha’yı arkada, Bilgelerle yolculuk yapmaya zorladığı için memnun oldu. Kasaba ona yeni bir sebep vermişti, ama izleyici, Taien’in yıkımdan kurtulduğunu umduğu zamanlar yaptığı, baştaki planına uyuyordu. Egwene’in üzerinde Aviendha ile aynı Aiel giysileri vardı ve Aieller Taien’de hoş karşılanmazdı. Hayatta kalanların hoş karşılaması daha da az olası idi.</p>

    <p>Dönüp, yamacın biraz aşağısında durmaya başlayan arabalara baktı. Artık kasabayı ve duvardaki süsleri açıkça görebilen araba sürücüleri arasında mırıltılar başlamıştı. Bugün şişman bedenini tamamen beyazlara bürümüş Kadere geniş bir mendille şahin burunlu yüzünü siliyordu; rahatsız olmuş görünmüyordu, yalnızca düşünceli düşünceli dudaklarını büzmüştü.</p>

    <p>Rand geçidi geçtikten sonra Moiraine’in yeni sürücüler bulmak zorunda kalacağını düşünüyordu. Kadere ve adamları fırsat bulur bulmaz kaçacaklardı büyük olasılıkla. Ve Rand onların gitmesine izin vermek zorunda kalacaktı. Bu doğru değildi, adil değildi, ama Asmodean’ı korumak açısından gerekliydi. Doğru olanı değil gerekli olanı yapmaya başlayalı ne kadar olmuştu? Adil bir dünyada, bu ikisi aynı olmalıydı. Bu onu güldürdü, kaba bir hınkı. Eskiden olduğu köylü çocuktan çok farklıydı, ama zaman zaman o çocuk gizlice içine giriyordu. Diğerleri ona baktı ve Rand daha delirmediğini söyleme dürtüsü hissetti.</p>

    <p>Kayaların arasındaki iki ceketsiz adam ve bir kadın çıkana kadar uzun dakikalar geçti. Üçü de perişan halde, kirli ve yalınayaktılar. Tereddütle, başlarını huzursuz huzursuz yana eğerek, gözlerini biniciden biniciye, binicilerden arabalara kaydırarak yaklaştılar. Bir bağırışta kaçacaklarmış gibi görünüyorlardı. Sıska yanakları ve sallanan adımları aç olduklarını söylüyordu.</p>

    <p>“Işık’a şükürler olsun,” dedi adamlardan biri sonunda. Gri saçlıydı –üçünden hiçbiri genç değildi– ve yüzündeki çizgiler derindi. Gözleri bir an yakasından ve manşetlerinden danteller fışkıran Asmodean’da oyalandı, ama bu kervanın önderi bir katıra binip sancak taşıyor olamazdı. Hevesle Rand’ın üzengisine yapıştı. “O korkunç topraklardan canlı kurtulduğunuz için Işık’a övgüler olsun, Lordum.” Rand’ın omuzları altın işlemeli mavi ipek ceketi ve sancak yüzünden de olabilirdi, basit iltifat da. Adamın onları iyi giyimli tüccarlardan başkası sanması için sebep yoktu. “O katil vahşiler yine ayaklandı. Yeni bir Aiel Savaşı bu. Gece, kimse anlamadan duvarı aştılar, el kaldıran herkesi öldürdüler, yerine betonlanmış olmayan her şeyi çaldılar.”</p>

    <p>“Gece mi?” dedi Mat keskin bir sesle. Şapkasını iyice aşağı çekmişti ve yıkılmış kasabayı incelemeye devam ediyordu. “Nöbetçileriniz uyuyor muydu? Düşmanlarınıza bu kadar yakınken nöbetçi bırakıyordunuz, değil mi? Doğru düzgün nöbet tutsanız Aieller bile size yaklaşmakta güçlük çekerdi.” Lan ona kıymet biçen bir bakış fırlattı.</p>

    <p>“Hayır, Lordum.” Gri saçlı adam Mat’e bakarak gözlerini kırpıştırdı, sonra yanıtını Rand’a verdi. Mat’in yeşil ceketi bir lorda yakışacak kadar iyiydi, ama açık duruyordu ve içinde uyunmuş gibi görünüyordu. “Biz... Biz yalnızca her kapıya birer nöbetçi koymuştuk. Vahşilerden birini görmeyeli uzun zaman oldu. Ama bu sefer... Çalmadıklarını da yaktılar ve bizi aç bıraktılar. Pis hayvanlar! Işık’a şükürler olsun siz bizi kurtarmaya geldiniz, Lordum, yoksa hepimiz burada ölürdük. Benim adım Tal Nethin. Ben semerciyim... semerciydim. İyi bir semerci, Lordum. Bu kız kardeşim Aril ve kocası Ander Corl. O da güzel çizmeler yapar.”</p>

    <p>“İnsanlar da çaldılar,” dedi kadın pürüzlü bir sesle. Ağabeyinden biraz daha gençti, bir zamanlar güzel olmuş olabilirdi, ama artık yüzüne çizilmiş endişe çizgilerinin bir daha silineceğini sanmıyordu Rand. Kocasının gözlerinde, nerede olduğundan emin değilmiş gibi, kayıp bir bakış vardı. “Kızım Lordum ve oğlum. Tüm gençleri aldılar, on altıyı aşmış herkesi, iki kat daha büyük olanlardan bazılarını da. Onların gay bir şey olduklarını söylediler ve sokakta çırılçıplak soyup sürü güder gibi götürdüler. Lordum, siz onları?..” Sesi solup gitti, isteyeceği şeyin imkânsızlığıyla ezilerek gözlerini sıkı sıkı yumdu, sallandı. Çocuklarını bir daha görmesi küçük olasılıktı.</p>

    <p>Moiraine hemen eyerinden indi ve Aril’in yanına gitti. Aes Sedai’nin elleri dokunduğunda perişan kadın yüksek sesle inledi ve tepeden tırnağa ürperdi. Şaşkın bakışları sorgularcasına Moiraine’e döndü, ama Moiraine onu destek olurcasına tutmakla yetindi.</p>

    <p>Kadının kocası aniden Rand’ın yaldızlı kemer tokasını, Aviendha’nın armağanını gördü ve ağzı açık kaldı. “Kollarında öyle işaretler vardı. Aynı öyle. Yamaçtaki yılan gibi dolanmış.”</p>

    <p>Tal kararsızca Rand’a baktı. “Vahşilerin önderi, Lordum. Onun... onun kollarında da böyle resimler vardı. Hepsinin giydiği aynı tuhaf giysileri giyiyordu, ama kol yenlerini kesmişti ve herkesin resimleri gördüğünden emin oldu.”</p>

    <p>“Kıraç’ta aldığım bir armağan,” dedi Rand. Ellerini kıpırdatmadan eyer kaşında tuttu; ceketinin kolları kendi Ejderlerini, başları dışında saklıyordu; yakından bakan herkes ellerinin sırtında görebilirdi. Aril Moiraine’in ne yaptığını merak etmeyi unutmuştu ve üçü kaçmak üzere görünüyordu. “Onlar gideli ne kadar oldu?”</p>

    <p>“Altı gün, Lordum,” dedi Tal huzursuzca. “Bir gece ve bir günde ne yapacaklarsa yaptılar ve ertesi gün gittiler. Biz de gitmeliydik, ama ya geri dönerlerken rastlaşsaydık? Kuşkusuz Selean’da geri çevrilmişlerdir, değil mi?” Bu, geçidin diğer ucundaki kasaba idi. Rand şu anda Selean’ın Taien’den daha iyi durumda olduğundan kuşkuluydu.</p>

    <p>“Siz, üçünüzden başka kaç kişi kurtuldu?”</p>

    <p>“Belki yüz, Lordum. Belki daha fazla. Kimse saymadı.”</p>

    <p>Aniden Rand’ın içinde tutmaya çalıştığı öfke alevlendi. “Yüz kişi, ha?” Sesi buzdan bir demir gibiydi. “Ve altı gün, öyle mi? O zaman neden ölülerinizi kuzgunlara bıraktınız? Neden kasabanızın duvarları hâlâ cesetlerle süslü? Kokuları ile burunlarınızı dolduranlar sizin insanlarınız!” Üçü bir araya büzülerek atından uzaklaştı.</p>

    <p>“Korktuk, Lordum,” dedi Tal boğuk bir sesle. “Gittiler, ama dönebilirlerdi. Ve o dedi ki... Kollarında resimler olan, hiçbir şeye dokunmayın, dedi.”</p>

    <p>“Bir mesaj,” dedi Ander donuk bir sesle. “Asmak için onları seçti, duvarı çepeçevre kuşatacak kadarını rastgele seçti. Erkek, kadın, aldırmadı.” Gözleri Rand’ın kemer tokasından ayrılmıyordu. “Onu takip edecek adama bir mesajmış. Bu adamın bilmesini... bilmesini istemiş. Omurga’nın diğer tarafında neler yapacaklarını. Dedi ki... Dedi ki bu adama daha da kötüsünü yapacakmış.”</p>

    <p>Aril’in gözleri aniden irileşti ve üçü ağızları bir karış açık, Rand’ın arkasına baktılar. Sonra, çığlık atarak döndüler ve kaçtılar. Koştukları yöndeki kayaların arkasından kara peçeli Aieller doğruldu ve üçü başka yöne fırladılar. Orada da peçeli Aieller belirdi. Çevreleri alınırken üçü ağlayarak, birbirlerine sarılarak yere yıkıldılar. Moiraine’in yüzü serin ve sakindi, ama gözleri dingin değildi.</p>

    <p>Rand eyerinde döndü. Rhuarc ve Dhearic yamaç yukarı yürüyor, <em>shoufa</em>’larını kafalarına sarıyor, peçelerini takıyorlardı. Dhearic Rhuarc’dan daha kalındı. Belirgin bir burnu, altın rengi saçlarında beyaz tutamları vardı. Rhuarc’ın getireceğini söylediği gibi, Reyn Aiellerini getirmişti.</p>

    <p>Timolan ve Miagomalar üç gündür kuzeyden, paralel yollarda takip ediyorlardı, ama zaman zaman gidip gelen haberciler dışında niyetlerini belli etmiyorlardı. Codarralar, Shiandeler ve Daryneler hâlâ doğuda bir yerdeydi; Amys ve diğerlerinin bilgeleriyle düşkonuşmasında öğrendikleri kadarıyla takip ediyorlardı, ama daha yavaş bir biçimde. O Bilgeler klan şeflerinin planları hakkında, Rand’ın Timolan’ınki hakkında bildiğinden daha fazlasını bilmiyorlardı.</p>

    <p>“Bu gerekli miydi?” dedi, iki şef yaklaşınca. Bu insanları ilk korkutan kendisiydi, ama onun bir sebebi vardı ve öleceklerini düşündürmemişti onlara.</p>

    <p>Rhuarc omuzlarını silkmekle yetindi. Dhearic, şöyle dedi: “Dilediğin gibi bu mezranın çevresinde görülmeden mızraklar yerleştirdik ve burada mızrak dansı yapacak kimse kalmadığına göre beklemek için sebep göremedik. Dahası, bunlar yalnızca ağaçkatili.”</p>

    <p>Rand derin bir nefes aldı. Bunun, kendine özgü bir şekilde, Couladin’den daha büyük bir sorun olabileceğini tahmin etmişti. Hemen hemen beş yüz sene önce Aieller Cairhienlilere bir fidan sunmuşlardı, <em>Avendesora</em>’nın bir dalını ve onunla birlikte Cairhienlilere, başka hiçbir ulusa tanımadıkları bir hak tanımışlardı. Üç Kat Topraklar’dan geçerek Shara’ya gitme hakkını. Bir sebep belirtmemişlerdi –ıslaktopraklılardan pek hoşlanmazlardı–, ama Aiellere göre bunu <em>ji’e’toh</em> gerektirmişti. Onları Kıraç’a getiren uzun yolculuk yılları esnasında, yalnızca bir halk onlara saldırmamıştı, yalnızca bir halk kupkuru kesilmiş bir dünyada, karşı çıkmadan su almalarına izin vermişti. Ve sonunda o halkın torunlarını bulmuşlardı. Cairhienliler.</p>

    <p>Beş yüz sene boyunca ipek ve fildişiyle birlikte Cairhien’e servet akmıştı. Beş yüz sene ve <em>Avendoraldera</em> Cairhien’de büyümüştü. Kral Laman daha sonra taht yaptırmak için ağacı kestirmişti. Uluslar yirmi sene önce Dünyanın Omurgası’nı neden aştıklarını biliyorlardı... Laman’ın Günahı diyorlardı buna ve Laman’ın Kibri. Ama pek azı Aiellerin bunu savaş saymadıklarını biliyordu. Yemin bozanı bulmak için dört klan gelmişti. Onu öldürdükten sonra Üç Kal Topraklar’a dönmüşlerdi. Ama ağaçkatillerine, yemin bozanlara duydukları horgörü hiç ölmemişti. Moiraine’in Aes Sedai olması Cairhienli olmasını bastırıyordu, ama Rand ne kadar bastırdığından asla emin olamamıştı.</p>

    <p>“Bu insanlar yemin falan bozmadı,” dedi onlara. “Diğerlerini bulun; semerci yaklaşık yüz kişi olduğunu söyledi. Ve onlara nazik davranın. İzleyen vardıysa bile, şu anda muhtemelen dağlara kaçıyor olmalılar.” İki Aiel dönecek oldu ve Rand ekledi. “Bana anlattıklarını duydunuz mu? Couladin’in burada yaptıkları hakkında ne düşünüyorsunuz?”</p>

    <p>“Gerekenden fazlasını öldürmüş,” dedi Dhearic tiksintiyle başını iki yana sallayarak. “Sel yatağındaki kaya tavuklarının yuvalarına çöken dağgelincikleri gibi.” Öldürmek de ölmek kadar kolaydı, Aieller böyle derdi, her aptal ikisini de yapabilirdi.</p>

    <p>“Ya diğer şey? Tutsak almak. <em>Gai’shain.</em>”</p>

    <p>Rhuarc ve Dhearic bakıştılar ve Dhearic’in ağzı gerildi. Anlaşılan duymuşlardı ve bu onları huzursuz ediyordu. Aielleri huzursuz etmek kolay değildi.</p>

    <p>“Böyle bir şey olamaz,” dedi Rhuarc sonunda. “Eğer olmuşsa... <em>Gai’shain</em>’lık <em>ji’e’toh</em> ile ilgilidir. <em>Ji’e’toh</em>’u takip etmeyen kimse <em>gai’shain</em> alınamaz. Aksi halde, o insanların Shaaradların besledikleri hayvanlardan bir farkları yoktur.”</p>

    <p>“Couladin <em>ji’e’toh</em>’u terk etmiş.” Dhearic, taşların kanat çıkardığını söyler gibi konuşmuştu.</p>

    <p>Mat dizlerini kullanarak Zar’ı yaklaştırdı. Asla sıradan bir biniciden daha iyi olmamıştı, ama bazen, başka bir şey düşünürken, at sırtında doğmuş gibi at sürüyordu. “Bu sizi şaşırttı mı?” dedi. “Şimdiye dek yaptığı onca şeyden sonra? Adam annesiyle zar atarken bile hile yapar.”</p>

    <p>Bu mavi taşlar gibi, ifadesiz bakışlarla karşılandı. Aieller pek çok açıdan <em>ji’e’toh</em>’un kendisiydi. Ve Couladin başka ne olursa olsun, onların gözlerinde hâlâ Aiel’di. Klandan önce boy, dışarlıklılardan önce klan, ama ıslaktopraklılardan önce Aiel.</p>

    <p>Kızlardan bazıları da onlara katılmıştı, Enaila ve Jolien, Adelin ve sırım gibi, beyaz saçlı Sulin. Sulin Rhuidean’daki Kızların Çatısı’na çatıhanımı seçilmişti. Kızlara başka birini seçmelerini söylemişti ve şimdi buradaki Kızların önderliğini yapıyordu. Ortamın gerginliğini hissettiler ve hiçbir şey söylemediler. Sabırla mızraklarının ucunu yere saplamakla yetindiler. Sabretmeye karar vermiş bir Aiel’in yanında kayalar bile telaş içinde görünürdü.</p>

    <p>Sessizliği Lan bozdu. “Couladin takip etmenizi bekliyorsa, geçitte bir sürpriz bırakmış olabilir. Dar yerlerin bazılarında yüz adam bir orduyu tutabilir. Bin...”</p>

    <p>“O zaman burada kamp kurarız,” dedi Rand. “Yolun açık olduğundan emin olmak için ileriye keşif kolu göndeririz. <em>Duadhe Mahdi’in?</em>”</p>

    <p>“Su Arayıcılar,” diye onayladı Dhearic, kendinden hoşnut bir sesle. Klan şefi olmadan önce bu topluluğa mensuptu.</p>

    <p>Reynlerin şefi yamaç aşağı uzaklaşırken Sulin ile diğer kızlar ifadesiz bakışlarla Rand’a baktı. Rand son üç gündür keşfe çıkacakları başka topluluklardan seçiyordu. Burada ne bulacağından korkmaya başlamıştı ve diğer toplulukların keşfe çıkma sıralarını kullandırmaktan başka düşünceleri olduğunu Kızların da bildiğini hissediyordu. Bakışlarını görmezden gelmeye çalıştı. Özellikle Sulin’inki zordu; kadın o açık mavi gözlerle çivi çakabilirdi.</p>

    <p>“Rhuarc, hayatta kalanlar bulunduğunda beslenmelerini sağla. Onlara iyi davranılmasını sağla. Onları yanımızda götüreceğiz.” Bakışları kasaba duvarına çekildi. Aiellerden bazıları kıvrık boynuz yaylarını kullanarak kuzgun öldürmeye başlamıştı. Bazen Gölgedölleri kuzgunları ve ölümle beslenen başka hayvanları casus olarak kullanırdı; Gölgegözler, derdi Aieller onlara. Bu kuzgunlar çılgınca beslenmelerine ara bile vermiyorlardı, ta ki bir okla duvara çakılana kadar, ama bilge bir adam kuzgunlar ve sıçanlar konusunda riske girmezdi. “Ve ölülerin gömülmesini sağla.” En azından bu konuda, doğru olan ile gerekli olan aynıydı.</p>
  </div>
</body>
</html>
