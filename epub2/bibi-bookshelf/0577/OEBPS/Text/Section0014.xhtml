<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="5. Bilgeler Arasında">5<br />
    Bilgeler Arasında</h1>

    <p>Egwene, çadırın ortasındaki minik ateşe olabildiğince yakın durmaya çalışmasına rağmen, büyük çaydanlıktan geniş, mavi çizgili çanağa su dökerken yine de ürperiyordu. Çadırın yan duvarlarını indirmişti, ama yerdeki kat kat, rengârenk halıların arasından soğuk sızıyordu ve ateşin tüm ısısı yükselip, çadır tavanının ortasındaki duman deliğinden kaçıyor, geriye yalnızca yanık tezek kokusu bırakıyor gibiydi. Dişleri takırdamak istiyordu.</p>

    <p>Suyun buharı solmaya başlamıştı; bir an <em>saidar</em>’a kucak açtı ve daha fazla ısıtmak için Ateş yönlendirdi. Amys ya da Bair muhtemelen soğukta yıkanırdı, ama aslında onlar hep ter banyosu yapıyordu. <em>Onlar kadar zorlu değilsem ne olmuş? Ben Kıraç’ta büyümedim. İçimden gelmiyorsa soğuk suda yıkanırken soğuktan ölmem gerekmiyor.</em> Hadnan Kadere’den aldığı lavantalı sabun ile bir kumaş parçasını köpürtürken vicdan azabı hissetti. Bilgeler, ondan aksini yapmasını hiç istememişti, ama yine de hile yapıyormuş gibi hissediyordu.</p>

    <p>Gerçek Kaynak’ı salıverirken pişmanlıkla içini çekti. Soğuktan titremesine rağmen alçak sesle kendi aptallığına güldü. Güç’le dolu olmanın harikalığı, yaşam ve farkındalığın içine dolması, kendi tehlikesi idi. <em>Saidar</em>’dan ne kadar çok çekerseniz o kadar çok çekmek isterdiniz ve kendi kendinizi disiplin altına almazsanız, eninde sonunda idare edebileceğinizden daha fazlasını çekerdiniz ve ya ölür ya kendinizi yaktırdınız. Ve bu gülünecek bir şey değildi.</p>

    <p><em>En büyük kusurlarından biri bu,</em> diye kendi kendine ders verdi. <em>Hep yapabileceğinden daha fazlasını yapmak istiyorsun. Soğuk suyla yıkanman gerekirdi; bu sana disiplin öğretirdi.</em> Ama öğrenecek çok şey vardı ve bazen bir ömür hepsini öğrenmeye yetmeyecekmiş gibi geliyordu. Öğretmenleri hep çok ihtiyatlı olmuştu: hem Bilgeler, hem Kule’deki Aes Sedailer; pek çok açıdan onları çoktan geçmiş olduğunu bilerek kendini tutmak zor oluyordu. <em>Onların bildiklerinden daha fazlasını yapabilirim.</em></p>

    <p>Buz gibi bir esinti bedenine çarptı, ateşin dumanını çadırda savurdu ve bir kadın sesi, “Eğer seni memnun edecekse...” diye başladı.</p>

    <p>Egwene, tiz bir sesle ciyaklayarak yerinde sıçradı ve sonunda, “Kapat şunu!” demeyi başardı. Hoplayıp zıplamamak için kollarını kendine sardı. “Ya içeri gir ya dışarı çık, ama kapat şunu!” Onca ısınma çabasından sonra, baştan ayağa diken diken olmuştu şimdi!</p>

    <p>Beyaz giysili kadın dizleri üzerinde sürünerek çadıra girdi ve kapının arkasından kapanmasına izin verdi. Gözlerini kaldırmıyordu, ellerini uysallıkla önünde kavuşturmuştu; Egwene bağırmak yerine vursa da aynı şeyi yapardı. “Seni memnun edecekse,” dedi yumuşak bir sesle, “Bilge Amys seni ter çadırına götürmem için yolladı beni.”</p>

    <p>Egwene, ateşin üzerinde durabilmeyi dileyerek inledi. <em>Işık Bair’i ve inatçılığını yaksın!</em> Beyaz saçlı, yaşlı Bilge olmasaydı, şimdi hepsi şehrin kıyısındaki çadırlar yerine odalarda olacaklardı. <em>Doğru düzgün şöminesi olan bir odam olabilirdi. Ve bir kapı.</em> Rand’ın diledikleri zaman içeri dalan insanlarla uğraşmak zorunda kalmadığına iddiaya girebilirdi. <em>Yenidendoğan lanet Ejder Rand parmağını şıklatıyor ve Kızlar hizmetkârlar gibi yerlerinde sıçrıyor. İddiaya girerim ona yerde bir döşek yerine gerçek bir yatak bulmuşlardır.</em> Rand’ın her gece sıcak banyo yaptığından emindi. <em>Muhtemelen kızlar odasına kova kova sıcak su taşıyordur. Hatta ona doğru düzgün, bakır bir küvet bulduklarına iddiaya girerim.</em></p>

    <p>Amys, hatta Melaine Egwene’in önerisine razı olmuşlardı, ama Bair ayağını yere vurmuştu ve ikisi <em>gai’shain</em>’lar gibi boyun eğmişti. Rand bu kadar değişim getirirken, Egwene, Bair’in eski âdetlere elinden geldiğince tutunmak istediğini tahmin ediyordu, ama kadının ayak direyecek başka konu bulmuş olmasını diliyordu.</p>

    <p>Reddetmeyi düşünmedi bile. Bilgelere, Aes Sedai olduğunu unutacağına söz vermişti –zaten olmadığından kolaydı bu– ve tam olarak denileni yapacaktı. Bu zor kısmıydı; Kule’den, bir kez daha kendi efendisi olmaya alışacak kadar uzak kalmıştı. Ama Amys ona, ne yaptığını bildiği zaman bile düşgezmenin tehlikeli olduğunu açık açık söylemişti, bilmezken daha da tehlikeliydi. Uyanık dünyada onlara itaat edemiyorsa, düşte itaat edeceğine güvenemezlerdi ve bu sorumluluğu almayacaklardı. Bu yüzden Egwene Aviendha ile birlikte verilen işleri yapıyor, cezaları becerebildiğince zarafetle kabul ediyor, Amys, Melaine ya da Bair kurbağa dediğinde sıçrıyordu. Bir anlamda. Hiçbiri hayatları boyunca tek kurbağa görmemişti. <em>Çaylarını sunmamdan başka bir şey isteyeceklerinden değil.</em> Hayır, bu gece Aviendha’nın sırasıydı.</p>

    <p>Bir an çorap giymeyi düşündü, ama sonuna eğilip ayakkabılarını ayaklarına geçirdi. Kıraç’a uygun, sağlam ayakkabılardı; Tear’da giydiği ipek terlikleri özlüyordu. “Adın ne?” diye sordu, cana yakın davranmaya çalışarak.</p>

    <p>Kadın, “Cowinde,” diye uysal uysal yanıt verdi.</p>

    <p>Egwene içini çekti. <em>Gai’shain</em>’lar ile dost olmaya çalışıp duruyordu, ama onlar asla karşılık vermiyordu. Bir türlü alışamadığı şeylerden biri de hizmetkârlardı, ama elbette <em>gai’shain</em>’lar tam olarak hizmetkâr sayılmazdı. “Sen eskiden Kızlardan mıydın?”</p>

    <p>Mavi gözlerin hızlı, vahşi bir bakışı tahmininin doğru olduğunu anlattı, ama gözleri aynı hızla yere dikildi. “Ben <em>gai’shain</em>’ım. Öncesi ve sonrası şimdi değildir ve yalnızca şu an vardır.”</p>

    <p>“Boyun ve klanın ne?” Normalde, <em>gai’shain</em>’lara bile sormaya gerek kalmazdı.</p>

    <p>“Goshien Aiellerinin Shirad boyundan Bilge Melaine’e hizmet ediyorum.”</p>

    <p>Egwene iki kalın pelerin arasında seçim yapmaya çalışıyordu. Biri kalın, kahverengi, yün bir pelerindi, diğeri Kadere’den aldığı, mavi ipek, kapitone bir pelerin. Moiraine’in yüküne yer açmak için Kadere arabalarındaki her şeyi iyi bir fiyata satmıştı. Egwene durup kadına bakarak kaşlarını çattı. Bu doğru bir karşılık değildi. <em>Gai’shain</em>’ların da bir tür kasvete kapıldığını duymuştu; bir sene bir günleri sona erdiği zaman, cüppeyi çıkarmayı reddediyorlardı. “Zamanın ne zaman bitiyor?” diye sordu.</p>

    <p>Cowinde daha da çöktü, neredeyse dizlerine sarılacaktı. “Ben <em>gai’shain</em>’ım.”</p>

    <p>“Ama ne zaman kendi boyuna, kendi mezrana dönebileceksin?”</p>

    <p>“Ben <em>gai’shain</em>’ım,” dedi kadın yüzünün önündeki halılara boğuk bir sesle. “Yanıt hoşnut etmiyorsa, beni cezalandır, ama başka yanıt veremem.”</p>

    <p>“Aptallaşma,” dedi Egwene keskin bir sesle. “Ve doğrul. Sen kurbağa değilsin.”</p>

    <p>Beyazlı kadın hemen itaat etti ve topukları üzerinde oturarak yeni bir emir bekledi. O kısa hararet sanki hiç görülmemişti.</p>

    <p>Egwene derin bir nefes aldı. Kadın kasvete bu şekilde uyum sağlamıştı. Aptalca bir yol, ama kendisinin söyleyeceği hiçbir şey değiştiremezdi. Zaten kendisinin de Cowinde ile konuşuyor değil, ter çadırına gidiyor olması gerekiyordu.</p>

    <p>O soğuk esintiyi hatırlayarak duraksadı. Buz gibi rüzgâr çadırda, sığ bir çanakta duran iki iri, beyaz çiçeğin kıvrılarak kısmen kapanmasına sebep olmuştu. <em>Segade</em> denen, şişman, yapraksız, derimsi, dikenli bir bitkiden geliyordu çiçekler. O sabah elindeki çiçeklere bakmakta olan Aviendha’ya rastlamıştı; Aiel kadın onu görünce irkilmiş, sonra onun için topladığını söyleyerek eline tutuşturmuştu. Egwene Aviendha’nın içinde, çiçeklerden hoşlandığını itiraf etmeyecek kadar Kızlık kaldığını düşünüyordu. Aslında, şimdi düşününce, zaman zaman saçlarına ya da ceketlerine çiçek takmış Kızlar gördüğü olmuştu.</p>

    <p><em>Yalnızca ertelemeye çalışıyorsun, Egwene al’Vere. Hemen aptal bir yün kafa olmayı bırak! Sen de Cowinde kadar aptallık ediyorsun.</em> “Yolu göster,” dedi ve kadın çadırın önünü açar, kemik ürperten gece havası içeri dolarken tam zamanında yün pelerine sarındı.</p>

    <p>Yıldızlar yukarıda, karanlıkta soğuk beneklerdi ve ayın dörtte üçü aydınlanmıştı. Bilgelerin kampı iki düzine alçak tümsekten oluşan bir yığındı ve Rhuidean’ın çatlak kil ve taşlardan oluşan sert yollarının bitiminin yüz adım ötesinde başlıyordu. Ayın gölgeleri şehri tuhaf kayalıklara ve yamaçlara dönüştürüyordu. Bütün çadırların kapıları indirilmişti ve havaya ateş ve yemek kokuları karışmıştı.</p>

    <p>Diğer Bilgeler hemen hemen her gün yapılan toplantıları için buraya geliyor, ama geceleri kendi boylarıyla geçiriyorlardı. Artık onların arasından da pek çok kişi Rhuidean’da uyuyordu. Ama Bair değil. Bair şehre ancak bu kadar yaklaşmaya gönüllü olmuştu; Rand orada olmasa, kuşkusuz kampı dağlarda kurmakta ısrar ederdi.</p>

    <p>Egwene, iki eliyle pelerine sıkı sıkı sarındı ve becerebildiğince hızlı yürüdü. Pelerinin altından buz gibi hava sızıyor, çıplak bacaklarını her açtığında pelerinin içine doluyordu. Cowinde ileride kalabilmek için beyaz cüppesinin eteklerini dizlerine kadar çekmek zorunda kalmıştı. Egwene’in <em>gai’shain</em>’ın rehberliğine ihtiyacı yoktu, ama kadın onu götürmek için gönderildiğine göre, buna izin verilmezse utanç duyar, hatta alınabilirdi. Takırdamasın diye dişlerini sıkan Egwene, kadının koşmasını diliyordu.</p>

    <p>Ter çadırı tüm diğerlerine benziyordu, alçak ve genişti, tüm kapakları indirilmişti. Tek farkı duman deliğinin de kapatılmış olmasıydı. Yakında, bir ateş sönerek adam kafası boyunda birkaç taşın üzerine yayılmış közlere dönüşmüştü. Çadır girişinin yanındaki küçük yığının ne olduğunu gösterecek kadar ışık yoktu, ama Egwene bunun düzgünce katlanmış kadın giysilerinden oluştuğunu biliyordu.</p>

    <p>Soğuk, derin bir nefes alarak çabucak ayakkabılarını çıkardı, pelerinini bırakıp çadıra daldı. Kapak arkasından kapanmadan önce bir anlığına ürpererek üşüdü, sonra buharlı bir sıcaklığa sarındı, daha o kesik kesik nefes alır, titrerken bir anda her yeri terle kaplandı.</p>

    <p>Ona düşgezmeyi öğreten üç Bilge ter içinde, kayıtsızca oturuyorlardı. Bellerine gelen saçları ıslak ıslak sarkıyordu. Bair Melaine’le konuşuyordu. Melaine’in yeşil gözlü, kızıl altın saçlı güzelliği yaşlı kadının köselemsi yüzü ve uzun, beyaz bukleleriyle keskin bir zıtlık oluşturuyordu. Amys de beyaz saçlıydı –ya da beyaz görünecek kadar açık sarı–, ama yaşlı görünmüyordu. O ve Melaine yönlendirebiliyorlardı –yönlendirebilen çok Aiel yoktu– ve Aes Sedailerin yaşı belirsizliğine sahipti. Diğerlerinin yanında ufak tefek ve ince görünen Moiraine de giysilerinin üzerinde olmadığının farkında değilmişçesine oturuyor ve hiç rahatsız görünmüyordu, ama çıplak bedeni üzerinde ter damlacıkları akıyor, siyah saçlarını kafasına yapıştırıyordu. Bilgeler <em>staera</em> adı verilen ince, kıvrımlı bronz parçalarıyla üstlerindeki teri ve günlük kiri sıyırıyorlardı.</p>

    <p>Aviendha, çadırın ortasındaki sıcak, isli kayaların üzerindeki iri, siyah kazanın yanında terli terli oturmuş, maşa kullanarak daha küçük bir kazandaki son taşı büyük kazana aktarıyordu. Bu iş bitince bir sukabağından taşların üzerine su serperek buharı artırdı. Buharın fazla azalmasına izin verirse, en hafifinden keskin bir paylama işitirdi. Bilgelerin bir sonraki ter çadırı buluşmasında, taşlarla ilgilenme görevi Egwene’in olacaktı.</p>

    <p>Egwene, Bair’in yanına ihtiyatla bağdaş kurdu –kat kat halı yerine yalnızca nahoş bir şekilde sıcak, düğüm düğüm ve nemli kayalık zemin vardı– ve şok içinde Aviendha’nın yakın zamanda sopalanmış olduğunu fark etti. Aiel kadın dikkatle Egwene’in yanındaki yerini aldığında, bunu taş gibi bir yüzle yaptı, ama taş gibi yüzü irkildiğini saklayamadı.</p>

    <p>Bu Egwene’in beklemediği bir şeydi. Bilgeler sıkı bir disiplin uygularlardı –Kule’dekinden de sıkı, ki o da epey sertti–, ama Aviendha yönlendirmeyi öğrenmek için katı bir kararlılıkla çalışıyordu. O düşgezemiyordu, ama Bilgelerin tüm sanatlarını öğrenmek için, Kızların silah kullanmayı öğrenmek için gösterdiği kadar büyük çaba gösteriyordu. Elbette, Rand’a Bilgelerin düşlerini izlediğini söylediğini itiraf ettikten sonra, ona üç gece boyunca omuz derinliğinde çukurlar kazdırıp, sonra tekrar doldurtmuşlardı, ama o, Aviendha’nın yanlış adım attığı birkaç seferden biriydi yalnızca. Amys ve diğer ikisi onu Egwene’e bir uysal itaatkârlık ve uygun metanet örneği olarak gösteriyorlardı. Öyle ki, Aviendha dostu olmasına rağmen Egwene çığlık atmak istiyordu.</p>

    <p>“Gelmen uzun sürdü,” dedi Bair aksi aksi, daha Egwene oturacak rahat bir yer ararken. Kadının sesi ince ve tizdi, ama demir gibi bir incelik. <em>Staera</em> ile kollarını sıyırmaya devam etti.</p>

    <p>“Özür dilerim,” dedi Egwene. İşte bu, yeterince uysal sayılmalıydı.</p>

    <p>Bair burnunu çekti. “Ejderduvarı’nın ötesinde Aes Sedai olabilirsin, ama burada daha öğrencisin ve öğrenciler oyalanmaz. Aviendha’ya gelmesi için haber yolladığım zaman ya da onu bir şey için yolladığım zaman, istediğim şey bir iğne bile olsa, koşarak gider. Ona benzemeye çalışmaktan çok daha kötüsünü yapabilirdin.”</p>

    <p>Egwene kızararak sesinin alçakgönüllü çıkması için çaba gösterdi. “Denerim, Bair.” İlk kez bir Bilge bu karşılaştırmayı başkalarının önünde yapıyordu. Egwene gizlice Aviendha’ya baktı ve onun düşünceli göründüğünü görünce şaşırdı. Bazen “kardeş kadar yakın” kızın, her zaman böylesine iyi bir örnek olmamasını diliyordu.</p>

    <p>“Kız öğrenecek Bair ya da öğrenmeyecek,” dedi Melaine sinirle. “Hâlâ ihtiyacı varsa, ona çabukluk dersini daha sonra ver.” Aviendha’dan ancak on on iki yaş büyüktü ve genellikle eteklerinin altına diken kaçmış gibi konuşurdu. Belki de keskin bir kayanın üzerine oturmuştu. Öyle olsa bile yerinden kıpırdamazdı; kayanın gitmesini beklerdi. “Sana tekrar söylüyorum, Moiraine Sedai, Aieller Şafakla Gelen’i izliyor. Beyaz Kule’yi değil.”</p>

    <p>Anlaşılan Egwene’in konuyu kaldığı yerden izlemesi gerekiyordu.</p>

    <p>“Belki,” dedi Amys sakin bir sesle, “Aieller yine Aes Sedailere hizmet eder, ama o zaman henüz gelmedi, Moiraine Sedai.” Aes Sedai’yi sakin sakin süzerken sıyırma işine ara vermedi.</p>

    <p>Moiraine artık bazı Bilgelerin yönlendirebildiğini öğrendiğine göre, o gün gelecekti, Egwene biliyordu. Aes Sedailer öğretilebilecek kızları bulmak için Kıraç’a geleceklerdi ve o yeteneğe sahip tüm Bilgeleri de Kule’ye götürmeye çalışacaklardı. Egwene bir zamanlar, kendileri ne isterlerse istesinler, Bilgelerin yıldırılmasından, hüküm altına alınmasından ve götürülmesinden korkuyordu; Aes Sedailer yönlendirebilen kadınların Kule’den kaçmalarına fazla tahammül etmezdi. Bilgelerin kendisi endişeleniyor görünse de, o artık endişelenmiyordu. Amys ve Melaine irade savaşında Aes Sedailerle yarışabilirdi ve bunu Moiraine’e her gün gösteriyorlardı. Bair Siuan Sanche’yi halkalardan atlatabilirdi muhtemelen ve Bair yönlendiremiyordu bile.</p>

    <p>Aynı sebepten, en inatçı Bilge Bair değildi. O şeref daha yaşlı, bir başka kadına aitti, Chareen Aiellerinin Jarra boyundan Sorilea. Shende Mezrası’nın Bilgesi çoğu çömezden daha az yönlendirebiliyordu, ama herhangi bir Bilge’yi bir <em>gai’shain</em> gibi işe koşabilirdi. Ve onlar da yapardı. Hayır, Bilgelere zorbalık edilmesinden endişelenmesi gerekmiyordu.</p>

    <p>“Topraklarını korumak istemen anlaşılabilir,” diye araya girdi Bair, “ama Rand al’Thor’un bizi cezalandırmak üzere götürmeyeceği açık. Şafakla Gelen ve Aiellere boyun eğenler zarar görmeyecek.” Demek buydu. Elbette.</p>

    <p>“Beni ilgilendiren yalnızca canların ve ülkelerin korunması değil.” Moiraine kraliçelere yaraşır bir hareketle, tek parmakla alnındaki teri sildi, ama sesi Melaine’inki kadar gergin çıkıyordu. “Buna izin verirseniz, sonu felaket olur. Seneler süren planlama sonunda meyve veriyor ve o her şeyi mahvedecek.”</p>

    <p>“Beyaz Kule’nin planları,” dedi Amys. Sesi öyle rahattı ki, onaylıyor da olabilirdi. “O planlar bizi ilgilendirmez. Biz ve diğer Bilgeler Aieller için neyin doğru olduğunu düşünmeliyiz. Biz Aiellerin Aieller için doğru olanı yapmasını sağlayacağız.”</p>

    <p>Egwene klan şeflerinin buna ne diyeceğini merak etti. Elbette, onlar sık sık Bilgelerin kendilerini ilgilendirmeyen işlere karıştıklarından şikâyet ederdi. Bu yüzden belki sürpriz olmazdı. Şeflerin hepsi inatçı, zeki adamlara benziyordu, ama Bilgelere karşı, köydeki Köy Kurulu’nun Kadın Kurulu’na karşı sahip olduğundan daha fazla şansa sahip olacaklarını sanmıyordu.</p>

    <p>Ama bu sefer Moiraine haklıydı.</p>

    <p>“Eğer Rand...” diye başladı Egwene, ama Bair kararlılıkla susturdu onu.</p>

    <p>“Söyleyeceklerini daha sonra dinleriz, kızım. Senin Rand al’Thor hakkındaki bilgin paha biçilmez, ama konuşman istenene kadar susup dinleyeceksin. Ve surat asmayı bırak, yoksa sana mavidiken çayı içiririm.”</p>

    <p>Egwene yüzünü buruşturdu. Aes Sedai’ye karşı duyulan saygı, eşitler arasındaki bir saygı olsa da, öğrencileri pek kapsamıyordu, Aes Sedai olduğuna inandıkları bir öğrenci bile olsa. Egwene yine de, ne olur ne olmaz diye dilini tuttu. Bair onu bitki kesesini almaya yollayabilir, inanılmaz ölçüde acı olan çayı ona demletebilirdi; çayın, asık suratlılığı, öfkeyi ya da bir Bilge hangi davranışı beğenmiyorsa onu tedavi etmek dışında bir faydası yoktu ve bunu da tadı tek başına yapıyordu. Aviendha teselli edercesine kolunu okşadı.</p>

    <p>“Aieller için de felaket olmayacağına mı inanıyorsunuz?” Baştan aşağı üzerinizde yoğunlaşmış buhar ve kendi terinizle parlarken bir kış deresi kadar soğuk konuşmak zor olmalıydı, ama Moiraine güçlük çekiyor gibi görünmüyordu. “Aiel Savaşı baştan başlayacak. O zaman yaptığınız gibi öldürecek, yakacak, kasabaları yağmalayacaksınız, ta ki, her erkeği ve her kadını aleyhinize çevirene kadar.”</p>

    <p>“Beşte bir hakkımızdır, Aes Sedai,” dedi Melaine, uzun saçlarını omzunun üzerinden arkaya atıp pürüzsüz omzunda bir <em>staera</em> gezdirmeye başlayarak. Buhar ile ağırlaşıp ıslanmış saçları ipek gibi parlıyordu. “Ağaçkatillerinden de daha fazlasını almadık.” Moiraine’e bakışları anlam taşımayacak kadar yumuşaktı; onun Cairhienli olduğunu biliyorlardı. “Sizin krallarınız ve kraliçeleriniz vergi olarak bu kadarını alıyor.”</p>

    <p>“Peki uluslar aleyhinize döndüğünde ne olacak?” diye ısrar etti Moiraine. “Aiel Savaşı’nda uluslar birleşti ve sizi geri püskürttü. Bu yeniden olabilir ve olacaktır. Her iki taraftan büyük can kaybına sebep olarak.”</p>

    <p>“Hiçbirimiz ölümden korkmuyoruz, Aes Sedai,” dedi Amys ona, bir çocuğa açıklar gibi gülümseyerek. “Yaşam bir düştür ve hepimiz uyanıp sonra tekrar düşe dalacağız. Dahası, Janduin yönetiminde Ejderduvarı’nı yalnızca dört klan aştı. Burada şimdiden altı klan var ve sen Rand al’Thor’un tüm klanları götürmeyi planladığını söylüyorsun.”</p>

    <p>“Rhuidean Kehaneti onun bizi kıracağını söylüyor.” Melaine’in yeşil gözlerindeki kıvılcım Moiraine için de olabilirdi, yazgısına söylediği kadar teslim olmuş olmadığı için de. “Burada ya da Ejderduvarı’nın ötesinde, ne fark eder?”</p>

    <p>“Ejderduvarı’nın batısındaki tüm ulusların desteğini yitirmesine sebep olacaksınız,” dedi Moiraine. Her zamanki kadar sakin görünüyordu, ama sesindeki bir tını taş çiğnemeye hazır olduğunu söylüyordu. “Onların desteğine sahip olmalı!”</p>

    <p>“Aiel ulusunun desteğine sahip,” dedi Bair aynı kırılgan, boyun eğmez sesle. İnce, metal <em>staera</em> ile işaret ederek sözlerini vurguladı. “Klanlar daha önce hiçbir ulus oluşturmadılar, ama o bizi bir ulus yapıyor.”</p>

    <p>“Bu konuda fikrini değiştirmene yardım etmeyeceğiz, Moiraine Sedai,” diye ekledi Amys aynı kararlılıkla.</p>

    <p>“Artık yanımızdan ayrılabilirsin. Aes Sedai, eğer seni de hoşnut edecekse,” dedi Bair. “Senin konuşmak istediğini, bu gece konuşabileceğimiz kadar konuştuk.” Bunu nazikçe söylemişti, ama yine de kovuyorlardı.</p>

    <p>“Gidiyorum,” diye yanıt verdi Moiraine, bir kez daha dinginliğine kavuşarak. Kendi önerisi, kendi kararıymış gibi konuşmuştu. Bu zamana kadar Bilgelerin, Kule yetkesi altında olmadıklarını açıkça belli etmelerine alışmıştı. “İlgilenmem gereken başka meseleler var.”</p>

    <p>Bu kadarı doğru olmalıydı, elbette. Büyük olasılıkla Rand’la ilgili bir şey. Egwene sormaması gerektiğini biliyordu; Moiraine onun bilmesini istiyorsa söylerdi ve istemiyorsa... İstemiyorsa Aes Sedailerin yalan söylemekten kaçınmak için takındığı kaypak tavırla yanıtlar ya da açık açık onu ilgilendirmediğini söylerdi. Moiraine “Yeşil Ajah’tan Egwene Sedai”nin aldatmaca olduğunu biliyordu. Başkalarının önünde yalana tahammül gösteriyordu, ama bunun dışında, kendisine uyduğu zaman Egwene’e haddini bildiriyordu.</p>

    <p>Moiraine bir soğuk hava patlaması içinde gider gitmez Amys, “Aviendha, çay doldur,” dedi.</p>

    <p>Genç Aiel kadın irkildi ve hafifçe, “Daha demlemedim,” demeden önce ağzı iki kez açılıp kapandı. Sonra dört ayak üzerinde çabucak çadırdan fırladı. Dışarıdan dolan ikinci esinti buharı azalttı.</p>

    <p>Bilgelerin bakışması Aviendha’nınki kadar şaşkındı. Ve Egwene’inki kadar; Aviendha en zahmetli işleri bile, her zaman zarafetle olmasa bile, verimlilikle yapardı. Çay gibi bir şeyi unutabildiğine göre, bir şey onu çok rahatsız ediyor olmalıydı. Bilgeler hep çay isterdi.</p>

    <p>“Daha fazla buhar, kızım,” dedi Melaine.</p>

    <p>Egwene, Aviendha gittiğine göre, bunun kendisine söylendiğini fark etti. Telaşla taşlara daha fazla su serperken taşları ve kazanı daha fazla ısıtmak için yönlendirdi, ta ki, taşların çatladığını işitene, kazanın fırın gibi ısı yaydığını hissedene kadar. Aieller kendi sıvılarında pişmekten donmaya atlamaya alışık olabilirlerdi, ama o değildi. Çadır sıcak, yoğun bulutlarla doldu. Amys onayla başını salladı; kendisi göremese de o ve Melaine Egwene’i saran <em>saidar</em> parıltısını görebiliyorlardı, elbette. Melaine <em>staera</em>’sı ile bedenini sıyırmaya devam etti.</p>

    <p>Egwene, Gerçek Kaynak’ı salıvererek Bair’e doğru eğildi ve fısıldadı: “Aviendha çok yanlış bir şey mi yaptı?” Aviendha’nın bu konuda ne hissedeceğini bilmiyordu, ama arkasından da olsa onu utandırmak istemiyordu.</p>

    <p>Bair hiç rahatsız görünmüyordu. “Sopa izlerini mi diyorsun?” dedi normal sesiyle. “Bana geldi ve bugün iki kez yalan söylediğini söyledi, ama kime, ne konuda, söylemedi. Bir Bilge’ye yalan söylemediği sürece yalnızca kendisini ilgilendirirdi elbette, ama o şerefi gereği <em>toh</em>’un karşılanması gerektiğini söyledi.”</p>

    <p>“Yani o senden <em>istedi...</em>” Egwene inledi, cümlesini bitiremedi.</p>

    <p>Bair bu hiç de sıradışı bir şey değilmiş gibi başını salladı. “Bana zahmet verdiği için birkaç tane de ben ekledim. İşin içinde <em>ji</em> varsa, görevi bana karşı değil. Büyük olasılıkla o sözde yalanlar bir <em>Far Dareis Mai</em> dışında kimseyi endişelendirmeyecek cinstendi. Kızlar, hatta eski Kızlar bazen erkekler kadar titiz oluyorlar.” Amys yoğun buharın içinde bile açıkça görülebilen, ifadesiz bir bakış fırlattı. Aviendha gibi Amys de Bilge olmadan önce <em>Far Dareis Mai</em> idi.</p>

    <p>Egwene, kendi anladığı kadarıyla, <em>ji’e’toh</em> hakkında titiz olmayan Aiel’e rastlamamıştı. Ama bu! Aiellerin hepsi kaçıktı.</p>

    <p>Anlaşılan, Bair meseleyi aklından çıkarmıştı bile. “Üç Kat Topraklar’da hiç hatırlamadığın kadar çok Kaybolmuş var,” dedi genel olarak herkese. Aieller Tenekecilere, Tuatha’anlara bu adı veriyordu.</p>

    <p>“Ejderduvarı’nın ötesindeki sorunlardan kaçıyorlar.” Melaine’in sesindeki alay oldukça belliydi.</p>

    <p>“Duydum ki,” dedi Amys yavaşça, “kasvetten sonra kaçanların bir kısmı Kaybolmuşlara gitmiş ve kendilerini aralarına almalarını istemiş.” Uzun bir sessizlik çöktü. Artık Tuatha’anlarla aynı köklerden geldiklerini, Aieller Dünyanın Omurgası’nı aşmadan önce ayrıldıklarını biliyorlardı, ama bilgi tiksintilerini daha da derinleştirmişti.</p>

    <p>“Değişim getiriyor,” diye fısıldadı Melaine sertçe buhara.</p>

    <p>“Getirdiği değişimlere razı olduğunu sanıyordum,” dedi Egwene, duygudaş bir sesle. İnsanın tüm hayatının altüst olması zor olmalıydı. Yine dilini tutmasının söylenmesini bekledi, ama kimse söylemedi.</p>

    <p>“Rıza,” dedi Bair, sözcüğü tadarmış gibi. “Elimizden geldiğince tahammül ettiğimizi söylemek daha doğru olur.”</p>

    <p>“Her şeyi dönüştürüyor.” Amys’in sesi endişeliydi. “Rhuidean. Kaybolmuşlar. Kasvet ve söylenmemesi gerekenlerin anlatılması.” Bilgeler –ve tüm Aieller– hâlâ bundan bahsetmekte güçlük çekiyorlardı.</p>

    <p>“Kızlar, klanlarından çok ona borçluymuşlar gibi çevresine üşüşüyorlar,” diye ekledi Bair. “İlk defa Kızların Çatısı altına bir erkek aldılar.” Bir an Amys bir şey söyleyecek oldu, ama <em>Far Dareis Mai</em>’in iç işleyici hakkında her ne biliyorsa, Mızrağın Kızı olanlar ya da olmuş olanlar dışında kimseyle paylaşmıyordu.</p>

    <p>“Artık şefler bizi eskisi kadar dinlemiyor,” diye mırıldandı Melaine. “Ah, her zamanki gibi tavsiyemizi soruyorlar... daha tamamen aptallaşmadılar... ama Bael artık bana Rand al’Thor’a söylediklerini ya da Rand al’Thor’un ona söylediklerini anlatmıyor. Rand al’Thor’a sormam gerektiğini söylüyor ve o da Bael’e sormam gerektiğini söylüyor. <em>Car’a’carn</em> hakkında hiçbir şey yapamıyorum, ama Bael... Hep inatçıydı zaten, insanı çileden çıkartabilecek bir adam, ama artık tüm sınırları aştı. Bazen kafasına sopa indirmek istiyorum.” Amys ve Bair güzel bir şakaymış gibi güldüler. Ya da belki bir süreliğine değişimleri unutmak için yalnızca gülmek istemişlerdi.</p>

    <p>“Öyle bir adama yapabileceğin üç şey var,” dedi Bair. “Ondan uzak dur, onu öldür ya da onunla evlen.”</p>

    <p>Melaine katılaştı, güneşle kararmış yüzü kızardı. Egwene bir anlığına altın saçlı Bilge’nin daha hararetle sözler fırlatacağını düşündü. Sonra, acı bir esinti Aviendha’nın döndüğünü haber verdi. Kızın elindeki gümüş tepside sarı sırlı bir demlik, ince, altın rengi Deniz Halkı porseleninden fincanlar ve bal dolu bir taş kavanoz vardı.</p>

    <p>Aviendha çayları doldururken ürperdi –kuşkusuz dışarıda bir şeylere sarınmaya zahmet etmemişti– ve telaşla fincanları dağıtmaya başladı. Amys söyleyene kadar kendisi ve Egwene için fincan doldurmadı, elbette.</p>

    <p>“Daha fazla buhar,” dedi Melaine; soğuk hava onu da sakinleştirmiş gibiydi. Aviendha fincanını dokunmadan bıraktı ve çabucak sukabağının başına gitti. Çay konusundaki gecikmesini telafi etmeye çalıştığı açıktı.</p>

    <p>“Egwene,” dedi Amys, çayını yudumlayarak, “Aviendha onun yatak odasında uyumayı teklif etse Rand al’Thor nasıl karşılardı?” Aviendha elinde sukabağı ile dondu.</p>

    <p>“Yatak?..” Egwene inledi. “Aviendha’dan böyle bir şey yapmasını isteyemezsiniz! Yapamazsınız!”</p>

    <p>“Aptal kız,” diye mırıldandı Bair. “Battaniyelerini paylaşmasını istemiyoruz. Ama al’Thor onun bunu istediğini düşünür mü? Buna izin verir mi? Erkekler en iyi durumda tuhaf yaratıklardır ve Rand al’Thor aramızda yetişmediğinden daha da tuhaf.”</p>

    <p>“Kesinlikle böyle bir şey düşünmez,” diye kekeledi Egwene. Sonra daha yavaşça ekledi, “Düşüneceğini sanmıyorum. Ama bu doğru değil. Değil işte!”</p>

    <p>“Lütfen bunu benden istemeyin,” dedi Aviendha, Egwene’in becerebileceğini inandığından daha büyük bir alçakgönüllülükle. Keskin hareketlerle su serperek buhar bulutunu artırıyordu. “Zamanımı onunla harcamak zorunda olmadığım için şu son günlerde epey şey öğrendim. Yönlendirme konusunda Egwene ile Moiraine Sedai’den yardım almama izin verdiğinizden beri daha da hızlı öğreniyorum. Sizden daha iyi öğretebildiklerinden değil, elbette,” diye ekledi çabucak, “Ama öğrenmeyi çok istiyorum.”</p>

    <p>“Yine de öğreneceksin,” dedi Melaine ona. “Her dakika yanında kalmak zorunda değilsin. Kendini verdiğin sürece, derslerin yavaşlamayacak. Uykunda çalışmıyorsun.”</p>

    <p>“Yapamam,” diye mırıldandı Aviendha, başını sukabağına eğerek. Daha yüksek bir sesle ve daha büyük kararlılıkla ekledi, “Yapmayacağım.” Başını kaldırdı, gözleri mavi yeşil alevlerle parlıyordu. “Bir daha o etek savuran Isendre’yi battaniyelerine çağırdığında orada olmayacağım!”</p>

    <p>Egwene, ağzı bir karış açık, bakakaldı. “Isendre!” Kızların kadını nasıl rezil bir şekilde çıplak bıraktığını görmüş ve bu durumu içtenlikle kınamıştı, ama bu! “Demek istediğin Rand...”</p>

    <p>“Sessiz olun!” diye kırbaç gibi şakladı Bair. Mavi gözlü bakışları taş yontabilirdi. “İkiniz de! İkiniz de gençsiniz, ama Kızlar bile erkeklerin aptalca davranabileceğini biliyor olmalı, özellikle de onlara rehberlik edebilecek bir kadına bağlı değillerken.”</p>

    <p>“Artık duygularını bu kadar baskı altına almıyor olduğunu gördüğüme memnun oldum, Aviendha,” dedi Amys. “İş buna geldiğinde Kızlar da erkekler kadar aptal oluyor; çok iyi hatırlıyorum ve hâlâ utanıyorum. Duyguları salıvermek fikirleri bir anlığına bulandırır, ama onları tutmak daima bulandırır. Yalnızca onları çok sık salıvermemeye ya da ne zaman kontrol etmenin daha iyi olacağına dikkat et.”</p>

    <p>Melaine elleri üzerinde öne eğildi, ta ki, yüzünden akan ter sıcak kazana düşecekmiş gibi görünene kadar. “Yazgını biliyorsun, Aviendha. Büyük güç ve yetke sahibi bir Bilge olacaksın, hatta daha fazlası. İçinde güç var. İlk sınavını geçmeni sağladı ve bunda da yardımcı olacak.”</p>

    <p>“Şerefim,” dedi Aviendha boğuk bir sesle, sonra yutkundu, devam edemedi. Orada, korumak istediği şeref onun içindeymiş gibi sukabağını kucaklayarak durdu.</p>

    <p>“Desen <em>ji’e’toh</em> görmez,” dedi Bair ona, sesinde, varsa, yalnızca küçük bir duygudaşlık tınısıyla. “Yalnızca olması gerekenleri ve olacakları görür. Çabalarına karşın Desen’in dokumaya devam ettiğini görmelerine rağmen erkekler ve kadınlar kaderle savaşırlar, ama sen artık <em>Far Dareis Mai</em> değilsin. Kaderle birlikte akmayı bilmelisin. Ancak Desen’e teslim olarak, kendi hayatının seçeceği yön üzerinde biraz kontrolün olabilir. Mücadele edersen, Desen yine de seni zorlar ve sonunda, tatmin bulacağın yerde acı bulursun.”</p>

    <p>Egwene için, bütün bunlar Tek Güç kullanmayı öğrenirken söylenenlere benziyordu. <em>Saidar</em>’ı kontrol etmek için ilk önce ona teslim olmanız gerekiyordu. Savaşırsanız ya çılgınca gelir ya da sizi boğardı; teslim olur, nazikçe yol gösterirseniz, sizin istediğinizi yapardı. Ama bu, neden Aviendha’dan bunu istediklerini açıklamıyordu. Bunu sordu ve yine, “Bu doğru değil,” diye ekledi.</p>

    <p>Amys yanıt vermek yerine, “Rand al’Thor onu reddeder mi? Onu zorlayamayız,” dedi. Bair ve Melaine de Amys kadar dikkatle bakıyorlardı Egwene’e.</p>

    <p>Neden istediklerini söylemeyeceklerdi. Bir Bilge’den isteği dışında bilgi almaktansa taşı konuşturmak daha kolaydı. Aviendha somurtkan bir teslimiyet içinde ayak parmaklarını inceliyordu; Bilgelerin, öyle ya da böyle, istediklerini elde edeceklerini biliyordu.</p>

    <p>“Bilmiyorum,” dedi Egwene yavaşça. “Onu eskiden tanıdığım kadar iyi tanımıyorum.” Bundan üzgündü, ama onu bir kardeşten başka bir şekilde sevmediğini fark etmesine ek olarak çok şey olmuştu. Kule’de ve burada aldığı eğitim, her şeyi, Rand’ın kim olduğu kadar çok değiştirmişti. “Ona iyi bir sebep verirseniz, belki. Ben Aviendha’dan hoşlandığını düşünüyorum.” Genç Aiel kadın başını kaldırmadan derin derin içini çekti.</p>

    <p>“İyi bir sebep,” diye tersledi Bair. “Ben genç bir kızken, genç bir kadının ona bu kadar ilgi göstermesi her erkeği kendinden geçirirdi. Kadının gelin çelengi için çiçek toplamaya gönderirdi onu.” Aviendha irkildi ve eski canlılığına benzer bir öfke ile Bilgelere baktı. “Eh, ıslaktopraklarda yetiştirilmiş birinin bile kabul edeceği bir sebep buluruz.”</p>

    <p>“<em>Tel’aran’rhiod</em>’daki buluşmanıza daha birkaç gece var,” dedi Amys. “Bu sefer Nynaeve ile.”</p>

    <p>“O kadın çok şey öğrenebilirdi,” diye araya girdi Bair, “tabii bu kadar inatçı olmasaydı.”</p>

    <p>“O zamana kadar gecelerin boş,” dedi Melaine. “Yani, bizsiz <em>Tel’aran’rhiod</em>’a girmiyorsan.”</p>

    <p>Egwene neyin geldiğini tahmin etti. “Elbette girmiyorum,” dedi onlara. Yalnızca birazcık yapmıştı. Birazcıktan fazlasını kesinlikle anlarlardı.</p>

    <p>“Nynaeve ya da Elayne’in düşlerini bulmayı başardın mı?” diye sordu Amys. Hiç önemli değilmiş gibi, kayıtsızca.</p>

    <p>“Hayır, Amys.”</p>

    <p>Bir başkasının düşünü bulmak <em>Tel’aran’rhiod</em>’a, Düşler Dünyası’na girmekten çok daha zordu, özellikle de uzaktaysalar. Yakındaysalar ve onları iyi tanıyorsanız daha kolaydı. Bilgeler hâlâ yanında içlerinden en az biri olmadan <em>Tel’aran’rhiod</em>’a girmemesini istiyorlardı, ama bir başkasının düşü de aynı ölçüde tehlikeli olabilirdi. <em>Tel’aran’rhiod</em>’da, Bilgelerden biri hâkimiyeti ele almayı istemediği sürece Egwene kendi kendini ve büyük ölçüde çevresini kontrol edebiliyordu; onun <em>Tel’aran’rhiod</em>’da hâkimiyeti gittikçe artıyordu, fakat hâlâ çok büyük deneyim sahibi olan Bilgelere yaklaşamamıştı. Ama bir başkasının düşünde o düşün parçası oluyordunuz; düşgörenin dilediği gibi davranmamak, düş sizi nasıl kabul ediyorsa öyle olmamak için büyük çaba göstermeniz gerekiyordu, ama yine de bazen yapabiliyordunuz. Rand’ın düşlerini izlerken Bilgeler büyük dikkat göstermiş, düşe asla tamamen girmemişlerdi. Buna rağmen Egwene’in öğrenmesi konusunda ısrar etmişlerdi. Düşgezmeyi öğreteceklerse, bildikleri her şeyi öğretmeye kararlıydılar.</p>

    <p>Egwene hiç de gönülsüz sayılmazdı, ama kendileri ya da bir kez Rhuarc’a denemesine izin verdiklerinde, haddini bildiren deneyimler yaşamıştı. Bilgeler kendi düşleri üzerinde büyük hâkimiyet sahibiydiler, bu yüzden orada olanlar –ona tehlikeleri göstermek için, demişlerdi– kendi işleriydi, ama Rhuarc’ın onu daha çocukluktan yeni çıkmış, belki en küçük kızı gibi gördüğünü öğrenmek şok olmuştu. Ve ölümcül bir an için Egwene’in kendi kontrolü zayıflamıştı. Ondan sonra <em>gerçekten de</em> çocukluktan yeni çıkmış olmuştu; çok çalıştığı için oyuncak bebek verdiğini hatırlamadan adama hâlâ bakamıyordu. Ve armağan kadar adamın onayından da ne kadar memnun olduğunu hatırlamadan. Amys gelmiş, bebekle oynamakta olan Egwene’i alıp götürmüştü. Amys’in bilmesi yeterince kötüydü, ama Rhuarc’ın da düşün bir kısmını hatırladığından kuşkulanıyordu.</p>

    <p>“Denemeye devam etmelisin,” dedi Amys. “Ne kadar uzakta olurlarsa olsunlar onlara ulaşacak gücün var. Ve onların seni nasıl gördüklerini bilmenin bir zararı olmaz.”</p>

    <p>Bundan Egwene o kadar emin değildi. Elayne dostuydu, ama Egwene büyürken Nynaeve Emond Meydanı’nın Hikmetiydi. Nynaeve’in düşlerinin Rhuarc’ınkilerden de kötü olacağından kuşkulanıyordu.</p>

    <p>“Bu gece çadırlardan uzakta uyuyacağım,” diye devam etti Amys. “Çok uzakta değil. Denersen, beni kolaylıkla bulabilmelisin. Düşümde seni görmezsem, sabah konuşuruz.”</p>

    <p>Egwene inlemesini bastırdı. Rhuarc’ın düşüne girmesine Amys yardım etmişti –kendisi yalnızca bir an kalmıştı, Rhuarc’ın onu hâlâ evlendiği genç kadın gibi, değişmemiş gördüğünü gösterecek kadar– ve denerken Bilge hep aynı çadırda olmuştu.</p>

    <p>“Eh,” dedi Bair, ellerini ovuşturarak. “İşitilmesi gerekenleri işittik. Dilerseniz siz kalabilirsiniz, ama ben battaniyelerime gidecek kadar temiz hissediyorum. Sizler kadar genç değilim.” Genç ya da değil, muhtemelen bir koşu yarışında hepsini yere serer, sonra yolun kalanında da sırtında taşırdı.</p>

    <p>Bair ayağa kalkarken Melaine konuştu, ama tuhaf bir şekilde tereddütlüydü. “Benim... senden yardım istemem gerek, Bair. Ve senden, Amys.” Yaşlı kadın yeniden oturdu. O ve Amys beklenti içinde Melaine’e baktılar. “Ben... benim adıma Dorindha ile konuşmanızı isteyecektim.” Son sözleri çabucak söylemişti. Amys geniş geniş gülümsedi ve Bair yüksek sesle güldü. Aviendha da anlamış ve şaşırmış görünüyordu, ama Egwene hiçbir şey anlamamıştı.</p>

    <p>Sonra Bair kahkaha attı. “Hep bir kocaya ihtiyaç duymadığını, bir koca istemediğini söylerdin. Ben üçünü gömdüm ve bir daha evlenmeye hayır demezdim. Soğuk gecelerde faydalı oluyorlar.”</p>

    <p>“Bir kadın fikrini değiştirebilir.” Melaine’in sesi yeterince kararlıydı, ama yanaklarındaki derin kızartı onu yalanlıyordu. “Bael’den uzak duramıyorum ve onu öldüremem de. Dorindha karı-kardeşi olarak beni kabul ederse, gelin çelengimi Bael’in ayaklarının dibine bırakacağım.”</p>

    <p>“Ya almak yerine basıp geçerse?” diye sordu Bair. Amys kahkahalar atarak, kalçalarını şaplaklayarak arkaya devrildi.</p>

    <p>Egwene böyle bir tehlike olduğunu düşünmüyordu, Aiel gelenekleri geçerli olduğunda değil. Dorindha Melaine’i karı-kardeş olarak almaya karar verirse, Bael’in bu konuda fazla söz hakkı kalmazdı. Artık erkeklerin iki eş alabilmesi Egwene’i o kadar şok etmiyordu. Tam olarak değil. <em>Farklı topraklar, farklı âdetler demektir,</em> diye hatırlattı kendi kendine kararlılıkla. Bir türlü sormaya ikna edememişti kendini, ama tahmin ettiği gibiyse, iki koca almış Aiel kadınları da olabilirdi. Çok tuhaf bir halktı bu.</p>

    <p>“Bu konuda birincil-kardeşlerim gibi davranmanızı istiyorum. Dorindha’nın benden yeterince hoşlandığını sanıyorum.”</p>

    <p>Melaine bu sözleri söyler söylemez diğer kadınların eğlentisi başka bir şeye dönüştü. Yine de gülüyorlardı, ama ona sarılıyor, onun için ne kadar mutlu olduklarını, Bael ile ne kadar mutlu olacağını söylüyorlardı. En azından Amys ve Bair Dorindha’nın kabul edeceğine kesin gözüyle bakıyorlardı. Üçü kol kola, genç kızlar gibi kahkahalar atarak ve kıkırdayarak çıktılar. Ama önce Egwene ile Aviendha’ya çadırı toplamalarını söylediler.</p>

    <p>“Egwene, sizin topraklarınızdan bir kadın bir karı-kardeşi kabul eder miydi?” diye sordu Aviendha, bir sopayla duman deliğindeki örtüyü ittirirken.</p>

    <p>Egwene bu görevi en sona bırakmış olmasını diledi; sıcak hemen dağılmaya başlamıştı. “Bilmiyorum,” dedi. Hızla fincanları ve bal kavanozunu toplamaya başladı. <em>Staera</em>’lar da tepsiye gitti. “Sanmıyorum. Belki çok yakın bir arkadaşsa,” diye ekledi telaşla; Aiel âdetlerini karalıyormuş gibi görünmeye gerek yoktu.</p>

    <p>Aviendha homurdanmakla yetindi ve yan kapakları açmaya başladı.</p>

    <p>Egwene dişleri tepsindeki fincanlar ve <em>staera</em>’lar kadar takırdayarak dışarıya koşturdu. Bilgeler, ılık bir geceymiş ve bir mezradaki uyku odasındaymışlar gibi telaşsızca giyiniyorlardı. Ay ışığı altında solgun görünen, beyaz cüppeli bir şekil tepsiyi Egwene’den aldı ve kız telaşla pelerinini ve ayakkabılarını aramaya başladı. Yerde kalan giysiler arasında değildiler.</p>

    <p>“Eşyalarını çadırına gönderdim,” dedi Bair, bluzunun bağcıklarını bağlarken. “Daha onlara ihtiyacın olmayacak.”</p>

    <p>Egwene’in midesi büzüldü. Yerinde hoplayarak, ısınmak için boşuna bir çabayla kollarını salladı; en azından durmasını söylemiyorlardı. Aniden tepsiyi taşıyan kar beyazı cüppeli şeklin bir Aiel kadını olamayacak kadar uzun boylu olduğunu fark etti. Dişlerini sıkarak, hoplayıp zıplarken donup ölecek olsa aldırmayacak gibi görünen Bilgelere dik dik baktı. Aiel kadınları için bir erkeğin onları çıplak görmesi fark etmeyebilirdi, en azından o erkek <em>gai’shain</em> ise, ama kendisi için fark ederdi!</p>

    <p>Bir an sonra Aviendha yanlarına geldi ve onun hoplayıp zıpladığını görünce, kendi giysilerini bulmaya çalışmadan yerinde bekledi. Soğuğa, Bilgelerden daha fazla aldırış etmiyordu.</p>

    <p>“Şimdi,” dedi Bair, şalını omuzlarına yerleştirerek. “Sen, Aviendha, yalnızca bir erkek kadar inatçı olmakla kalmıyorsun, defalarca yaptığın basit bir işi bile hatırlayamıyorsun. Sen, Egwene, aynı ölçüde inatçısın ve çağrılmana rağmen çadırında oyalanabileceğini sanıyorsun. Umalım da kampın çevresinde koşarak elli tur atmak inatçılığınızı giderir, zihinlerinizi açar ve size bir çağrıya nasıl yanıt verileceğini ya da bir işin nasıl yapılacağını hatırlatır. Haydi bakalım.”</p>

    <p>Aviendha tek söz etmeden hemen kampın kenarında koşmaya başladı. Karanlığa bürünmüş çadırların iplerinden kolayca kaçınıyordu. Egwene takip etmeden önce yalnızca bir an duraksadı. Aiel kadın, onun yetişebilmesi için hızını düşük tutuyordu. Gece havası donduruyordu, ayaklarının altındaki çatlak, taş gibi kil de aynı ölçüde soğuktu, üstelik ayaklarına takılıp duruyorlardı. Aviendha çabasız bir rahatlıkla koşuyordu.</p>

    <p>Son çadıra ulaşıp güneye döndüklerinde Aviendha, “Neden bu kadar çok çalıştığımı biliyor musun?” dedi. Ne soğuk, ne de koşu sesinde iz bırakmıyordu.</p>

    <p>Egwene o kadar titriyordu ki, zar zor konuşabiliyordu, “Hayır. Neden?”</p>

    <p>“Çünkü Bair ve diğerleri hep sana işaret ediyor ve ne kadar kolay öğrendiğini, nasıl bir şeyin iki kez açıklanmasına ihtiyaç duymadığını söylüyorlar. Sana daha fazla benzemem gerektiğini söylüyorlar.” Egwene’e yan yan baktı ve Egwene koşarken kızla kıkırdaşırken buldu kendini. “Sebep kısmen bu. Yapmayı öğrendiğim şeyler...” Aviendha başını iki yana salladı, hayreti ay ışığı altında bile açıktı. “Ve Güç’ün kendisi. Daha önce böyle hissetmemiştim. Böylesine canlı. En küçük kokuyu alabiliyorum, havadaki en ufak kıpırdanmayı hissedebiliyorum.”</p>

    <p>“Çok fazla çekmek ya da çok uzun tutmak tehlikelidir,” dedi Egwene. Arada bir hâlâ bir ürperti geçse de, koşmak içini biraz ısıtmış gibiydi. “Bunu daha önce de söyledim, Bilgelerin söylediğini de biliyorum.”</p>

    <p>Aviendha burnunu çekmekle yetindi. “Mızrağı kendi ayağıma saplar mıyım, sanıyorsun?”</p>

    <p>Bir süre sessizlik içinde koştular.</p>

    <p>“Rand gerçekten?..” dedi Egwene sonunda. Sözleri söylemekte güçlük çekmesinin soğukla ilgisi yoktu; aslında, yine terlemeye başlamıştı. “Demek istediğim... Isendre?” Bundan daha açık söyleyemezdi.</p>

    <p>Sonunda Aviendha ağır ağır, “Yaptığını sanmıyorum,” dedi. Sesi öfkeliydi. “Ama o kadına ilgi göstermese kadın neden yediği sopaları görmezden gelsin? O, erkeklerin kendisine gelmesini bekleyen ıslaktopraklı bir süt çocuğu. Saklamaya çalışmasına rağmen Rand’ın ona nasıl baktığını gördüm. Ona bakmaktan zevk alıyordu.”</p>

    <p>Egwene, arkadaşının kendisini hiç ıslaktopraklı bir süt çocuğu olarak görüp görmediğini merak etti. Muhtemelen görmüyordu, yoksa arkadaş olamazlardı. Ama Aviendha birini incitmekten korkmayı hiç öğrenmemişti; Egwene’in incinmeyi aklına bile getirdiğini duysa şaşırırdı muhtemelen.</p>

    <p>“Kızlar onu o şekilde giydirirse,” diye itiraf etti Egwene gönülsüzce, “her erkek bakar.” Kendi kendine açık havada, çıplak koştuğunu hatırlatınca, endişe içinde çevresine bakınırken ayağı takıldı ve neredeyse düşüyordu. Görebildiği kadarıyla gece boştu. Bilgeler bile çadırlarına dönmüşlerdi. Battaniyeleri altında sıcacık. O terliyordu, ama ter damlacıkları belirir belirmez donmaya çalışıyor gibiydi.</p>

    <p>“O Elayne’e ait,” dedi Aviendha şiddetle.</p>

    <p>“İtiraf etmeliyim, âdetlerinizi tamamen bilmiyorum, fakat bizimkiler sizinkilere benzemiyor. O Elayne ile evli değil.” <em>Neden onu savunuyorum? Sopalanması gereken o!</em> Ama dürüstlük devam etmesine sebep oldu. “Sorulduğu zaman sizin Aiel erkeklerinin bile hayır demeye hakkı var.”</p>

    <p>“Sen ve o kardeş kadar yakınsınız, tıpkı sen ve ben gibi,” diye itiraz etti Aviendha, bir adım yavaşlayıp, sonra yine hızlanarak. “Onun adına Rand’a göz kulak olmamı istemedin mi benden? Elayne’in ona sahip olmasını istemiyor musun?”</p>

    <p>“Elbette istiyorum. Eğer Rand onu istiyorsa.” Bu tam olarak doğru değildi. Elayne’in olabildiğince mutlu olmasını, Yenidendoğan Ejder’le mümkün olduğunca aşk yaşamasını istiyordu ve Elayne’in istediği şeyi almasını sağlamak için Rand’ın ellerini ve ayaklarını bağlamak dışında her şeyi yapardı. Gerekirse belki bunu bile yapabilirdi. Ama itiraf etmek farklı bir şeydi. Aiel kadınları, kendisinin becerebildiğinden çok daha girişkendi. “Aksi halde, doğru olmaz.”</p>

    <p>“Rand ona ait,” dedi Aviendha kararlılıkla.</p>

    <p>Egwene içini çekti Aviendha kendi âdetleri dışındakileri anlamayı reddediyordu. Aiel kadınlar, Elayne’in Rand’a evlenme teklif edememesine, bu soruyu ancak bir erkeğin sorabilmesine hâlâ çok şaşırıyorlardı. “Eminim Bilgeler yarın sağduyuya kulak verirler. Seni bir erkeğin yatak odasında uyumaya zorlayamazlar.”</p>

    <p>Diğer kadın şaşkınlık içinde ona baktı. Bir an tüm zarafetini yitirdi ve düzensiz zeminde ayak başparmağını çarptı; talihsizlik Kadere’in araba sürücülerinin bile ilgiyle dinleyeceği –ve Bair’in mavidikene uzanmasını sağlayacak– birkaç küfür getirdi, ama Aviendha koşmayı bırakmadı. “Bu neden seni bu kadar rahatsız ediyor, anlamıyorum,” dedi, son küfürden sonra. “Baskınlarda defalarca bir erkeğin yanında yattığım oldu, hatta gece çok soğuksa battaniye paylaştığım da oldu, ama onun üç metre uzağında yatacak olmam seni rahatsız ediyor. Bu da âdetlerinizin bir parçası mı? Erkeklerle aynı ter çadırında banyo yapmadığını fark ettim. Rand al’Thor’a güvenmiyor musun? Yoksa güvenmediğin ben miyim?” Son cümlede sesi endişeli bir fısıltıya dönüşmüştü.</p>

    <p>“Elbette sana güveniyorum,” diye itiraz etti Egwene hararetle. “Ona da. Yalnızca...” Nasıl devam edeceğini bilemedi, sesi solup gitti. Aiellerin neyin uygun olduğuna dair bazı fikirleri onun büyürken öğrendiklerinden de katıydı, ama başka açılardan, köydeki Kadın Kurulu duyacak olsa, bayılmakla kalın bir sopaya uzanmak arasında kararsız kalırlardı. “Aviendha, bir şekilde onurunu ilgilendiriyorsa...” Bu hassas zemindi. “Kuşkusuz Bilgelere açıklarsan şerefini lekeleyecek bir şey yaptırmazlar sana.”</p>

    <p>“Açıklayacak bir şey yok,” dedi diğer kadın ifadesizce.</p>

    <p>“Biliyorum, <em>ji’e’toh</em>’u anlamıyorum...” diye başladı Egwene ve Aviendha bir kahkaha attı.</p>

    <p>“Anlamadığını söylüyorsun, Aes Sedai, ama onunla yaşadığını gösteriyorsun.” Egwene ona bu yalanı söylemeye devam ettiğine pişman oldu. Aviendha’nın ona yalnızca Egwene demesini sağlamak zor olmuştu ve bazen hâlâ unutuyordu, ama birine söyleyecekse, herkese aynısını söylemeliydi. “Sen Aes Sedai’sin ve Güç konusunda Amys ile Melaine’i aynı anda alt edecek kadar güçlüsün,” diye devam etti Aviendha, “ama itaat edeceğini söyledin ve bu yüzden tencere ov dediklerinde tencere ovuyor, koş dediklerinde koşuyorsun. <em>Ji’e’toh</em>’u bilmiyor olabilirsin, ama onu takip ediyorsun.”</p>

    <p>Aynı şey değildi elbette. Egwene dişlerini sıkıyor, denileni yapıyordu, çünkü düşgezmeyi öğrenmenin tek yolu buydu ve o öğrenmeyi, her şeyi öğrenmeyi, başka her şeyi istediğinden daha çok istiyordu. Bu aptalca <em>ji’e’toh</em> ile yaşayabileceğini düşünmek bile saçmaydı. O yapması gerekeni yapıyordu ve yalnızca gerektiği zaman, gerektiği için yapıyordu bunu.</p>

    <p>Başladıkları yere geliyorlardı. Ayağı o noktaya dokununca, “Bir oldu,” dedi Egwene ve Aviendha dışında kimse görmeden, o anda çadırına dönse görecek kimse olmadan koşmaya devam etti. Aviendha söylemezdi, ama Egwene’in aklına elli tur atmadan durmak hiç gelmedi.</p>
  </div>
</body>
</html>
