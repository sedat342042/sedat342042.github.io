<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="22. Gece Gece Kuş Ötüşleri">22<br />
    Gece Gece Kuş Ötüşleri</h1>

    <p>Mat, gözleri kapalı, battaniyelerinin üzerinde yüzüstü yatarak Melindhra’nın belkemiği boyunca masaj yapan parmaklarının keyfini çıkardı. Eyerde geçen uzun bir günden sonra iyi bir masaj gibisi yoktu. Eh, birkaç şey vardı, ama o anda parmaklara razıydı.</p>

    <p>“Böylesine kısa bir adam için kaslısın, Matrim Cauthon.”</p>

    <p>Mat tek gözünü açtı ve bacaklarını ata biner gibi açmış, kalçalarının üzerinde diz çöken kadına baktı. Melindhra ateşi gerektiğinden iki kat büyük yakmıştı ve bedeninden aşağı ter damlaları akıyordu. Ensesindeki o Aiel kuyruğu dışında kısa kesilmiş, güzel, altın rengi saçları kafatasına yapışmıştı. “Eğer ben çok kısaysam, gidip başkasını bulabilirsin.”</p>

    <p>“Benim zevkime göre çok kısa değilsin,” diye kahkaha attı kadın, delikanlının saçlarını karıştırarak. Mat’in saçları onunkinden uzundu. “Ve sevimlisin. Gevşe. Gergin olursan bunun hiçbir faydası olmaz.”</p>

    <p>Mat homurdanarak gözlerini kapattı. Sevimli mi? <em>Işık!</em> Ve kısa. Ancak bir Aiel ona kısa olduğunu söyleyebilirdi. Başka her ülkede, yalnızca birkaç santim için olsa da, çoğu adamdan uzun sayılırdı. Uzun boylu olduğu günleri hatırlayabiliyordu. Rand’dan da uzun, Artur Şahinkanadı’nın yanında at sürerken. Ve Aelgari’ye karşı Maecine’in yanında savaşırken, şimdikinden bir el kısaydı. Konuşmaları dinlerken bazı isimler işittiğini söyleyerek Lan’e sormuştu; Muhafız Maecin’in, On Ulus’tan biri olan Eharon’un kralı olduğunu söylemişti –Mat bu kadarını biliyordu zaten. Trolloc Savaşları’ndan dört yüz beş yüz sene önce. Lan, Kahverengi Ajah’ın bile daha fazlasını bildiğinden kuşkuluydu; Trolloc Savaşları esnasında çok şey kaybedilmişti ve Yüzyıl Savaşları’nda daha fazlası. Kafatasının içindeki en erken ve en geç anılar bunlara aitti. Artur Paendrag Tanreall’den sonrasına ve Eharonlu Maecine’den öncesine dair hiçbir şey yoktu.</p>

    <p>“Üşüdün mü?” dedi Melindhra inanmazlık içinde. “Ürperdin.” Üzerinden indi ve Mat kadının ateşe odun attığını duydu; burada yeterince yakacak çalı vardı. “Güzel kaslar,” diye mırıldanarak yine üzerine tırmanırken kalçasına sıkı bir şaplak attı.</p>

    <p>“Eğer böyle devam edersen,” diye mırıldandı Mat, “akşam yemeği için beni bir Trolloc gibi şişe geçireceğini düşüneceğim.” Melindhra’nın varlığından keyif almadığından değildi –en azından kadın ondan uzun olduğuna işaret etmediği sürece–, ama durum onu rahatsız ediyordu.</p>

    <p>“Sen şişlik değilsin, Matrim Cauthon.” Başparmakları kuvvetle omzuna gömüldü. “İşte böyle. Gevşe.”</p>

    <p>Mat bir gün evlenip aile kuracağını tahmin ediyordu. Bu, erkeklerin yaptığı bir şeydi. Bir kadın, bir ev, bir aile. Hayatının kalanı boyunca bir yere bağlanmak. <em>Şimdiye dek kocasının içki içip kumar oynamasından hoşlanan bir kadın duymadım.</em> Ve bir de <em>ter’angreal</em> kapı çerçevesinin ötesindeki varlıkların söyledikleri vardı. “Dokuz Ayın Kızı ile evlenmeye” yazgılı olduğu. <em>Bence bir erkek eninde sonunda evlenmeli.</em> Ama bir Aiel ile evlenmeyi kesinlikle düşünmüyordu. O, elinden geldiği sürece, elinden geldiği kadar çok kadınla dans etmeyi düşünüyordu.</p>

    <p>“Bence sen şişe geçirilmek için değil, büyük onurlar bahşedilmek için yaratılmışsın,” dedi Melindhra yumuşak sesle.</p>

    <p>“Bana uyar.” Yalnız, artık ne Kızlar, ne de diğer kadınlar ona bakmıyordu. Sanki Melindhra boynuna, üzerinde JUMAI SHAIDOLARINDAN MELINDHRA’NIN MALIDIR yazılı bir tabela asmıştı. Eh, o ilk kısmı yazmazdı Melindhra, burada değil. Diğer yandan, bir Aiel’in, özellikle de bir Mızrağın Kızı’nın ne yapabileceğini kim bilirdi ki? Kadınlar erkekler gibi düşünmezdi ve Aiel kadınları dünyadaki başka kimse gibi düşünmezdi.</p>

    <p>“Bu kadar alçakgönüllü davranman ne tuhaf!”</p>

    <p>“Alçakgönüllü davranmak mı?” diye mırıldandı Mat. Kadının elleri iyi geliyordu; var olduğundan bile haberi olmadığı düğümler gevşiyordu. “Nasıl?” O kolye ile ilgili bir şey mi olduğunu merak etti. Melindhra ona büyük anlam veriyor gibiydi ya da en azından onu almış olmasına. Kolyeyi asla takmıyordu elbette. Kızlar takı takmazdı. Ama kesesinde taşıyor ve soran her kadına gösteriyordu. Pek çok kadın soruyor gibiydi.</p>

    <p>“Rand al’Thor’un gölgesinde yaşıyorsun.”</p>

    <p>“Ben hiç kimsenin gölgesinde değilim,” dedi Mat dalgın dalgın. Kolye olamazdı. Başka kadınlara da mücevher verdiği olmuştu, hem Kızlara, hem başkalarına; karşılığında tek aldığı bir gülümseme bile olsa, güzel kadınlara bir şeyler vermek hoşuna gidiyordu. Mat asla daha fazlasını beklemiyordu. Bir kadın bir öpücükten ya da bir kucaklaşmadan onun kadar hoşlanmıyorsa, ne anlamı olurdu ki?</p>

    <p>“Elbette, <em>Car’a’carn</em>’ın gölgesinde olmakta da bir tür onur var. Kudretli kişilerin yakınında bulunmak için, gölgelerinde durmalısın.”</p>

    <p>“Gölge,” diye onayladı Mat, gerçekte işitmeden. Bazen kadınlar kabul ediyor, bazen reddediyorlardı, ama hiçbiri ona sahip çıkmaya kalkmamıştı. Asıl rahatsız edici olan da aslında buydu. Ne kadar güzel olursa olsun, hiçbir kadının malı olmayacaktı. Elleri düğüm düğüm olmuş kasları gevşetmekte ne kadar iyi olursa olsun.</p>

    <p>“Yaraların bir şef olarak kendi adına kazandığın, onur yaraları olmalı, bu değil.” Bir parmağı boynundaki yara izi boyunca gezindi. “Bunu <em>Car’a’carn</em>’a hizmet ederken mi kazandın?”</p>

    <p>Mat kadının elini silkeledi, dirseklerinin üzerinde doğruldu ve dönüp ona baktı. “‘Dokuz Ayın Kızı’ sözünün senin için bir şey ifade etmediğinden emin misin?”</p>

    <p>“Sana etmediğini söylemiştim. Uzan.”</p>

    <p>“Bana yalan söylüyorsan, yemin ederim poponu kamçılarım.”</p>

    <p>Kadın ellerini kalçalarına dayayarak tehlikeli bir tavırla baktı ona. “Sen benim... popomu kamçılayabileceğini düşünüyor musun gerçekten, Mat Cauthon?”</p>

    <p>“En azından denerim.” Muhtemelen kadın kaburgalarına mızrağını saplardı. “Dokuz Ayın Kızı lafını hiç duymadığına yemin eder misin?”</p>

    <p>“Hiç duymadım,” dedi kadın yavaşça. “Kim o? Ya da ne? Uzan ve bırak da...”</p>

    <p>Çadırın her yerinde ve aynı zamanda dışarıda bir karakuş öter gibi oldu, bir an sonra da bir kızılkanat. İyi İki Nehir kuşları. Rand uyarılarını bildiği şeylerden seçmişti, Kıraç’ta bulunmayan kuşlardan.”</p>

    <p>Melindhra bir anda üzerinden kalktı, <em>shoufa</em>’sını kafasına sardı, mızraklarını ve kalkanını kaparken peçesini örttü. O şekilde çadırdan dışarı fırladı.</p>

    <p>“Kan ve lanet küller!” diye mırıldandı Mat, pantolonunu giymeye çalışırken. Kızılkanat güney anlamına geliyordu. O ve Melindhra çadırlarını güneye, Chareenlerin yanında kurmuştu, Rand’dan olabildiğince uzağa gidip, kamp alanında kalabilecekleri bir yere. Ama o dikenli çalıların arasına Melindhra gibi çıplak çıkmayacaktı. Karakuş, Shaaradların kamp kurduğu kuzey taraf demekti; aynı anda iki yönden geliyorlardı.</p>

    <p>Alçak çadırın içinde ayaklarını becerebildiğince yere vurarak çizmelere yerleştirdi, battaniyelerin yanında yatan gümüş tilki başı madalyona baktı. Dışarıdan bağırışlar ve çeliğe çarpan çeliğin sesi geliyordu. Sonunda madalyonun bir şekilde Moiraine’in ilk deneyişinde ona Şifa vermesini engellediğini anlamıştı. Tenine dokunduğu sürece kadının yönlendirmesi onu etkilememişti. Mat Gölgedöllerinin yönlendirebildiğini hiç duymamıştı, ama bir de Kara Ajah vardı –Rand öyle diyordu ve o da inanıyordu– ve Terkedilmişlerden birinin sonunda Rand’ın peşine düşmesi olasılığı her zaman vardı. Deri sicimi başından geçirdi ve madalyonu göğsüne astı, kuzgun damgalı mızrağını kaptı ve soğuk ay ışığına daldı.</p>

    <p>Buz gibi soğuğu hissedecek zamanı olmadı. Daha çadırdan tamamen çıkmadan, tırpan kıvrımlı bir Trolloc kılıcı neredeyse kafasını uçuruyordu. Kendini yere atarken kılıç saçlarını süpürdü ve Mat, mızrağını hazır ederek ayağa kalktı.</p>

    <p>İlk bakışta, karanlıkta, Trolloc iri yarı bir adam olabilirdi, ama bir Aiel’den en az yarım kat uzundu, tamamen siyah zincir zırha bürünmüştü, dirseklerinde ve omuzlarında çiviler vardı; keçi boynuzlu kafasına bir miğfer takmıştı. Ama o boynuzlar fazla insansı bir kafadan çıkıyordu; gözlerin altındaysa bir keçi burnu uzanıyordu.</p>

    <p>Trolloc hırlayarak üzerine atıldı ve asla insan dili için kastedilmemiş bir dilde uludu. Mat mızrağını değnek gibi savurdu, bir tarafıyla ağır, kıvrık kılıcı düşürdü ve uzun mızrak ucunu yaratığın karnına uzattı. O Güç’le yapılmış kılıç karşısında zırh altındaki et kadar kolaylıkla yarıldı. Keçi burunlu Trolloc acı bir feryatla iki büklüm oldu; Mat silahını kurtararak, yaratık devrilirken yana kaçtı.</p>

    <p>Çevresinde, bazıları giysisiz, diğerleri yarı giyinik, ama hepsi peçelerini takmış Aieller uzun dişli yabandomuzu burunlarına, kurt burunlarına, kartal gagalarına sahip, bazıları başlarında boynuz, diğerleri kuş tüyü taşıyan, tuhaf kıvrımlı kılıçlar, kazıklı baltalar, çengelli kargılar ve mızraklar taşıyan Trolloclarla savaşıyorlardı. Orada burada biri, küçük mızrak boyunda çivili oklar fırlatan dev yaylar kullanıyordu. Trollocların arasında, kaba ceketler giymiş, kısa kılıçlar taşıyan ve dikenli çalıların arasında ümitsiz çığlıklar atarak ölen insanlar da savaşıyordu.</p>

    <p>“Sammael!”</p>

    <p>“Sammael ve Altın Arılar!”</p>

    <p>Karanlıkdostlarının çoğu Aieller ile çatışmaya girdikleri anda ölüyordu, ama Trolloclar daha zor ölüyordu.</p>

    <p>“Ben lanet bir kahraman değilim!” diye bağırdı Mat, özellikle birini hedef almadan. Ayı burunlu, kıllı kulaklı bir Trolloc ile savaşıyordu. Bu, karşısına çıkan üçüncü Trolloc’tu. Yaratık, bir tarafında yarım düzine kazık, diğer tarafında bir ağacı yaracak kadar geniş bir balta ucu bulunan uzun saplı bir balta taşıyordu; silahını o iri, kıllı ellerinde oyuncak gibi savuruyordu. Mat’in başını derde sokan Rand’a yakın olmaktı. Onun hayattan tek istediği biraz iyi şarap, bir zar oyunu ve bir, belki üç güzel kızdı. “Ben bunlara karışmak istemiyorum!” Özellikle de Sammael buralardaysa. “Duydunuz mu beni?”</p>

    <p>Trolloc parçalanmış bir gırtlakla devrildi ve Mat kendini, birlikte saldırmış iki Aiel’in işini henüz bitirmiş bir Myrddraal ile yüz yüze buldu. Yarı-insan bir insana benziyordu, hamur gibi solgun, yılan pulu gibi üst üste binen siyah pullardan bir zırh içinde. Bir yılan gibi hareket ediyordu, kemiksiz, akıcı, hızlı, nereye atılırsa atılsın gece siyahı pelerini kıpırtısız asılı duruyordu. Gözleri yoktu. Yalnızca, gözlerinin olması gereken yerde ölüm beyazı deri.</p>

    <p>O gözsüz bakışlar Mat’e döndü; Mat ürperdi, kemiklerine korku doldu. “Gözsüzün bakışı korkudur,” derlerdi Sınıırboyları’nda. Bunu biliyor olmalıydılar; Aieller bile bir Myrddraal’in bakışının insanın iliklerini donduracağını itiraf ederdi. Yaratığın ilk silahı buydu. Yarı-insan akıcı bir koşuyla üzerine atıldı.</p>

    <p>Mat kükreyerek, mızrağını değnek gibi savurarak, iterek, durmaksızın hareket ettirerek yaratığı karşılamak üzere fırladı. O şey, pelerini kadar kara bir kılıç taşıyordu, Thakan’dar’ın demirhanelerinde dövülmüş bir kılıç ve o kılıç bir yerini keserse, Moiraine Şifası ile hemen yanında belirmediği sürece ölü sayılırdı. Ama bir Soluk’u indirmenin tek kesin yolu vardı. Tam cephe saldırı; o sizi alt etmeden onu alt etmeliydiniz ve bir savunma düşünmeye çalışmak ölmenin iyi bir yolu olabilirdi. Mat çevresinde, gecenin içinde süren savaşa bir bakış fırlatmaya bile cesaret edemezdi.</p>

    <p>Myrddraal’in kılıcı yılan dili gibi pırıldadı, siyah bir şimşek gibi atıldı, ama yalnızca Mat’in saldırısını karşılamak için. Kuzgun damgalı, Güç’le yapılmış çelik Thakan’dar yapımı metalle karşılaştığında, çevrelerinde mavi bir şimşek perde gibi çatırdadı.</p>

    <p>Aniden Mat’in savurduğu kılıç eti kesti. Kara kılıç ve solgun el uçup gitti. Ters savuruşu Myrddraal’in gırtlağını yardı, ama Mat durmadı. Durmaksızın, hızla, yüreği deldi, bir diz arkası kirişini, sonra diğerini kesti. Ancak o zaman yerde kıvranan şekilden uzaklaştı. Yaratık kesik kolunu ve sağlam elini savuruyor, yaralarından mürekkep gibi kanı saçılıyordu. Yarı-insanların öldüğünü kabul etmesi uzun sürerdi; güneş batmadan tamamen ölmezlerdi.</p>

    <p>Mat çevresine bakındığı zaman saldırının sona erdiğini fark etti. Ölümden kurtulan Karanlıkdostları ve Trolloclar da kaçmışlardı; en azından Aiellerden başka ayakta kalan yoktu. Onlardan bazıları da düşmüştü. Bir Karanlıkdostu cesedinin boynundan bir mendil çekip mızrak ucundaki Myrddraal kanını sildi. Fazla bırakılırsa metali aşındırırdı.</p>

    <p>Bu gece saldırıya uğramak hiç mantıklı gelmiyordu. Ay ışığında gördüğü Trolloc ve insan cesetlerine bakarak, hiçbiri ilk çadır hattını aşamamıştı. Çok daha fazlası olmadan aşmayı umamazlardı da.</p>

    <p>“Bağırdığın neydi? <em>Carai</em> bir şey. Kadim Lisan’da mı?”</p>

    <p>Dönüp Melindhra’ya baktı. Kadın peçesini açmıştı, ama hâlâ üzerinde <em>shoufa</em>’sından başka bir karış kumaş yoktu. Çevrede, aynı ölçüde çıplak başka Kızlar ve erkekler vardı ve hiçbiri aldırış ediyormuş gibi görünmüyordu. Çoğu, oyalanmadan çadırlarına dönmeye başlamışlardı. Hiç utanma yoktu bunlarda, işte sorun buydu. Hiç utanmaları yoktu. Nefesi sisli çıkıyor olmasına rağmen kadın soğuğu hisseder görünmüyordu. Mat de onun kadar terliydi ve artık canını kurtarmak için savaşmak gibi bir düşüncesi kalmayınca, donduğunu hissetmeye başlamıştı.</p>

    <p>“Bir zamanlar işittiğim bir şey,” dedi ona. “Kulağıma hoş gelmişti.” <em>Carai an Caldazar!</em> Kızıl Kartal’ın onuru için. Manetheren’in savaş haykırışı. Anılarının çoğu Manetheren’e aitti. Bazıları çarpık kapı çerçevesinden önce de vardı. Moiraine, Eski Kan’ın kendini belli ettiğini söylemişti. Damarlarından çıkmadığı sürece Mat için sorun değildi.</p>

    <p>Çadırlarına doğru yola çıktığında Melindhra kolunu omuzlarına doladı. “Seni Gecekoşucusu ile birlikte gördüm, Mat Cauthon.” Aiellerin Myrddraallere verdiği isimlerden biri buydu. “Sen tam da bir erkeğin olması gerektiği kadar uzunsun.”</p>

    <p>Mat sırıtarak kolunu kadının beline doladı, ama saldırıyı kafasından çıkartamıyordu. Oysa bundan kurtulmak istiyordu –düşünceleri ödünç aldığı anılarla fena halde karışmıştı–, ama yapamıyordu. Neden biri ümitsiz bir saldırıya girişmek istesindi ki? Ancak bir aptal sebepsiz yere yıkıcı bir güce saldırı düzenlerdi. İşte kafasından bir türlü atamadığı düşünce buydu. Kimse sebepsiz yere saldırmazdı.</p>

    <p class="paragraf">Kuş ötüşleri Rand’ı hemen uyandırdı, battaniyeleri kenara fırlatırken <em>saidin</em>’i kavradı, çoraplı ayaklarla, ceketsiz dışarı fırladı. Gece soğuktu, ay ışığı ile aydınlanmıştı, geçidin altındaki tepelerden uzak savaş gürültüleri süzülüyordu. Çevresinde, Aieller koşturan karıncalar gibi hareket halindeydi, gecenin içine, saldırının geçitte gelmesi gereken yere koşuyorlardı. Sabah o çözene kadar koruma büyüleri yine sinyal verirdi –geçitte Gölgedölleri bir kış ispinozu ötüşü getirecekti–, ama aptalca risklere girmenin gereği yoktu.</p>

    <p>Kısa süre sonra geçide sakinlik çöktü, <em>gai’shain</em>’lar, böyle bir saldırıda bile silah onlara yasak olduğundan, çadırlarında kalmışlardı. Diğer Aieller savunmaya ihtiyaç duyulabilecek başka yerlerde gitmişti. Adelin ve diğer Kızlar bile, bekleseler Rand’ın onları durduracağını biliyormuş gibi, gitmişlerdi. Rand kasaba duvarlarının yakınındaki arabalardan birkaç mırıltı duydu, ama ne sürücüler, ne de Kadere ortaya çıkmadı; çıkmalarını beklemiyordu zaten. İki yönden uzak savaş sesleri geliyordu... bağıran, haykıran, ölen insanlar. Çok aşağıda, epey uzakta. Bilgelerin çadırlarının çevresinde de insanlar vardı; savaşın sürdüğü yerlere bakıyor gibiydiler.</p>

    <p>Oraya, aşağıya bir saldırı düzenlenmesi hiç mantıklı gelmiyordu. Timolan klanına Gölgedölleri almamışsa, Miagomalar olamazdı. Bu Beyazpelerinlerin ordularına Trolloc almasından farksız olurdu. Çadırına döndü ve Boşluk’a sarınmış olmasına rağmen irkildi.</p>

    <p>Aviendha bir battaniyeye sarınmış, ay ışığına çıkmıştı. Hemen arkasında karanlık bir pelerine bürünmüş uzun boylu bir adam duruyordu; aşırı solgun, aşırı iri gözlü sıska yüzünde ayın düşürdüğü gölgeler süzülüyordu. Bir mırıltı yükseldi ve pelerin açılarak bir yarasanın derimsi kanatlarına dönüştü. Aviendha düşteymiş gibi bekleyen kucağa doğru yürüdü.</p>

    <p>Rand yönlendirdi, parmak kadar ince bir şerateş, katı ışıktan bir ok kızın yanından geçti ve Draghkar’ın başına çarptı. Dar akışın etkisi daha yavaştı, ama Karanlıktazıları üzerinde kullandığı kadar kesindi. Yaratığın renkleri ters döndü, siyah beyaza, beyaz siyaha ve kıvılcımlanan zerrelere dönüştü sonra da havada eriyip gitti.</p>

    <p>Mırıltı sona erdiğinde Aviendha silkelendi, kaybolan son zerrelere baktı ve battaniyeye daha sıkı sarınarak Rand’a döndü. Eli kalktı, Rand’ın kafası kadar kalın bir ateş seli kükreyerek delikanlının üzerine atıldı.</p>

    <p>Rand boşluğun içinde bulunmasına rağmen şaşkın, Güç kullanmayı aklına bile getiremeden kendini kabaran alevlerin altına, yere attı. Alevler bir anda öldü.</p>

    <p>“Sen ne yapıyorsun?” diye havladı Rand, öyle kızmıştı, öyle şok geçirmişti ki, Boşluk çatladı ve <em>saidin</em> kayboldu. Ayağa kalktı, uzun adımlarla kızın yanına gitti. “Bu duyduğum her tür nankörlükten daha beter!” Kızı dişleri takırdayana kadar sarsacaktı. “Eğer fark edememişsen, demin hayatını kurtardım ve lanet Aiel geleneklerinden birini ihlal etmişsem de umurumda bile!..”</p>

    <p>“Bir dahaki sefere,” diye terslendi Aviendha, “bırakırım da büyük <em>Car’a’carn</em> kendi işini kendi halleder!” Kız beceriksizce battaniyesine sarınarak, katı katı çadıra daldı.</p>

    <p>Rand ilk defa arkasına bakmayı akıl etti. Alevler içinde yere büzülmüş bir başka Draghkar’a. O kadar öfkelenmişti ki, yanan yaratıktan çıkan çıtırtı ve küçük patlama seslerini duymamış, yanık yağ kokusunu almamıştı. Hatta Draghkar’dan yayılan şer duygusunu bile almamıştı. Bir Draghkar ilk önce ruhu, sonra canı emerek öldürürdü. Yakın olması, dokunması gerekirdi, ama bu yaratık durduğu yerden ancak iki adım uzaktaydı. Rand, <em>saidin</em> dolu biri için Draghkar’ın mırıltısının ve kucaklamasının ne kadar etkili olduğunu bilmiyordu, ama öğrenmediğine memnundu.</p>

    <p>Derin bir nefes alarak çadır kapağının yanında diz çöktü. “Aviendha?” İçeri giremezdi. Orada hâlâ yanık bir lamba vardı ve kız çıplak çıplak oturuyor, aklında Rand’ı paramparça ediyor olabilirdi. Delikanlı bunu hak ediyordu. “Aviendha, üzgünüm. Özür dilerim. Neden diye sormadan bu şekilde konuşmam aptalcaydı. Bana zarar vermeyeceğini bilmem gerekirdi ve ben... ben... ben aptalın tekiyim,” diye bitirdi zayıf bir sesle.</p>

    <p>“Çok şey biliyorsun, Rand al’Thor,” diye boğuk bir yanıt geldi. “Gerçekten de aptalın tekisin!”</p>

    <p>Aieller <em>nasıl</em> özür dilerdi? Rand kıza bunu hiç sormamıştı. <em>Ji’e’toh,</em> erkeklere şarkı söylemeyi öğretmek ve evlilik âdetlerine bakarak, sormak isteyeceğini hiç sanmıyordu. “Evet, öyleyim. Ve özür dilerim.” Bu sefer yanıt gelmedi. “Battaniyelerinin altına girdin mi?” Sessizlik.</p>

    <p>Rand kendi kendine homurdanarak, çoraplı ayaklarını buz gibi zemin üzerinde oynatarak bekledi. Kızın üstünü başını örttüğünden emin olana kadar burada beklemek zorunda kalacaktı. Çizmesiz ya da ceketsiz. Sırf Boşluk’un içinde, kemik ufalayan soğukla arasına mesafe koymak için, lekesine aldırmadan <em>saidin</em>’e uzandı.</p>

    <p>Üç Bilge düşgezgini koşarak geldiler elbette; Egwene de onlara katıldı. Hepsi geçerken Draghkar’a baktılar, hemen hemen aynı hareketle şallarını omuzlarına çektiler.</p>

    <p>“Bir tane,” dedi Amys. “Işık’a şükürler olsun, ama şaşırdım.”</p>

    <p>“İki tane vardı,” dedi Rand ona. “Ben... birini yok ettim.” Neden Moiraine onu şerateşe karşı uyardı diye tereddüt ediyordu? Tüm diğerleri gibi bir silahtı işte. “Aviendha bunu öldürmeseydi, beni ele geçirebilirdi.”</p>

    <p>“Onun yönlendirdiğini sezip geldik,” dedi Egwene, onu baştan aşağı süzerek. Başta, Rand onun yara aradığını sandı, ama kız çoraplı ayaklarına özel bir ilgi gösterdi, sonra bakışlarını, kapağındaki aralıktan lamba ışığı sızan çadıra çevirdi. “Onu yine kızdırdın, değil mi? O senin hayatını kurtarıyor ve sen... Erkekler!” Tiksintiyle başını iki yana sallayarak yanından geçip çadıra girdi. Rand hafif sesler duydu, ama ne söylendiğini çıkartamadı.</p>

    <p>Melaine şalını düzeltti. “Eğer bize ihtiyacın yoksa, aşağıda neler olup bittiğini görmeliyiz.” Diğer ikisini beklemeden telaşla uzaklaştı.</p>

    <p>Bair ve Amys takip ederken Bair güldü. “Öncelikle kimi kontrol edeceğine iddiaya girer misin? Senin safir bileziğine karşılık bendeki, çok sevdiğin ametist kolye?”</p>

    <p>“Kabul. Ben Dorindha’yı seçiyorum.”</p>

    <p>Yaşlı Bilge yine güldü. “Gözleri hâlâ Bael’le dolu. Birincil-kardeş birincil-kardeştir, ama yeni bir koca...”</p>

    <p>İşitme menzilinden çıktılar ve Rand çadır kapağına doğru eğildi. Ne konuşulduğunu hâlâ duyamıyordu, kulağını aralığa yapıştırmadığı sürece duyamayacaktı da, ama bunu yapmayacaktı. Kuşkusuz Egwene içerideyken Aviendha üstünü başını örtmüştü. Ama diğer yandan, Egwene Aiel âdetlerine alışmıştı, onun kendi giysilerini çıkarmış olması daha olasıydı.</p>

    <p>Yumuşak terlik sesleri Moiraine ile Lan’in geldiğini bildirdi. Rand doğruldu. İkisinin nefeslerini duyabiliyor olsa da, Muhafız’ın adımları yine de zar zor işitiliyordu. Moiraine’in saçları yüzünün çevresine dağılmıştı, üzerinde karanlık bir pelerin vardı, ipeği ay ışığında parlıyordu. Lan, tamamen giyinik, çizmeli ve silahlıydı, onu gecenin bir parçası kılan pelerinine sarınmıştı. Elbette. Aşağıdaki tepelerde savaş gürültüsü soluyordu.</p>

    <p>“Daha erken gelmemene şaşırdım, Moiraine.” Sesi soğuk çıkıyordu, ama kendisi üşüyeceğine sesi soğuk olsundu. <em>Saidin</em>’e tutundu, onunla savaştı, gecenin soğuğu artık iyice uzaklaşmıştı. Rand onun farkındaydı, gömleğinin altında, kollarında soğukla kıpırdanan her kılın farkındaydı, ama soğuk ona dokunmuyordu. “Normalde sorun sezer sezmez beni aramaya gelirsin.”</p>

    <p>“Sana yaptığım ya da yapmadığım her şeyi asla tamamen açıklamadım.” Kadının sesi her zamanki gibi serin ve gizemliydi, fakat Rand, ay ışığı altında bile kızardığını görebiliyordu. Lan endişeli görünüyordu, ama söz konusu o olunca anlamak zordu. “Sonsuza dek elini tutamam. Sonunda yalnız başına yürümek zorunda kalacaksın.”</p>

    <p>“Bunu bu gece yaptım, değil mi?” Boşluk’un yüzeyinde utanç kaydı. Her şeyi kendi kendine başarmış gibi konuşmuştu. Ve sonra ekledi, “Aviendha arkamdan yaklaşanı indirdi.” Draghkar’ın alevleri azalmıştı.</p>

    <p>“O zaman burada kalması iyi olmuş,” dedi Moiraine sakin bir edayla. “Bana ihtiyacın yoktu.”</p>

    <p>Kadın korkmamıştı, Rand bundan emindi. Rand onun, Lan’in kılıcını kullandığı beceriyle Güç kullanarak Gölgedöllerinin arasına daldığını görmüştü. Bunu o kadar sık görmüştü ki, kadının korku duyabileceğine inanmak güç geliyordu. O zaman neden Draghkarları sezdiğinde gelmemişti? Gelmeliydi, Lan de gelmeliydi; bu bir Muhafız’ın bir Aes Sedai ile bağ kurarken aldığı becerilerden biriydi. Rand ona söyletebilirdi, onu kendisine verdiği yemin ve açık açık yalan söyleyememesi ile yakalayabilirdi. Hayır, yapamazdı. Ya da yapmazdı. Ona yardım etmeye çalışan birine bunu yapamazdı.</p>

    <p>“En azından artık aşağıdaki saldırının nedenini biliyoruz,” dedi. “Ben orada önemli bir şey olduğunu düşünürken Draghkar gizlice bana yaklaşacaktı. Bunu Soğuk Kayalar Mezrası’nda denediler ve burada da işe yaramadı.” Yalnız, bu sefer neredeyse yarayacaktı. Eğer niyetleri buysa, kesinlikle işe yarayacaktı. “Başka bir şey deneyeceklerini sanırsın.” İleride Couladin, her yerde Terkedilmişler; öyle görünüyordu. Neden her seferinde bir düşmanla karşı karşıya gelemiyordu?</p>

    <p>“Terkedilmişlerin basit düşündüğü yanılgısına düşme,” dedi Moiraine. “Bu ölümcül olabilir.” Daha kalın olduğunu dilermiş gibi pelerinini düzeltti. “Geç oldu. Artık bana ihtiyacın yoksa...”</p>

    <p>O ve Muhafız giderken Aieller dönmeye başladı. Bazıları Draghkar’ı görünce bağrıştılar ve sürükleyerek götürmeleri için bazı <em>gai’shain</em>’lar çağırdılar, ama çoğu çadırlarına girmeden önce bakmakla yetindi. Artık Rand’dan bu tür şeyler beklemeye alışmış görünüyorlardı.</p>

    <p>Adelin ile Kızlar geldiğinde, yumuşak çizmelerini sürüyerek yürüyorlardı. Beyaz cüppeli adamların Draghkar’ı sürükleyerek götürmelerini izlediler ve Rand’a yaklaşmadan önce uzun uzun bakıştılar.</p>

    <p>“Burada hiçbir şey yoktu,” dedi Adelin yavaşça. “Saldırı tamamen aşağıdaydı, Karanlıkdostları ve Trolloclar.”</p>

    <p>“‘Sammael ve Altın Arılar’ diye bağırdıklarını duydum,” diye ekledi bir başkası. Kafası hâlâ <em>shoufa</em>’ya sarılı olduğundan Rand kim olduğunu çıkartamadı. Sesi genç çıkıyordu; Kızların bazıları on altısından fazla değildi.</p>

    <p>Adelin derin bir nefes alarak kaya gibi sağlam bir elle, mızraklarından birini önünde yatay olarak kaldırdı. Diğerleri de birer mızrakla aynısını yaptılar. “Biz... ben başarısız oldum,” dedi Adelin. “Draghkar geldiğinde burada olmalıydık. Bunun yerine çocuklar gibi mızrak dansına koştuk.”</p>

    <p>“Bunlarla ne yapmam gerekiyor?” diye sordu Rand ve Adelin duraksamadan yanıt verdi.</p>

    <p>“Ne dilersen, <em>Car’a’carn.</em> Hazır duruyoruz ve direnmeyeceğiz.”</p>

    <p>Rand başını iki yana salladı. <em>Lanet Aieller ve onların lanet</em> ji’e’toh<em>’u.</em> “Onları alın ve çadırımı korumaya devam edin. Ee? Haydi!” Kızlar bakıştılar, sonra, başta ona yaklaşırken gösterdikleri aynı gönülsüzlükle itaat etmek üzere harekete geçtiler. “Ve içinizden biri Aviendha’ya geri döndüğümde içeri gireceğimi söylesin,” diye ekledi. Bütün geceyi dışarıda, onun güvende olup olmadığını merak ederek geçirmeyecekti. Ayaklarının altındaki sert zeminde, uzun adımlarla yürüyerek uzaklaştı.</p>

    <p>Asmodean’ın çadırı kendisininkinden çok uzak değildi. Oradan tek ses çıkmamıştı. Kapağı hızla açtı ve içeri daldı. Asmodean karanlıkta, dudağını çiğneyerek oturuyordu. Rand belirdiği zaman irkildi ve ona konuşma fırsatı tanımadı.</p>

    <p>“Bir el atmamı beklerdin, değil mi? Draghkar’ı hissettim, ama sen onlarla başa çıkabilirdin; çıktın da. Draghkarlardan hiç hoşlanmadım; onları yapmamalıydık. Beyinleri Trolloclarınkinden de küçüktür. Onlara bir emir versen bile, yine de en yakında kim varsa onu öldürürler. Dışarı çıksaydım, bir şeyler yapsaydım... Ya biri fark etseydi? Ya yönlendirenin sen olmadığını fark etselerdi? Ben...”</p>

    <p>“Yapmadığın iyi olmuş,” diye sözünü kesti Rand, karanlıkta bağdaş kurup oturarak. “Bu gece seni orada <em>saidin</em> ile dolu hissetseydim, öldürebilirdim.”</p>

    <p>Diğer adamın kahkahası titrekti. “Bunu da düşündüm.”</p>

    <p>“Bu geceki saldırıyı gönderen Sammael’di. En azından Trolloclar ile Karanlıkdostlarını.”</p>

    <p>“Sammael adamlarını boşa harcamaz,” dedi Asmodean yavaşça. “Ama değeceğini düşünürse bin, hatta on bin kişiyi feda edebilir. Belki diğerlerinden biri o olduğunu düşünmeni istemiştir. Aieller tutsak almışsa bile... Trolloclar öldürmekten başka hiçbir şey düşünmezler ve Karanlıkdostları da onlara ne söylenmişse ona inanırlar.”</p>

    <p>“Oydu. Bir kez Serendahar’da beni bu şekilde yemleyerek ona saldırmaya zorlamaya çalıştı.” <em>Ah, Işık!</em> Düşünce Boşluk’un yüzeyinde süzüldü. <em>“Ben” dedim.</em> Serendahar neredeydi, bilmiyordu, ne söylediğini de bilmiyordu. Sözcükler ağzından çıkıvermişti.</p>

    <p>Asmodean uzun bir sessizlikten sonra, “Bunu bilmiyordum,” dedi.</p>

    <p>“Benim bilmek istediğim, neden?” Sözcüklerini, kendisine ait olduklarını umarak dikkatle seçiyordu. Sammael’in yüzünü hatırlıyordu, bir insan <em>–Benim değil, benim anım değil–,</em> kısa, sarı bir sakala sahip tıknaz bir adam. Asmodean tüm Terkedilmişleri tarif etmişti, ama Rand bu imgenin tariften gelmediğini biliyordu. Sammael hep daha uzun olmayı ister, Güç’ün onu uzun kılamamasına içerlerdi. Asmodean bunu söylememişti. “Bana anlattıklarına bakarak, zaferden emin olmadığı sürece benimle yüzleşmek istemez, hatta belki o zaman bile. Elinden gelse beni Karanlık Varlık’a bırakacağını söylemiştin. O zaman neden şimdi, peşine düşersem kazanacağından emin?”</p>

    <p>Karanlığın içinde, bir sonuca yaramadan saatlerce konuştular. Asmodean diğerlerinden biri olduğunu savunuyor, Rand’ı Sammael’in üzerine göndererek birinden ya da ikisinden birden kurtulmayı umuyordu; en azından Asmodean öyle umduğunu söylüyordu. Rand, adamın merak dolu kara gözlerini üzerinde hissedebiliyordu. O dil sürçmesi örtbas edilemeyecek kadar büyüktü.</p>

    <p>Sonunda kendi çadırına döndüğünde Adelin ile bir düzine Kız ayağa fırladı ve bir ağızdan Egwene’in gittiğini, Aviendha’nın uzun zaman önce uykuya daldığını, ona kızgın olduğunu, ikisinin de Rand’a kızgın olduğunu anlattılar. İki kadının öfkesi ile başa çıkmak için, hep bir ağızdan o kadar farklı öğütler verdiler ki, Rand hiçbirini anlayamadı. Sonunda hepsi sustular, aralarında bakıştılar ve Adelin konuştu.</p>

    <p>“Bu gece konuşmalıyız. Yaptıklarımız ve yapamadıklarımız hakkında. Biz...”</p>

    <p>“Önemli değil,” dedi Rand ona, “ve önemli olsaydı bile, affedildi ve unutuldu, birkaç saat uyumak istiyorum. Tartışmak istiyorsanız, Amys ya da Bair’e gidin. Eminim neyin peşinde olduğunuzu benden daha iyi anlarlar.” Bu, şaşırtıcı şekilde, hepsinin çenesini kapadı. Rand’ın içeri girmesine izin verdiler.</p>

    <p>Aviendha battaniyelerinin içindeydi, çıplak bacağı dışarı çıkmıştı. Rand bacağa, kıza bakmamaya çalıştı. Aviendha lambayı yanık bırakmıştı. Rand minnetle kendi battaniyelerinin altına girdi, yönlendirerek lambayı söndürdü, sonra <em>saidin</em>’i salıverdi. Bu sefer rüyasında Aviendha’nın ateş fırlattığını gördü, ama onu Draghkar’a fırlatmıyordu ve Sammael kahkahalar atarak onun yanında oturuyordu.</p>
  </div>
</body>
</html>
