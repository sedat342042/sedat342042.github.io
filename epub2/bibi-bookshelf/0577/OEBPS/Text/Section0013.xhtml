<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="4. Alacakaranlık">4<br />
    Alacakaranlık</h1>

    <p>Rand, <em>Far Dareis Mai</em> eşlikçileri ile birlikte Rhuidean’daki Kızların Çatısı’na yaklaştı. Uzun binanın eni kadar geniş, her biri bir adım derinliğinde basamaklar yirmi adım yüksekliğinde kalın sütunlara tırmanıyordu. Alacakaranlıkta siyah görünen sütunlar gündüz parlak mavi görünüyordu ve sarmal yivliydiler. Binanın dışına sırlı seramikten desenli mozaik yapılmıştı, mavi ve beyaz sarmallar göze sonsuz geliyordu ve sütunların hemen üzerindeki dev, renkli camlı pencerede dört buçuk metre boyunda, karmaşık mavi cüppeler içinde, sağ elini kutsamak ya da durulmasını emretmek üzere kaldırmış, siyah saçlı bir kadın betimlenmişti. Kadının yüzü aynı anda hem dingin, hem sertti. Her kim idiyse, o beyaz ten ve siyah gözlerle, Aiel olmadığı kesindi. Belki bir Aes Sedai. Rand piposunu ökçesine vurarak boşalttı ve basamakları tırmanmaya başlamadan önce pipoyu ceketinin cebine tıktı.</p>

    <p><em>Gai’shain</em>’lar dışında erkeklerin Kızların Çatısı’na girmesine izin verilmiyordu; Kıraç’taki hiçbir mezradaki hiçbir erkeğin buna izni yoktu. Bir şef ya da bir Kız’ın kanından biri denerken canını verebilirdi ve aslında hiçbir Aiel bunu denemeyi aklına bile getirmezdi. Tüm topluluklar için aynı şey geçerliydi; yalnızca topluluk üyeleri ve <em>gai’shain</em>’ların girmesine izin verilirdi.</p>

    <p>Yüksek, bronz kapılarda nöbet bekleyen iki Kız, Kızların hızlı el konuşması ile birbirlerine bir şeyler söylediler, Rand sütunların arasında ilerlerken ona doğru baktılar sonra küçük sırıtmalar paylaştılar. Rand ne dediklerini bilebilmeyi diledi. Kıraç gibi kuru topraklarda bronz bile, yeterince zaman geçtiğinde kararırdı, ama <em>gai’shain</em>’lar bu kapıları yeni yapılmış gibi görünene dek parlatmıştı. Kapılar sonuna dek açık duruyordu; Rand, peşinde Adelin ve diğerleri ile birlikte aralarından geçerken iki nöbetçi onu durdurmaya kalkmadı.</p>

    <p>İçerideki geniş, beyaz seramik kaplı koridorlar ve büyük odalar, parlak yastıklara oturmuş konuşan, silahlarının bakımını yapan, kedi beşiği, taş, Bin Çiçek oynayan Kızlarla doluydu. Bin Çiçek oyunu, üzerine yüz değişik simge oyulmuş düz yaş parçalarını bir düzen içinde yaymayı gerektiren bir oyundu. Elbette, kendi işleri peşinde <em>gai’shain</em> sürüleri kayarcasına gelip gidiyor, temizlik yapıyor, hizmet ediyor, onarıyor, basit sırlı çömlekten yapılmış olanlardan şehirde bulunan yüksek, ayaklı şamdanlara, değişik değişik yağ lambalarını dolduruyorlardı. Çoğu odada yer ve duvarlar, rengârenk halılar ve parlak duvar örtüleri ile kaplıydı. Halı ve örtü adedi kadar değişik desen ve tarz vardı. Duvarlar ve tavanların kendileri Kıraç’ta hiç görülmemiş orman, ırmak, gökyüzü manzaraları betimlenmiş mozaiklerle süslüydü.</p>

    <p>Genç ya da yaşlı, tüm Kızlar onu gördüklerinde gülümsediler, bazıları aşina bir tavırla başlarını salladılar, hatta omzunu okşadılar. Diğerleri ona seslendi, nasıl olduğunu, yemek yeyip yemediğini, <em>gai’shain</em>’ların şarap ya da su getirmesini isteyip istemediğini sordular. Rand hepsine gülümseyerek, ama kısaca yanıt verdi, iyiydi, aç ya da susuz değildi. Yürümeye devam etti ve konuşurken bile yavaşlamadı. Yavaşlamak kaçınılmaz olarak durmaya yol açardı; bu gece bunu çekemezdi.</p>

    <p><em>Far Dareis Mai</em>’ler bir şekilde onu evlat edinmişlerdi. Bazıları ona bir oğul, diğerleri erkek kardeş gibi davranıyordu. Yaşın bununla hiç ilişkisi yok gibiydi; saçlarında beyaz olan kadınlar onunla çaya davet ettikleri bir erkek kardeş gibi konuşabiliyordu, ama kendisinden bir yaş büyük olmayan Kızlar sıcağa uygun giysiler giyip giymediğinden emin olmak isteyebiliyordu. Anaç tavırlarını engellemenin yolu yoktu: yapıyorlardı işte ve hepsine birden Güç’le bir şeyler yapmadığı sürece Rand onları nasıl durdurabileceğini bilemiyordu.</p>

    <p>Nöbetçiliğini bir başka topluluğa yaptırmayı düşünmüştü... belki <em>Shae’en M’taal,</em> Taş Köpekler ya da <em>Aethan Dor,</em> Kızıl Kalkanlar; şef olmadan önce Rhuarc Kızıl Kalkanlardandı. Ama bunun için ne sebep verebilirdi ki? Kesinlikle gerçeği değil. Rhuarc ve diğerlerine açıklamaya çalıştığını düşünmek bile onu huzursuz ediyordu; Aiel mizah anlayışı düşünülürse, o ekşi Han bile gülmekten kaburgalarını kırardı. Herhangi bir sebep tüm Kızların onurlarını kırardı. En azından, anaç tavırlarını Çatıları dışında nadiren gösteriyorlardı, kendileri dışında kimse görmüyordu. <em>Gai’shain</em>’lar ise burada olan bitenlerden dışarıda bahsetmiyorlardı. “Kızlar,” demişti bir kez, “onurumu taşıyor.” Bunu herkes hatırlıyordu ve Kızlar, her birine birer taht bahşetmiş gibi bundan gurur duyuyordu. Ama bu onuru kendi diledikleri gibi taşıdıkları anlaşılmıştı.</p>

    <p>Adelin ve diğer dördü kendi arkadaşlarına katılmak üzere yanından ayrıldılar, ama binanın üst katlarına çıkmak üzere geniş, kıvrımlı, beyaz basamakları tırmanırken Rand yalnız kalmadı. Hemen hemen her adımda aynı sorulara yanıt vermesi gerekti. Hayır, aç değildi. Evet, daha sıcağa alışmadığını biliyordu ve hayır, güneş altında fazla kalmamıştı. Bütün bunlara sabırla katlandı, ama dev pencerenin üzerindeki ikinci kata ulaştığında derin bir nefes aldı. Buradaki geniş koridorlarda, daha yukarı çıkan merdivende Kızlar ve <em>gai’shain</em>’lar yoktu. Çıplak duvarlar ve boş odalar insan yokluğunu vurguluyordu, ama aşağıdaki katı aştıktan sonra bu yalnızlık nimet gibi geliyordu.</p>

    <p>Yatak odası binanın ortasında penceresiz bir odaydı, dev gibi olmayan pek az odadan biri, ama tavanı yine de odanın yüksekliğini en uzun boyut kılacak kadar yükseğe ulaşıyordu. Odanın ne için yapılmış olabileceği hakkında fikri yoktu; mevcut tek süs küçük şöminenin çevresindeki mozaik sarmaşıklardı. Bir hizmetkâr odası olduğunu söyleyebilirdi, ama hizmetkâr odalarının kapılan, ne kadar sade olursa olsun, bronz kaplı olmazdı. Kapıyı arkasından hemen hemen tamamen kapattı. <em>Gai’shain</em>’lar metali donuk donuk parlayana dek cilalamışlardı. Mavi seramiklerin üzerine oturmak için birkaç püsküllü minder atılmıştı, uyumak için ise kat kat parlak halıların üzerinde kalın bir döşek vardı. “Yatağın” yanında su dolu basit, mavi sırlı bir sürahi ve koyu yeşil bir kupa duruyordu. Üç kollu, ayaklı şamdanlardan iki tane ve bir köşedeki bir adım yüksekliğinde kitap yığını dışında her şey bu kadardı. Lambalar yakılmıştı. Rand yorgun yorgun içini çekerek, ceketini ve çizmelerini çıkarmadan döşeğe uzandı; uyumak için ne kadar kıpırdanırsa kıpırdansın, çıplak zeminden daha yumuşak gelmiyordu.</p>

    <p>Gecenin soğuğu odaya sızmaya başlamıştı bile, ama Rand, ocaktaki tezeği yakmaya kalkışmadı; kokuya tahammül etmektense soğuğu tercih ederdi. Asmodean ona odayı sıcak tutmanın basit bir yolunu göstermeye çalışmıştı; basit, ama adamın kendisinin yapacak gücünün olmadığı bir şey. Denediği ilk seferde Rand gecenin bir yarısı, halıların kenarları yerin sıcaklığı ile için için yanarken nefes almaya çalışarak uyanmıştı. Bir daha denememişti.</p>

    <p>Kalmak için burayı seçmişti, çünkü bina sağlamdı ve meydana yakındı, günün en sıcak zamanında bile yüksek tavanları bir serinlik havası veriyor, kalın duvarları geceleri en kötü soğuğu dışarıda tutuyordu. O zaman Kızların Çatısı değildi elbette. Bir sabah uyandığında öyle oluverdiğini görmüştü, ilk iki katın tamamı Kızlarla dolmuştu ve kapılarda nöbet bekliyorlardı. Binayı Rhuidean’daki topluluk Çatıları yapmaya niyetlendiklerini, ama yine de onun burada kalmasını beklediklerini anlamak Rand’ın biraz zamanını almıştı. Aslında, o nereye giderse Çatı’yı da oraya taşımayı düşünüyorlardı. İşte bu yüzden klan şefleri ile başka bir yerde görüşmesi gerekmişti. Yapabildiği en iyi şey, kızları kendi uyuduğu katın altında kalmaya razı etmek olmuştu; bu onları inanılmaz ölçüde eğlendirmişti. Car’a’carn <em>bile bir kral değildir,</em> diye hatırlattı kendi kendine alayla. Kızların sayısı arttıkça, uyuduğu katı iki kez bir yukarıya taşımak zorunda kalmıştı. Boş boş, çatıya taşınması için daha kaç tanesinin gelmesi gerektiğini hesaplamaya çalıştı.</p>

    <p>Bu, Moiraine’in nasıl sinirlerine dokunduğunu hatırlamaktan iyiydi. Aieller harekete geçene dek kadının planlarını öğrenmesine izin vermeyi düşünmüyordu. Moiraine onun duygularını kullanmayı çok iyi beceriyordu, onu öylesine öfkelendiriyordu ki, Rand kendisini hep niyetlendiğinden fazlasını anlatırken buluyordu. <em>Eskiden hiç bu kadar öfkelenmezdim. İnsanın öfkesini tutması neden bu kadar zor?</em> Eh, kadının onu durdurmak için yapabileceği hiçbir şey yoktu. Rand olduğunu düşünmüyordu. Kadının yanında dikkatli davranması gerektiğini hatırlamak zorundaydı. Gittikçe artan yetenekleri zaman zaman ona karşı dikkatsiz davranmasına sebep oluyordu, fakat Rand çok daha güçlü olsa da, Asmodean’ın verdiği derslere rağmen kadının yine de ondan fazla bilgisi vardı.</p>

    <p>Bir açıdan, Asmodean’ın planlarını öğrenmesine izin vermek duygularını Aes Sedai’ye açmaktan daha az önemliydi. <em>Moiraine için ben hâlâ Kale’nin amaçları için kullanabileceği bir çobanım yalnızca, ama Asmodean için, bir selde tutunabileceği tek dalım.</em> Terkedilmişlerden birine Moiraine’den daha fazla güvenebilmesi tuhaftı. Ona da fazla güvendiğinden değil. Asmodean. Karanlık Varlık’a olan bağları onu <em>saidin</em> üzerindeki lekeden koruyabilmişse, bunu yapmanın bir başka yolu daha olmalıydı. Ya da <em>saidin</em>’i temizlemenin.</p>

    <p>Sorun şuydu ki; Efsaneler Çağı’nda, Beyaz Kule’nin hayal bile edemediği şeylerin sıradan olduğu zamanlarda Gölge tarafına geçmeden önce Terkedilmişler en güçlü Aes Sedailer arasındaydı. Asmodean bir yolunu bilmiyorsa, muhtemelen yoktu. <em>Olmak zorunda, bir şey olmak zorunda. Delirip ölene kadar oturup beklemeyeceğim.</em></p>

    <p>Bu apaçık budalalıktı. Kehanet ona Shayol Ghul’de bir randevu ayarlamıştı. Ne zaman, bilmiyordu; ama ondan sonra delirmek konusunda daha fazla endişelenmesine gerek kalmayacaktı. Ürpererek battaniyelerini açmayı düşündü.</p>

    <p>Koridordan gelen yumuşak tabanlı çizme sesleri dimdik oturmasına sebep oldu. Onlara söylemiştim! <em>Eğer dediğimi yapamıyorlarsa!..</em> Kapıyı ittirip açan kadının kolları kalın yün battaniyelerle doluydu ve kesinlikle beklediği biri değildi.</p>

    <p>Aviendha kapının hemen içinde durup, serin mavi yeşil gözlerle onu süzdü. Rand ile aynı yaşlarda, oldukça güzel bir kızdı. Kısa süre önce Bilge olmak üzere mızraktan vazgeçene kadar Kızlardan biriydi. Koyu, kızıl saçları hâlâ omuzlarına gelmiyordu ve onları yüzünden uzak tutmak için kullandığı katlanmış eşarba hiç ihtiyaç duymuyordu. Kahverengi şalı konusunda biraz beceriksiz, geniş, gri etekleri konusunda biraz sabırsızdı.</p>

    <p>Boynundaki gümüş kolye Rand’ın bir kıskançlık sancısı hissetmesine sebep oldu. Her biri farklı işlenmiş disklerden girift bir zincirdi. <em>Bunu ona kim verdi?</em> Böyle bir kolyeyi kendisi seçmezdi; kız mücevherden hoşlanmıyor gibiydi. Taktığı tek diğer parça ince detaylı güllerden fildişi bir bilezikti. Bunu ona Rand vermişti ve kızın bunun için onu affettiğinden emin değildi. Zaten onu kıskanması aptalcaydı.</p>

    <p>“Seni on gündür görmüyorum,” dedi. “Düşlerime girmelerine izin vermediğimi öğrendiklerinde seni koluma bağlayacaklarını sanırdım.” Öğrenmek istediği ilk şeyi duyduğunda Asmodean eğlenmiş, sonra Rand’ın öğrenmek için ne kadar çok çabalaması gerektiğini görünce hayal kırıklığına uğramıştı.</p>

    <p>“Almam gereken bir eğitim var, Rand al’Thor.” Yönlendirebilen birkaç Bilge’den biri olacaktı; aldığı eğitimin bir kısmı buydu. “Ben sizin ıslaktopraklı kadınlarınızdan biri değilim, canın çektiği zaman bakabilesin diye çevrende dönemem.” Egwene ve Elayne’i tanımasına rağmen, ıslaktopraklı kadınlar ismini verdiği kadınlar ve genel olarak ıslaktopraklılar konusunda son derece yanlış fikirler taşıyordu. “Yaptığın şey hoşlarına gitmedi.” Amys, Bair ve Melaine’i, ona ders veren ve Rand’ı gözetlemeye çalışan üç Bilge düşgezginini kastediyordu. Aviendha başını hüzünle iki yana salladı. “Düşlerinde yürüdüklerini sana söylememe hiç memnun olmadılar.”</p>

    <p>Rand ona bakakaldı. “Onlara söyledin mi? Ama aslında hiçbir şey söylemedin ki... Ben kendim anladım ve senin ağzından bir şey kaçmasaydı bile eninde sonunda kendi başıma öğrenecektim. Aviendha, düşlerde insanlarla konuşabildiklerini kendileri <em>söyledi</em> bana. Bundan yalnızca bir adım ötedeydi.”</p>

    <p>“Şerefimi daha fazla lekelememi mi istiyorsun?” Sesi yeterince ifadesizdi, ama gözleri ocaktaki ateşi yakabilirdi. “Sen ya da başka herhangi bir adam için şerefimi lekeleyemem! Sana takip etmen gereken izi verdim ve utancımı inkâr etmeyeceğim. Seni soğuktan donmaya terk etmeliydim.” Battaniyeleri Rand’ın kafasına fırlattı.</p>

    <p>Rand bir yandan söyleyecek bir şey bulmaya çalışırken battaniyeleri kaldırıp döşeğin üzerine koydu. Yine <em>ji’e’toh</em> meselesiydi. Kadın bir kirpi kadar diken dikendi. Sözde Rand’a Aiel âdetlerini öğretme görevi verilmişti ona, ama Rand onun gerçek görevini biliyordu; Bilgeler adına onu gözetlemek. Aieller arasında casusluk ne kadar şerefsiz sayılırsa sayılsın, anlaşılan bu Bilgelere kadar uzanmıyordu. Rand’ın bildiğini biliyorlardı, ama bir sebepten bu onları rahatsız etmiyordu ve onlar işlerin olduğu gibi kalmasına razı olduğu sürece, Rand da olacaktı. Her şey bir kenara, Aviendha pek de iyi bir casus değildi; hemen hemen hiçbir şey öğrenmeye çalışmıyordu ve Moiraine gibi öfkelendirerek ya da vicdan azabı hissettirerek bir şeyler öğrenmesine de kendi öfkeli mizacı engel oluyordu. Ayrıca, zaman zaman, dikenlerini çıkarmayı unuttuğunda oldukça hoş bir arkadaş oluyordu. En azından Rand Amys ile diğerlerinin onu izlemek üzere kimi görevlendirdiğini biliyordu; Aviendha olmasa başka biri olacak, Rand ise devamlı kim olduğunu merak edip duracaktı. Dahası, kız onun yanında asla ihtiyatlı davranmıyordu.</p>

    <p>Mat, Egwene, hatta Moiraine, ona zaman zaman Yenidendoğan Ejder’i ya da en azından yönlendirebilen bir adamın tehlikelerini gören gözlerle bakıyordu. Klan şefleri ve Bilgeler Şafakla Gelen’i görüyordu, Aielleri kuru dallar gibi kıracağı öngörülen adamı; ondan korkmuyorlarsa bile, bazen ona birlikte yaşamak zorunda oldukları bir engerek gibi davranıyorlardı. Aviendha her ne görüyorsa, bu onu dilediği zaman kırıcı olmaktan alıkoymuyordu, ki bu çoğu zaman demekti.</p>

    <p>Tuhaf bir teselli, ama kalanlar ile karşılaştırılınca, yine de teselliydi işte. Rand onu özlemişti. Hatta Rhuidean çevresinde bulunan dikenli bir bitkinin çiçeklerinden toplamış –Güç kullanabileceğini fark edene kadar parmaklarını kan içinde bırakmıştı–, yarım düzine kez kıza göndermişti; <em>gai’shain</em>’lar kullanmak yerine çiçekleri bizzat Kızlar taşımıştı. Aviendha çiçekleri aldığını elbette hiç belli etmemişti.</p>

    <p>“Teşekkür ederim,” dedi Rand sonunda, battaniyelere dokunarak. Yeterince güvenli bir konu gibi görünüyordu. “Herhalde burada, geceleri ne kadar battaniyen olsa az gelir.”</p>

    <p>“Buraya, seni görmeye geleceğimi öğrenince Enaila getirmemi istedi.” Kızın dudakları eğlentili bir gülümsemenin eşiğinde seğirdi. “Bazı mızrak-kardeşler yeterince ısınmadığından endişeleniyor. Bu gece ateşini yaktığından emin olmam gerekiyor; dün gece yakmamışsın.”</p>

    <p>Rand, yanaklarının kızardığını hissetti. Biliyordu. <em>Eh, bilir, değil mi? Lanet Kızlar artık her şeyi ona anlatmıyor olabilir, ama hiçbir şeyi saklamaya da çalışmıyorlar.</em> “Neden beni görmek istedin?”</p>

    <p>Rand şaşkınlık içinde kızın kollarını göğsünde kavuşturduğunu ve odayı iki kez boylu boyunca adımladıktan sonra durup öfkeli bakışlarını ona diktiğini gördü. “Bu bir hatır armağanı değil,” dedi suçlarcasına, bileziği ona doğru sallayarak. “Bu kadarını sen de söyledin.” Doğru, ama aksi halde kızın kaburgalarına bir bıçak saplayacağını düşünmüştü Rand. “Yalnızca benim... mızrak-kardeşlerinin ne düşüneceğini tahmin edemeyen ya da aldırmayan bir adamın aptal armağanıydı. Eh, bunun da hiçbir anlamı yok.” Kesesinden bir şey çıkardı ve Rand’ın yanına, döşeğin üzerine fırlattı. “Aramızdaki borcu siliyor.”</p>

    <p>Rand kızın fırlattığı şeyi aldı ve elinde evirip çevirdi. Ejder şeklinde bir kemer tokasıydı, iyi çelikten yapılmış, altın kakmalarla süslenmiş girift bir şey. “Teşekkür ederim. Bu çok güzel. Aviendha, silinecek borç yok.”</p>

    <p>“Bunu borcumun karşılığı olarak almazsan,” dedi kız kararlılıkla, “o zaman at gitsin. Borcumu ödemek için başka bir şey bulurum. Yalnızca bir süs eşyası.”</p>

    <p>“Sıradan bir süs değil. Bunu özel olarak yaptırmış olmalısın.”</p>

    <p>“Bir anlamı olduğunu düşünme, Rand al’Thor. Ben... mızraktan vazgeçtiğim zaman, mızraklarım, hançerim,” –eli bilinçsizce eskiden uzun uçlu hançerinin asılı olduğu kemerine gitti– “hatta ok uçlarım elimden alındı ve armağan edilecek basit şeyler yapsın diye demirciye verildi. Çoğunu dostlarıma verdim, ama Bilgeler en çok nefret ettiğim üç erkek ve üç kadının isimlerini vermemi istedi ve her birine kendi ellerimle, silahlarımdan yaptığım birer armağan vermemi söylediler. Bair bunun alçakgönüllülük öğrettiğini söylüyor.” Dimdik sırtı, öfkeli bakışları, her sözcüğü ısırırcasına söylemesi ile, alçakgönüllü dışında her şey söylenebilirdi kıza. “Yani bir anlamı olduğunu düşünmeyeceksin.”</p>

    <p>“Bir anlamı yok,” dedi Rand, üzgün üzgün başını sallayarak. Bir anlamı olduğunu düşünmek istediğinden değil aslında, ama kızın onu bir dost olarak görmeye başladığını düşünmek hoş olurdu. Kızı kıskanmak basit aptallıktı. <em>Acaba kim verdi?</em> “Aviendha? Bu kadar çok nefret ettiklerinden biri ben miydim?”</p>

    <p>“Evet, Rand al’Thor.” Kızın sesi aniden boğuk çıkmaya başlamıştı. Bir an yüzünü başka yöne çevirdi, titreyerek gözlerini kapattı. “Senden tüm yüreğimle nefret ediyorum. Kesinlikle. Ve hep edeceğim.”</p>

    <p>Rand neden diye sormaya zahmet etmedi. Bir kez neden kendisinden hoşlanmadığını sormuştu ve kız neredeyse burnunu kopartacaktı. Ama yanıt vermemişti. Ama bu, kızın zaman zaman unuttuğu bir hoşlanmazlıktan daha fazlasıydı. “Eğer benden gerçekten nefret ediyorsan,” dedi gönülsüzce, “Bilgelerden bana ders vermek için başkasını göndermelerini isterim.”</p>

    <p>“Hayır!”</p>

    <p>“Ama eğer sen...”</p>

    <p>“Hayır!” Kızın reddi bu sefer daha da vahşiydi. Yumruklarını kalçalarına dayadı ve her sözcüğü delikanlının yüreğine saplayacakmış gibi ders vermeye başladı. “Bilgeler bırakmama izin verse bile, benim, bana kardeş gibi yakın olan Elayne’e karşı, sana göz kulak olmak konusunda <em>toh</em>’um var: görev ve zorunluluğum. Sen ona aitsin, Rand al’Thor. Ona. Başka hiçbir kadına değil. Bunu unutma.”</p>

    <p>Rand ellerini havaya fırlatmak istedi. En azından bu sefer Elayne’in giysisiz nasıl göründüğünü anlatmıyordu; bazı Aiel geleneklerine alışmak diğerlerinden daha zordu. Rand bazen o ve Elayne’in bu “göz kulak olma” meselesine birlikte mi karar verdiklerini merak ediyordu. Buna inanamıyordu, ama yine de, Aiel olmayan kadınlar da bu kadar tuhaf olabiliyorlardı. Daha da ötesi, Aviendha’nın onu kimden koruması gerektiğini merak ediyordu. Kızlar ve Bilgeler dışında, Aiel kadınlar ona yarı ete bürünmüş Kehanet gibi, yani hiç de ete bürünmemiş gibi, yarı çocukların arasına salıverilmiş kanyılanı gibi bakıyordu. Dilediklerini yaptırmaya çalışma konusunda Bilgeler de Moiraine kadar kötüydü; Kızları düşünmek bile istemiyordu. Bütün bunlar onu öfkeden deliye döndürüyordu.</p>

    <p>“Şimdi, beni dinle. Elayne’i birkaç kez öptüm ve sanırım bundan o da benim kadar zevk aldı, ama ben kimseyle sözlü falan değilim. Artık onun benden bu kadarını istediğinden bile emin değilim.” Elayne birkaç saat içinde Rand’a iki mektup yazmıştı; biri ona yüreğinin en sevgili ışığı dedikten sonra delikanlıyı kulaklarına dek kızartan sözlerle devam ediyordu, diğeri bir daha asla görmek istemediği, soğuk yürekli sefilin teki dedikten sonra, delikanlıyı bir yandan boylu boyunca yırtıyor, sonra diğer yandan devam ediyordu. Üstelik bu konuda Aviendha’dan daha başarılıydı. Kadınlar kesinlikle tuhaftı. “Zaten kadınlar hakkında düşünecek zamanım yok. Aklımdaki tek şey Aielleri birleştirmek, hatta elimden gelirse Shaidoları da. Ben...” Görmeyi istediği son kadın mücevher şıngırtıları içinde, üzerinde cam üfleme bir şarap sürahisi ve iki gümüş kupa bulunan gümüş bir tepsiyi taşıyarak, sallana sallana odaya girince inleyerek sustu.</p>

    <p>Isendre’nin başına sardığı incecik, kırmızı ipek eşarp solgun, güzel, yürek şeklindeki yüzünü saklayamıyordu. Kadının uzun, siyah saçları ve kara gözleri Aiellerinkine benzemiyordu. Dolgun, somurtkan dudakları baştan çıkartıcı bir şekilde kıvrılmıştı... ta ki Aviendha’yı görene kadar. Sonra gülümseme solarak hastalıklı bir şeye dönüştü. Eşarp dışında, üzerinde altın ve fildişinden yapılmış, bazılarına inciler ya da parlak değerli taşlar kakılmış bir düzineden fazla kolye vardı. Bileklerinden de bilezikler sarkıyordu ve ayak bileklerinde daha da fazlası toplanmıştı. Hepsi bu kadardı; üzerinde başka hiçbir şey yoktu. Rand gözlerini kadının yüzünden ayırmamaya çalıştı, ama yine de yanaklarının kızardığını hissetti.</p>

    <p>Aviendha şimşek tükürmek üzere bir fırtına bulutu gibi görünüyordu; Isendre ise canlı canlı haşlanacak bir kadın gibiydi. Rand Kıyamet Çukuru’nda ya da burası dışında herhangi bir yerde olduğunu diliyordu. Yine de ayağa kalktı; kadınların kendisine tepeden bakmasına izin vermektense, kendisi onlara tepeden bakarken daha fazla otoriter olacaktı. “Aviendha,” diye başladı, ama kız onu duymazdan geldi.</p>

    <p>“Seni bununla buraya biri mi yolladı?” diye sordu soğuk soğuk.</p>

    <p>Isendre ağzını açtı, yalan söylemeye hazırlandığı yüzünden açık açık okunabiliyordu, sonra yutkunarak, “Hayır,” diye fısıldadı.</p>

    <p>“Bu konuda uyarılmıştın, <em>sorda.</em>” <em>Sorda</em> bir tür sıçandı, Aiellere göre özellikle sinsi ve hiçbir işe yaramayan bir sıçan; etleri o kadar pis kokuyordu ki, kediler bile öldürdüklerini nadiren yiyordu. “Adelin son seferde dersini aldığını düşünüyordu.”</p>

    <p>Isendre irkildi ve bayılacakmış gibi sallandı.</p>

    <p>Rand kendini topladı. “Aviendha, birinin gönderip göndermediğinin önemi yok. Biraz susadım ve bana şarap getirecek nezaketi göstermişse, bunun için ona teşekkür edilmeli.” Aviendha iki kupaya soğuk soğuk baktı ve kaşlarını kaldırdı. Rand derin bir nefes aldı. “Sırf bana içecek bir şeyler getirdi diye cezalandırılmamalı.” Tepsiye bakmamaya özen gösteriyordu. “Çatı altındaki Kızların yarısı bana...”</p>

    <p>“Kızlardan eşya çaldığı için Kızlar tarafından yakalandı, Rand al’Thor.” Aviendha’nın sesi kadına hitap ederkenkinden de soğuktu. “Zaten <em>Far Dareis Mai</em> işlerine çok fazla karıştın, izin verilmesi gerektiğinden çok daha fazla. <em>Car’a’carn</em> bile adaleti engelleyemez; bu seni ilgilendirmez.”</p>

    <p>Rand yüzünü buruşturdu... ve bıraktı gitsin. Kızlar kadına ne yaparsa yapsın, Isendre muhtemelen hak ediyordu. Sırf bunun yüzünden değil. Hadnan Kadere ile Kıraç’a girmişti, ama Kızlar Isendre’yi çaldığı mücevherler yüzünden yakalarken Kadere ağzını açmamıştı. Artık kadının üzerine çaldığı mücevherler dışında hiçbir şey geçirmesine izin vermiyorlardı. Rand, kadının keçi gibi bağlanarak Shara’ya ya da tek bir su tulumu ile, çırılçıplak Ejderduvarı’na gönderilmesine engel olmaktan fazlasını yapamamıştı; Kızların ne yapacağını fark edince kadının merhamet dilenmesini izlerken, işin dışında kalmaya dayanamamıştı. Bir kez bir kadını öldürmüştü; onu öldürmeye niyetlenen bir kadını, ama bu anı hâlâ içini yakıyordu. Hayatı söz konusu olsa bile bir daha asla yapabileceğini sanmıyordu. Kadın Terkedilmişler kanını, hatta daha fazlasını isterken aptalca bir şey, ama öyleydi işte. Ve bir kadını öldüremezken, nasıl bir kadının ölmesine tanık olabilirdi? Bunu hak ediyor olsa bile?</p>

    <p>Asıl sorun da buydu işte. Kadın hakkında bildikleri, bu toprakların batısındaki tüm ülkelerde Isendre’yi darağacına ya da celladın baltasına götürürdü. O, Kadere ve muhtemelen tüccarın tüm adamları hakkında bildikleri. Onlar Karanlıkdostuydu. Ve Rand onları teşhir edemezdi. Onlar bile bildiğini bilmiyorlardı.</p>

    <p>Aralarından birinin Karanlıkdostu olduğu ortaya çıkarsa... Isendre elinden geldiğince tahammül ediyordu, çünkü bir hizmetkâr olmak ve çıplak bırakılmak bile elleri ve ayakları bağlanıp güneşe bırakılmaktan daha iyiydi, ama Moiraine bir kez onları ele geçirince, hiçbiri sessizliğini korumayacaktı. Aes Sedailer Karanlıkdostlarına karşı başkalarından daha fazla merhamet beslemezdi; Moiraine kısa zamanda dillerinin gevşemesini sağlardı. Ve Asmodean da Kıraç’a tüccar kervanı ile gelmişti, Kadere ve diğerlerinin bildiği kadarıyla bir Karanlıkdostu daha, ama yetke sahibi biri. Kuşkusuz, daha yüksek güce sahip birinin emri ile Yenidendoğan Ejder’in hizmetine girdiğini düşünüyorlardı. Öğretmenini alıkoymak için, Moiraine’in büyük olasılıkla ikisini birden öldürmeye çalışmasını engellemek için, Rand’ın bu sırrı koruması gerekiyordu.</p>

    <p>Neyse ki, kimse, Aiellerin tüccar ile adamlarını neden bu kadar yakından izlediğini sorgulamıyordu. Moiraine Aiellerin Kıraç’taki yabancılara karşı olağan kuşkuculukları olduğunu ve Rhuidean’da bulunmaları yüzünden daha da büyüdüğünü düşünüyordu: Aiellerin Kadere ile arabalarını şehre sokmalarına izin vermesi için tüm ikna yeteneğini kullanması gerekmişti. Kuşku vardı; Rhuarc ve diğer şefler, Rand istememiş olsa bile muhtemelen nöbetçi koyardı zaten. Ve Kadere de kaburgalarına bir mızrak yemediği için mutlu görünüyordu.</p>

    <p>Bu durumu nasıl çözeceği konusunda Rand’ın en ufak fikri yoktu. Ya da çözüp çözemeyeceği konusunda. İyi kargaşa olmuştu. Âşık hikâyelerinde, yalnızca kötü adamlar böyle kargaşa içinde bulurdu kendilerini.</p>

    <p>Rand’ın bir daha söze karışmayacağından emin olunca, Aviendha dikkatini kadına çevirdi. “Şarabı bırakabilirsin.”</p>

    <p>Isendre tepsiyi döşeğin yanına bırakmak için zarafetle çömeldi. Yüzü tuhaf bir şekilde buruşmuştu. Aiel kadına belli etmeden ona gülümsemeye çalıştığını anlamak Rand’ın biraz zamanını aldı.</p>

    <p>“Ve şimdi bulabildiğin ilk Kız’a başvuracaksın,” diye devam etti Aviendha. “Ve ona bu yaptığını anlatacaksın. Koş, <em>sorda!</em>”</p>

    <p>Isendre inleyerek ve ellerini ovuşturarak, mücevher şıngırtıları eşliğinde koştu. O odadan çıkar çıkmaz Aviendha hızla ona döndü. “Sen Elayne’e aitsin! Başka kadınları cezbetmeye çalışmaya hakkın yok, özellikle de bu kadını!”</p>

    <p>“Onu mu?” diye inledi Rand. “Sence ben?.. İnan bana, Aviendha, yeryüzünde kalan son kadın olsa, yine de ondan olabildiğince uzağa kaçarım.”</p>

    <p>“Öyle diyorsun.” Kız burnunu çekti. “Yedi kez sopa yedi... yedi! Senin yatağına girmeye çalıştığı için. Sen cesaretlendirmesen bu şekilde ısrarcı olamazdı. O <em>Far Dareis Mai</em> adaleti ile karşı karşıya ve bu <em>Car’a’carn</em>’ı bile ilgilendirmez. Geleneklerimiz üzerine bugünkü dersimiz bu olsun. Ve bana kardeş kadar yakın birine ait olduğunu unutma!” Rand’ın araya tek kelime sıkıştırmasına izin vermeden, öyle bir ifadeyle çıktı ki, Aviendha onu yakalarsa Isendre’nin hayatta kalacağını sanmıyordu Rand.</p>

    <p>Derin bir nefes vererek tepsi ile şarabı odanın bir köşesine bırakacak kadar doğruldu. Isendre’nin getirdiği hiçbir şeyi içecek değildi.</p>

    <p><em>Yedi kez bana ulaşmaya mı çalıştı?</em> Onu kurtarmak için araya girdiğini öğrenmiş olmalıydı; kadının fikrine göre, puslu bir bakış ve gülümseme üzerine bunu yapıyorsa, daha fazlası için neler yapardı, kim bilir. Rand gittikçe soğuyan hava kadar bu düşünceyle de ürperdi. Yatağına bir akrep almayı tercih ederdi. Kızlar kadını ikna edememişse, belki Rand ona hakkında neler bildiğini söyleyebilirdi; bu, kadının planlarına bir son verirdi.</p>

    <p>Lambaları üfleyerek karanlıkta döşeğine süründü. Çizmelerini ve giysilerini çıkarmadı. Üzerine bulabildiği kadar çok battaniye çekti. Ateş yakmadığından, sabaha kadar Aviendha’ya gerçekten minnettar olacağını düşünüyordu. Düşlerine girilmesin diye Ruh kalkanı koymak için artık düşünmesi bile gerekmiyordu, ama bunu yaparken kendi kendine güldü. Yatağına girip, <em>sonra</em> lambaları Güç’le söndürebilirdi. Basit şeyleri Güç’le yapmayı bir türlü akıl edemiyordu.</p>

    <p>Bir süre beden ısısıyla battaniyelerin ısınmasını bekledi. Aynı yerin gündüz bu kadar sıcak, gece bu kadar soğuk olmasını aklı almıyordu. Bir elini ceketinin altına sokarak yan tarafındaki yarı iyileşmiş yarayı yokladı. O yara, Moiraine’in tamamen Şifa vermeyi başaramadığı yara sonunda onu öldürecekti. Bundan emindi. Shayol Ghul’ün kayalarındaki kanı. Kehanetler böyle diyordu.</p>

    <p><em>Bu gece değil. Bu gece bunu düşünmeyeceğim. Hâlâ biraz zamanım var. Ama artık mühürler bir bıçakla çizilebiliyorsa, hâlâ aynı ölçüde sağlamlar mı?.. Hayır. Bu gece değil.</em></p>

    <p>Battaniyelerin içi biraz ısınıyordu. Rand rahat bir pozisyon bulmak için döndü, ama bulamadı. <em>Yıkanmalıydım,</em> diye düşündü uykulu uykulu. Muhtemelen şu anda Egwene sıcak çadırdadır. Rand ne zaman sıcak çadır kullanmaya kalksa, bir avuç Kız da onunla geliyordu... ve dışarıda kalmaları konusunda ısrar edince gülmekten yerlere yatıyorlardı. Buharın içinde soyunup giyinmek yeterince kötüydü.</p>

    <p>Sonunda uyku geldi. Uykuyla beraber korunaklı düşleri; Bilgelere ya da başka herhangi birine karşı güvenli düşler. Ama kendi düşüncelerine karşı değil. Üç kadın devamlı düşüncelerini istila ediyordu. Onu neredeyse uyandıracak kısa bir kâbustaki Isendre değil. Sırayla Elayne, Min ve Aviendha’yı görüyordu, sırayla ya da hep birlikte. Yalnızca Elayne ona bir erkek gibi bakmıştı, ama üçü de onu kim olduğuyla görüyordu, ne olduğuyla değil. Kâbus dışında, hepsi hoş düşlerdi.</p>
  </div>
</body>
</html>
