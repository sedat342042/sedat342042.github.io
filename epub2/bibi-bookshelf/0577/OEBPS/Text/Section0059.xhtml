<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="50. Öğretmen ve Öğrenmek Üzere">50<br />
    Öğretmen ve Öğrenmek Üzere</h1>

    <p>Dört saat sonra Nynaeve’in yüzünden akan terin mevsimsiz sıcaklarla hiç ilgisi yoktu ve Neres onları kandırsa daha mı iyi olacağını merak ediyordu. Ya da Boannda’nın ötesine taşımayı reddetse. Akşam güneşi keskin bir açıyla çoğunun camı çatlamış pencerelerden içeri dalıyordu. Bir kızgınlık ve huzursuzluk karışımı içinde eteklerini kavrayarak, duvarın yakınındaki sağlam masalardan birinin çevresine toplanmış altı Aes Sedai’ye bakmaktan kaçınmaya çalıştı. Bir <em>saidar</em> perdesi arkasında konuşurlarken ağızları sessizce açılıp kapanıyordu. Elayne çenesini kaldırmış, ellerini sakin sakin beli hizasında kavuşturmuştu, ama gözlerinin ve ağzının çevresindeki gerginlik azametli havasını bozuyordu. Nynaeve, Aes Sedailerin ne söylediğini bilmek isteyeceğinden emin değildi; sersemletici darbeler ardı ardına inerek tüm beklentilerini bir sarhoşluğa dönüştürmüştü. Bir şok daha yaşarsa çığlık atacağını düşünüyordu ve öfkeden mi kaynaklanır, yoksa saf isteriden mi, bilemiyordu.</p>

    <p>Giysileri dışında, tombul Morvrin’in önündeki Birgitte’in gümüş okundan Sheriam’ın önündeki üç <em>ter’angreal</em>’i, kara gözlü Myrelle’in önündeki yaldızlı sandıklara kadar, sahip oldukları hemen her şey masaya serilmişti. Kadınların hiçbiri memnun görünmüyordu. Carlinya’nın yüzü kardan oyulmuş olabilirdi, anaç Anaiya bile sert bir maske takınmıştı ve Beonin’in hep iri iri açılmış duran şaşkın gözlerinde açıkça sıkkın bir ifade vardı. Sıkkın ve daha fazlası. Bazen Beonin <em>cuendillar</em> mührün üzerine düzgünce serilmiş beyaz kumaşa dokunacak gibi yapıyordu, ama her seferinde eli duruyor ve geri çekiliyordu.</p>

    <p>Nynaeve’in gözleri kumaştan kaçtı. İşlerin ne zaman yolunda gitmemeye başladığını çok iyi biliyordu. Ormanda onları çevreleyen Muhafızlar soğuk, ama doğru davranmışlardı; en azından Nynaeve Uno ile Shienarlılara kılıçlarını kaldırmalarını söyledikten sonra. Ve Min’in sıcak karşılaması tamamen kahkahalar ve kucaklamalardan oluşmuştu. Ama Aes Sedailer ve sokaktaki, kendi işleri peşinde koşturan diğerleri, Muhafızlar eşliğinde kasabaya gelen gruba bakmamıştı bile. Salidar oldukça kalabalıktı, her açık alanda silahlı adamlar talim yapıyordu. Muhafızlar ve Min dışında onlara ilgi gösteren ilk kişi, eskiden bu hanın salonu olan yerde görüştürüldükleri Kahverengi Aes Sedai olmuştu. Nynaeve ve Elayne, üzerinde anlaştıkları hikâyeyi Phaedrine Sedai’ye anlatmışlardı ya da anlatmaya çalışmışlardı. Beş dakika sonra, kıllarını kıpırdatmama ve birbirlerine bile tek kelime etmeme emirleri ile orada bırakılmışlardı. On dakika boyunca onlar birbirlerine şaşkın şaşkın bakarken, çevrelerinde Kabuledilmişler ve çömezler, Muhafızlar ve hizmetkârlar masalar arasında koşturmaya, Aes Sedailer belgeler incelemeye ve emirler vermeye devam etmişti ve sonunda öyle hızlı bir şekilde Sheriam ile diğerlerinin önüne çıkarılmışlardı ki, Nynaeve ayakkabılarının bir kez yere dokunduğunu sanmıyordu. İşte, geri dönen kahramanlardan çok ele geçirilmiş tutsaklara yakışacak kızartma işlemi böyle başlamıştı. Nynaeve yüzündeki teri sildi, ama mendili kol yenine tıkar tıkmaz elleri eteklerini kavramaya geri döndü.</p>

    <p>Renkli ipek halının üzerinde bekleyen yalnız o ve Elayne değildi. Nynaeve aksinin doğru olduğunu bilmese, iyi, mavi yünden sade bir elbise giymiş Siuan’ın kendi isteği ile orada olduğunu düşünebilirdi. Serinkanlı bir tavırla, kendine tamamen hâkim duruyordu. Endişeli düşüncelere dalmış gibiydi. En azından Leane Aes Sedaileri izliyordu, ama o da aynı ölçüde kendine güvenir görünüyordu. Aslında, bir şekilde Nynaeve’in hatırladığından daha güvenliydi. Bakır tenli kadın aynı zamanda, bir şekilde daha ince, daha esnek görünüyordu. Belki o utanç verici elbise yüzündendi. O açık yeşil ipek elbisenin yakası Siuan’ınki kadar yüksekti, ama vücudunun her hattına yapışıyordu ve kumaşın saydam sayılmasına ramak kalmıştı. Ama Nynaeve’i asıl sersemleten yüzleri olmuştu. Onları canlı bulmayı beklememişti, hele böyle genç görünürken asla... kendisinden ancak birkaç yaş büyük görünüyorlardı. Birbirlerine hiç bakmıyorlardı. Aslında, Nynaeve aralarında açık bir soğukluk olduğunu hissediyordu.</p>

    <p>İki kadında bir fark daha vardı, Nynaeve’in yeni yeni fark etmeye başladığı bir şey. Min dahil herkes bu konuda çekingen davranıyor olsa da, kimse yalıtıldıklarını gizlemiyordu. Nynaeve eksikliği hissedebiliyordu. Belki de tüm diğer kadınların yönlendirebildiği bir odada bulunmasıydı sebep ya da belki yalıtıldıklarını bilmesiydi, ama ilk defa Elayne ve diğerlerindeki yeteneğin gerçekten farkındaydı. Siuan ile Leane’deki eksikliğin de. O kadınlardan bir şey alınmıştı, kesilip yok edilmişti. Bir yara gibiydi. Belki de bir kadının alabileceği en büyük yara.</p>

    <p>Merakına yenildi. Nasıl bir yaraydı bu? Kesilip alınan neydi? Beklediği süreden faydalansa da olurdu, bir de bekledikçe yoğunlaşıp endişeye dönüşen sinir bozukluğundan. <em>Saidar</em>’a uzandı...</p>

    <p>“Burada sana yönlendirme izni veren oldu mu, Kabuledilmiş?” diye sordu Sheriam ve Nynaeve irkilerek telaşla Gerçek Kaynak’ı salıverdi.</p>

    <p>Yeşil gözlü Aes Sedai önderliğinde hepsi uyumsuz sandalyelerine döndüler. Sandalyeler halı üzerinde, dört kadını ortalarına alacak şekilde yarım daire olarak dizilmişti. Bazıları masadaki eşyaları taşıyordu. Oturup gözlerini Nynaeve’e diktiler; baştaki duyguları Aes Sedai sakinliği içinde kaybolmuştu. O yaşı belirsiz yüzlerden hiçbiri havanın sıcaklığını, tek bir ter damlası ile bile göstermiyordu. Sonunda Anaiya nazik ve paylayan bir sesle konuştu, “Bizden çok uzun zaman uzak kaldın, çocuğum. Bu arada her ne öğrenmişsen, anlaşılan pek çok şeyi de unutmuşsun.”</p>

    <p>Nynaeve kızararak diz kırdı. “Beni affedin, Aes Sedai. Haddimi aşmak istememiştim.” Yanaklarını kızartanın utanç olduğunu düşündüklerini umdu. Gerçekten de uzun zamandır ayrıydı onlardan. Daha bir gün önce emirleri o veriyordu ve o konuştuğu zaman insanlar sıçrıyordu. Şimdi sıçraması beklenen kendisiydi. İşte bu sinirine dokunuyordu.</p>

    <p>“Çok ilginç bir... hikâye... anlattınız.” Anlaşılan Carlinya pek azına inanıyordu. Beyaz Aes Sedai Birgitte’in gümüş okunu uzun, ince ellerinde çevirdi. “Ve çok tuhaf şeyler edinmişsiniz.”</p>

    <p>“Panarch Amathera bize pek çok armağan verdi, Aes Sedai,” dedi Elayne. “Tahtını kurtardığımızı düşünüyor gibiydi.” Tamamen sakin bir sesle söylenmiş olsa da, sözleri ince buz üzerinde yürümek gibiydi. Özgürlüklerini yitirmelerine sinirlenen tek kişi Nynaeve değildi. Carlinya’nın pürüzsüz yüzü gerildi.</p>

    <p>“Rahatsız edici haberlerle geldiniz,” dedi Sheriam. “Ve rahatsız edici... şeylerle.” Çekik gözleri masaya, gümüşsü <em>a’dam</em>’ı çevrildi ve kararlılıkla Elayne ile Nynaeve’e döndü. Onun ne olduğunu, ne için kullanıldığını öğrendiklerinden beri, Aes Sedailer canlı, kırmızı engerek gibi davranıyorlardı o şeye. Çoğu öyle davranıyordu.</p>

    <p>“O şey bu çocukların iddia ettiği şeyi yapıyorsa,” dedi Morvrin dalgın dalgın, “onu incelemeliyiz. Ve eğer Elayne gerçekten bir <em>ter’angreal</em> yapabileceğine inanıyorsa...” Kahverengi Aes Sedai başını iki yana salladı. Asıl dikkati bir elinde tuttuğu kırmızı, mavi ve kahverengi benekler ve çizgilerle dolu yassı taş yüzükteydi. Diğer iki <em>ter’angreal</em> geniş kucağında duruyordu. “Bunun Verin Sedai’den geldiğini mi söylüyorsunuz? Nasıl oldu da daha önce bize bahsetmedi?” Bu Nynaeve ya da Elayne’e değil, Siuan’a yöneltilmişti.</p>

    <p>Siuan kaşlarını çattı, ama Nynaeve’in hatırladığı sert kaş çatış değildi. Üstleri ile konuştuğunu biliyormuş gibi, bir miktar çekingenlik içeriyordu. Sesi de öyle. Nynaeve’in inanamadığı bir başka değişim de buydu. “Verin bana hiç bahsetmedi. Ben de ona birkaç soru sormak isterdim.”</p>

    <p>“Ve <em>ben</em> de <em>bunun</em> hakkında sormak istiyorum.” Myrelle’in zeytin rengi yüzü, aşina bir kâğıdı açar... neden atmamışlardı onu?.. ve yüksek sesle okurken karardı. “Bunu taşıyan kişi yaptığını benim emrim ve yetkem altında yapıyor. Benim emrimle itaat et ve sessizliğini koru. Siuan Sanche, Mühürlerin Gözetmeni, Tar Valon Alevi, Amyrlin Makamı.” Kâğıdı elinde buruşturdu. “Hiç de bir Kabuledilmiş’e verilecek şey değil.”</p>

    <p>“O sırada kime güvenebileceğimi bilmiyordum,” dedi Siuan sakin bir biçimde. Altı Aes Sedai bakışlarını ona çevirdi. “O sırada yetkem dahilindeydi.” Altı Aes Sedai gözlerini bile kırpmadı. Siuan’ın sesi bir yakarı tınısı kazandı. “Yapmaya kesinlikle hakkım olan bir şeyi yaptığım için hesap vermemi isteyemezsiniz. Tekne batarken deliği ne bulursanız onunla tıkarsınız.”</p>

    <p>“Peki neden bize söylemedin?” diye sordu Sheriam sessizce, ama bir çelik tınısı ile. Çömezler Sorumlusu sesini hiç yükseltmemişti, ama bazen yükseltmiş olmasını dilerdiniz. “Üç Kabuledilmiş... Kabuledilmiş!.. Kara Ajah’tan on üç tam Aes Sedai’yi kovalamak üzere Kule’den gönderiliyor. Teknendeki deliği tıkamak için bebekleri mi kullanıyorsun, Siuan?”</p>

    <p>“Biz bebek değiliz,” dedi Nynaeve hararetle. “O on üçünün çoğu öldü ve iki kez planlarını engelledik. Tear’da biz...”</p>

    <p>Carlinya buz gibi bir bıçak gibi sözünü kesti. “Tear’ı anlattınız zaten, çocuğum. Ve Tanchico’yu. Ve Moghedien’i nasıl alt ettiğini.” Ağzı alayla çarpıldı. Bir Terkedilmiş’e bir buçuk kilometreden daha fazla yaklaştığı için aptalın teki olduğunu, canını kurtardığı için şanslı sayılması gerektiğini söylemişti zaten. Carlinya’nın ne kadar haklı olduğunu bilmiyor olması... her şeyi de anlatmamışlardı... yalnızca Nynaeve’in midesinin daha da büzülmesine sebep oluyordu. “Siz çocuksunuz ve sizi sopalamaya karar vermezsek şanslı sayılırsınız. Şimdi, konuşmanız istenene kadar susun.” Nynaeve kıpkırmızı kesildi, utançtan olduğunu düşündüklerini umdu ve sustu.</p>

    <p>Sheriam gözlerini Siuan’dan hiç ayırmamıştı. “Ee? Neden aslan avlamaya üç çocuk gönderdiğinden hiç bahsetmedin?”</p>

    <p>Siuan derin bir nefes aldı, ama ellerini kavuşturdu ve pişman bir tavırla başını eğdi. “Bunca önemli şey arasında anlamlı gelmedi, Aes Sedai. Anlatmak için en ufak sebep olduğu yerde hiçbir şeyi saklamadım. Kara Ajah hakkında bildiğim her şeyi anlattım. Bu ikisinin nerede olduğunu ya da bir süredir neyin peşinde olduklarını bilmiyordum. Önemli olan şimdi burada olmaları, hem de o üç <em>ter’angreal</em> ile. Elaida’nın çalışma odasına, parça parça da olsa belgelerine ulaşabilmenin ne demek olduğunu anlamalısınız. Bu olmasa, nerede olduğunuzu bildiğini çok geç olana kadar asla öğrenemezdiniz.”</p>

    <p>“Fark ettik,” dedi Anaiya, hâlâ kaşlarını çatarak yüzüğe bakmakta olan Morvrin’i süzerek. “Belki de bizi şaşırtan yalnızca bunun nasıl yapıldığı idi.”</p>

    <p><em>“Tel’aran’rhiod,”</em> diye nefes verdi Myrelle. “Neden, Kule’de ilimsel bir tartışma konusundan, bir efsaneden başka bir şey değildi. Aiel Düşgezginleri. Aiel Bilgelerin yönlendirebildiği kimin aklına gelirdi?”</p>

    <p>Nynaeve bu sırrı korumuş olduklarını umuyordu... tıpkı Birgitte’in gerçek kimliği ve kendilerine saklamayı başardıkları başka birkaç şey gibi... ama istedikleri zaman bir bakışla taşa delik açabilen kadınlar tarafından sorgulanırken ağzınızdan bir şeyler kaçmasını engellemek güçtü. Eh, herhalde kendilerine saklayabildikleri için memnun olmalıydılar. Bir kez <em>Tel’aran’rhiod</em>’dan ve ona girmekten bahsedildikten sonra, bu kadınlar soru sormayı bırakmadan önce bir fare bir kediyi ağaçta kıstırırdı herhalde.</p>

    <p>Leane, Siuan’a bakmadan öne doğru yarım adım attı. “<em>Önemli</em> olan bu <em>ter’angreal</em>’lerle Egwene ile ve onun aracılığı ile Moiraine ile konuşabilecek olmanız. İkisi sayesinde Rand al’Thor’a göz kulak olabilirsiniz. O Cairhien’de olsa bile onu etkileyebilirsiniz.”</p>

    <p>“Aiel Kıraçları’ndan çıkıp gittiği yerde,” dedi Siuan, “benim gideceğini tahmin ettiğim yerde.” Gözleri ve sözleri Aes Sedailere yöneltilmişse bile, keskin ses tonunun Leane’e yöneltildiği açıktı. Leane homurdandı.</p>

    <p>“Pek de işe yaramış ya. Kıraç’a ördek kovalamaya gönderilmiş iki Aes Sedai.”</p>

    <p>Ah, evet, burada kesinlikle bir soğukluk vardı.</p>

    <p>“Yeter, çocuklar,” dedi Anaiya, sanki ikisi gerçekten de çocuk, kendisi onların didişmesine alışık bir anneymiş gibi. Anlamlı anlamlı diğer Aes Sedailere baktı. “Egwene ile konuşmak çok iyi olacak.”</p>

    <p>“Eğer bunlar iddia edildiği gibi çalışırsa,” dedi Morvrin, yüzüğü bir avucunda sıçratır, kucağındaki diğer <em>ter’angreal</em>’leri yoklarken. Kadın, kanıt olmadan gökyüzünün mavi olduğuna bile inanmazdı.</p>

    <p>Sheriam başını salladı. “Evet. İlk göreviniz bu olacak, Elayne, Nynaeve. Aes Sedailere ders verme şansınız olacak. Bize bunları nasıl kullanacağımızı göstereceksiniz.”</p>

    <p>Nynaeve dişlerini çıkararak diz kırdı; dilerlerse bir gülümseme olarak kabul edebilirlerdi bunu. Onlara ders vermek ha? Evet ve ne yüzüğü, ne diğerlerini bir daha ele geçiremezdi. Elayne’in diz kırması daha da katıydı. Yüzü soğuk bir maske gibiydi. Gözleri o aptal <em>a’dam</em>’a doğru neredeyse özlemle kayıyordu.</p>

    <p>“Hak mektupları faydalı olabilir,” dedi Carlinya. O Beyaz Ajah serinliğine ve mantığına rağmen, sözcüklerin kısa kısa çıkması sinirlendiğini gösteriyordu. “Gareth Bryne hep sahip olduğumuzdan daha fazla altın istiyor, ama bunlar varken, onu tatmin edebiliriz belki.”</p>

    <p>“Evet,” dedi Sheriam. “Ve paranın çoğunu da almalıyız. Her gün, burada ve başka her yerde beslenecek daha fazla ağız ve giydirilecek daha fazla sırt çıkıyor.”</p>

    <p>Elayne, o ne derse desin parayı alamayacaklarmış gibi zarafetle başını salladı, fakat Nynaeve beklemekle yetindi. Altın, hak mektupları, hatta <em>ter’angreal</em>’ler yalnızca bir kısmıydı.</p>

    <p>“Kalanına gelince,” diye devam etti Sheriam, “hatalı da olsa, emir üzerine Kule’den ayrıldığınız sonucuna vardık. Bunun için hesap vermeniz istenemez. Madem güvenle aramıza döndünüz, çalışmalarınıza kaldığınız yerden devam edeceksiniz.”</p>

    <p>Nynaeve yavaşça nefes verdi. Sorgulama başladıktan sonra daha beterini beklemişti. Hoşuna gittiğinden değil, ama bu sefer kimse onu öfkeli bir mizaca sahip olmakla suçlamayacaktı. Büyük olasılıkla hiç faydası olmayacakken değil.</p>

    <p>Ama Elayne keskin bir sesle patladı, “Ama!..” Bu kadar. Hemen sonra Sheriam aynı keskinlikle araya girdi.</p>

    <p>“Çalışmalarınıza kaldığınız yerden devam edeceksiniz. İkiniz de çok güçlüsünüz, ama henüz Aes Sedai değilsiniz.” O yeşil gözler anladıklarından emin olana dek üzerlerinden ayrılmadı ve sonra, daha ılımlı bir sesle konuştu. Ilımlı, ama yine de kararlı. “Aramıza döndünüz ve Salidar Beyaz Kule değilse de, siz yine de öyle sayabilirsiniz. Son saat içinde anlattıklarınıza bakılırsa, daha anlatacağınız epey şey olmalı.” Nynaeve’in nefesi kesildi, ama Sheriam’ın gözleri <em>a’dam</em>’a kaydı. “Seanchan kadını yanınızda getirmemeniz yazık olmuş. İşte bunu gerçekten yapmalıydınız.” Bir sebepten Elayne kıpkırmızı kesildi ve aynı anda öfkelenmiş göründü. Kendi adına, Nynaeve Sheriam’ın kastettiği kişi Seanchan kadın olduğu için rahatlamıştı. “Ama Kabuledilmişlerin Aes Sedai gibi düşünmedikleri için hesap vermesi beklenemez,” diye devam etti Sheriam. “Siuan ve Leane size pek çok soru soracaktır. Onlarla işbirliği yapacaksınız ve becerebildiğinizce yanıt vereceksiniz. Mevcut durumlarından faydalanmaya kalkmayacağınıza güveniyorum. Bazı Kabuledilmişler, hatta bazı çömezler olayların suçunu onlara yüklemeyi, hatta ceza verme işini kendi ellerine almayı düşündü.” O ılımlı ses tonu soğuk çelik oldu. “O genç kadınlar artık kendileri için çok üzülüyorlar. Daha fazlasını söylememe gerek var mı?”</p>

    <p>Nynaeve ve Elayne telaşla, daha fazlasını söylemesine gerek olmadığına dair temin ettiler onu, yani sözleri öyle aceleyle söylediler ki, neredeyse kekeliyorlardı. Nynaeve, bir suçlu bulmayı düşünmemişti... ona göre tüm Aes Sedailer suçluydu... ama Sheriam’ın ona öfkelenmesini istemiyordu. Bunu fark etmek acı gerçeğin kafasına dank etmesini sağladı; özgürlük günleri kesinlikle sona ermişti.</p>

    <p>“Güzel. Panarch’ın size verdiği mücevherleri ve oku alıp gidebilirsiniz... zaman olduğunda, neden Panarch’ın size böyle bir armağan verdiğini bana anlatmalısınız. Diğer Kabuledilmişlerden biri size uyuyacak yer bulacak. Doğru düzgün elbise bulmak kolay değil, ama bulunur. Sizin... maceralarınızı... geride bırakacağınızı ve yerinize göre davranacağınızı umuyorum.” Basit bir şekilde söylenmişti, ama yerlerine göre davranmazlarsa, davranmayı öğrenene kadar paspas edileceklerini ima etmişti. Sheriam, onların anladıklarını görünce tatminle başını salladı.</p>

    <p><em>Saidar</em> kalkanı kaldırıldığından beri Beonin tek kelime etmemişti, ama Nynaeve ile Elayne diz kırarlarken Gri Aes Sedai kalktı ve eşyaların bırakıldığı masanın başına yürüdü. “Ya bu?” diye sordu ağır bir Tarabon aksanı ile. Karanlık Varlık’ın zindanını kapatan mührün üzerindeki beyaz kumaşı hızla kenara çekerek. “Bunun hakkında soru sorulmayacak mı? Hepiniz bunu görmezden gelmeyi mi düşünüyorsunuz?” Siyah beyaz disk orada, yıkanmış deriden kesenin yanında yatıyordu. Diski oluşturan bir düzineden fazla kırık parça düzgünce, durmaları gerektiği gibi yerleştirilmişti.</p>

    <p>“Keseye koyduğumuzda bütündü.” Nynaeve susup ağzını ıslattı. Daha önce gözlerini kumaştan kaçırıyordu, ama şimdi mühürden ayıramıyordu onları. Leane onu sardığı kırmızı elbiseyi görünce alayla gülmüştü ve demişti ki... Hayır, o mühürden, düşüncelerinde bile kaçmayacaktı! “Neden özel dikkat gösterecektik ki. Bu <em>cuendillar!</em>”</p>

    <p>“Ona bakmadık bile,” dedi Elayne nefes nefese. “Gerekli olmadığı sürece dokunmadık bile. Pis, kötü bir his veriyordu.” Artık değil. Carlinya her parçayı tutmaya zorlamıştı onları ve hangi kötücül histen bahsettiklerini sormuştu.”</p>

    <p>Aynı şeyleri daha önce de, birden çok kez söylemişlerdi ve bu sefer kimse dinlemedi.</p>

    <p>Sheriam kalktı ve gidip bal saçlı Gri’nin yanında durdu. “Hiçbir şeyi görmezden gelmiyoruz, Beonin. Bu kızlara daha fazla soru sormanın bir faydası olmayacak. Bildikleri her şeyi anlattılar.”</p>

    <p>“Daha fazla soru her zaman iyidir,” dedi Morvrin, ama <em>ter’angreal</em>’ler ile oynamayı bırakmış, herkes gibi bakışlarını kırık mühre dikmişti. <em>Cuendillar</em>’dan yapılmış olabilirdi... o ve Beonin her parçayı sınamış ve öyle olduğunu söylemişti... ama bir parçayı kendi elleriyle kırmıştı.</p>

    <p>“Yedi mühürden kaçı hâlâ dayanıyor?” diye sordu Myrelle yumuşak sesle, kendi kendine konuşurmuş gibi. “Karanlık Varlık’ın serbest kalmasına ve Son Savaş’ın gelmesine ne kadar kaldı?” Her Aes Sedai, yeteneklerine ve eğilimlerine göre her şeyden biraz yapardı, ama her Ajah’ın bir var olma nedeni vardı. Yeşiller... kendilerine Yeşil Ajah derlerdi... Son Savaş’taki Dehşetlordları ile karşılaşmak üzere hazır beklerlerdi. Myrelle’in sesinde neredeyse hevesli bir tını vardı.</p>

    <p>“Üç,” dedi Anaiya titrek bir sesle. “Üçü hâlâ sağlam. Her şeyi biliyorsak. Biliyor olmamız için dua edelim. Üç tanesinin yeterli olması için dua edelim.”</p>

    <p>“O üçünün bundan daha dayanıklı olması için dua edelim,” diye mırıldandı Morvrin. “<em>Cuendillar</em> bu şekilde kırılamaz, <em>cuendillar</em> olduğu sürece değil. Olamaz.”</p>

    <p>“Zamanı gelince bunu tartışacağız,” dedi Sheriam. “Hakkında bir şeyler yapabileceğimiz daha acil konulardan sonra.” Kumaşı Beonin’den alarak kırık mührü örttü. “Siuan, Leane, bir karara vardık...” Dönüp Nynaeve ile Elayne’i görünce sustu. “Size gitmeniz söylenmedi mi?” Dıştan sakin görünmesine rağmen, onların varlığını unutması içindeki kargaşayı gösteriyordu.</p>

    <p>Nynaeve gitmeye dünden razıydı. Bir kez daha diz kırdı. Telaşla, “İzninizle, Aes Sedai,” dedi ve kapıya seğirtti. Aes Sedailer –ve Siuan ile Leane– tek kaslarını oynatmadan ikisinin çıkmasını seyrettiler. Nynaeve, gözlerinin sırtından ittirdiğini hissediyordu. Elayne de aynı ölçüde telaşlıydı, ama dönüp <em>a’dam</em>’a bir kez daha baktı.</p>

    <p>Nynaeve kapıyı kapattıktan, yaldızlı sandığı kucaklayarak sırtını boyasız tahtaya verdikten sonra, eski, taş hana girdiklerinden beri ilk kez rahat bir nefes aldı. Kırık mühür hakkında düşünmek istemiyordu. Bir kırık mühür daha. Düşünmeyecekti. Bu kadınlar gözleri ile koyun kırkabilirdi. Bilgeler ile ilk buluşmalarını hevesle bekliyordu neredeyse; tam aralarında kalmadığı sürece. Kule’ye gitmesi, başkalarının söylediğini yapmayı öğrenmesi, boyun eğmesi zordan da zor olmuştu. Aylar boyunca kendisi emir verdikten sonra –eh, Elayne’e danıştıktan sonra; genellikle–, yün eğirmeyi ve çakıl tırmıklamayı en baştan tekrar nasıl öğreneceğini bilemiyordu.</p>

    <p>Kötü yamalanmış sıva tavanı ve soğuk, yıkılmak üzere olan şömineleri ile salon, ilk girdiği zamanki arı kovanı idi. Artık kimse ona dönüp bir daha bakmıyordu, o onlara hiç dikkat etmedi. Küçük bir kalabalık onu ve Elayne’i bekliyordu.</p>

    <p>Sıvaları dökülen duvarın önündeki kaba sıraya oturmuş Thom ve Juilin, önlerinde çökmüş, uzun kılıç kabzası omzunun üzerinde yükselen Uno. Her şeye şaşkın şaşkın bakmakta olan ve belli etmemeye çalışan Areina ile Nicola, Birgitte’in Thom’un renkli toplarından üçünü beceriksizce çevirmeye çalışarak, Jaril ile Seve’i eğlendirmesini izlemekte olan Marigan ile birlikte bir başka sıraya oturmuştu. Min oğlanların arkasında diz çökmüş, onları gıdıklıyor, kulaklarına bir şeyler fısıldıyordu, ama oğlanlar o aşırı iri gözlerle bakarak birbirlerine sarılmaktan başka şey yapmıyorlardı.</p>

    <p>Tüm odada yalnızca iki kişi daha oraya buraya koşturmuyordu. Myrelle’in üç Muhafızından ikisi sıraların birkaç adım ötesinde, mutfağa giden koridorun kapısının bu yanında duvara yaslanmış konuşuyorlardı. Sarı saçlı, güzel profilli Andorlu genç bir kaya parçası olan Croi Makin şahin burunlu, kare çeneli, boynuz gibi aşağı kıvrılmış kalın, gri bir bıyığı bulunan Avar Hachami. Hiç kimse, kara bakışları yutkunmasına sebep olmadan önce bile, Hachami’ye yakışıklı demezdi. Elbette Uno, Thom ya da başka hiç kimseye bakmıyorlardı. Yapacak hiçbir şeyi olmayan ve yapmamak için tam da o noktayı seçmiş yegâne iki kişi olmaları tamamen tesadüftü. Elbette.</p>

    <p>Birgitte, Nynaeve ile Elayne’i görünce toplardan birini düşürdü. “Onlara ne dediniz?” diye sordu sessizce, Elayne’in elindeki gümüş oka bakmadan. Sadak belinde asılıydı, ama yayını duvara yaslamıştı.</p>

    <p>Nynaeve, Makin ile Hachami’ye bakmaktan dikkatle kaçınarak yaklaştı. Aynı dikkatle sesini alçalttı ve ifadesizce konuştu. “Onlara istedikleri her şeyi anlattık.”</p>

    <p>Elayne Birgitte’in koluna dokundu. “Senin bize yardım eden iyi bir dost olduğunu biliyorlar. Tıpkı Areina, Nicola ve Marigan gibi sen de burada kalmakta serbestsin.”</p>

    <p>Ancak Birgitte’in geriliminin bir kısmı eriyip gittiği zaman ne kadar gergin olduğunu anladı Nynaeve. Mavi gözlü kadın düşen sarı topu aldı ve rahatça üçünü birden Thom’a fırlattı. Thom, topları tek eliyle yakaladı ve tek bir harekette kaybetti. Birgitte’in yüzünde hafif, rahatlamış bir sırıtma vardı.</p>

    <p>“İkinizi gördüğüm için ne kadar sevindiğimi söyleyebilirim,” dedi Min, en az dört veya beşinci kez. Saçları öncekinden daha uzundu, ama hâlâ kafasının çevresinde kara bir şapka gibi duruyordu ve Nynaeve’in anlayamadığı bir şekilde farklı duruyordu. Şaşırtıcı şekilde, ceketinin yakalarına çiçekler işlenmişti; kız daha önce hep sade giysiler giyiyordu. “Burada dost bir yüz pek nadir.” Gözleri iki Muhafız’a kayar gibi oldu. “Bir ara yalnız başımıza oturup uzun uzun konuşmamız gerek. Tar Valon’dan ayrıldığınızdan beri neler yaptığınızı dinlemeye can atıyorum.” Ya da, Nynaeve tahmininde yanılmıyorsa, kendisinin neler yaptığını anlatmaya.</p>

    <p>“Ben de seninle konuşmayı çok isterim,” dedi Elayne büyük ciddiyetle. Min ona baktı, sonra içini çekti ve başını salladı. Biraz önceki kadar hevesli görünmüyordu.</p>

    <p>Thom, Juilin ve Uno, Birgitte ile Min’in arkasından yaklaştı. Yüzlerinde, bir kadının işitmekten hoşlanmayacağı şeyler söylemeye kararlı erkeklerde görülen cinsten bir ifade vardı. Ama daha onlar ağızlarını açamadan, Kabuledilmiş elbisesi içinde kıvırcık saçlı bir kadın, ikisine de dik dik bakarak Juilin ile Uno’nun arasından geçti ve Nynaeve’in önünde dikildi.</p>

    <p>Faolain’in üzerindeki, eteğine yedi Ajah’ı simgeleyen yedi renk şeridi dikilmiş elbise olması gerektiği kadar beyaz değildi ve kadının esmer yüzündeki kaşları çatılmıştı. “Seni burada gördüğüme şaşırdım, yabani! Senin köyüne kaçtığını düşünmüştüm; güzel Kız-Veliahtımızın da annesine.”</p>

    <p>“Hâlâ eğlenmek için süt mü ekşitiyorsun, Faolain?” diye sordu Elayne.</p>

    <p>Nynaeve yüzündeki hoş ifadeyi korudu. Zar zor. Kule’de iki kez Faolain ona ders vermekle görevlendirilmişti. Kendisine göre, ona haddini bildirmek için. Hem öğretmen, hem öğrenci Kabuledilmiş olsa da, ders süresinde öğretmen Aes Sedai konumuna sahip olurdu ve Faolain bu avantajdan sonuna kadar yararlanmıştı. Kıvırcık saçlı kadın sekiz senesini çömez olarak, beş senesini Kabuledilmiş olarak harcamıştı; Nynaeve’in hiç çömez olmamasından memnun değildi ya da Elayne’in yalnızca bir sene bembeyaz elbise giymesinden. Faolain’den iki ders ve inatçılık, öfke ve kolu kadar uzun bir liste ile Sheriam’ın çalışma odasına yapılan iki ziyaret. Nynaeve sesini hafifletti. “Birilerinin Siuan ile Leane’e kötü davrandığını duydum. Sanırım bu tür olaylara son vermek için Sheriam birini örnek olarak kullanacak.” Gözlerini diğer kadının gözlerinden ayırmadı ve Faolain’in gözleri korku içinde irileşti.</p>

    <p>“Sheriam’ın cezasından bu yana hiçbir şey yapmadım...” Faolain hızla ağzını kapattı ve yüzü kıpkırmızı kesildi. Min eliyle ağzını gizlemişti ve Faolain hızla başını çevirerek, Birgitte’ten Marigan’a, diğer kadınları inceledi. Kabaca Nicola ile Areina’ya işaret etti. “Siz ikiniz iş görürsünüz, sanırım. Benimle gelin. Hemen. Oyalanmayın.” İki kadın yavaşça doğruldu, Areina ihtiyatla bakıyor, Nicola elbisesinin kemerini kurcalıyordu.</p>

    <p>Nynaeve yerinden kıpırdayamadan, Elayne onlarla Faolain’in arasına girdi. Çenesini kaldırmıştı ve gözleri azametli mavi buz parçaları gibiydi. “Onlardan ne istiyorsun?”</p>

    <p>“Sheriam Sedai’nin emirlerine uyuyorum,” diye yanıt verdi Faolain. “Ben sınanmak için çok yaşlı olduklarını düşünüyorum, ama emirlere itaat ediyorum. Lord Bryne’ın asker toplama gruplarına bir Aes Sedai eşlik ediyor, Nynaeve kadar yaşlı kadınları bile sınıyor.” Ani gülümsemesi bir engereğe de ait olabilirdi. “Sheriam Sedai’ye senin onaylamadığını söyleyeyim mi, Elayne? <em>Hizmetkârlarının</em> sınanmasına izin vermediğini söyleyeyim mi?” Bu sırada Elayne’in çenesi biraz inmişti, ama elbette hemen gerileyemezdi. Birinin Faolain’in dikkatini dağıtması gerekiyordu.</p>

    <p>Nynaeve kadının omzuna dokundu. “Çok kişi buldular mı?”</p>

    <p>Kadın elinde olmadan başını çevirdi ve tekrar döndüğünde Elayne Areina ile Nicola’yı avutuyor, incinmeyeceklerini ya da herhangi bir şeye zorlanmayacaklarını açıklıyordu. Nynaeve olsa bu kadar ileri gitmezdi. Aes Sedailer, Elayne ya da Egwene gibi, içinde o kıvılcımla doğmuş birini, istese de istemese de eninde sonunda yönlendirecek birini buldukları zaman, kadının kendisi ne isterse istesin hemen paketleyip eğitime yollarlardı. Eğitilebilecek, ama eğitilmeden <em>saidar</em>’a asla dokunamayacak olanlara daha yumuşak davranıyor gibiydiler ve yabanilere, genelde ne yaptığını bilmeden, kendi kendilerine öğrenirken hayatta kalmayı başarmış ve büyük olasılıkla Nynaeve gibi bir şekilde kendi kendini bloke etmiş, dörtte birden birine de öyle. Sözde, bu iki grup gelip gelmemeyi kendileri seçebilirdi. Nynaeve Kule’ye girmeyi seçmişti, ama kendisi seçmese de, belki elleri ayakları bağlanarak, yine de götürüleceğini tahmin ediyordu. Aes Sedailer, aralarına katılma şansı olanlara, ancak bayram günü bir kuzuya verildiği kadar seçenek veriyordu.</p>

    <p>“Üç,” dedi Faolain bir an sonra. “Onca çabaya rağmen yalnızca üç. Biri yabaniydi.” Yabanilerden gerçekten hoşlanmıyordu. “Neden yeni çömez bulmaya o kadar hevesli olduklarını bilmiyorum. Kule’yi yeniden ele geçirene kadar çömezler Kabuledilmişliğe terfi ettirilemez. Hepsi Siuan Sanche’nin suçu, onun ve Leane’in.” Yorumunun eski Amyrlin ile Vakanüvis’i taciz olarak değerlendirilebileceğini hatırlamış gibi, yanağında bir kas seğirdi ve kadın Areina ile Nicola’yı kollarından yakaladı. “Gelin. Emirlere itaat ediyorum ve zaman harcasanız da harcamasanız da, sınanacaksanız sınanacaksınızdır.”</p>

    <p>“Pis bir kadın,” diye mırıldandı Min, kadın ikisini salondan geçirirken arkasından gözlerini kısarak. “Adalet diye bir şey varsa, onu ileride hoş olmayan bir geleceğin beklemesi gerektiğini düşünürsün.”</p>

    <p>Nynaeve Min’e, kıvırcık saçlı Kabuledilmiş hakkında ne gördüğünü sormak istedi... ona sormak istediği başka yüz soru vardı... ama Thom ile diğer iki adam kararlılıkla onun ve Elayne’in önüne dikildi. Thom ortada, Juilin ile Uno iki yanda duruyorlardı, böylece her yönü görebiliyorlardı. Birgitte, Jaril ile Seve’i annelerine götürerek kendini bu işten uzak tuttu. Onlara fırlattığı hüzünlü bakışa bakılırsa, Min de adamların neyin peşinde olduğunu biliyordu; bir şey söyleyecek oldu, ama sonra omuzlarını silkti ve Birgitte’e katıldı.</p>

    <p>Thom’un yüzüne bakılırsa, hava durumu üzerine yorum yapmaya ya da akşam yemeğinde ne olduğunu sormaya hazırlanıyor olabilirdi. Önemli bir şey değil. “Burası tehlikeli aptallar ve düş görenlerle dolu. Elaida’yı makamından indirebileceklerini düşünüyorlar. Gareth Bryne’ın burada olmasının sebebi bu. Onlar adına ordu kurmak için.”</p>

    <p>Juilin’in sırıtışı esmer yüzünü ikiye böldü. “Aptal değil. Deli adamlar ve kadınlar. Logain’in doğduğu gün Elaida yanındaydıysa bile umurumda değil. Beyaz Kule’de oturan Amyrlin’i buradan indirebileceklerini düşünüyorlarsa deli bunlar. Belki bir ayda Cairhien’e ulaşabiliriz.”</p>

    <p>“Ragan ve diğerlerinden birkaçı satın alacak atlar buldular bile.” Uno da sırıtıyordu; göz yamasındaki öfkeli, kırmızı göz ile inanılmaz ölçüde uyumsuz görünüyordu. “Gelenleri gözlemek üzere muhafız konmuş, ama gidenleri gözlemiyorlar. Ormanda izimizi kaybettirebiliriz. Kısa süre sonra hava kararacak. Bizi asla bulamazlar.” Kadınların ırmağın yakınında Büyük Yılan yüzüklerini takması, dili üzerinde çok etkili olmuştu. Ama kadınların duyamadığını düşündüğü yerde bol bol telafi ediyordu bunu.</p>

    <p>Nynaeve Elayne’e baktı, kız başını hafifçe iki yana salladı. Elayne Aes Sedai olmak için her şeye tahammül ederdi. Ya kendisi? Bu Aes Sedailer Rand’ı kontrol altına almaya karar vermişlerse, onları Rand’ı desteklemeye ikna etmeleri olasılığı pek fazla değildi. Hiç olasılık yok demek daha doğru olacaktı; gerçekçi olsa daha iyiydi. Ama bir de... Ama bir de Şifa vardı. Cairhien’de Şifa öğrenemezdi, ama burada... On adım ötede, uzun burunlu, ince bir Sarı olan Therva Maresis yöntemli bir şekilde, önündeki parşömene onay işaretleri koyuyordu. Kapının yanında siyah sakallı, kel kafalı bir Muhafız durmuş, Nisao Dachen ile konuşuyordu. Adam, ortalama boya sahip olmasına rağmen kadından bir baş ve omuz boyu uzundu. Odadaki herkesten daha geniş ve çoğundan uzun bir kadın olan Dagdara Finchey, yakılmamış şöminelerin birinin önünde bir grup çömeze hitap ediyor, birer görev vererek gönderiyordu onları. Nisao ve Dagdara da Sarı Ajah’tandı; grileşmeye yüz tutmuş saçları bir Aes Sedai’de epey ilerlemiş bir yaşa işaret eden Dagdara Şifa’yı diğer ikisinden daha iyi biliyordu. Rand’ın yanına gitse Nynaeve faydalı bir şey yapabileceğinden değil. Yalnızca delirmesini izleyebilirdi. Şifa’da ilerleyebilirse, belki o deliliği uzak tutmanın bir yolunu bulabilirdi. Ona göre, Aes Sedailerin ümitsiz deyip uğraşmaktan vazgeçtikleri çok fazla şey vardı.</p>

    <p>Elayne’e bakıp yine erkeklere dönene kadar bütün bunlar kafasından geçti. “Biz burada kalacağız. Uno, sen ve diğerleri Rand’a gitmek istiyorsanız, beni ilgilendirdiği kadarıyla gitmekte özgürsünüz. Korkarım artık size verecek param yok.”</p>

    <p>Aes Sedailerin aldığı altın, söyledikleri gibi lazımdı, ama cüzdanında kalan birkaç parça gümüşü hatırladıkça irkilmekten kendini alamıyordu. Bu adamlar onu –ve elbette Elayne’i– yanlış sebeplerden dolayı takip etmişti, ama bu onlara karşı duyduğu sorumluluğu azaltmıyordu. Adamlar Rand’a sadıktı; Beyaz Kule adına mücadeleye girişmek için sebepleri yoktu. Yaldızlı sandığa bakarak gönülsüzce ekledi: “Ama yolda satabileceğiniz bazı şeylerim var.”</p>

    <p>“Sen de gitmelisin, Thom,” dedi Elayne. “Sen de, Juilin. Kalmanızın bir anlamı yok. Artık bizim size ihtiyacımız yok, ama Rand’ın olacaktır.” Mücevher sandığını Thom’un eline sıkıştırmaya çalıştı, ama adam almayı reddetti.</p>

    <p>Üç adam, aynı sinir bozucu tavırla bakıştılar, hatta Uno göz yuvarlayacak kadar ileri gitti. Nynaeve Juilin’in alçak sesle, inatçılık edeceklerini söylediğine dair bir şey mırıldandığını duydu.</p>

    <p>“Belki birkaç gün sonra,” dedi Thom.</p>

    <p>“Birkaç gün,” diye onayladı Juilin.</p>

    <p>Uno başını salladı. “Cairhien’e giden yolun yarısına kadar Muhafızlardan kaçacaksam biraz dinlenmek işime gelir.”</p>

    <p>Nynaeve onlara becerebildiği en ifadesiz bakışlarla baktı ve bile bile örgüsünü çekti. Elayne, çenesini olabildiğince kaldırmıştı, ama mavi gözleri buz yontmaya yetecek kadar kibirliydi. Thom ve diğerleri kuşkusuz artık işaretleri biliyorlardı; saçmalamalarına izin verilmeyecekti. “Hâlâ Rand’ın bize göz kulak olmanız için verdiği emirlere uyduğunuzu düşünüyorsanız...” diye başladı Elayne. Aynı anda Nynaeve hararetle konuştu, “Denileni yapmaya söz verdiniz ve ben bunu...”</p>

    <p>“Hiç de öyle bir şey değil,” diye araya girdi Thom, boğum boğum parmağı ile Elayne’in saçlarından bir tutamı arkaya iterek. “Hiç öyle bir şey değil. Aksak, yaşlı bir adam birazcık dinlenmek isteyemez mi?”</p>

    <p>“Doğruyu söylemek gerekirse,” dedi Juilin. “Ben Thom’un bana borcu olduğu için kalıyorum. Zarlardan.”</p>

    <p>“Yataktan düşer gibi kolayca Muhafızlardan yirmi at çalabileceğimizi mi düşünüyorsunuz?” diye hırladı Uno. Biraz önce tam da bunu önerdiğini unutmuş gibiydi.</p>

    <p>Elayne söyleyecek kelime bulamayarak bakakaldı ve Nynaeve de bulmakta güçlük çekiyordu. Ne kadar da farklı şeyler söylüyorlardı. Kıllarını bile kıpırdatmamışlardı. Sorun, kendisinin de kararsız olmasıydı. Onları göndermeye kararlıydı. Öyleydi ve bunun sebebi, onun oraya buraya diz kırıp yaltaklanmasını izlemelerini istememesi değildi. Hiç değil. Ama, gönülsüzce de olsa itiraf etmeliydi ki, Salidar’da hemen hemen hiçbir şey beklediği gibi çıkmamıştı ve onun ve Elayne’in Birgitte’ten başka güvenebileceği birilerinin olduğunu bilmek... rahatlatıcı... olurdu. Kaçma önerisini kabul edeceğinden değil, elbette... böyle denebilirse... bu koşullar altında değil. Varlıkları yalnızca... rahatlatıcı olacaktı. Ama bunu bilmelerine kesinlikle izin vermeyecekti. Vermesi gerekmeyecekti, çünkü onlar ne düşünürlerse düşünsünler, gidiyorlardı. Rand büyük olasılıkla bir işe yaramalarını <em>sağlayabilirdi</em> ve burada ancak yoluna çıkarlardı. Yalnız...</p>

    <p>Boyanmamış kapı açıldı ve Siuan, peşinde Leane ile uzun adımlarla çıktı. Birbirlerine soğuk soğuk baktılar, sonra Leane burnunu çekti ve kayarcasına uzaklaştı. Croi ile Avar’ın arkasından dolanıp mutfaklara giden koridorda kaybolurken ürkütücü ölçüde kıvrak görünüyordu. Nynaeve hafifçe kaşlarını çattı. Onca soğukluğun içinde bir anlığına, kısa bir bakış olmuştu, hemen önünde olmasa gözden kaçıracağı bir şey...</p>

    <p>Siuan hızla ona döndü, sonra aniden durdu, yüzü bomboş kaldı. Küçük gruba biri daha katılmıştı.</p>

    <p>Sade, açık sarı ceketinin üzerine tokaladığı çukur çukur göğüs zırhı ve kılıç kemerinin arkasına taktığı çelik sırtlı eldivenleri ile, bir hâkimiyet timsali idi. Çoğu grileşmiş saçları ve açık yüzü ona her şeyi görmüş, her şeye tahammül etmiş bir adam görüntüsü veriyordu; her şeye tahammül edebilecek bir adam.</p>

    <p>Elayne gülümseyerek zarafetle başını salladı. Salidar’a ilk geldiği ve caddenin diğer ucundan adamı tanıdığı zamandan çok farklı. “Sizi görmenin çok da iyi olduğunu söyleyemeyeceğim, Lord Gareth. Annemle aranızda bazı güçlükler yaşandığını duydum, ama eminim aşılabilir. Annemin bazen aceleci davrandığını bilirsiniz. Fikrini değiştirecek, sizi Caemlyn’e, ait olduğunuz yere geri isteyecektir, emin olabilirsiniz.”</p>

    <p>“Olan olmuştur, Elayne.” Onun şaşkınlığını görmezden gelerek –Elayne’in mevkisini bilen birinin ona böyle sert davrandığından kuşkuluydu– Uno’ya döndü. “Söylediklerimi düşündün mü? Shienarlılar dünyadaki en iyi ağır süvarilerdir ve doğru düzgün eğitilmek için çok uygun adamlarım var.”</p>

    <p>Uno kaşlarını çattı, tek gözü Elayne ile Nynaeve’e kaydı. Yavaşça başını salladı. “Yapacak daha iyi işim yok. Diğerlerine sorarım.”</p>

    <p>Bryne, adamın omzuna bir şaplak attı. “Güzel. Ve sen, Thom Merrilin.” Thom diğer adam yaklaşırken sırtını yarı dönmüş, bıyıklarını sıvazlayarak, yüzünü saklamak ister gibi yere bakıyordu. Bu sefer Bryne’ın düz bakışlarına aynı şekilde karşılık verdi. “Bir zamanlar adı seninkine çok benzeyen bir adam tanırdım,” dedi Bryne. “Belli bir oyunu oynamakta çok yetenekliydi.”</p>

    <p>“Bir zamanlar sana çok benzeyen bir adam tanırdım,” diye yanıt verdi Thom. “Beni zincire vurmaya çalıştı. Sanırım beni ele geçirse kellemi kopartırdı.”</p>

    <p>“Uzun zaman oldu, değil mi? Bazen erkekler kadınlar için tuhaf şeyler yapıyor.” Bryne Siuan’a baktı ve başını iki yana salladı. “Bir taş oyunu için bana katılır mısın, Merrilin Efendi? Bazen kendimi, oyunu iyi bilen, yüksek çevrelerde oynandığı gibi oynayabilen birisini dilerken buluyorum.”</p>

    <p>Thom’un çalı gibi beyaz kaşları, biraz önce Uno’nunkilerin çatıldığı kadar çatıldı, ama gözlerini Bryne’dan ayırmadı. “Bir iki oyun oynayabilirim,” dedi sonunda, “ucunda ne olduğunu öğrenince. Hayatımın geri kalanını seninle taş oynayarak geçirmeye niyetim olmadığını anladığın sürece. Artık tek bir yerde çok fazla kalmaktan hoşlanmıyorum. Bazen ayaklarım kaşınıyor.”</p>

    <p>“Hayati öneme sahip bir oyunun ortasında kaşınmadıkları sürece,” dedi Bryne ona kuru kuru. “İkiniz benimle gelin. Ve fazla uyumayı beklemeyin. Buralarda her şeyin dün yapılmış olması gerekiyor, geçen hafta yapılmış olması gerekenler dışında.” Durdu ve yine Siuan’a baktı. “Gömleklerim bugün yarı temiz geldi.” Bunun üzerine Thom ile Uno’yu oradan uzaklaştırdı. Siuan adamın sırtına öfkeyle baktı, sert bakışlarını Min’e çevirdi ve Min yüzünü buruşturarak Leane’in kaybolduğu yöne doğru fırladı.</p>

    <p>Nynaeve bunların hiçbirini anlamamıştı. O adamların cüretleri... onun başının üzerinden konuşabileceklerini düşünmüşlerdi –ya da burnunun dibinde ya da her neyse–; hem de o tek kelimesini anlamazken. En azından yeteri kadarını anlamadan.</p>

    <p>“Hırsız avcısına ihtiyaç duymaması iyi bir şey,” dedi Juilin, yan yan Siuan’a bakarak. Rahatsız olduğu açıktı. Kadının adını öğrenmenin yarattığı şoku atlatmıştı; Nynaeve, kadının yalıtıldığını ve artık Amyrlin Makamı olmadığını anladığından emin değildi. <em>Onun</em> karşısında kesinlikle kıpırdanmadan duramıyordu. “Böylece, ben oturup konuşabilirim. Bir bira kupası eşliğinde çözülebilecek bir sürü adam gördüm.”</p>

    <p>“Beni görmezden geldi,” dedi Elayne inanmazlık içinde. “Onunla annem arasında ne sorun yaşandığı umurumda bile değil, buna hakkı... Eh, Lord Gareth Bryne ile daha sonra ilgilenirim. Min’le konuşmalıyım, Nynaeve.”</p>

    <p>Nynaeve, mutfaklara giden koridora yönelen Elayne’i izleyecek oldu –Min doğru düzgün yanıtlar verebilirdi–, ama Siuan kolunu demir gibi kavradı.</p>

    <p>O Aes Sedailerin önünde uysal uysal boyun eğen Siuan Sanche kaybolmuştu. Burada kimse şal takmıyordu. Sesi hiç yükselmedi; yükselmesine gerek yoktu. Juilin’e diktiği bakışları adamın derisinden sıçramasına sebep olacaktı neredeyse. “Soracağın sorulara dikkat et, hırsız avcısı, yoksa pazara gönderilmek üzere kendi kendinin bağırsaklarını temizlersin.” O soğuk, mavi gözler Birgitte ile Marigan’a döndü. Marigan’ın ağzı, kötü bir şey tatmış gibi çarpıldı, Birgitte bile gözlerini kırpıştırdı. “Siz ikiniz, Theodrin adlı bir Kabuledilmiş’i bulun ve bu gece uyuyacak yer isteyin. O çocuklar çoktan yatmaları gerekirmiş gibi görünüyor. Ee? Kıpırdayın!” Onlar daha bir adım atamadan –Birgitte de Marigan kadar hızlı hareket ediyordu, belki daha da hızlı–, hızla Nynaeve’e döndü. “Sana soracağım sorular var. İşbirliği yapman söylendi ve senin için neyin iyi olduğunu biliyorsan, yapmanı öneririm.”</p>

    <p>Fırtınaya yakalanmak gibiydi. Daha Nynaeve ne olduğunu anlamadan Siuan onu boyanmış tahtadan korkulukları olan, sallantılı merdivenlerden çıkarmış, kaba zeminli bir koridordan geçirmiş, bir duvara üst üste duran iki küçük yatak yaslanmış minik bir odaya sokmuştu bile. Tek tabureye Siuan oturdu ve Nynaeve’e alttaki yatağa oturmasını işaret etti. Nynaeve, sırf itilip kakılamayacağını göstermek için, ayakta durmayı tercih etti. Odada başka pek bir şey yoktu. Tek bacağı bir tuğla ile desteklenmiş bir lavabo masasının üzerinde, yüzeyi çentilmiş bir sürahi ve lavabo vardı. Çengellere birkaç elbise asılmıştı ve bir köşeye şilteye benzer bir şey dürülmüştü. Nynaeve bir günde epey mevki kaybetmişti, ama Siuan hayal edebileceğinden de çok düşmüştü. Kadınla fazla sorun yaşayacağını sanmıyordu. Gözleri hiç değişmemiş olsa da.</p>

    <p>Siuan burnunu çekti. “Nasıl istersen, kızım. Yüzük. Yönlendirme gerektirmiyor mu?”</p>

    <p>“Hayır. Ben Sheriam’a anlatırken duydun...”</p>

    <p>“Herkes kullanabilir mi? Yönlendiremeyen bir kadın? Bir erkek?”</p>

    <p>“Bir erkek belki.” Güç kullanmayı gerektirmeyen <em>ter’angreal</em>’ler genellikler hem erkeklerin, hem kadınların işine yarardı. “Her kadın kullanabilir.”</p>

    <p>“O zaman bana onu kullanmayı öğreteceksin.”</p>

    <p>Nynaeve tek kaşını kaldırdı. Bu, istediği şeyi elde etmek için kullanılabilirdi. Olmazsa, kullanabileceği bir şey daha vardı. Belki. “Bundan haberleri var mı? Nasıl çalıştığını yalnızca onlara göstermemden bahsedildi. Senden hiç bahsedilmedi.”</p>

    <p>“Bilmiyorlar.” Siuan hiç sarsılmış görünmüyordu. Hatta gülümsedi, ama gülümsemesi hoş değildi. “Ve bilmeyecekler. Aksi halde, Tar Valon’dan ayrıldığınızdan beri senin ve Elayne’in tam Aes Sedai’ymiş gibi davrandığınızı öğrenirler. Moiraine Egwene’e göz yumuyor olabilir... bunu o da denememişse, düğüm atılmış halatı akıp giden halattan ayıramıyorum demektir... ama Sheriam, Carlinya?.. İşleri bittiğinde yumurtlayan homurbalığı gibi ciyaklıyor olursunuz. Hatta işleri bitmeden.”</p>

    <p>“Bu çok saçma.” Nynaeve yatağın kenarına oturmuş olduğunu fark etti. Oturduğunu hatırlamıyordu. Thom ve Juilin dillerini tutacaktı. Başka kimse bilmiyordu. Elayne ile konuşması gerekiyordu. “Hiç de öyle bir şey yapmadık.”</p>

    <p>“Bana yalan söyleme, kızım. Doğrulamaya ihtiyacım olsaydı bile, gözlerin yapıyor bunu. Miden perendeler atıyor, değil mi?”</p>

    <p>Kesinlikle atıyordu. “Elbette hayır. Eğer sana bir şey öğreteceksem, istediğim için yaparım bunu.” Bu kadının ona zorbalık etmesine izin vermeyecekti. Son acıma kırıntısı da kayboldu, “<em>Eğer</em> öğretirsem, karşılığında bir şey istiyorum. Seni ve Leane’i incelemek istiyorum. Yalıtılmaya Şifa verilip verilemeyeceğini bilmek istiyorum.”</p>

    <p>“Verilemez,” dedi Siuan ifadesizce. “Şimdi...”</p>

    <p>“Ölümden başka her şeye verilebiliyor olmalı.”</p>

    <p>“‘Olmalı’ demek, verilebilir demek değildir, kızım. Leane ve bana rahat bırakılacağımız vadedildi. Bizi taciz edenlere ne olduğunu öğrenmek istiyorsan, Faolain ya da Emara’ya sor. Ne ilki, ne en kötüleriydi, ama en çok bağıran onlar oldu.”</p>

    <p>Diğer konuyu kullanmanın zamanı gelmişti. Panik kafasından çıkmasına sebep olmuştu. Eğer vardıysa. Bir bakış. “Senin ve Leane’in birbirinizin saçlarını yolmaya hiç de hazır olmadığınızı bilse Sheriam ne derdi?” Siuan bakmakla yetindi. “Sizin ehlileştiğinizi sanıyorlar, değil mi? Karşılık veremeyecek birilerini ne kadar terslerseniz, bir Aes Sedai öksürdüğünde itaat etmek üzere sıçramanızı o kadar kanıt olarak kabul ediyorlar. İkinizin senelerce el ele çalıştığınızı unutmaları için birazcık sinmek yetti mi? Yoksa yalıtılmanın yalnızca yüzünüzü değil, içinizdeki her şeyi değiştirdiğine ikna mı ettiniz onları? Onlar sırtlarını döndüğünde entrikalar çevirdiğinizi, onları kullandığınızı öğrenirlerse, herhangi bir homurbalığından daha fazla bağırırsınız. <em>O</em> da her ne ise.” Kadın gözünü bile kırpmadı. Siuan kendine hâkimiyetini kaybetmeyecekti ve ağzından itiraflar kaçmasına izin vermeyecekti. Ama o kısa bakışta bir şey vardı; Nynaeve emindi. “Seni... ve Leane’i... her istediğimde incelemek istiyorum. Logain’i de.” Belki orada da bir şeyler öğrenebilirdi. Erkekler farklıydı; soruna bir başka açıdan bakmak gibi olacaktı. Nasıl yapılacağını keşfetse bile ona Şifa vereceğinden değil. Rand’ın yönlendirmesi gerekliydi. Dünyaya Güç kullanan bir adam daha salıvermeyecekti. “Aksi halde, yüzüğü ve <em>Tel’aran’rhiod</em>’u unutabilirsin.” Siuan orada neyin peşindeydi? Muhtemelen, en azından Aes Sedai olmaya benzeyen bir şeyi ziyaret etmek. Nynaeve yeniden alevlenen acıma duygusunu kararlılıkla bastırdı. “Ve bizim Aes Sedai gibi davrandığımızı iddia edecek olursan, sen ve Leane konusunu söylemekten başka seçeneğim kalmaz. Gerçek ortaya çıkana kadar Elayne ve ben huzursuz olabiliriz, ama çıkarsa, gerçek seni Faolain ve Emara’dan da fazla ağlatacak.”</p>

    <p>Sessizlik uzadı. Diğer kadın bu kadar serinkanlı görünmeyi nasıl başarıyordu? Nynaeve hep Aes Sedailikle ilgili bir şey olduğunu düşünürdü. Dudakları kurumuştu ve kuru gelen tek yeri orasıydı. Yanılmışsa, Siuan tehditlerini sınamaya kalkarsa, ağlayanın kim olacağını biliyordu.</p>

    <p>Siuan sonunda mırıldandı, “Umarım Moiraine Egwene’i daha esnek tutmayı başarmıştır.” Nynaeve anlamadı, ama düşünecek zamanı olmadı. Bir sonraki an diğer kadın elini uzatarak öne eğilmişti. “Sen benim sırlarımı koru, ben de seninkileri koruyayım. Bana yüzüğü öğretirsen, yalıtılma ve ehlileştirmeyi dilediğin kadar inceleyebilirsin.”</p>

    <p>Nynaeve, uzanan eli sıkarken rahat bir nefes almaktan zar zor alabildi kendini. Başarmıştı. Sonsuzluk gibi gelen bir süreden sonra ilk defa biri ona zorbalık etmeye çalışmış ve başarısız olmuştu. Moghedien ile yüzleşmeye neredeyse hazır hissediyordu. Neredeyse.</p>

    <p class="paragraf">Elayne Min’e hanın arka kapısında yetişti ve yanında yürümeye başladı. Min’in kolunun altında, buruşturulmuş iki üç gömleğe benzeyen bir yığın vardı. Güneş ağaç tepelerinin üzerinde oturuyordu ve solan ışıkta ahır avlusunun, toprağı uzun süredir çevrilmemiş gibi yumuşak bir görüntüsü vardı ve bir meşeye ait olabilecek dev bir kütük avlunun tam ortasında duruyordu. Saz damlı taş ahırın kapısı yoktu ve dolu bölmelerin arasında dolaşan adamlar görülebiliyordu. Şaşırtıcı şekilde, Leane ahırın gölgesinin kıyısındaki iri bir adamla konuşuyordu. Kaba giyimli adam demirciye ya da bir meyhane kavgacısına benziyordu. Şaşırtıcı olan Leane’in ne kadar yakın durduğu, adama bakarken başını nasıl yana eğdiği idi. Sonra kadın adamın yanağını okşadı, sırtını döndü ve hana doğru seğirtti. İri adam bir an onun peşinden baktı, sonra gölgelere karıştı.</p>

    <p>“Neyin peşinde olduğunu sorma,” dedi Min. “Tuhaf insanlar onu, Siuan’ı ve bazı erkekleri görmeye geldi. Eh, gördün.”</p>

    <p>Elayne, Leane’in ne yaptığı ile ilgilenmiyordu aslında. Ama Min’i yalnız yakaladıktan sonra, açmak istediği konuya nasıl gireceğini bilemiyordu. “Neler yapıyorsun?”</p>

    <p>“Çamaşır yıkıyorum,” diye mırıldandı Min, sinirle gömlekleri kaldırarak. “Bir seferliğine Siuan’ı fare rolünde görmenin ne kadar hoş olduğunu anlatamam sana. Kartal onu yiyecek mi, yoksa evcil faresi mi yapacak, bilemiyor, ama başkalarına ne seçim hakkı tanıyorsa, kendisine de aynısı tanınıyor. Yani hiç!”</p>

    <p>Ahır avlusundan geçerlerken, Elayne yetişmek için hızlandı. Kız her ne anlatıyorsa, konuyu açmasına yaramamıştı. “Thom’un ne önerdiğini biliyor musun? Kalıyoruz.”</p>

    <p>“Kalacağınızı onlara söylemiştim. Görü değil.” Ahır ile ufalanmakta olan bir taş duvarın arasındaki, kesilmiş çalı sapları ve ezilmiş otlarla kaplı geçitten geçerlerken Min’in adımları yine yavaşladı. “Yalnızca, Aes Sedai olmak için çalışma fırsatından vazgeçeceğinizi düşünmedim. Sen hep hevesliydin. İtiraf etmese de, Nynaeve de öyle. Keşke yanılmış olsaydım. Ben de sizinle gelirdim. En azından ben...” Alçak sesle öfkeli bir şeyler mırıldandı. “Yanınızda getirdiğiniz o üçü baş belası olacak ve <em>bu</em> bir görü.”</p>

    <p>İşte. Aradığı çatlak buydu. Ama sormak istediği şeyi sormak yerine, “Marigan, Nicola ve Areina’yı mı kastediyorsun? Nasıl baş belası olabilirler ki?” dedi. Ancak bir aptal Min’in gördüklerinin üzerinde durmazdı.</p>

    <p>“Tam olarak bilemiyorum. Yalnızca hale parçaları gördüm, o da göz ucuyla. Asla tam onlara bakarken değil, o zaman bir şeyler çıkartabilirdim. Hep halesi olan fazla kişi yok, biliyorsun. Sorun. Belki söylentiler yayarlar. Aes Sedailerin bilmesini istemediğin bir şeyler var mı?”</p>

    <p>“Kesinlikle hayır,” dedi Elayne çabucak. Min yan yan ona bakınca ekledi, “Eh, yapmak zorunda olmadığımız bir şey değil. Zaten bilmeleri imkânsız.” Sohbet onun istediği yöne gitmiyordu. Derin bir nefes alarak uçurumdan atladı. “Min, Rand ve benim hakkımda bir görü gördün, değil mi?” Diğer kadının durduğunu fark etmeden önce iki adım atmıştı bile.</p>

    <p>“Evet.” İhtiyatlı bir yanıttı.</p>

    <p>“Birbirimize âşık olacağımızı gördün.”</p>

    <p>“Tam olarak değil. Onun senin için ne hissettiğini bilmiyorum. Yalnızca bir şekilde sana bağlı olduğunu biliyorum.”</p>

    <p>Elayne’in ağzı gerildi. O da bunu duymayı beklemişti, ama duymak istediği bu değildi. <em>“Dilemek” ve “istemek” ayağa dolanır, gerçekle yol açılır.</em> Lini böyle derdi. Gerçekle ilgilenmek gerekirdi, nasıl olmasını dilediğinle değil. “Ve başka biri daha olacağını gördün. Benim onu... paylaşmak... zorunda kalacağım birini.”</p>

    <p>“İki,” dedi Min boğuk bir sesle. “İki kişi daha. Ve... Ve biri benim.”</p>

    <p>Bir sonraki soru için ağzını açmış olan Elayne bakakaldı. “Sen mi?” dedi sonunda.</p>

    <p>Min dikenlerini çıkardı. “Evet, ben! Benim âşık olamayacağımı mı sanıyorsun? İstemedim, ama oldum, işte o kadar.” Uzun adımlarla Elayne’in yanından geçip geçitte yürüdü ve bu sefer Elayne yetişmeye çalışmakta acele etmedi.</p>

    <p>Kesinlikle birkaç şeyi açıklıyordu. Min’in hep huzursuzluk içinde bu konudan kaçınmasını. Yakalarındaki işlemeleri. Ve hayal görmüyorsa, Min ruj da kullanıyordu. <em>Bu konuda ne hissediyorum?</em> diye merak etti. Bilemedi. “Üçüncü kim?” diye sordu sessizce.</p>

    <p>“Bilmiyorum,” diye mırıldandı Min. “Yalnızca öfkeli bir mizacı olduğunu biliyorum. Işık, şükür Nynaeve değil.” Zayıf bir kahkaha attı. “Bundan canlı kurtulabileceğimi sanmıyorum.” Bir kez daha ihtiyatla, yan yan Elayne’e baktı. “Seninle benim ilişkimiz açısından ne anlama geliyor bu? Senden hoşlanıyorum. Hiç kız kardeşim olmadı, ama bazen sen... dostun olmak istiyorum Elayne ve ne olursa olsun senden hoşlanmaktan vazgeçmeyeceğim, ama onu sevmekten de vazgeçemiyorum.”</p>

    <p>“Bir erkeği paylaşma fikrinden fazla hoşlanmıyorum,” dedi Elayne katı katı. Kesinlikle hafif bir ifade idi bu.</p>

    <p>“Ben de. Yalnız... Elayne, itiraf etmek bana utanç veriyor, ama nasıl olursa olsun kabul ederim onu. İkimizin de fazla seçeneği olduğundan değil. Işık, bütün hayatımı karman çorman etti. Sırf onu düşünmek bile aklımı karman çorman ediyor.” Min gülmeli mi, ağlamalı mı, bilemiyor gibiydi.</p>

    <p>Elayne yavaşça nefes verdi. Min’in suçu değildi. Berelain ya da dayanamayacağı başka biri yerine Min olması daha iyi değil miydi? <em>“Ta’veren,”</em> dedi. “Dünyayı çevresinde büküyor. Biz anafora yakalanmış tahta parçalarından başka bir şey değiliz. Ama sen, ben ve Egwene’in, dostluğumuzu hiçbir şeyin bozamayacağını söylediğimizi hatırlar gibiyim. Bir şekilde hallederiz, Min. Ve üçüncünün kim olduğunu öğrendiğimizde... Eh, onu da hallederiz. Bir şekilde.” <em>Üçüncü!</em> Berelain <em>olabilir mi? Ah, kan ve küller!</em></p>

    <p>“Bir şekilde,” dedi Min kasvetle. “Bu arada, sen ve ben burada ayı kapanına yakalandık. Bir başkası daha olduğunu biliyorum, bu konuda hiçbir şey yapamayacağımı biliyorum, ama sen fikri ile uzlaşmakta güçlük çektim ve... Cairhienli kadınların hepsi Moiraine gibi değildir. Bir kez Baerlon’da Cairhienli bir kadın görmüştüm. Dışarıdan bakınca, Moiraine onun yanında Leane gibi kalıyordu, ama bazen öyle şeyler söylüyor ve ima ediyordu ki... Ve halleri! Çirkin, topal ya da daha iyisi ölü olmadığı sürece, tüm kasabada onun yanında güvende olacak tek erkek olduğunu sanmıyorum.”</p>

    <p>Elayne burnunu çekti, ama hafif bir sesle konuşmayı başardı. “Sen bunu düşünme. Hiç tanışmadığımız bir kız kardeşimiz daha var; senin ve benim. Aviendha Rand’a yakından göz kulak oluyor ve yanında Aiel Mızrağın Kızları olmadan Rand on adım atamıyor.” Cairhienli bir kadın mı? En azından Berelain ile karşılaşmıştı, kadın hakkında bir şeyler biliyordu. Hayır. Beyinsiz bir kız gibi dert etmeyecekti kendine. Yetişkin bir kadın, bulduğu dünya ile başa çıkar, yapabileceğinin en iyisini yapardı. Kim olabilirdi acaba?</p>

    <p>Soğuk küllerle benek benek, açık bir avluya geldiler. Çoğu paslanıp çukur çukur soyulmuş dev kazanlar avluyu çevreleyen taş duvarın dibinde duruyordu. Duvar, içinde büyüyen ağaçlarca yer yer devrilmişti. Avluda uzanan gölgelere rağmen iki kazan buharlar saçarak alevlerin üzerinde oturuyordu ve saçları terle ıslanmış, beyaz etekleri bellerine bağlanmış üç çömez, sabunlu su dolu leğenlerdeki çamaşır tahtaları üzerinde çalışmaktaydı.</p>

    <p>Elayne, Min’in kolunun altındaki gömleklere bakarak <em>saidar</em>’a kucak açtı. “Bırak sana yardım edeyim.” Verilen görevleri yapmak için yönlendirmek yasaktı... fiziksel çalışmanın karakteri geliştirdiğini söylüyorlardı... ama bu aynı sayılmazdı. Gömlekleri, suda yeterince şiddetle döndürürse, ellerini ıslatmaları için sebep kalmazdı. “Bana her şeyi anlat. Siuan ile Leane gerçekten göründükleri kadar değişti mi? Sen buraya nasıl geldin? Logain <em>gerçekten</em> burada mı? Ve neden bir adamın gömleklerini yıkıyorsun? Her şeyi.”</p>

    <p>Min konu değiştiği için memnun olduğu açık, kahkaha attı. “Her şeyi anlatmak bir hafta alır. Ama denerim. İlk olarak, Siuan ile Leane’in Elaida’nın onları tıktığı zindandan kurtulmasına yardım ettim, sonra...”</p>

    <p>Elayne uygun şaşkınlık sesleri çıkararak Hava yönlendirdi ve kaynayan kazanlardan birini alevlerin üzerinden kaldırdı. Çömezlerin inanmazlık dolu bakışlarını fark etmedi bile; artık kendi gücüne alışmıştı ve bazı tam Aes Sedailerin yapamayacağı türden şeyleri hiç düşünmeden yapabildiği nadiren aklına geliyordu. Bu üçüncü kadın kimdi? Aviendha Rand’a yakından göz kulak olsa <em>iyi</em> ederdi.</p>
  </div>
</body>
</html>
