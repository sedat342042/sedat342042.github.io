<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="6. Kapılar">6<br />
    Kapılar</h1>

    <p>Rand, mutlak karanlık içinde uyandı ve onu neyin uyandırdığını bulmaya çalışarak battaniyelerinin altında yattı. Bir şey vardı. Düş değil; İki Nehir’de, Suormanı’nda bir gölette Aviendha’ya yüzme öğretiyordu. Başka bir şey. Sonra, kapının altından sızan hafif bir ufunet gibi, yine geldi. Aslında bir koku değil; bir başkalık, işte böyle geliyordu. Durgun suda bir hafta kalmış ölü bir şey gibi, pis. Yine soldu, ama bu sefer tamamen değil.</p>

    <p>Rand battaniyelerini kenara atarak <em>saidin</em>’e sarındı. Boşluk’un içinde, Güç’le dolu, bedeninin titrediğini hissedebiliyordu, ama soğuk başka bir yerdeymiş gibiydi. İhtiyatla kapıyı çekip açtı ve dışarı çıktı. Koridorun iki yanındaki kemerli pencereler içeri ay ışığı dolmasını sağlıyordu. Odasının zifiri karanlığından sonra, burası gündüz gibi geliyordu. Hiçbir şey hareket etmiyordu, ama Rand... bir şeyin... yaklaştığını hissediyordu. Kötücül bir şeyin. İçinde kükreyen Güç’teki leke gibi gelen bir şey.</p>

    <p>Bir eli ceketinin cebine, dizlerinin üzerinde bir kılıç tutan küçük, tombul adam biblosuna gitti. Bir <em>angreal,</em> onunla yardımsız yönlendirebileceğinden daha fazla Güç yönlendirebilirdi. Gerekli olacağını sanmıyordu. Bu saldırıyı her kim göndermişse, artık kiminle uğraştığını bilmiyordu. Onu asla uyandırmamaları gerekirdi.</p>

    <p>Bir an duraksadı. Karşısına çıkan her ne olursa olsun savaşabilirdi, hâlâ aşağıda olduğunu düşünüyordu. Aşağıda, sessizliğe bakılırsa Kızların uyuduğu yerde. Şansı varsa onları rahatsız etmezdi, elbette savaşmak için ortalarına dalmadığı sürece. Bu onları kesinlikle uyandırırdı ve onlar da durup izlemezdi. Lan, elinden geliyorsa kendi zeminini seçmesi, düşmanı kendisine gelmeye zorlaması gerektiğini söylemişti.</p>

    <p>Rand gülümseyerek, ayaklarını yere vura vura, kıvrılan merdivene koştu ve en üst kata ulaşana kadar tırmandı. Binanın en yüksek katı, hafifçe kubbeli bir tavanı olan ince, sarmal yivli sütunlarla dolu tek bir odaydı. Çepeçevre camsız pencereler her yeri ay ışığına boğuyordu. Yerdeki toz ve kum tabakası üzerinde, bir <em>önceki</em> ziyaretinden kalan ayak izleri hâlâ görülebiliyordu. Başka iz yoktu. Mükemmeldi.</p>

    <p>Odanın ortasına giderek oradaki mozaiğin üzerinde durdu. Üç metre genişliğinde, Aes Sedailerin kadim işareti. Uygun bir yerdi. “Bu simge altında fethedecek.” Rhuidean Kehaneti onun hakkında böyle diyordu. Bacaklarını açarak kıvrımlı çizginin üzerinde durdu. Bir çizmesi artık Ejder Dişi denen ve kötülüğü simgeleyen siyah gözyaşı damlasına, diğeri Tar Valon Alevi denen beyaz gözyaşı damlasına basıyordu. Bazı erkekler bunun Işık’ı temsil ettiğini söylerdi. Işık ile karanlık arasında, bu saldırıyı karşılamak için uygun bir yer.</p>

    <p>Pis his güçlendi ve yanık sülfür kokusu havayı doldurdu. Aniden nesneler hareket etti, odanın dışında, merdivenden ay ışıkları gibi koptular. Ağır ağır, geceden de kara, midilliler kadar büyük üç kara köpeğe dönüştüler. Gözleri gümüş gibi parlayarak çevresini aldılar. İçini dolduran Güç’le, yüreklerinin davul gibi attığını duyabiliyordu. Ama nefes aldıklarını duyamıyordu; belki de almıyorlardı</p>

    <p>Yönlendirdi ve elinde hafifçe kıvrık, ateşten dövülmüş gibi görünen balıkçıl damgalı bir kılıç belirdi. Myrddraaller, hatta Gözsüzlerden de kötüsünü beklemişti, ama köpekler için, bunlar Gölgedölü köpekler bile olsa, kılıç yeterli olmalıydı. Onları her kim göndermişse Rand’ı tanımıyordu. Lan artık kılıç ustası seviyesine neredeyse ulaştığını söylemişti ve Muhafız övgüde o kadar cimriydi ki, Rand o düzeye çoktan geçtiğini düşünmeye başlamıştı.</p>

    <p>Köpekler ezilip toz edilen kemikler gibi hırlayarak üç yandan atıldılar. Dörtnala koşan atlardan daha hızlıydılar.</p>

    <p>Rand, köpekler neredeyse tepesine üşüşene kadar kıpırdamadı; sonra kılıçla hareketten harekete dans edercesine aktı. Göz açıp kapayana kadar Dağdaki Hortum Duvarın Üzerinden Esen Rüzgâr’a, sonra Yelpazeyi Açmak’a dönüştü. Kara kafalar kara bedenlerden uçtu; kafalar odada sıçrarken salya damlatan, çelik kadar parlak dişleri hâlâ ortadaydı. Kara şekiller seğirerek, kanlı yığınlar halinde yıkılırken Rand daha adım atmayı bitirmemişti.</p>

    <p>Rand, kendi kendine gülerek kılıcın yok olmasına izin verdi, ama <em>saidin</em>’i, öfkeyle kükreyen Güç’ü, tatlılığı ve lekeyi salıvermedi. Boşluk’un dışında küçümseme kaydı. Köpekler. Gölgedölleri, kesinlikle, ama yine de yalnızca... Kahkaha öldü.</p>

    <p>Ölü köpekler ve kafaları ağır ağır eriyor, canlıymış gibi hafifçe titreyen sıvı birikintilerine dönüşüyordu. Yere saçılmış kanları ürperiyordu. Aniden küçük birikintiler vahşi akıntılar halinde büyüklere akarak birleşti, sonra mozaiklerin üzerinde büyüdüler, büyüdüler, ta ki, bir kez daha orada, salyalar akıtarak hırlayan üç köpeğe dönüşene ve üç köpek dev arka bacakları üzerinde sıçramaya hazırlanana kadar.</p>

    <p>Rand, boşluğun dışında neden belirsiz bir şaşkınlık hissettiğini bilmiyordu. Köpekler, evet, ama Gölgedölleri. Onları her kim göndermişse düşündüğü kadar dikkatsiz davranmamıştı. Ama yine de onu tanımıyorlardı.</p>

    <p>Bu sefer kılıca uzanmak yerine, çok uzun zaman önce yaptığını hatırladığı gibi yönlendirdi. Dev köpekler uluyarak sıçradılar ve Rand’ın ellerinden eriyik çelik gibi, sıvı ateş gibi beyaz bir ışın fırladı. Atlayan yaratıkları süpürdü; bir anlığına kendilerinin tuhaf birer gölgesine dönüştüler, tüm renkler tersyüz oldu ve sonra kıvılcım zerrelerine dönüştüler, parçalandılar, küçüldüler, ta ki, hiçliğe dönüşene kadar.</p>

    <p>Rand sert bir gülümseme ile yaptığı şeyi salıverdi. Gözlerinin arkasından hâlâ mor bir ışık çubuğu imgesi geçiyor gibiydi.</p>

    <p>Büyük odanın karşısında sütunlardan birinden bir parça yere yıkıldı. O ışık çubuğunun –ya da her ne idiyse, ama tam olarak ışık değildi– savrulduğu her yerde, sütunlardan düzgün dilimler kesilmişti. Arkalarındaki duvarın yarısında kocaman bir delik açılmıştı.</p>

    <p>“Seni ısıran oldu mu ya da kanları üzerine bulaştı mı?”</p>

    <p>Moiraine’in sesini duyunca hızla döndü; yaptığı şeye dalmış, kadının merdivenleri tırmanmasını duymamıştı. Moiraine iki eliyle eteklerini kavrayarak durmuş, ona bakıyordu. Yüzü ayın düşürdüğü gölgelerin arasında kaybolmuştu. Köpekleri kendisi gibi hissetmiş olmalıydı, ama buraya bu kadar çabuk gelebildiğine göre koşmuştu. “Kızlar senin geçmene izin mi verdiler? Yoksa <em>Far Dareis Mai</em> mi oldun, Moiraine?”</p>

    <p>“Bana Bilgelerin bazı ayrıcalıklarını tanıyorlar,” dedi kadın çabucak. Her zamanki ezgili sesinde kaba bir sabırsızlık vardı. “Nöbetçilere hemen seninle konuşmam gerektiğini söyledim. Şimdi bana yanıt ver! Karanlıktazıları seni ısırdı mı ya da üzerine kanları bulaştı mı? Salyaları sana dokundu mu?”</p>

    <p>“Hayır,” diye yanıt verdi Rand yavaşça. Karanlıktazıları. Bildiği pek az şey, güneydeki topraklarda çocukları korkutmak için kullanılan eski hikâyelerden geliyordu. Bazı yetişkinler de inanıyordu. “Neden bir ısırık için endişelenesin ki? Sen Şifa verebilirsin. Bu, Karanlık Varlık serbest anlamına mı geliyor?” Boşluk’a sarılıyken korku bile uzaktı.</p>

    <p>Hikâyeler, Vahşi Av’da, Karanlık Varlık’ın kendisi avcıyken Karanlıktazılarının gece koştuğunu söylüyordu; en yumuşak toprakta iz bırakmıyorlar, yalnızca taş üzerinde iz bırakıyorlardı ve siz onlarla yüzleşene ve onları alt edene kadar ya da onlarla aranıza akarsu koyana kadar takibi bırakmıyorlardı. Özellikle yol kesişimlerinde onlarla karşılaşmak tehlikeliydi, gün batımından hemen sonra ya da gün doğumundan hemen önce de. Rand şimdiye dek, bunların herhangi birinin doğru olduğuna inanacak kadar çok eski hikâyenin gerçekleştiğini görmüştü.</p>

    <p>“Hayır, bu değil, Rand.” Kadın yine kendine hâkim olmayı başarmış görünüyordu; sesi yine gümüş çanlar gibi, sakin ve serin olmuştu. “Onlar yalnızca bir başka tür Gölgedölü, asla yapılmamış olması gereken bir şey. Ama ısırıkları yüreğe saplanmış bir hançer kadar ölümcüldür ve böyle bir yaraya o seni öldürmeden Şifa verebileceğimden emin değilim. Kanları, hatta salyaları zehirdir. Deriye dokunan bir damla ağır ağır ve sonunda büyük bir acıyla öldürebilir. Yalnızca üç tane olduğu için şanslısın. Ben gelmeden daha fazlasını öldürmediysen? Normalde sürüleri daha geniştir, on yirmi köpeklik sürüler ya da Gölge Savaşı’ndan kalan yazma parçaları öyle diyor.”</p>

    <p>Daha büyük sürüler. Rhuidean’da Terkedilmişlerin tek hedefi o değildi...</p>

    <p>“Onları öldürmek için kullandığın şeyi konuşmalıyız,” diye başladı Moiraine, ama Rand becerebildiğince hızlı koşmaya başlamıştı bile. Kadının nereye, neden gittiğini soran haykırmalarını duymazdan geldi.</p>

    <p>Merdivenleri indi, yere vuran çizmelerin kaldırdığı uykulu Kızlar ay ışığı ile aydınlanmış odalardan şaşkınlık içinde ona bakarken karanlık koridorlardan geçti. Lan’in nöbet tutan iki kadınla beraber beklediği ön kapılardan çıktı. Adamın omuzlarındaki renk değiştiren Muhafız pelerini bedeninin parçalarının geceye karışmış görünmesine sebep oluyordu.</p>

    <p>“Moiraine nerede?” diye bağırdı adam, Rand fırlayıp geçerken, ama Rand yanıt vermeden geniş basamakları ikişer ikişer inmeye başladı.</p>

    <p>Yanındaki yarı iyileşmiş yara yumruk gibi kasılmıştı, aradığı binaya ulaştığında Boşluk’un içinde acının ancak belirsizce farkındaydı. Bina Rhuidean’ın tam kenarında, meydandan uzakta, Moiraine’in Bilgelerle paylaştığı kamptan olabildiğince uzak olup da hâlâ şehrin bir parçası sayılabilecek bir yerdeydi. Üst katlar bir moloz yığını halinde yıkılmış, aşağıdaki çatlak toprak yola yayılmıştı. Yalnızca en alttaki iki kat sağlamdı. Bedeninin acıyla iki büklüm olma çabalarını reddederek, koşar adım içeri daldı.</p>

    <p>Bir zamanlar taş bir balkonla çevrili büyük bir antre olan mekân yüksekti; artık daha da yükselmişti, gece göğüne açılıyordu. Açık renk taş zeminine molozlar saçılmıştı. Ayın balkonun altına düşürdüğü gölgelerin arasında üç Karanlıktazısı arka bacakları üzerinde doğrulmuş, saldırıları altında ürperen bronz kaplama kapıyı pençeliyor, çiğniyorlardı. Yanık sülfür kokusu havada ağırdı.</p>

    <p>Rand daha önce olanları hatırlayarak, yönlendirirken bir yana fırladı. Beyaz ateşten sıvı bir ışık kapının yanından uçarak Gölgedöllerini yok etti. Rand bu sefer, yıkımı Gölgedölleriyle sınırlamak için ışını daha az yapmaya çalışmıştı, ama odanın uzak ucundaki kalın duvarın üzerinde gölgeli bir delik oluşmuştu. Rand duvarı tamamen delemediğini düşündü –ay ışığı altında anlamak güçtü–, ama bu silah üzerinde daha ince bir kontrol sahibi olması gerekliydi.</p>

    <p>Kapının bronz kaplaması lime lime olmuş, Karanlıktazılarının dişleri ve tırnakları gerçekten çeliktenmiş gibi yırtılmıştı; bir dizi küçük delikten lamba ışığı parlıyordu. Zemin taşlarının üzerinde pençe izleri vardı, ama şaşırtıcı ölçüde azdılar. Rand <em>saidin</em>’i salıvererek, elini kesmeyeceği bir kısım buldu ve kapıyı vurdu. Aniden yan tarafındaki acı çok gerçek ve yakın oldu; derin bir nefes alarak acıyı görmezden gelmeye çalıştı. “Mat? Benim, Rand! Aç kapıyı, Mat!”</p>

    <p>Bir an sonra kapı aralandı ve dışarıya lamba ışığı dökülmesine sebep oldu. Mat, kuşkulu kuşkulu aralıktan baktı, sonra kapıyı daha da açtı ve kaya dolu çuvallar taşıyarak on beş kilometre koşmuş gibi kapıya yaslandı. Boynunda asılı, bir gözü kadim Aes Sedai simgesi gibi şekillendirilmiş ve renklendirilmiş gümüş tilki başı madalyonu dışında çıplaktı. Mat’in Aes Sedailer hakkındaki duyguları düşünülünce, Rand onun madalyonu uzun zaman önce satmamasına şaşıyordu. Odanın içinde uzun boylu, altın saçlı bir kadın sakin sakin battaniyeye sarınıyordu. Ayaklarının dibindeki mızraklara ve kalkana bakılırsa bir Kız.</p>

    <p>Rand telaşla gözlerini kaçırdı ve boğazını temizledi. “Yalnızca iyi olduğundan emin olmak istedim.”</p>

    <p>“Biz iyiyiz.” Mat huzursuzca antreye baktı. “Artık iyiyiz. Onu öldürdün falan mı? Gittiği sürece ne olduğunu bilmek istemiyorum. Bazen arkadaşın olmak lanet ölçüde zor oluyor.”</p>

    <p>Yalnızca arkadaş değil. Bir başka <em>ta’veren</em> ve belki Tarmon Gai’don’da zaferin anahtarı; Rand’a saldırmak isteyen herhangi birinin Mat’e de saldırmak için sebebi vardı. Ama Mat hep ikisini de inkâr ediyordu. “Gittiler, Mat. Karanlıktazıları. Üç tane.”</p>

    <p>“Sana bilmek istemediğimi söylemiştim,” diye inledi Mat. “Şimdi de Karanlıktazıları. Senin yanında hep yeni şeyler görmediğimi söyleyemem. İnsan hayatta sıkılmaz; öldüğü güne dek. Kapı aralanmaya başladığında şarap almak için kalkmış olmasaydım...” Ürpererek sustu, metal kaplamayı incelerken sağ kolundaki kızarmış yeri kaşıdı. “Bilirsin, insanın zihni ne tuhaf oyunlar oynar. Sahip olduğum tüm gücü kapıyı kapalı tutmak için harcarken içlerinden birinin kapıya bir delik açtığına yemin edebilirdim. Lanet kafasını gördüm. Ve dişlerini. Melindhra’nın mızrağını fark etmedi bile.”</p>

    <p>Moiraine’in gelişi bu sefer daha görkemliydi. Eteklerini tutup kaldırmış, nefes nefese, öfkeden köpürerek, koşarak girdi. Lan elinde kılıcı, yüzünde fırtına bulutlarıyla hemen arkasındaydı ve peşlerinden sokağa dökülmüş bir <em>Far Dareis Mai</em> sürüsü. Kızlardan bazılarının üzerinde iç çamaşırlarından başka hiçbir şey yoktu, ama her biri mızrağını tetiktelikle tutmuş, <em>shoufa</em>’sını başına sarmış, kara peçesi gözleri dışında tüm yüzünü saklamış, öldürmeye hazırdı. En azından Moiraine ile Lan onu sakin sakin durmuş, Mat’le konuşurken bulunca rahatlamış göründü, ama Aes Sedai onunla bir çift sıkı laf edecekmiş gibi de görünüyordu. Peçeleri takılmışken, Aiellerin ne düşündüğünü anlamak güçtü.</p>

    <p>Mat ciyaklayarak odaya daldı ve telaşla pantolonunu çekmeye başladı. Hoplayıp zıplaması, bir yandan pantolonunu çekmesine, bir yandan da kolunu kaşımasına engel oluyordu. Altın saçlı Kız, kahkahaya dönüşmeye hazır geniş bir sırıtma ile izliyordu onu.</p>

    <p>“Koluna ne oldu?” diye sordu Rand.</p>

    <p>“Sana insanın aklı tuhaf oyunlar oynuyor demiştim,” dedi Mat, hâlâ hem kaşınmaya, hem çekmeye çalışarak. “O şey kapıyı çiğnedi sandığımda, salyasının koluma bulaştığını düşündüm ve şimdi ateş gibi kaşınıyor. Hatta orası yanmış gibi görünüyor.”</p>

    <p>Rand ağzını açtı, ama Moiraine onu ittirip geçmişti bile. Mat ona bakarak pantolonunu çekmeyi başardı sonunda, ama kadın delikanlının itirazlarını duymazdan gelerek yanında diz çöktü, başını ellerine aldı. Rand daha önce Şifa görmüştü ve yapılırken izlemişti, ama beklediği şey yerine Mat yalnızca ürperdi ve madalyonu deri siciminden kaldırdı. Madalyon eline yaslandı.</p>

    <p>“Lanet şey aniden buz gibi oldu,” diye mırıldandı. “Ne yapıyorsun, Moiraine? Bir şey yapmak istiyorsan, bu kaşıntıya Şifa ver, şimdi tüm koluma yayıldı.” Sağ kolu bilekten omza kızarmıştı ve şişmeye başlamış gibi görünüyordu.</p>

    <p>Moiraine, Rand’ın onun yüzünde gördüğü en şaşkın ifadeyle bakıyordu. Belki de gördüğü tek şaşkın ifadeyle. “Yaparım,” dedi yavaşça. “Madalyon soğuksa çıkar.”</p>

    <p>Mat kadına kaşlarını çattı, sonra sonunda madalyonu başından geçirdi ve yanına koydu. Moiraine onun başını yine kavradı ve Mat tepeüstü buza daldırılmış gibi haykırdı; bacakları katılaştı, sırtı büküldü; gözleri sonuna dek açılıp boşluğa dikildi. Moiraine ellerini çektiğinde Mat nefes nefese çöktü. Kırmızılık ve şişme kaybolmuştu. Üç kez denedikten sonra konuşabildi. “Kan ve küller! Her lanet seferde aynı lanet şey mi olmak zorunda? Yalnızca lanet bir kaşıntıydı?”</p>

    <p>“Benimle konuşurken diline dikkat et,” dedi Moiraine ona, doğrularak, “yoksa sana göz kulak olsun diye Nynaeve’i bulurum.” Ama sözleri yürekten gelmiyordu; uykusunda konuşuyor gibiydi. Mat’in boynuna astığı tilki başı madalyona gözlerini dikmemeye çalışıyordu. “Dinlenmeye ihtiyacın var,” dedi dalgın dalgın. “İçinden öyle geliyorsa, yarın yatakta kal.”</p>

    <p>Battaniyeli Kız Mat’in arkasına diz çöktü ve ellerini delikanlının omzuna koyup başının üzerinden Moiraine’e baktı. “Dediğin gibi yapmasını sağlayacağım, Aes Sedai.” Aniden sırıtarak delikanlının saçlarını karıştırdı. “O artık benim küçük yaramazım.” Mat’in yüzündeki dehşet dolu ifadeye bakılırsa, kaçmak için gücünü topluyordu.</p>

    <p>Rand arkasından gelen yumuşak, eğlenen gülüşlerin farkına vardı. <em>Shoufa</em> ve peçelerini omuzlarına indirmiş Kızlar toplanmış, odayı izlemekteydiler.</p>

    <p>“Ona şarkı söylemeyi öğret, mızrak-kardeş,” dedi Adelin ve diğer Kızlar kahkahalar patlattılar.</p>

    <p>Rand kararlılıkla onlara döndü. “Bırakın da adam dinlensin. Giyecek giysiniz yok mu sizin?” Kadınlar, odaya bakmaya çalışarak gönülsüzce dağıldılar, ta ki, Moiraine dışarı çıkana kadar.</p>

    <p>“Bizi yalnız bırakır mısınız, lütfen?” dedi Aes Sedai, parçalanmış kapı arkasından çarpılarak kapanırken. Ağzı gerilerek arkaya bakacak oldu. “Rand al’Thor ile yalnız konuşmalıyım.” Aiel kadınlar başlarını sallayarak kapıya yöneldiler. Bazıları hâlâ Melindhra’nın –anlaşılan bir Shaido idi; Rand Mat’in bunu bilip bilmediğini merak etti– Mat’e şarkı söylemeyi öğretmesi hakkında şakalar yapıyordu. Bu da ne demekse.</p>

    <p>Rand, elini çıplak koluna koyarak Adelin’i durdurdu; fark eden diğerleri de durdu ve Rand hepsine hitaben konuştu. “Ben söylediğimde gitmeyecekseniz, savaşta sizi kullanmam gerekirse ne yapacaksınız?” Elinden gelirse bundan kaçınacaktı; bunların vahşi savaşçılar olduklarını biliyordu, ama bir kadından önce bir erkeğin ölmesi gerektiğine inanılan topraklarda yetiştirilmişti. Mantık, bunun saçma olduğunu söylüyordu, özellikle de böyle kadınlar söz konusu olduğunda, ama öyle hissediyordu işte. Ama onlara bunu söylemedi elbette. “Şaka olduğunu mu düşüneceksiniz, yoksa kendi canınız çektiğinde mi gideceksiniz?”</p>

    <p>Hepsi, en basit gerçekleri bile bilmediğini ilan etmiş birini dinlermiş gibi şaşkın şaşkın bakıştılar. “Mızrak dansında,” dedi Adelin ona, “dediğini yapacağız, ama bu dans değil. Dahası, bize gitmemizi söylemedin.”</p>

    <p>“<em>Car’a’carn</em> bile bir ıslaktoprak kralı değildir,” diye ekledi gri saçlı bir Kız. Yaşına rağmen kaslı ve sertti, üzerinde yalnızca kısa bir iç etekliği ve <em>shoufa</em> vardı. Rand bu deyişten sıkılmaya başlamıştı.</p>

    <p>Kızlar onu Moiraine ve Lan ile baş başa bırakırken şakalarına kaldıkları yerden devam ettiler. Muhafız sonunda kılıcını kınına sokmuştu ve her zamanki kadar rahat görünüyordu. Yani yüzü kadar kıpırtısız ve sakindi ki, yüzü ay ışığı altında tamamen taşsı düzlüklerden ve açılardan oluşuyordu ve üzerindeki, ani hareketin eşiğinde havası Aiellerin bile uysal görünmesine sebep oluyordu. Deri sicimden örülmüş bir şerit Lan’in, şakaklarda grileşmiş saçlarını yüzünden arkada tutuyordu. Bakışları mavi gözlü bir şahine ait olabilirdi.</p>

    <p>“Seninle konuşmam gereken...” diye başladı Moiraine.</p>

    <p>“Yarın konuşuruz,” dedi Rand, kadının sözünü keserek. Lan’in yüzü, eğer böyle bir şey mümkünse, daha da sertleşti; Muhafızlar kendilerinden çok Aes Sedailerini ve konumlarını korumaya eğilim gösterirlerdi. Rand Lan’i görmezden geldi. Yan tarafı yüzünden hâlâ iki büklüm olmak istiyordu, ama dik durmayı başardı; zayıflık göstermeyecekti. “O tilki başını Mat’ten almana yardım edeceğimi düşünüyorsan, bir daha düşün.” Bir şekilde madalyon kadının yönlendirmesini engellemişti. Ya da en azından, madalyon Mat’e dokunurken, Moiraine’in yönlendirmesinin onu etkilemesini engellemişti. “Onun için büyük bedel ödedi Moiraine ve madalyon ona ait.” Kadının Güç’le nasıl kendi omuzlarına vurduğunu hatırlayarak kuru kuru ekledi: “Belki bana ödünç verir mi diye sormalıyım.” Ona sırtını döndü. Hâlâ kontrol etmesi gereken biri vardı, ama bir şekilde aciliyet duygusu kaybolmuştu; Karanlıktazıları şimdiye dek neye niyetlenmişlerse yapmış olmalıydılar.</p>

    <p>“Lütfen, Rand,” dedi Moiraine ve sesindeki açık yakarı Rand’ı yerinde dondurdu. Daha önce kadından hiç böyle bir şey duymamıştı.</p>

    <p>Ses tonu Lan’i kırmış gibiydi. “Erkek olduğunu sanmıştım,” dedi Muhafız sertçe. “Bir erkek böyle mi davranır? Küstah bir oğlan çocuğu gibi davranıyorsun.” Lan onunla kılıç egzersizi yapıyordu –ve kendisinden hoşlandığını düşünüyordu Rand–, ama Moiraine doğru sözcüğü söylerse, Muhafız onu öldürmek için elinden geleni yapardı.</p>

    <p>“Sonsuza dek seninle kalmayacağım,” dedi Moiraine telaşla. Elleri eteklerini öyle sıkı kavramıştı ki, titriyordu. “Bir sonraki saldırıda ölebilirim. Atımdan düşüp boynumu kırabilirim ya da yüreğime bir Karanlıkdostu oku saplanabilir ve ölüme Şifa verilemez. Tüm hayatımı seni aramaya, seni bulup yardım etmeye adadım. Kendi gücünü hâlâ bilmiyorsun; yaptıklarının yarısını biliyor olamazsın. Seni kızdırdıysam ben... büyük alçakgönüllülükle... özür dilerim.” O sözler, Rand’ın ondan duyacağını hiç düşünmediği sözler, çengelle çekiliyormuş gibi çıkmıştı, ama yine de çıkmışlardı ve Moiraine yalan söyleyemezdi. “Bırak elimden geldiği sürece sana olabildiğince çok yardım edeyim. Lütfen.”</p>

    <p>“Sana güvenmek zor, Moiraine.” Ay ışığı altında kıpırdanan Lan’i görmezden geldi; adamın tüm dikkati kadının üzerinde gibiydi. “Karşılaştığımız ilk günden beri beni bir kukla gibi kullandın, dilediğin gibi dans ettirdin. Senden kurtulduğum yegâne zamanlar senden çok uzak olduğum ya da seni görmezden geldiğim zamanlardı. Ve sen bunu bile güçleştiriyorsun.”</p>

    <p>Kadının kahkahası yukarıdaki ay kadar gümüşsüydü, ama acıyla renklenmişti. “Bir kuklanın iplerini çekmekten çok bir ayıyla güreşmeye benziyordu. Seni bir daha kullanmayacağıma dair yemin etmemi mi istiyorsun? Ediyorum.” Sesi kristal gibi sertleşti. “Hatta Kızlardan biri gibi itaat etmeye yemin ediyorum... dilersen <em>gai’shain</em>’lardan biri gibi... ama sen...” Derin bir nefes alarak, daha yumuşak sesle baştan aldı. “Alçakgönüllülükle, sana yardım etmeme izin vermeni <em>diliyorum.</em>”</p>

    <p>Lan kadına bakakalmıştı ve Rand kendi gözlerinin yuvalarından fırlayacağını sanıyordu. “Yardımını kabul ederim,” dedi yavaşça. “Ve ben de özür dilerim. Gösterdiğim kabalık için.” Hâlâ kullanıldığını hissediyordu –gösterdiği kabalık için iyi sebepleri vardı–, ama kadın yalan söyleyemezdi.</p>

    <p>Kadındaki gerilim gözle görülür bir biçimde azaldı. Ona bakmak için yaklaştı. “Karanlıktazıları öldürmek için kullandığın şeyin adı şerateş. Buradaki kalıntılarını hâlâ hissedebiliyorum.” Rand da hissedebiliyordu, yeni pişirilmiş kek götürüldükten sonra odada kalan ve gittikçe azalan koku gibiydi ya da görüş alanından şimdi çekilmiş bir şey gibi. “Dünyanın Kırılışı’ndan önce şerateş kullanımı yasaklanmıştı. Beyaz Kule onu öğrenmemizi bile yasaklıyor. Güç Savaşı’nda, Terkedilmişler ve Gölgeyeminliler bile gönülsüzce kullanıyorlardı.”</p>

    <p>“Yasak mı?” dedi Rand, kaşlarını çatarak. “Bir kez kullandığını gördüm.” Solgun ay ışığında emin olamazdı, ama kadının yanaklarının kızardığını sandı. Belki bu sefer dengesini kaybetmişti.</p>

    <p>“Bazen yasak olan şeyleri yapmak gerekli oluyor.” Şaşkınlaşmışsa bile, sesinden belli olmuyordu. “Bir şey şerateş ile yok edildiğinde, yok etme anından <em>önceki</em> andan itibaren varlığını kaybediyor, tıpkı alevin dokunduğu yerde yanan iplik gibi. Şerateş ne kadar güçlüyse, yok olduğu an zamanda o kadar geriye gidiyor. Benim yapabildiğim en güçlü şerateş Desen’den yalnızca birkaç saniye yok eder. Sen çok daha güçlüsün. Çok çok daha güçlü.”</p>

    <p>“Ama sen yok etmeden önce var olmayı bırakıyorsa...” Rand şaşkın şaşkın parmaklarını saçlarına geçirdi.</p>

    <p>“Sorunu ve tehlikeleri görmeye başlıyor musun? Mat Karanlıktazılarından birinin kapıyı çiğnediğini gördüğünü hatırlıyor, ama artık delik yok. Koluna onun hatırladığı kadar salya bulaştırmış olsa, ben ona ulaşamadan ölmüş olurdu. Sen yaratığı o kadar önceden yok etmiş oldun ki, o sırada olanlar <em>artık olmamış sayılıyor.</em> Yalnızca, görmüş ya da yaşamış olanların anıları kaldı. Artık yalnızca şerateşin yok ettiği andan önce var olanlar gerçek. Kapıda birkaç diş deliği, Mat’in kolunda bir damla salya.”</p>

    <p>“Bu bana uyar,” dedi Rand ona. “Bu sayede Mat hayatta kaldı.”</p>

    <p>“Bu korkunç bir şey, Rand.” Kadının sesi bir aciliyet tınısı kazanmıştı. “Sence Terkedilmişler neden kullanmaya korkuyorlardı? Desen’de tek bir ipliğin, bir adamın, çoktan örülmüş olan saatler, günler boyunca yok olduğunu düşün. Tıpkı bir kumaştaki tek bir ipliğin yok olması gibi. Güç Savaşı’ndan kalma parşömenler, iki taraf tehlikelerini fark etmeden önce şehirlerin tamamen yok olduğunu söylüyor. Desen’den yüz binlerce iplik çekildi, çoktan geçmiş günler boyunca kayboldu; o insanlar her ne yapmışsa, artık yapılmamış oldu ve onların eylemleri yüzünden başkalarının yaptıkları da öyle. Anılar kaldı, ama eylemler kayboldu. Dalgalar hesap edilemez. Neredeyse Desen’in kendisi çözülüyordu. Her şeyin sonu olabilirdi bu. Dünya, zaman, Yaratım’ın kendisi.”</p>

    <p>Rand ürperdi ve bunun ceketini delip geçen soğukla ilgisi yoktu. “Bir daha kullanmayacağıma söz veremem, Moiraine. Yasak olanı yapmanın gerektiği zamanlar olduğunu sen, kendin söyledin.”</p>

    <p>“Kullanmayacağını düşünmedim,” dedi kadın serinkanlılıkla. Heyecanı kayboluyordu, dengesini yeniden kazanıyordu. “Ama dikkatli olmalısın.” Yine zorunluluk kiplerine dönmüştü. “<em>Callandor</em> gibi bir <em>sa’angreal</em> ile, şerateş kullanarak bir şehri yok edebilirsin. Desen gelecek seneler boyunca kesintiye uğrar. Tekrar yerleşene kadar, ne kadar <em>ta’veren</em> olsan da. Doku yine sana odaklı kalır mı, kim bilebilir? Son Savaş’ta bu kadar güçlü bir <em>ta’veren</em> olman zafer kazanmanı sağlayacak tek şey olabilir.”</p>

    <p>“Belki öyledir,” dedi Rand kasvetle. Kahramanlık hikâyelerinde, kahraman ya zafer ya ölüm derdi. Onun umabileceği en iyi şey zafer ve ölümmüş gibi görünüyordu. “Birine bakmalıyım,” diye devam etti sessizce. “Seninle sabah görüşürüz.” İçine Güç toplayarak, dönüp duran katman katman yaşam ve ölüm çekerek, havada boyundan biraz uzun bir delik açtı. Yanında ay ışığının bile gündüz gibi kaldığı bir karanlığa açılıyordu. Kapıyol, diyordu Asmodean ona.</p>

    <p>“Bu da ne?” diye inledi Moiraine.</p>

    <p>“Bir şeyi bir kez yapınca, artık hatırlıyorum. Çoğu zaman.” Bu yanıt değildi, ama Moiraine’in yeminlerini sınama zamanı gelmişti. Kadın yalan söyleyemiyordu, ama Aes Sedailer taşta bile kaçamak bulurdu. “Bu gece Mat’i rahat bırak. Ve o madalyonu ondan almaya çalışma.”</p>

    <p>“O Kule’ye ait, incelenmesi gerek, Rand. Bir <em>ter’angreal</em> olmalı, ama hiçbir <em>ter’angreal</em>’in bu tür...”</p>

    <p>“Her ne ise,” dedi Rand kararlılıkla, “ona ait. Onda bırakacaksın.”</p>

    <p>Bir an kadın kendi kendisiyle mücadele eder göründü, sırtı dikleşti, başı kalktı ve gözleri ona dikildi. Siuan Sanche dışında kimseden emir almaya alışık olmayabilirdi, ama Rand bunu bile mücadele etmeden kabullenmediğine iddiaya girebilirdi. Moiraine sonunda başını salladı, hatta diz kırar gibi yaptı. “Dediğin gibi olsun, Rand. Ona ait. Lütfen dikkatli ol, Rand. Şerateş gibi bir şeyi kendi kendine öğrenmek intihar olabilir ve ölüme Şifa verilemez.” Bu sefer alay yoktu. “Sabah görüşürüz.” Oradan ayrılırken Lan Rand’a okunamaz bir ifade ile baktıktan sonra kadının peşinden gitti; olayların bu dönüşü hoşuna gitmemiş olmalıydı.</p>

    <p>Rand kapıyola adım attı ve kapı kayboldu.</p>

    <p>Bir diskin üzerinde duruyordu, kadim Aes Sedai simgesinin yüz seksen santimlik bir kopyasının üzerinde. Siyah yarı bile, yukarıda ve aşağıda çevresini alan sonsuz karanlığın üzerinde açık renk görünüyordu; düşerse, düşüşünün sonsuza dek süreceğinden emindi. Asmodean, kapıyol kullanmanın Yolculuk adı verilen daha hızlı bir yöntemi olduğunu iddia etmişti, ama kısmen Lanfear’ın kalkanı varken kapıyol açamadığından, öğretememişti. Her durumda, Yolculuk başlangıç noktanızı iyi bilmenizi gerektiriyordu. Rand’a, gittiği yeri iyi bilmesi daha mantıklı geliyordu, ama Asmodean bunun neden hava su değil, diye sormaya eşdeğer olduğunu düşünüyor gibiydi. Asmodean’ın sorgulamadan kabullendiği çok şey vardı. Her neyse, Süzülmek de yeterince hızlıydı.</p>

    <p>Çizmelerini üzerine koyar koymaz disk otuz santim atılıp durur gibi oldu ve önünde bir başka kapıyol belirdi. Özellikle bu kadar kısa mesafelerde yeterince hızlı, Rand Asmodean’ın odasının dışındaki koridora adım attı.</p>

    <p>Koridorun uzak uçlarındaki pencerelerden gelen ay ışığı dışında aydınlık yoktu; Asmodean’ın lambası sönmüştü. Odanın çevresine ördüğü akışlar hâlâ yerinde, hâlâ sıkı sıkı bağlıydı. Hiçbir şey kıpırdamıyordu, ama havada hâlâ hafif bir yanık sülfür kokusu vardı.</p>

    <p>Rand boncuk perdeye yaklaşarak kapıdan içeri baktı. Oda ayın düşürdüğü gölgelerle doluydu, ama biri battaniyelerinde dönen Asmodean idi. Rand Boşluk’a sarınmışken adamın yürek atışlarını, kâbuslarından kaynaklanan ter kokusunu alabiliyordu. Eğilip açık mavi seramikleri ve üstlerindeki pençe izlerini inceledi.</p>

    <p>Daha çocukken iz sürmeyi öğrenmişti ve izleri okumak zor değildi. Buraya üç ya da dört Karanlıktazısı gelmişti. Görünüşe göre teker teker, birbirlerinin ayak izlerine basarak kapıya yaklaşmışlardı. Odanın çevresine ördüğü ağ mı durdurmuştu onları? Yoksa yalnızca bakıp rapor vermeleri için mi gönderilmişlerdi? Gölgedölü köpeklerin bu kadar zekâ sahibi olduklarını düşünmek rahatsız ediciydi. Ama Myrddraaller de casus olarak sıçanları, kuzgunları ve ölümle bağlantılı başka hayvanları kullanıyorlardı. Gölgegözler, diyordu Aieller onlara.</p>

    <p>İnce Toprak akışları örerek seramikleri düzeltti, izleri kaldıra kaldıra boş, geceye bürünmüş caddeye çıktı ve yüksek binadan yüz adım uzaklaştı. Sabah, izlerin orada sona erdiğini herkes görebilecekti, ama kimse Karanlıktazılarının Asmodean’a yaklaştığından kuşkulanmayacaktı. Karanlıktazıları âşık Jasin Natael ile ilgilenmiyor olmalıydı.</p>

    <p>Bu zamana kadar büyük olasılıkla şehirdeki bütün Kızlar uyanmıştı; Kızların Çatısı’nda kimsenin uyuyor olmayacağı kesindi. Caddede yeni bir kapıyol, gecenin içinde daha derin bir karanlık açan Rand diskin onu kendi odasına taşımasına izin verdi. Neden kadim simgeyi seçtiğini merak etti... bilinçsiz olsa da kendi seçimiydi; başka zamanlarda bir merdiven basamağı ya da bir parça zemin olmuştu. Karanlıktazıları yeniden biçimlenmeden önce akarak o simgeden uzaklaşmışlardı. <em>Bu simge altında fethedecek.</em></p>

    <p>Zifiri karanlık odasında durarak yönlendirdi ve lambaları yaktı, ama <em>saidin</em>’i salıvermedi. Bunun yerine kendi tuzaklarını harekete geçirmemeye dikkat ederek yeniden yönlendirdi ve bir duvar parçası yok olarak oraya kendisinin yaptığı bir oyuğu ortaya çıkardı.</p>

    <p>Küçük oyukta otuz santimlik bir erkek ve bir kadın biblosu duruyordu, her ikisi de akıcı cüppelere ve dingin yüzlere sahiptiler, her birinin kaldırdığı bir elinde kristal bir küre vardı. Biblolar hakkında Asmodean’a yalan söylemişti.</p>

    <p>Rand’ın ceketinin cebindeki tombul, küçük adam gibi <em>angreal</em>’ler vardı: bir de <em>Callandor</em> gibi <em>sa’angreal</em>’ler. <em>Angreal</em> kullanıldığı zaman yardımsız yönlendirilebildiğinden kaç kat fazla Güç kullanılabiliyorsa, <em>sa’angreal</em> kullanıldığında <em>angreal</em> kullanıldığı zamana göre o kadar fazla yönlendirilebiliyordu. İkisi de çok nadir bulunurdu ve Aes Sedailer onlara büyük değer verirdi, ama bu ikisinden yalnızca <em>saidar</em>’a, kadınlara ahenkli olanı tanıyabilirlerdi. Bu iki şekil başka bir şeydi, o kadar nadir olmayan, ama aynı ölçüde değerli bir şey. <em>Ter’angreal</em>’ler Güç kullanmak üzere yapılmıştı, onu artırmak üzere değil, Güç’ü özel amaçlar için kullanmak üzere. Aes Sedailer Beyaz Kule’deki <em>ter’angreal</em>’lerin çoğunun ne için yapıldığını bile bilmiyorlardı; bazılarını, yapıldıkları amaç için mi kullandıklarını bilmeden kullanıyorlardı. Rand bu ikisinin işlevini biliyordu.</p>

    <p>Erkek biblo, Aryth Okyanusu’nun karşı kıyısında olsa bile, onu kendisinin dev kopyasına bağlayabiliyordu, yapılmış en güçlü eril <em>sa’angreal</em>’lerden birine. Ancak Karanlık Varlık’ın zindanı yeniden mühürlendikten sonra bitmişti imalatı <em>–Bunu nereden biliyorum?–</em> ve deliren erkek Aes Sedailer bulamadan saklanmıştı. Dişil biblo aynısını kadınlar için yapabiliyor, kullanan Aes Sedai’yi Rand’ın hâlâ Cairhien’de gömülü olduğunu umduğu dişil dev heykele bağlayabiliyordu. Bunca güçle... Moiraine ölüme Şifa verilemediğini söylemişti.</p>

    <p>Çağrılmadan, <em>Callandor</em>’u eline aldığı, sondan bir <em>önceki</em> zamana ait istenmedik anılar geldi. Boşluk’ta imgeler yüzmeye başladı.</p>

    <p><em>Siyah saçlı, çocukluktan yeni çıkmış bir kızın bedeni iri iri açılmış, tavana dikilmiş gözlerle yerde yatıyordu. Trolloc’un biçtiği yerde, elbisesinin göğsü kanla kararıyordu.</em></p>

    <p><em>Güç içindeydi.</em> Callandor <em>alev alev yanıyordu. O Güç’tü artık. Yönlendirdi, akışları çocuğun bedenine akıttı, aradı, kurcaladı, denedi; kız ayağa fırladı, kolları ve bacakları doğal olmayacak kadar katı ve kesik kesik hareket ediyordu.</em></p>

    <p><em>“Rand, bunu yapamazsın,” diye haykırdı Moiraine. “Bu olmaz!”</em></p>

    <p><em>Nefes al. Nefes alması gerekiyordu. Kızın göğsü kabarıp indi. Yürek. Atmalıydı. Yoğunlaşmış, kararmış kan kızın göğsünden aktı.</em> Yaşa, yanasıca! <em>diye uludu zihni.</em> Çok geç kalmak istememiştim! <em>Kızın gözleri donuk donuk, Rand’ın içindeki onca Güç’e aldırmadan ona dikildi. Cansız. Rand’ın yanaklarından gözyaşları akmaya başladı.</em></p>

    <p>Kabaca anıyı ittirdi; Boşluk’a sarınmış olmasına rağmen acı veriyordu. Bunca Güç ile... Bunca Güç ile Rand’a güvenilemezdi. “Sen Yaratıcı değilsin,” demişti Moiraine, Rand çocuğun tepesinde dikilirken. Ama o erkek biblosu ile, gücünün yarısı ile, bir seferinde dağları oynatmıştı yerinden. Çok daha azı ile, yalnızca <em>Callandor</em> ile Çark’ı geri döndürebileceğinden, ölü çocuğu yaşatabileceğinden emindi. Tek Güç yalnızca baştan çıkartıcı değildi; onun gücü de öyleydi. İkisini de yok etmeliydi. Bunun yerine akışları yeniden ördü, tuzakları yeniden kurdu.</p>

    <p>“Orada ne yapıyorsun?” dedi bir kadın sesi, duvar yine dümdüz göründüğü zaman.</p>

    <p>Akışları telaşla bağlayarak –düğümde başka ölümcül sürprizler vardı–, içine Güç çekti ve döndü.</p>

    <p>Beyaz ve gümüşlere bürünmüş Lanfear’ın yanında Elayne, Min ya da Aviendha neredeyse sıradan görünürdü. Kadının kara gözleri tek başına bir erkeğin ruhundan vazgeçmesini sağlardı. Onu görünce, Rand’ın midesi kasılıyor, kusmak istiyordu.</p>

    <p>“Ne istiyorsun?” diye sordu. Bir sefer Egwene ile Elayne’in Gerçek Kaynak’la bağlantısını kesmişti, ama nasıl yaptığını şimdi hatırlamıyordu. Lanfear Kaynak’a dokunabildiği sürece, elleri ile rüzgâr yakalama şansı onu tutsak etme şansından daha fazlaydı. <em>Tek bir şerateş çakması ile...</em> Yapamazdı. Kadın Terkedilmişlerden biriydi, ama yerde yuvarlanan bir kadın başının anısı onu durduruyordu.</p>

    <p>“İkisini de almışsın,” dedi kadın sonunda. “Sandım ki... Biri kadın, değil mi?” Kadının gülümsemesi bir erkeğin yüreğini durdurabilir ve bunun için minnettar hissetmesine sebep olurdu. “Planımı düşünmeye başladın, değil mi? Onlarla, birlikte, diğer Seçilmişlerin ayaklarımıza kapanmasını sağlarız. Yüce Efendi’nin yerine geçer, Yaratıcı’ya meydan okuruz. Biz...”</p>

    <p>“Hep hırslıydın, Mierin.” Rand’ın sesi kendi kulaklarında gıcırdadı. “Neden sana sırtımı döndüm sanıyorsun? Sen ne düşünürsen düşün, Ilyena için değildi. Onunla karşılaşmadan uzun zaman önce yüreğimden çıkarmıştım seni. Sende hırstan başka bir şey yok. Tek istediğin Güç. Beni tiksindiriyorsun!”</p>

    <p>Kadın iki elini sıkı sıkı karnına bastırarak ona bakakaldı. Kara gözleri her zamankinden iriydi. “Graendal dedi ki...” diye bağladı hafifçe. Yutkunarak yeniden başladı. “Lews Therin? Seni seviyorum, Lews Therin. Seni hep sevdim ve hep seveceğim. Bunu biliyorsun. Biliyor olmalısın!”</p>

    <p>Rand’ın yüzü kaya gibiydi; şokunu gizlediğini umuyordu. O sözlerin nereden geldiğine dair en ufak fikri yoktu, ama kadını hatırlayabiliyormuş gibi gelmişti. Solgun bir anı, eskilere dair. <em>Ben Lews Therin Telamon değilim!</em> “Ben Rand al’Thor’um!” dedi sertçe.</p>

    <p>“Elbette öylesin.” Kadın onu inceleyerek kendi kendine başını salladı. O serinkanlı hâkimiyet geri döndü. “Elbette. Asmodean Güç Savaşı ve benim hakkımda bir şeyler anlattı. Yalan söylemiş. Sen de beni seviyordun. Ilyena denen o sarı saçlı kaltak seni çalana kadar.” Bir an öfke yüzünü çarpık bir maskeye dönüştürdü; Rand kadının bunun farkında olduğunu bile sanmıyordu. “Asmodean’ın kendi annesini koparttığını biliyor musun? Şimdi yalıtma dedikleri şey. Onu koparttı ve o çığlıklar atarken Myrddraallerin onu sürükleyerek götürmesine izin verdi. Böyle bir adama güvenebilir misin?”</p>

    <p>Rand yüksek sesle kahkaha attı. “Ben onu yakaladıktan sonra, bana ders verebilsin diye onu tutsak etmeme yardım ettin. Ve şimdi ona güvenemeyeceğimi mi söylüyorsun?”</p>

    <p>“Ders vermesi için.” Kadın önemsemezce burnunu çekti. “Bunu yapacak, çünkü sonsuza dek senin tarafında kalması gerektiğini biliyor. Diğerlerini tutsak edildiğine ikna etse bile, yine de onu paramparça ederler ve o bunu biliyor. Genellikle sürüdeki en zayıf köpeğin yazgısıdır bu. Dahası, zaman zaman düşlerini izliyorum. Senin Yüce Efendi’ye karşı zafer kazandığını ve onu yüksek makamlara getirdiğini düşlüyor. Bazen de beni düşlüyor.” Gülümsemesi o düşlerin kendisi için hoş, ama Asmodean için nahoş olduğunu anlatıyordu. “Ama yine de seni aleyhime döndürmeye çalışacak.”</p>

    <p>“Sen neden buradasın?” diye sordu Rand. Kadının aleyhine döndürmek mi? Kuşkusuz Lanfear o anda Güç’le doluydu, Rand’ın bir şey deneyeceğinden kuşkulandığı an Güç’le arasına kalkan koymaya hazırdı. Daha önce de, küçük düşürücü bir kolaylıkla yapmıştı bunu.</p>

    <p>“Bu halin hoşuma gidiyor. Kibirli, gururlu, kendi gücü ile dolu.”</p>

    <p>Bir zamanlar onun kararsız olmasından hoşlandığını, Lews Therin’in asla kibirli olmadığını söylemişti. “Neden buradasın?”</p>

    <p>“Bu gece Rahvin peşine Karanlıktazıları taktı,” dedi kadın sakin sakin, ellerini bel hizasında kavuşturarak. “Sana yardım etmek için daha erken gelebilirdim, ama henüz diğerlerinin senin tarafında olduğumu bilmesine izin veremem.”</p>

    <p>Onun tarafında. Terkedilmişlerden biri ona âşıktı ya da daha doğrusu üç bin sene önce olduğu adama âşıktı ve ondan tek istediği ruhunu Gölge’ye vermesi ve dünyaya onunla birlikte hükmetmesi idi. Ya da en azından ondan bir adım geride. Bu ve bir de Karanlık Varlık ile Yaratıcı’nın yerini almak. Bu kadın tamamen delirmiş miydi? Yoksa iki dev <em>sa’angreal</em>’in gücü iddia ettiği kadar büyük müydü? Bu düşüncelerinin akmasını istemediği bir yöndü.</p>

    <p>“Neden Rahvin bana saldırmak için şimdiyi seçsin? Asmodean onun kendi çıkarlarıyla ilgilendiğini, elinden gelse Son Savaş’ta bile kenarda durup Karanlık Varlık’ın beni yok etmesini beklemeyi tercih edeceğini söyledi. Neden Sammael ya da Demandred değil? Asmodean benden nefret ettiklerini söylüyor.” <em>Benden değil. Lews Therin’den nefret ediyorlar.</em> Ama Terkedilmişler için bir farkı yoktu. <em>Lütfen, Işık, ben Rand al’Thor’um.</em> Aniden kafasına dolan, ikisinin de genç olduğu ve Güç ile neler yapabileceklerini öğrendikleri zamanlarda bu kadını kollarına almasının anısını ittirmeye çalıştı. <em>Ben Rand al’Thor’um</em>! “Neden Semirhage değil ya da Moghedien ya da Graen?..”</p>

    <p>“Ama şu anda onun çıkarlarını engelliyorsun.” Kadın kahkaha attı. “Nerede olduğunu biliyor musun? Andor’da, Caemlyn’de. Orada hâkimiyet onda. Morgase ona yaltaklanıyor, onun için dans ediyor, o ve yarım düzine başkası.” Dudakları tiksinti içinde kıvrıldı. “Ona yeni ciciler bulsunlar diye adamları şehir ve köyleri tarıyor.”</p>

    <p>Rand bir anlık şok yaşadı. Elayne’in annesi Terkedilmişlerden birinin elinde. Ama endişe işareti göstermeye cesaret edemezdi. Lanfear birden fazla kez kıskançlık gösterisi yapmıştı; ona karşı bazı duygular beslediğini öğrenirse Elayne’i avlayıp öldürebilirdi. <em>Onun için ne hissediyorum ki?</em> Bunun dışında, Boşluk’un ötesinde zorlu bir gerçek süzülüyordu, kendi gerçekliği içinde soğuk ve zalim. Lanfear’ın söyledikleri doğru bile olsa, koşa koşa gidip Rahvin’e saldırmayacaktı. <em>Beni affet, Elayne, ama yapamam.</em> Kadın yalan söylüyor da olabilirdi... öldüreceği hiçbir Terkedilmiş için gözyaşı dökmezdi. Ama her durumda, Rand artık başkalarının yaptıklarına tepki vermeyecekti. Tepki verirse, ne yapacağını tahmin edebilirlerdi. Bırak onlar kendisine tepki versin ve Lanfear ile Asmodean kadar şaşırsınlar.</p>

    <p>“Rahvin Morgase’i savunmaya koşacağımı mı düşünüyor?” dedi. “Onu hayatım boyunca yalnızca bir kez gördüm. İki Nehir harita üzerinde Andor’un parçasıdır, ama orada Kraliçenin Askerleri’ni gördüğüm hiç olmadı. Nesillerdir kimse görmedi. İki Nehirli birine Morgase’in kraliçesi olduğunu söyle, muhtemelen deli olduğunu düşünür.”</p>

    <p>“Rahvin’in ülkeni savunmaya koşacağını düşündüğünden kuşkuluyum,” dedi Lanfear alayla, “ama kendi hırslarını savunmaya koşacağını bekler. Morgase’i Güneş Tahtı’na da oturtmayı düşünüyor ve kendisi açığa çıkana kadar onu bir kukla gibi kullanacak. Her gün Cairhien’e daha fazla Andor askeri giriyor. Ve sen o toprakları güvene almak için Tear askerlerini kuzeye yolladın. Seni bulur bulmaz saldırmasına şaşmamak gerek.”</p>

    <p>Rand başını iki yana salladı. Tearlıları göndermesi hiç de öyle olmamıştı, ama kadının anlamasını beklemiyordu. Ya da ona söylese de inanmasını. “Uyarın için teşekkürler.” Terkedilmişlerden birine karşı nezaket! Elbette, anlattıklarının bir kısmının doğru olduğunu ummaktan başka yapacak bir şey yoktu. <em>Onu öldürmemek için iyi bir sebep. Dikkatle dinlersen, sana düşündüğünden daha fazlasını anlatır.</em> Ne kadar soğuk ve alaycı olsa da, bunun kendi düşüncesi olduğunu umuyordu.</p>

    <p>“Düşlerini bana karşı koruyorsun.”</p>

    <p>“Herkese karşı.” Bu basit gerçeklikti, ama kadın listede en az Bilgeler kadar önde geliyordu.</p>

    <p>“Düşler bana ait. Özellikle de sen ve senin düşlerin bana ait.” Yüzü pürüzsüz kaldı, ama sesi sertleşti. “Korumalarını aşabilirim. Bundan hoşlanmazsın.”</p>

    <p>Aldırmadığını göstermek için Rand döşeğinin ayakucuna oturdu, bacaklarını kıvırdı ve ellerini dizlerine yasladı. Yüzünün onunki kadar sakin olduğunu umuyordu. İçinde Güç kabarıyordu. Kadını bağlamak için Hava akışları hazırlamıştı. Ve Ruh akışları. Gerçek Kaynak’la arasına kalkan koymak için gereken buydu. Nasıl yaptığını hatırlamak için beynini altüst etmişti, ama yine de hatırlayamamıştı. O olmadan diğeri faydasızdı. Kadın göremese bile ördüğü her şeyi bozabilir ya da yarıp geçebilirdi. Asmodean ona bu numarayı öğretmeye çalışıyordu, ama çalışacak bir kadın örgüsü olmadan zor oluyordu.</p>

    <p>Lanfear şaşkın şaşkın baktı ona, güzelliği hafif bir kaş çatma ile bozulmuştu. “Aiel kadınların düşlerini inceledim. Sözde Bilge olanların. Düşlerini nasıl koruyacaklarını çok iyi bilmiyorlar. Bir daha hiç düş görmemelerini, seninkileri asla istila etmemelerini sağlayacak kadar korkutabilirdim onları.”</p>

    <p>“Bana açık açık yardım etmeyeceğini sanıyordum.” Rand Bilgeleri rahat bırakmasını söyleyemezdi ona; sırf ona inat olsun diye bir şeyler yapabilirdi. Daha baştan, açık açık söylemiş olmasa da, ikisi arasında kendi elinin daha üstün olacağını açıkça belli etmişti. “Bir başka Terkedilmişin öğrenmesi riskine girmiş olmaz mısın? İnsanların düşlerine girmeyi bilen tek kişi sen değilsin.”</p>

    <p>“Seçilmiş,” dedi kadın dalgın dalgın. Bir an dolgun alt dudağını çiğnedi. “Kızın düşlerini de izledim. Egwene. Bir zamanlar ona karşı bazı duygular beslediğini düşünürdüm. Onun kimi düşlediğini biliyor musun? Morgase’in oğlunu ve üvey oğlunu. Daha çok oğlunu, Gawyn’i.” Gülümseyerek sahte bir şok tavrı takındı. “Basit köylü kızların ne tür düşler gördüğüne inanamazsın.”</p>

    <p>Rand kadının onun kıskançlığını sınadığını fark etti. Başka kadınları düşlediğini öğrenmesin diye düşlerini koruduğunu sanıyordu! “Kızlar beni yakından koruyor,” dedi karanlık karanlık. “Ne kadar yakından koruduğunu bilmek istiyorsan, Isendre’nin düşlerine bak.”</p>

    <p>Kadının yanaklarında kırmızı benekler belirdi. Elbette. Kadının neyi denediğini görmemiş olması gerekiyordu. Boşluk’un dışında kargaşa yuvarlandı. Ya da yoksa?.. Isendre? Lanfear onun Karanlıkdostu olduğunu biliyordu. Kadere ile kadını Kıraç’a kendisi getirmişti zaten. Ve Isendre’nin çalmakla suçlandığı mücevherlerin çoğunu kadının arabasına o yerleştirmişti; Lanfear’ın kıskançlığı acınası, ama zalimceydi. Yine de, Rand’ın onu sevebileceğini düşünüyorsa, Isendre’nin Karanlıkdostu olması onun gözlerinde engel değildi.</p>

    <p>“Onu Ejderduvarı’na göndermelerine izin vermeliydim,” diye devam etti Rand kayıtsızca, “ama kendini kurtarmak için neler anlatırdı, kim bilebilir? Asmodean’ı korumak için onu ve Kadere’i bir ölçüye kadar korumalıyım.”</p>

    <p>Kırmızı benekler soldu, ama kadın yine ağzını açtığında kapı çalındı. Rand ayağa fırladı. Kimse Lanfear’ı tanımazdı, ama odasında bir kadın bulunursa, aşağıdaki Kızların hiçbirinin içeri girdiğini görmediği bir kadın, sorular sorulurdu ve Rand’ın o sorulara verecek yanıtı yoktu.</p>

    <p>Ama Lanfear çoktan kendine bir kapı açmıştı, ötesinde beyaz ipek perdeler ve gümüşle dolu bir oda olan bir kapı. “Tek hayatta kalma umudunun ben olduğumu unutma, aşkım.” Birine aşkım demek için fazla soğuk bir sesti. “Benden başka hiçbir şeyden korkmana gerek yok. Benden başka her şeye hükmedebilirsin... olmuş ve olacak her şeye.” Kar beyazı eteklerini kaldırarak kapıdan geçti ve kapı söndü.</p>

    <p>Daha Rand <em>saidin</em>’i salıverip, kapıyı açamadan kapı yine çalındı.</p>

    <p>Enaila, “Sandım ki Isendre...” diye mırıldanarak odanın içine baktı. Suçlar bir bakış fırlattı ona. “Mızrak-kardeşlerim her yerde seni arıyor. Kimse döndüğünü görmemiş.” Başını iki yana sallayarak doğruldu; hep olabildiğince dik durmaya çalışırdı. “Şefler <em>Car’a’carn</em> ile konuşmaya geldi,” dedi resmi bir biçimde. “Aşağıda bekliyorlar.”</p>

    <p>Erkek oldukları için sütunlu verandada bekledikleri anlaşıldı. Gökyüzü hâlâ karanlıktı, ama doğudaki dağlar şafağın ilk pırıltıları ile aydınlanmıştı. Yüksek kapılar ile aralarında duran iki Kız’dan rahatsız olmuşlarsa bile, gölgeli yüzlerinde hiç belli değildi.</p>

    <p>“Shaidolar harekete geçti,” diye havladı Han, Rand görünür görünmez. “Ve Reynler, Miagomalar, Shiandeler... Bütün klanlar!”</p>

    <p>“Couladin’e mi katılıyorlar, bana mı?” diye sordu Rand.</p>

    <p>“Shaidolar Jangai Geçidi’ne yöneldiler,” dedi Rhuarc. “Diğerlerine gelince, daha anlamak için erken. Ama mezraları ve sürüleri savunmak için gerekmeyen bütün mızraklarla yürüyorlar.”</p>

    <p>Rand başını sallamakla yetindi. Ne yapacağını başkasının belirlemeyeceğine dair onca kararlılıktan sonra, bu. Diğer klanların niyeti ne olursa olsun, Couladin’in planı Cairhien’e girmekti. Daha Rand Rhuidean’da oturup diğer klanların gelmesini beklerken Shaidolar Cairhien’i yakıp yağmalarsa, bütün o muhteşem barış planları suya düşerdi.</p>

    <p>“O zaman biz de Jangai’ye gideriz,” dedi sonunda.</p>

    <p>“Geçidi geçmeyi düşünüyorsa yetişemeyiz,” diye uyardı Erim ve Han ekşi ekşi ekledi, “Diğerlerinden herhangi biri ona katılacak olursa, güneşte kalmış körsolucanlar gibi arada kalırız.”</p>

    <p>“Öğrenene kadar burada oturmayacağım,” dedi Rand. “Couladin’i yakalayamayacaksak, hemen peşinden Cairhien’e gireriz. Mızrakları kaldırın. İlk ışıklardan sonra, becerebildiğinizce erken yola çıkacağız.”</p>

    <p>Şefler ancak en resmi durumlarda kullanılan, bir ayağın öne atıldığı ve bir elin uzatıldığı o tuhaf Aiel eğilmesi ile selam verip çıktılar. Yalnızca Han konuştu. “Shayol Ghul’ün kendisine.”</p>
  </div>
</body>
</html>
