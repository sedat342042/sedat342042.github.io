<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="8. Sınırın Ötesinde">8<br />
    Sınırın Ötesinde</h1>

    <p>Sarsılan arabanın arkasında tünediği yere yapışan Nynaeve bir elini kendini desteklemek, diğerini hasır şapkasını tutmak için kullanarak arkalarında, uzakta küçülen öfkeli toz fırtınasına baktı. Geniş siperlik yüzünü sabah sıcağından koruyordu, ama arabanın hızından kaynaklanan esinti, çenesinin altında bağladığı kırmızı eşarba rağmen şapkayı kafasından uçuracak kadar kuvvetliydi. Alçak tepelerle dolu, çalılıklarla benek benek otlaklar akıp geçiyordu. Otlar yaz sonu sıcağında kuru ve inceydi; arabanın kaldırdığı toz görüş açısını biraz kısıtlıyor, ayrıca öksürmesine sebep oluyordu. Gökyüzündeki beyaz bulutlar yalan söylüyordu. Haftalar önce Tanchico’dan ayrıldıklarından beri yağmur yağmamıştı ve geniş yoldaki toprağı sıkıştıran trafik epeydir azalmıştı.</p>

    <p>O katı, kahverengi duvara benzeyen şeyden çıkan atlı olmamıştı ve bu iyiydi. Nynaeve Tarabon’daki çılgınlıktan kaçmalarına bu kadar az kalmışken onları durdurmaya çalışan eşkıyalara duyduğu öfkeyi kaybetmişti ve öfkelenmediği sürece değil yönlendirmek, Gerçek Kaynak’ı hissedemiyordu bile. Öfkeliyken bile, böyle bir fırtına çıkarabilmesine şaşmıştı; kendi öfkesiyle dolu fırtına bir kez yerinden fırlayınca, canlanmıştı sanki. Büyüklüğü Elayne’i de şaşırtmıştı, ama neyse ki Thom ile Juilin’e belli etmemişti. Ama kadının gücü artıyor bile olsa –Kule’deki öğretmenleri artacağını söylemişti ve kesinlikle hiçbiri kendi yendiği Terkedilmişleri alt edemezdi– buna rağmen hâlâ bu kısıtlama yerindeydi. Haydutlardan herhangi biri belirecek olsa, Elayne tek başına halletmek zorunda kalacaktı ve Nynaeve bunu istemiyordu. Önceki öfkesi kaybolmuştu, ama yeni bir hasat için hazırlanıyordu.</p>

    <p>Fıçıların üzerine örtülüp bağlanmış kanvasa beceriksizce tırmanarak, eşyalarını ve erzaklarını taşıyan sandıklarla birlikte arabanın yanına bağlanmış su fıçılarından birine uzandı. Yalnızca eşarbının tuttuğu şapka hemen başının arkasına kaydı. Parmakları fıçının ancak kapağına dokunuyordu ve diğer eliyle kavradığı halatı bırakmazsa ulaşamayacaktı ve araba böyle sallanırken, böyle bir hareket muhtemelen burun üstü yere indirirdi onu.</p>

    <p>Juilin Sandar altındaki leylek gibi, kahverengi iğdiş atı –gariptir, böyle bir hayvana Hırsız adını uygun görmüştü– arabaya yaklaştırdı ve eğilip eyerine asılı su mataralarından birini uzattı. Nynaeve zarafetle olmasa da minnetle içti. Böyle, rüzgâra tutulmuş bir asmadaki üzüm salkımı gibi asılı dururken, boğazına döktüğü sudan fazlasını güzel, gri elbisesinin önüne döktü.</p>

    <p>Bir tüccar için uygun bir elbiseydi, yüksek yakalı, ince dokunmuş, iyi kesimli, ama yine de sade. Göğsündeki iğne, altına oturtulmuş küçük, koyu lal taşlarından bir halka, belki bir tüccar için çok fazlaydı, ama Tarabon Panarch’ından bir armağandı. Çok daha zengin mücevherlerden oluşan diğer armağanlar sürücü koltuğunun altındaki gizli bir bölmeye saklanmıştı. Nynaeve göğsündekini, tahtlara oturan kadınların bile bazen enselerinden yakalanıp sarsılması gerektiğini hatırlatsın diye takmıştı. Amathera ile tanıştıktan sonra, artık Kule’nin kralları ve kraliçeleri yönlendirmesine daha fazla duygudaşlıkla bakıyordu.</p>

    <p>Amathera’nın armağanları Tanchico’dan ayrılmaları için rüşvet olarak verdiğinden kuşkulanıyordu. Gerektiğinden bir saat fazla kalmasınlar diye kadın bir gemi satın almaya bile hazırdı, ama kimse gemisini satmak istememişti. Tanchico Limanı’ndan kalan, denize uygun birkaç gemi de mültecilerle tıka basa doluydu. Dahası, oradan ayrılmanın ilk akla gelen, en hızlı yolu gemiye binmekti ve olan bitenlerden sonra Kara Ajah onu ve Elayne’i bulmak için gemileri gözlüyor olabilirdi. Karanlıkdostu olan Aes Sedaileri avlamak üzere gönderilmişlerdi, onların pususuna düşmek için değil. Böylece arabaya, iç savaş ve anarşi ile altüst olmuş topraklarda uzun bir yolculuğa mahkûm olmuşlardı. Bunu diğerlerine itiraf edeceğinden değil.</p>

    <p>Su matarasını Juilin’e geri vermeye kalktığında, adam elini sallayarak reddetti. Bir tür kara ağaçtan oyulmuş gibi görünen zorlu bir adamdı ve at sırtında çok rahat değildi. Nynaeve’e aptal gibi görünüyordu; eyerdeki açık huzursuzluğu yüzünden değil, düz, siyah saçlarının üzerine takmaya başladığı aptal, kırmızı Tarabon şapkası yüzünden. Siperliksiz, koni şeklinde, yüksek ve düz tepeli bir şeydi. Koyu renk Tear usulü, bele kadar dar, sonra genişleyen ceketine uymuyordu. Nynaeve şapkanın herhangi bir şeye uyacağını düşünmüyordu. Ona göre, kafasına kek takmış gibi görünüyordu.</p>

    <p>Bir elinde deri matara, şapkası savrulurken öndeki yerine doğru tırmanmak zordu ve kendi kendine homurdanarak Tearlı hırsız avcısına <em>–Asla hırsız yakalayıcı değil, onun için değil–,</em> Thom Merrilin’e <em>–Şişkin âşık!–</em> ve Andor’un Kız-Veliahtı, Trakand Evi’nden Elayne’e (Asıl ensesinden yakalanması gereken o!) sayıp dökmeye koyuldu.</p>

    <p>Thom ile Elayne arasına, tahta sürücü koltuğuna kaymayı düşünmüştü, ama altın saçlı kız Thom’a sıkı sıkı yaslanmıştı ve kendi hasır şapkası sırtına sarkıyordu. Beyaz bıyıklı aptalın kolunu düşmekten korkuyormuş gibi kavramıştı. Nynaeve dudaklarını birbirine bastırarak Elayne’in diğer yanı ile yetinmek zorunda kaldı. Saçlarını bir kez daha doğru düzgün örebildiği için memnundu, bilek kalınlığındaki örgüsü beline sarkıyordu; Elayne’in kulağına vurmak yerine kendi örgüsünü çekiştirebilirdi. Kız eskiden mantıklı ve sağduyulu görünürdü, ama Tanchico’da bir şey beynini ekşitmiş gibiydi.</p>

    <p>“Artık takip etmiyorlar,” diye bildirdi Nynaeve, şapkasını eski yerine çekerek. “Artık bu şeyi yavaşlatabilirsin, Thom.” Bunu arkadan da bağırabilirdi, fıçıların üzerinden emeklemesi gerekmiyordu, ama kendini hoplayıp zıplayarak bağırırken hayal etmek engellemişti onu. Kendini aptal yerine düşürmekten hoşlanmazdı ve başkalarının onu aptalca bir ışık altında görmesi daha az hoşuna giderdi. “Şapkanı tak,” dedi Elayne’e. “O beyaz cildin bu güneşe fazla dayanmaz.”</p>

    <p>Yarı beklediği gibi, kız bu dostça tavsiyesini duymazdan geldi. “Harika araba sürüyorsun,” diye cıvıldadı Elayne, Thom dizginleri çeker, dört atı yürüme hızına getirirken. “Her an kontrol sendeydi.”</p>

    <p>Uzun boylu, ince adam, çalıya benzeyen beyaz kaşları seğirerek ona baktı, ama tek söylediği, “İleride bekleyenler var, kızım,” oldu. Eh, belki adam o kadar da aptal değildi.</p>

    <p>Nynaeve baktı ve bir sonraki tümseğin üzerinden onlara doğru yaklaşan kar beyazı pelerinli, atlı birliği gördü. Parlak zincir zırh ve parlak koni miğferler takmış elli kadar adam, yaklaşık aynı sayıda, tıka basa yüklü arabaya eşlik ediyordu. Işığın Evlatları. Aniden Nynaeve elbisesinin altında, deri bir sicimin ucuna asılı iki yüzüğün çok fena farkına vardı. Lan’in ağır, altın mühür yüzüğü, kayıp Malkier krallarının yüzüğü Beyazpelerinler için bir şey ifade etmezdi, ama Büyük Yılan yüzüğünü görürlerse...</p>

    <p><em>Aptal kadın! Sen soyunmaya karar vermediğin sürece nereden görecekler!</em></p>

    <p>Telaşla arkadaşlarına göz gezdirdi. Elayne güzel olmayı bırakabilirdi, Thom’u bıraktıktan sonra, şapkasını yerinde tutan yeşil eşarbı yeniden bağlarken, bir tüccar arabasından çok taht odasına layık görünüyordu, ama mavi olması dışında elbisesinin Nynaeve’inkinden farkı yoktu. Hiç mücevher takmamıştı; Amathera’nın armağanlarına “rüküş” demişti. Fark edilmeden geçebilirdi; Tanchico’dan buraya dek elli kez geçmişti. Zar zor. Ama ilk kez Beyazpelerinler ile karşılaşıyorlardı. Sağlam, kahverengi yünlüler içindeki Thom, araba sürücülüğü yapan bin boğum boğum, beyaz saçlı adamdan herhangi biri olabilirdi. Ve Juilin Juilin’di işte. Değneği ve çentikli kılıçkıranı ile, at binmek yerine ayaklarını sağlamca yere basıyor olmayı tercih eder görünmesine rağmen, nasıl davranması gerektiğini biliyordu.</p>

    <p>Thom atları yolun bir kenarına çekti ve alaydan pek çok Beyazpelerin ayrılırken durdu. Nynaeve yüzüne hoş bir gülümseme oturttu. Bir arabaya daha ihtiyaç duyduklarına karar vermediklerini umdu.</p>

    <p>“Işık sizi aydınlatsın, Yüzbaşı,” dedi önderleri olduğu açık olan dar yüzlü adama. Çelik uçlu kargı taşımayan tek Beyazpelerin oydu. Pelerininin göğsünde, hepsinde bulunan güneş patlamasının altındaki iki altın düğümün hangi rütbeyi gösterdiğine dair en ufak fikri yoktu, ama deneyimlerine göre bütün erkekler her tür iltifatı kabul ederdi. “Sizi gördüğümüze çok sevindik. Birkaç kilometre geride haydutlar bizi soymaya çalıştı, ama mucize eseri bir toz fırtınası çıktı. Zar zor kaç...”</p>

    <p>“Sen tüccar mısın? Bir süredir Tarabon’dan pek az tüccar çıktı.” Adamın sesi de yüzü kadar sertti ve daha beşikten çıkmadan tüm sevincini kaybetmiş gibi görünüyordu. Kara, derine kaçmış gözleri kuşku doluydu; Nynaeve bunun da kalıcı olduğundan emindi. “Nereye gidiyorsunuz ve ne taşıyorsunuz?”</p>

    <p>“Boya taşıyorum, Yüzbaşı.” O sabit, kırpılmayan gözlerin bakışı altında gülümsemesini korumak için çabaladı; adam kısa süre için bakışlarını diğerlerine kaydırınca rahatladı. Thom canı sıkılmış görünme işinde oldukça iyiydi, dursa da gitse de parasını alacak bir araba sürücüsü işte ve Juilin o saçma şapkayı çıkarmamış olsa da, en azından yalnızca aylak aylak dinliyor gibi görünüyordu, saklayacak hiçbir şeyi olmayan, parayla tutulmuş bir adam. Beyazpelerin bakışlarını Elayne’e çevirdiğinde Nynaeve onun gerildiğini hissetti ve telaşla devam etti. “Tarabon boyaları. Dünyadaki en iyi boyalar. Andor’da bunlara iyi fiyat alabilirim.”</p>

    <p>Yüzbaşının –ya da her ne ise– bir işareti üzerine diğer Beyazpelerinlerden biri atını arabanın arkasına doğru topukladı. Hançeri ile halatlardan birini keserek kanvasın bir kısmını açarak üç dört fıçıyı açığa çıkardı. “‘Tanchico’ etiketi taşıyorlar, Teğmen. Biri ‘kırmızı’ diyor. Birkaçını açayım mı?”</p>

    <p>Nynaeve yüzündeki endişenin Beyazpelerin subayı tarafından doğru anlaşılacağını umdu. O tarafa bakmamasına rağmen Elayne’in askere hareketlerine dikkat etmesi gerektiğini söylemek üzere olduğunu hissedebiliyordu, ama her gerçek tüccar boyalarının havayla temas etmesinden korkardı. “Bana açılmasını istediklerinizi gösterirseniz, Yüzbaşı, kendim memnunlukla yaparım.” Adam ne iltifatlarına, ne de işbirliği tekliflerine hiç karşılık vermedi. “Toz ve su geçirmesin diye fıçılar mühürlendi, anlıyor musunuz? Fıçı açılırsa bir daha asla balmumu ile kapatamam.”</p>

    <p>Alayın kalanı yanlarına gelmiş, bir toz bulutu içinde geçmeye başlamıştı; araba sürücüleri kaba giyimli, sıradan adamlardı, ama askerler katı katı, dimdik duruyorlardı, çelik uçlu kargılarının hepsi aynı açıyla eğilmişti. Yüzleri ter kaplı, tozlu adamlar olmalarına rağmen zorlu görünüyorlardı. Yalnızca araba sürücüleri Nynaeve ve diğerlerine baktı.</p>

    <p>Beyazpelerinlerin teğmeni çelik eldivenli bir elle tozu yüzünden kovaladı, sonra arabanın arkasındaki adamın çekilmesini işaret etti. Gözleri Nynaeve’den hiç ayrılmadı. “Tanchico’dan mı geliyorsunuz?”</p>

    <p>Nynaeve, bir işbirliği ve açıklık timsali gibi başını salladı. “Evet, Yüzbaşı. Tanchico.”</p>

    <p>“Şehirden ne haberler var? Söylentiler geldi.”</p>

    <p>“Söylentiler mi, Yüzbaşı? Biz ayrılırken pek düzen kalmamıştı. Şehir mültecilerle dolu, kırlar da asiler ve haydutlarla. Hemen hemen hiç ticaret kalmadı.” Bu açık ve basit gerçekti. “İşte bu yüzden bu boyalar iyi fiyat getirir. Uzun süredir Tarabon boyası bulunamıyordur, bence.”</p>

    <p>“Ben mülteciler, ticaret ya da boyalarla ilgilenmiyorum, tüccar,” dedi subay ifadesiz bir sesle. “Andric hâlâ tahtta mıydı?”</p>

    <p>“Evet, Yüzbaşı.” Söylentiler birinin Tanchico’yu ele geçirdiği ve kralın yerine geçtiğini söylüyordu, belki biri yapmıştı bunu. Ama kim... Andric’le olduğu kadar birbirleriyle de savaşan asi lordlardan biri mi, yoksa onu görmeden adına yemin eden Ejderyeminliler mi? “Biz yola çıkarken Andric hâlâ Kral’dı ve Amathera hâlâ Panarch’tı.”</p>

    <p>Adamın gözleri onun yalan söylüyor olabileceğini düşündüğünü ifade ediyordu. “Tar Valon cadılarının işe karıştığı söyleniyor. Aes Sedai gördünüz mü ya da duydunuz mu?”</p>

    <p>“Hayır, Yüzbaşı,” dedi Nynaeve çabucak. Beyaz Yılan yüzüğü derisini yakıyor gibiydi. Yanı başlarında elli Beyazpelerin. Bu sefer toz fırtınası işe yaramazdı ve ne kadar inkâr etmeye çalışsa da öfkeden çok korku hissediyordu. “Basit tüccarlar o tür insanlara karışmaz.” Adam başını salladı ve Nynaeve bir soru sorma tehlikesini göze aldı. Konuyu değiştirecek herhangi bir şey. “Sormama izin verirseniz, Yüzbaşı, daha Amadicia’ya girmedik mi?”</p>

    <p>“Sınır sekiz kilometre doğuda,” diye bildirdi adam. “Şimdilik. İlk rastlayacağınız köy Mardecin. Yasalara uyarsanız başınız belaya girmez. Orada Evlatların garnizonu var.” Garnizon bütün zamanını onların yasaya uyup uymadıklarına bakmakla harcayacakmış gibi konuşmuştu.</p>

    <p>“Artık sınır yer mi değiştiriyor?” diye sordu Elayne aniden, soğuk bir sesle. Nynaeve onu boğabilirdi.</p>

    <p>Derine gömülmüş, kuşkulu gözler Elayne’e kaydı ve Nynaeve çabucak konuştu, “Onu affedin, Lord Yüzbaşım. En büyük kız kardeşimin kızı. Leydi doğması gerektiğine inanıyor ve oğlanlardan da uzak duramıyor. İşte bu yüzden annesi onu bana yolladı.” Elayne’in kızgın inlemesi mükemmeldi. Muhtemelen gerçekti de. Nynaeve oğlanları eklemese de olacağını düşündü, ama uygun gelmişti.</p>

    <p>Beyazpelerin biraz daha süzdü onları, sonra konuştu, “Lord Kumandan Tarabon’a yiyecek gönderiyor. Aksi halde Tarabonlu haşereler sınırı aşar ve ağızlarına atabilecekleri her şeyi çalarlar. Işık’ta yürüyün,” diye ekledi, atını çevirip dörtnala alayın başına dönerken. Ne bir öneri, ne de bir kutsamaydı bu.</p>

    <p>Subay gider gitmez Thom arabayı yürüttü, ama öksürmek dışında herkes sessizce oturdu, ta ki son asker de gözden kaybolana, diğer arabaların kaldırdığı tozdan çıkana kadar.</p>

    <p>Nynaeve boğazını ıslatmak için biraz su içtikten sonra su matarasını Elayne’e uzattı. “Ne yapmaya çalışıyordun?” diye sordu. “Annenin taht odasında değiliz ve zaten annen de tahammül etmezdi buna!”</p>

    <p>Elayne yanıt vermeye tenezzül etmeden önce mataranın kalanını boşalttı. “Sürünüyordun, Nynaeve.” Sahte bir yaltaklanmayla sesini tizleştirdi. “Ben çok iyi ve itaatkârım, Yüzbaşım. Çizmelerinizi öpebilir miyim, Yüzbaşım?”</p>

    <p>“Tüccar olmamız gerekiyor, kılık değiştirmiş kraliçe değil!”</p>

    <p>“Tüccarların tükürük yalayıcı olması gerekmiyor! Sen bu kadar yaltaklanırken, bir şeyler sakladığımızdan kuşkulanmadığı için şanslıyız!”</p>

    <p>“Tüccarlar yanında elli kargı bulunduran Beyazpelerinlere burunlarını dikip bakmazlar da! Yoksa, gerekirse hepsini Güç’le alt etmeyi mi düşünüyordun?”</p>

    <p>“Neden ona oğlanlardan uzak duramadığımı söyledin? Buna hiç gerek yoktu, Nynaeve!”</p>

    <p>“Gidip bizi rahat bırakmaları için her şeyi söylemeye hazırdım! Ve sen!..”</p>

    <p>“İkiniz de çenenizi kapayın,” diye havladı Thom aniden, “yoksa askerler geri dönüp hanginizin hanginizi öldürmeye çalıştığına bakacak!”</p>

    <p>Nynaeve Beyazpelerinlerin bağırsalar bile duyamayacak kadar uzaklaştığını fark etmeden önce tahta koltukta dönüp arkasına baktı. Eh, belki bağırıyorlardı. Elayne’in de aynısını yapıyor olması bir işe yaramıyordu.</p>

    <p>Nynaeve örgüsünü sıkı sıkı kavradı ve öfkeyle Thom’a baktı, ama Elayne adamın koluna sokuldu ve kumru gibi cıvıldadı, “Haklısın, Thom. Sesimi yükselttiğim için üzgünüm.” Juilin yan yan onları seyrediyor, ama seyretmiyormuş gibi yapıyordu, ama atını tartışmaya dahil olmayacak kadar uzakta tutmaya özen gösteriyordu.</p>

    <p>Köklerinden sökmeden örgüsünü bırakan Nynaeve şapkasını düzeltti ve atların üzerinden dümdüz ileri bakmaya başladı. Bu kızın içine ne girmişse, tekrar çıkartma zamanı gelmişti.</p>

    <p>Tarabon ile Amadicia arasındaki sınırı yalnızca yüksek, taş bir sütun işaretliyordu. Yolun üzerinde onlardan başka yolcu yoktu. Tepeler gittikçe yükseliyordu, ama bunun dışında arazi hemen hemen aynı kalmıştı, kahverengi otlar, çam, meşinyaprak ya da başka yaprak dökmeyen ağaçlar dışında azıcık yeşillik taşıyan çalılıklar. Yamaç ve vadilerde taş çitli tarlalar ve saz damlı taş çiftlik evleri görülüyordu, ama hepsinde terk edilmiş görüntüsü vardı. Bacalardan duman çıkmıyordu, tarlalarda çalışan adam, koyun, inek yoktu. Bazen yolun yakınındaki avluları eşeleyen tavuklar görülüyordu, ama onlar da arabalar yaklaşınca kaçışıyorlardı. Yabanileşmiş gibiydiler. Beyazpelerin garnizonu olsa da olmasa da, sınırın bu kadar yakınında kimse Tarabonlu haydutlarla karşılaşmak istemiyor gibiydi.</p>

    <p>Bir tepenin üzerinde Mardecin göründüğü zaman güneşin zirvesine daha çok yolu vardı. İlerideki kasaba köy adı verilmeyecek kadar büyük görünüyordu, hemen hemen bir buçuk kilometre genişliğindeydi, arasındaki küçük köprülü bir çayın aktığı iki tepeye yayılmıştı, saz dam kadar taş tahta damlar da görünüyordu ve geniş caddeler epey kalabalıktı.</p>

    <p>“Erzak satın almamız gerek,” dedi Nynaeve, “ama çabuk olmalıyız. Gece çökmeden daha epey yol gidebiliriz.”</p>

    <p>“Yoruluyoruz, Nynaeve,” dedi Thom, “Neredeyse bir aydır her gün gün doğumundan gün batımına dek yolculuk ediyoruz. Bir gün dinlenmek Tar Valon’a varışımızı fazla geciktirmez.” Sesi yorgun çıkmıyordu. Büyük olasılıkla meyhanelerden birinde arpını ya da flütünü çalmak, müşterilere şarap ısmarlatmak istiyordu.</p>

    <p>Juilin sonunda atını arabaya yaklaştırmıştı. Ekledi, “Ayaklarımın üzerinde bir gün geçirmek benim de hoşuma gider. Bu eyer mi daha kötü, o araba koltuğu mu, bilemiyorum.”</p>

    <p>“Bence bir han bulmalıyız,” dedi Elayne, başını kaldırıp Thom’a bakarak. “Bu arabanın altında uyumaktan bıktım ve bir salonda senin hikâye anlatmanı dinlemek istiyorum.”</p>

    <p>“Tek arabalı tüccarlar çerçilerden birazcık daha hallicedir,” dedi Nynaeve keskin bir sesle. “Böyle bir kasabada handa kalmaya paraları yetmez.”</p>

    <p>Bunun doğru olup olmadığını bilmiyordu, ama kendisi de bir banyo ve temiz çarşaflar arzulasa da, kızın önerilerini Thom’a sunmasını cezasız bırakmamaya kararlıydı. Sözcükler ağzından çıkana kadar Thom ve Juilin’in istediklerini kabul ettiğini anlamadı. <em>Bir günün zararı olmaz. Daha Tar Valon’a çok yol var.</em></p>

    <p>Gemi konusunda ısrar etmiş olmayı diledi. Hızlı bir Deniz Halkı gemisiyle, iyi rüzgârlar bulabildikleri sürece Tarabon’u aşmak için harcadıkları zamanın üçte birinde Tear’a ulaşırlardı ve doğru Atha’an Miere Rüzgârbulanı ile, iyi rüzgârlar bulmak hiç sorun olmazdı; o ve Elayne de halledebilirdi. Tearlılar o ve Elayne’in Rand’ın arkadaşı olduğunu biliyordu ve Yenidendoğan Ejder’i gücendirme korkusuyla hâlâ ter döküyor olduklarını tahmin ediyordu; onlar Tar Valon yolculuğu için bir yolcu arabası ve eşlikçiler sağlayabilirdi.</p>

    <p>“Bize kamp kuracak bir yer bulun,” dedi gönülsüzce. Gemi konusunda ısrar etmeliydi. Şimdiye dek Kule’ye varmış olurlardı.</p>
  </div>
</body>
</html>
