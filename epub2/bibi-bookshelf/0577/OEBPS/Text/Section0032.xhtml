<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Ateşleri</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="23. “Beşte Birini Size Veriyorum”">23<br />
    “Beşte Birini Size Veriyorum”</h1>

    <p>Egwene, Pus’u çimenlik bir tepede dizginleyerek Jangai Geçidi’nden akın akın çıkan Aielleri izledi. Eyer yine eteklerini dizlerinin üzerine ittirmişti, ama artık pek fark etmiyordu. Her anını etekleriyle uğraşarak geçiremezdi. Zaten çorapları da vardı; çıplak bacaklarla dolaşmıyordu ki!</p>

    <p>Aieller koşturan alaylar halinde aşağıdan akıyordu. Klan, boy ve topluluklarına göre gruplanmışlardı. Yük atları ve katırları ile, kalanlar savaşırken kamplarla ilgilenecek <em>gai’shain</em>’lar ile, bir buçuk kilometre genişliğinde, çoğu geçitten çıkmamış ya da çoktan ileride kaybolmuş binlerce, binlerce kişi. Aileleri olmamasına rağmen yürüyüşe geçmiş bir ulus gibi görünüyorlardı. Burada İpek Yolu gerçek bir yoldu, tam elli adım genişliğinde, geniş, beyaz taşlarla döşeli, tepeleri yararak ilerleyen dümdüz bir yol. Çoğu çimenlerin üzerinde koşmayı tercih etse de, Aiel yığınlarının altında ancak zaman zaman görünüyordu. Döşeme taşlarından bazılarının köşeleri kalmış ya da bir uçta gömülmüştü. Bu yol yerel çiftçilerin arabalarından ya da birkaç yolcu arabasından fazlasını taşımayalı yirmiden fazla sene geçmişti.</p>

    <p>Yeniden ağaç görmek şaşırtıcıydı, gerçek ağaçlar, yüksek meşeler, meşinyapraklar, rüzgârla çarpılmış, güdük, yalnız şekiller yerine gerçek koruluklar. Tepelerin üzerinde, esintiyle sallanan yüksek otlar. Kuzeyde gerçek bir orman vardı, gökyüzünde bulutlar, seyrek ve yüksektiler, ama yine de buluttular. Kıraç’tan sonra havanın serinliği nimet gibi geliyordu, ama kahverengi yapraklar ve geniş, kahverengi kurumuş ot öbekleri aslında senenin bu zamanında olması gerekenden daha sıcak ve kuru olduğunu anlatıyordu. Yine de, Ejderduvarı’nın diğer tarafı ile karşılaştırılınca, Cairhien kırları yemyeşil bir cennet gibi görünüyordu.</p>

    <p>Kuzeyde, hemen hemen düz bir köprünün altında, daha geniş bir yatağa ait kurumuş kilden sınırlar içinde küçük bir dere dolana dolana akıyordu; Gaelin Irmağı o yönde, birkaç kilometre ötedeydi. Egwene Aiellerin o ırmağa ne diyeceklerini merak etti; daha önce bir kez ırmak yanında Aieller görmüştü. Büzülmüş su şeridi insan alayında belirgin bir kesinti yaratmıştı, erkekler ve Kızlar duraksayarak şaşkın şaşkın bakıyor, ancak ondan sonra derenin üzerinden atlıyorlardı.</p>

    <p>Kadere’in arabaları yolda gürleyerek ilerliyorlardı, uzun katır sıraları zorlanıyor, ama yine de Aiellerin arkasında kalıyorlardı. Geçidin kıvrım ve dönüşlerini aşmaları dört gün almıştı; anlaşıldığı kadarıyla Rand kalan birkaç saatlik gün ışığını Cairhien’e daha da yaklaşmak için kullanacaktı. Moiraine ve Lan arabaların yanında at sürüyordu; ileride değil, hatta Kadere’in kutu gibi küçük, arabalı evinde bile değil, kanvas kaplı kapı çerçevesi <em>ter’angreal</em>’in diğer yüklerin üzerinde çıkıntı yaptığı, ikinci arabanın yanında. Yükün bir kısmı dikkatle sarılmış ya da Kadere’in Kıraç’a mal dolu getirdiği kutulara ya da fıçılara konulmuştu ve bazıları da nereye uyuyorsa tıkıştırıverilmişti, tuhaf metal ve cam şekiller, kırmızı bir kristal sandalye, çocuk büyüklüğünde, çıplak bir adam ve kadın heykelciği, kemik, fildişi ve tuhaf siyah malzemelerden, değişik uzunluklarda ve kalınlıklarda çubuklar. Her tür şey, bazılarını Egwene tarif etmeye başlayamazdı bile. Moiraine arabaların tümündeki her santim mekânı kullanmıştı.</p>

    <p>Egwene, Aes Sedai’nin neden o araba ile özellikle ilgilendiğini bilmek isterdi; belki Moiraine’in ona tüm diğerlerinin toplamından daha çok ilgi gösterdiğini başka kimse fark etmemişti, ama o etmişti. Yakın zamanda öğreneceğinden değil. Moiraine karşısındaki, yeni bulduğu eşitlik hassas bir mesele idi, geçidin tam ortasında bu soruyu sorduğu ve hayal gücünün aşırı çalıştığı, Aes Sedai’yi gözetleyecek zaman bulabiliyorsa belki Moiraine’in kızın eğitimini yoğunlaştırmak konusunda Bilgelerle konuşmasının iyi olacağı yanıtını alınca öğrenmişti bunu. İçtenlikle özür dilemişti elbette; yumuşak sözleri işe yaramış gibiydi. Amys ve diğerleri, gecelerinden, öncekinden çok zaman çalmıyorlardı.</p>

    <p>Arabanın yanında yüz kadar Taardad <em>Far Dareis Mai</em> rahatça koşarak geçti. Peçelerini takmamışlardı, fakat takılmaya hazır, asılı duruyorlardı ve kalçalarında dolu sadaklar taşıyorlardı. Bazıları ok takılmış kıvrık, boynuz yaylarını taşıyorlardı, diğerlerinin yayları sırtlarındaki çantalardaydı, koşarken mızraklar ve kalkanlar ritmik bir şekilde sallanıyordu. Arkalarında, yük katırlarını çeken bir düzine <em>gai’shain</em> beyaz cüppeleri içinde ayak uydurmak için çabalıyordu. İçlerinden biri beyaz değil, siyah giyinmişti: en çok çalışan, Isendre idi. Egwene, Adelin’i ve saldırı gecesi Rand’ın çadırını koruyan diğer iki üç kişiyi daha seçebiliyordu. Her biri silahlarına ek olarak birer oyuncak bebek taşıyordu, geniş etekli, beyaz bluzlu, kaba bebekler; her zamankinden de taş suratlı görünüyor, hiç de bebek falan taşımıyormuş gibi davranıyorlardı.</p>

    <p>Egwene, konunun ne olduğundan emin değildi. O gece nöbet tutan Kızlar, nöbetleri bitince grup halinde gelip Bair ile Amys’i görmüş ve yanlarında epey zaman geçirmişlerdi. Ertesi sabah, şafak öncesindeki grilikte, daha kamp yeni toplanırken bu bebekleri yapmaya başlamışlardı. Egwene soramamıştı, elbette, ama içlerinden birine, Tomanellerin Serai boyundan kızıl saçlı bir kadın olan Maira’ya bir yorum yapmıştı ve kadın bebeğin onlara çocuk olmadıklarını hatırlatmak için olduğunu söylemişti. Ses tonu daha fazla konuşmak istemediğini açıkça anlatıyordu. Bebek taşıyan Kızlardan biri on altısından fazla değildi, ama Maira en az Adelin kadar büyüktü. Hiç mantıklı gelmiyordu ve bilmemek sinir bozucuydu. Egwene ne zaman Aiel âdetlerini anladığını düşünse, bir şey anlamadığını görüyordu.</p>

    <p>Elinde olmadan geçidin ağzına baktı. Kazık sıraları hâlâ oradaydı, ancak görülebiliyordu. Aiellerin bazılarının yıktığı yer dışında dik dağ yamacından dik dağ yamacına uzanıyorlardı. Couladin bir başka mesaj bırakmıştı; yollarına çıkan, kazığa çakılmış erkek ve kadınlar. Yedi gün önce ölmüşlerdi. Selean’ın yüksek, gri duvarları geçidin sağındaki tepelere tutunuyordu. Duvarların arkasında hiçbir şey görünmüyordu. Moiraine, eskiden sahip olduğu ihtişamın yalnızca gölgesini barındırdığını söylemişti, yine de dikkate değer bir kasabaydı, Taien’den çok daha büyüktü; ama kasabadan hiçbir şey kalmamıştı. Canlı da yoktu –Shaidoların yanlarında götürdükleri dışında–, ama bazıları güvenli olduğunu sandıkları yerlere kaçmış olmalıydı. Eskiden bu tepelerde çiftlikler vardı; doğu Cairhien’in çoğu Aiel Savaşı’ndan sonra terk edilmişti, fakat bir kasabanın yiyecek için çiftliklere ihtiyacı olurdu. Artık kararmış taş çiftlik evi duvarlarından is lekeli bacalar çıkıyordu; orada bir taş ahırdan kalmış birkaç kömürleşmiş kiriş, burada ısıyla yıkılmış bir ahır ve çiftlik evi. Pus’un eyerinde oturup beklediği tepe eskiden bir koyun merasıydı; tepenin eteklerindeki çitin yanında, Shaidoların kasaplığının kalıntıları üzerinde sinekler vızıldıyordu. Merada tek bir hayvan kalmamıştı, ahır avlusunu eşeleyen tek bir tavuk yoktu. Ekin tarlaları yanık anızla kaplıydı.</p>

    <p>Couladin ve Shaidolar da Aiel’di. Ama Aviendha, Bair, Amys, Melaine ve Egwene’e kızlarından birini hatırlattığını söyleyen Rhuarc da. Kazığa çakılanları görünce tiksinmişlerdi, ama onlar bile bunun ağaçkatillerinin hak ettiğinden yalnızca birazcık fazlası olduğunu düşünmüşlerdi. Belki Aielleri anlamanın tek yolu Aiel doğmaktı.</p>

    <p>Yok edilmiş kasabaya son bir bakış fırlattıktan sonra atını ağır ağır kaba taş çite doğru sürdü ve kapıdan çıktı, sırf alışkanlık eseri, eğilerek ham deriden sicimi eski yerine bağladı. Asıl ironik olan, Moiraine’in Selean’ın Couladin’e katılabileceğini söylemesiydi. <em>Daes Dae’mar</em>’ın hep değişen akıntılarında, sebep ne olursa olsun, Tearlıları Cairhien’e gönderen bir adama karşı bir Aiel istilacıyı destekleyebilirlerdi. Couladin seçme şansı verse, kasaba bu yönde de karar verebilirdi.</p>

    <p>Egwene, bugün kırmızı ceketini giymiş Rand’a yetişene kadar geniş yolda at sürdü ve onun biraz arkasından takip eden Aviendha, Amys ve diğer iki düşgörene ek olarak pek az tanıdığı otuz kadar Bilge’ye katıldı. Şapkası ve siyah saplı mızrağı ile Mat, sırtına astığı deri arp çantası ve esintiyle dalgalanan kırmızı sancağı taşıyan Jasin Natael at üzerinde geliyorlardı, ama koşturan Aieller grubun iki yanından akarak geçiyorlardı, çünkü Rand benekli atının dizginlerini çekerek yerde, klan şefleriyle konuşuyordu. Rand’a bir çam sakızı gibi yapışıyor olmasalar, etekli ya da eteksiz, Bilgelerin tamamı geçip giden gruplara rahatlıkla ayak uydurabilirlerdi. Egwene’e bakmadılar bile, gözleri ve kulakları Rand’la altı klan şefindeydi.</p>

    <p>“...ve Timolan’ın ardından her kim gelirse,” diyordu Rand kararlı bir sesle, “ona da aynı şey söylenmeli.” Taien’de nöbet beklemek üzere bırakılan Taş Köpekler dönmüş, bir gün sonra Miagomaların geçide girdiğini haber vermişti. “Ben Couladin’in bu toprakları yağmalamasını engellemek için geldim, kendim yağmalamak için değil.”</p>

    <p>“Zor bir mesaj,” dedi Bael. “Beşte birini alamayacağımızı söylüyorsan bizim için de öyle.” Han ve kalanlar, hatta Rhuarc başlarını salladılar.</p>

    <p>“Beşte biri size veriyorum.” Rand sesini yükseltmedi, ama aniden sözleri çakılan çiviler gibi çıkmaya başladı. “Ama bunun içinde yiyecek olmayacak. Başıboş bulduğumuz, avladığımız ya da satın aldığımız şeylerle besleneceğiz... eğer satacak yiyeceği olan birini bulursak... ta ki, ben Tearlıların Tear’dan getirdiklerini artırana kadar. Beşte birden tek kuruş fazla alan olursa ya da bedelini ödemeden bir somun ekmek alan olursa, sırf bir ağaçkatiline ait diye tek bir kulübe yakan olursa ya da onu öldürmeye çalışmayan bir adamı öldüren olursa, kim olursa olsun o kişi asılır.”</p>

    <p>“Bunu klanlara anlatmak zor,” dedi Dhearic, taş gibi bir tavırla. “Ben Şafakla Gelen’i takip etmeye geldim, yemin bozanların üzerine titremek için değil.” Bael ve Jheran onaylayacak gibi ağızlarını açtılar, ama her biri diğerini gördü ve çenelerini yine kapadılar.</p>

    <p>“Dediklerimi unutma, Dhearic,” dedi Rand. “Ben bu toprakları kurtarmaya geldim, daha fazla mahvetmeye değil. Söylediklerim her klan için geçerli ve buna Miagomalar ve arkasından gelecek her kim varsa, o da dahil. Her klan. Söylediklerimi sakın unutma.” Bu sefer kimse konuşmadı ve Rand Jeade’en’in eyerine atladı ve aygırını şeflerin arasından geçirdi. O Aiel yüzlerinde hiç ifade yoktu.</p>

    <p>Egwene nefes aldı. O adamların her biri Rand’ın babası olacak kadar, hatta daha yaşlıydı, halklarının önderleri, kendileri ne kadar inkâr etse de, kralları, savaşta sertleşmiş önderler. Daha dün Rand çocukluktan yeni çıkmış biriydi, emreden ve itaat edilmesi bekleyen biri değil, soran ve umut besleyen bir genç haline gelmişti. Artık Egwene’in yetişebildiğinden daha hızlı değişiyordu. Couladin’in Taien ile Selean’a yaptıklarını bu adamların diğer şehirlere yapmasını engelleyebilecekse, bu iyi bir şeydi. Kendi kendine böyle dedi. Yalnız, bunu her gün daha fazla kibir sergilemeden yapmasını diliyordu. Moiraine gibi Egwene’in de ona itaat etmesini bekleyeceği güne kadar ne kalmıştı? Ya da tüm Aes Sedailerin? Egwene bunun yalnızca kibir olduğunu umuyordu.</p>

    <p>Konuşma ihtiyacı hissederek bir ayağını üzengiden çıkardı ve elini Aviendha’ya uzattı, ama Aiel kadın başını iki yana salladı. At binmekten hoşlanmıyordu. Ve belki grup halinde yürüyen tüm o Bilgeler de onu huzursuz ediyordu. Bazıları, bacakları kırılsa bile at binmezdi. Egwene içini çekerek attan indi ve aksi aksi eteklerini düzelterek Pus’u dizginlerinden çekmeye başladı. Giydiği yumuşak, diz boyu Aiel çizmeleri rahat görünüyordu. Üstelik rahatlardı, ama sert, düzensiz taşların üzerinde çok uzun süre yürümek için yapılmamışlardı.</p>

    <p>“Hâkimiyet gerçekten de onda,” dedi.</p>

    <p>Aviendha bakışlarını Rand’ın sırtından kaçırmadı bile. “Onu tanımıyorum. Onu tanımam imkânsız. Taşıdığı şeye bak.”</p>

    <p>Kılıcı kastediyordu elbette. Tam olarak Rand’ın onu taşıdığı söylenemezdi. Kılıç, eyerin kaşında asılı duruyordu, kahverengi yabandomuzu derisinden sade bir kını vardı ve aynı deriyle kaplanmış uzun kabzası beline kadar yükseliyordu. Kın ile kabzayı, Geçit’ten geçerken Taienli bir adama yaptırmıştı. Egwene, ateşten bir kılıç yönlendirebilirken ve kılıçların yanında oyuncak gibi kaldığı başka şeyler yapabilirken, neden o kılıcı taşıdığını merak ediyordu. “Onu ona sen verdin, Aviendha.”</p>

    <p>Arkadaşı kaşlarını çattı. “Bir de kabzayı bana kabul ettirmeye çalışıyor. Onu kullandı; ona ait. Elinde bir kılıçla benimle alay etmek ister gibi, önümde kullandı.”</p>

    <p>“Sen kılıca kızmadın.” Egwene, Aviendha’nın kılıca kızdığını düşünmemişti zaten; o gece, Rand’ın çadırında o konuda hiçbir şey söylememişti. “Hâlâ seninle konuşma tarzına kızıyorsun ve seni anlıyorum. Onun üzgün olduğunu biliyorum. Bazen düşünmeden konuşur, ama özür dilemesine izin verirsen...”</p>

    <p>“Ben onun özrünü istemiyorum,” diye mırıldandı Aviendha. “Ben... buna artık dayanamıyorum. Onun çadırında daha fazla uyuyamam.” Aniden Egwene’in kolunu yakaladı ve Egwene aksinden emin olmasa kızın gözyaşlarının eşiğinde olduğunu düşünürdü. “Benim adıma onlarla konuşmalısın. Amys, Bair ve Melaine ile. Seni dinlerler. Sen Aes Sedai’sin. Onların çadırlarına dönmeme izin vermeliler. Zorunlular!”</p>

    <p>“Kim ne yapmaya zorunluymuş?” dedi Sorilea, diğerlerinden kopup arkada, onlarla yürümeye başlayarak. Shende Mezrası’nın Bilgesi’nin seyrek, beyaz saçları ve kafatasına gerilmiş kösele gibi bir yüzü vardı. Ve on adım öteden bir atı yere devirebilecek berrak, yeşil gözleri. Normalde herkese böyle bakardı. Sorilea öfkelendiğinde, diğer Bilgeler sessizce otururdu ve klan şefleri gitmek için bahane uydururlardı.</p>

    <p>Melaine ve bir başka Bilge, saçları grileşmekte olan bir Kara Su Nakaisi de onlara katılacak oldu, ama Sorilea o gözleri onlara çevirerek engelledi onları. “Şu yeni kocanı düşünmekle bu kadar meşgul olmasan, Melaine, Amys’in seninle konuşmak istediğini bilirdin. Sen de, Aeron.” Melaine kıpkırmızı kesildi ve diğerlerinin yanına <em>koşturarak</em> gitti, ama oraya ilk varan diğer yaşlı kadın oldu. Sorilea onların gidişini izledi, sonra tüm dikkatini Aviendha’ya çevirdi. “Şimdi sakin sakin konuşabiliriz. Demek yapmak istemediğin bir şey var. Sana yapman söylenen bir şey, elbette. Ve sen bu çocuk Aes Sedai’nin seni onu yapmaktan kurtarabileceğini düşünüyorsun.”</p>

    <p>“Sorilea, ben...” Aviendha devam edemedi.</p>

    <p>“Benim zamanımda, bir Bilge sıçra dediğinde kızlar sıçrardı ve durmaları söylenene kadar sıçramayı bırakmazlardı. Hâlâ hayatta olduğuma göre, zaman hâlâ benim zamanım. Daha açık konuşabilir miydim?”</p>

    <p>Aviendha derin bir nefes aldı. “Hayır, Sorilea,” dedi uysallıkla.</p>

    <p>Yaşlı kadının gözleri dönüp Egwene’in üzerinde durdu. “Ya sen? Onu kurtarmak için yalvaracak mısın?”</p>

    <p>“Hayır, Sorilea.” Egwene diz kırması gerekirmiş gibi hissediyordu.</p>

    <p>“Güzel,” dedi Sorilea. Sesi tatmin olmuş gibi değil, zaten beklediği şey buymuş gibi çıkıyordu. Kesinlikle öyleydi. “Şimdi seninle, gerçekten bilmek istediğim şey konusunda konuşabilirim. İşittim ki, <em>Car’a’carn</em> sana benzeri görülmemiş bir hatır armağanı vermiş, yakutlar, ay damlaları.”</p>

    <p>Aviendha, bacağına fare tırmanmış gibi sıçradı. Eh, tırmanmış olsa böyle sıçramazdı muhtemelen, ama tam da o durumda Egwene’in sıçrayacağı gibi sıçramıştı. Aiel, Laman’ın kılıcını ve kınını öyle telaşla açıkladı ki, sözleri ağzından çıkarken birbirine takılıyordu.</p>

    <p>Sorilea, battaniyeye sarılmış bile olsa kılıca dokunan kızlar ve “genç Bair” ile iki çift laf etme konusunda homurdanarak şalını düzeltti. “Demek delikanlı henüz gözüne girmedi. Yazık. Bu onu bize bağlardı; şu anda çok fazla halkı kendi halkı olarak görüyor.” Bir an Aviendha’yı baştan aşağı süzdü. “Feran’dan sana bir bakmasını isteyeceğim. Büyükbabası benim kardeş-oğlum. Halkına karşı, Bilge olmayı öğrenmekten başka görevlerin de var. O kalçalar bebek doğurmak için yaratılmış.”</p>

    <p>Aviendha çıkık bir taşa takıldı ve düşecekken kendini topladı. “Ben... ben düşünürüm. Zaman olduğunda,” dedi nefes nefese. “Bilge olmak konusunda daha öğrenecek çok şeyim var ve Feran bir <em>Seia Doon</em> ve Kara Gözler Couladin ölene kadar çatı ya da çadır altında uyumamaya yemin etti.” Couladin <em>Seia Doon</em> idi.</p>

    <p>Kösele suratlı Bilge, her şey kararlaştırılmış gibi başını salladı. “Sen, genç Aes Sedai. Senin <em>Car’a’carn</em>’ı iyi tanıdığın söyleniyor. Savurduğu tehdidi yerine getirir mi? Bir klan şefini bile asar mı?”</p>

    <p>“Sanırım... belki... yapar.” Egwene çabucak ekledi: “Ama eminim sağduyulu düşünmesi sağlanabilir.” Hiç de öyle bir şeyden emin değildi ya da öyle bir şeyin sağduyu olacağından emin değildi –Rand’ın söyledikleri adil gelmişti ona–, ama Shaidolara ek olarak diğerlerinin de ona sırtını döndüğünü görürse adaletin ona hiç faydası olmazdı.</p>

    <p>Sorilea şaşkınlık içinde ona baktı, sonra bakışlarını Rand’ın atının çevresindeki klan şeflerine çevirdi. O bakışlar hepsini dümdüz etmeliydi. “Beni yanlış anladın. O uyuz kurt sürüsüne şef kurdun kendisi olduğunu göstermeli. Bir şef diğer erkeklerden daha sert olmalıdır genç Aes Sedai ve <em>Car’a’carn</em> tüm diğer şeflerden daha sert olmalıdır. Her gün daha fazla erkek, hatta Kız kasvete kapılıyor, ama onlar demirağacının yumuşak kabukları. Geride kalanlar içindeki sert öz ve onların önderliğini yapacaksa sert olmalı.” Egwene, kadının önderlik edileceklerin arasına kendini ya da diğer Bilgeleri katmadığını fark etti. Sorilea “uyuz kurtlar” hakkında homurdanarak hızlandı ve kısa süre sonra tüm Bilgeler yürürken onu dinliyordu. Her ne söylüyorsa, arkaya gelmiyordu.</p>

    <p>“Bu Feran kim?” diye sordu Egwene. “Ondan bahsettiğini hiç duymadım. Neye benziyor?”</p>

    <p>Aviendha, çevresindeki kadınların yarı yarıya gizlediği Sorilea’nın sırtına bakarak dalgın dalgın konuştu. “Rhuarc’a çok benziyor, ama daha genç, daha uzun boylu ve daha yakışıklı. Saçları daha kızıl. Bir senedir Enaila’nın dikkatini çekmeye çalışıyor, fakat bence, kadın mızraktan vazgeçmektense ona şarkı söylemeyi öğretir.”</p>

    <p>“Anlamıyorum. Onu Enaila ile paylaşmayı mı düşünüyorsun?” Bu konuda böyle kayıtsızca konuşmak hâlâ tuhaf geliyordu.</p>

    <p>Aviendha yine takıldı ve ona bakakaldı. “Onu paylaşmak mı? Onu istemiyorum ki... Yüzü güzel, ama anıran bir katır gibi gülüyor ve kulaklarını karıştırıyor.”</p>

    <p>“Ama Sorilea’ya verdiğin yanıtlara bakarak sandım ki... ondan hoşlandığını sandım. Neden bana söylediklerini ona da söylemedin?”</p>

    <p>Diğer kadının alçak kahkahası acılı gibiydi. “Egwene, bu konuda direndiğimi düşünse, gelin çelengimi bizzat yapar ve Feran ile beni enselerimizden yakalayıp düğünümüze sürüklerdi. Sen Sorilea’ya hayır diyen birini gördün mü? Sen diyebilir miydin?”</p>

    <p>Egwene, elbette diyebileceğini söylemek için ağzını açtı, fakat sonra hemen yine kapattı. Nynaeve’in geri adım atmasını sağlamak bir şeydi, aynısını Sorilea karşısında denemek bambaşka bir şey. Bir toprak kaymasının önüne geçip durmasını söylemekten bir farkı yoktu.</p>

    <p>Konuyu değiştirmek için, “Senin adına Amys ve diğerleriyle konuşurum,” dedi. Artık pek işe yarayacağını düşündüğünden değil. Asıl doğru zaman, başlamadan önceki zamandı. En azından Aviendha sonunda durumdaki uygunsuzluğu görmüştü. Belki... “Eğer onlara birlikte gidersek, eminim dinleyeceklerdir.”</p>

    <p>“Hayır, Egwene. Bilgelere itaat etmem gerek. <em>Ji’e’toh</em> bunu gerektirir.” Sanki biraz önce onun adına konuşmasını istememiş gibi. Sanki Bilgelere onu Rand’ın çadırında uyumaya zorlamamaları için neredeyse yalvarmamış gibi. “Ama halkıma karşı görevim, neden hep istemediğim şeyler oluyor? Neden hep, yapmaktansa ölmeyi tercih edeceğim şeyler oluyor?”</p>

    <p>“Aviendha, kimse seni evlenmeye ve bebek doğurmaya zorlamayacak. Sorilea bile.” Egwene sonuncusunu aksamadan söyleyebilmiş olmayı diledi.</p>

    <p>“Anlamıyorsun,” dedi diğer kadın yumuşak sesle, “ve ben de sana açıklayamam.” Şalını düzeltti ve bu konuda bir daha konuşmadı. Derslerini, Couladin’in dönerek savaşıp savaşmayacağını, evliliğin Melaine’i nasıl etkilediğini –kadın artık huysuz olmak için çaba göstermek zorunda kalıyordu–, her şeyi konuşabiliyordu; açıklayamayacağı, açıklamayacağı şey dışında her şeyi.</p>
  </div>
</body>
</html>
