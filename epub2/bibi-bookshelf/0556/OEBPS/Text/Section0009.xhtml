<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="3. Kısa Bir Dinlenme">3<br />
    Kısa Bir Dinlenme</h1>

    <p>O gün havanın iyiye gitmesine rağmen ne şarkı söylediler, ne de öyküler anlattılar; ondan sonraki gün de, daha sonraki gün de. Tehlikenin iki yanda da fazla uzak olmadığını hissetmeye başlamışlardı. Kamplarını yıldızların altına kuruyorlardı ve atları onlardan daha fazla doyuyordu, çünkü çimen bol olsa da çantalarında, trollerden aldıkları erzaklara rağmen fazla bir şey yoktu. Bir sabah bir nehri taşlarla köpüklerin gürültüsüyle dolu, sığ ve geniş bir noktasından geçtiler. Karşı kıyı dik ve kaygandı. Midillilerini yanlarında yürüterek tepesine tırmandıklarında, dağların epey yakına geldiğini fark ettiler. En yakındakinin eteğine daha şimdiden en çok bir günlük kolay yolculuk mesafesindeymişler gibi görünüyordu. Kahverengi yamaçlarındaki, güneşle aydınlanmış bölgelere ve omzunun ardında parlayan karlı doruklara rağmen dağın karanlık ve kasvetli bir görüntüsü vardı.</p>

    <p>“Dağ o mu?” diye sordu Bilbo ağırbaşlı bir sesle, dağa yuvarlak gözlerle bakarak. Daha önce hiç o kadar büyük bir şey görmemişti.</p>

    <p>“Elbette hayır!” dedi Balin. “Bu sadece Dumanlı Dağlar’ın başlangıcı ve ötesindeki Yaban Eller’e gidebilmek için ne yapıp edip o dağların içinden, üzerinden veya altından geçmek zorundayız. Üstelik dağların diğer yanından Doğu’da Smaug’un hazinemizin üstünde yattığı Yalnız Dağ’a kadar da çok fazla yol var.”</p>

    <p>“O!” dedi Bilbo ve tam o an daha önce kendisini hissettiğini hatırlamadığı kadar yorgun hissetti. Yine hobbit kovuğunda en sevdiği oturma odasında ateşin önündeki rahat koltuğunu ve çaydanlığın şarkı söyleyişini düşünüyordu. Sonuncu kez de değil!</p>

    <p class="paragraf">Artık başı Gandalf çekiyordu. “Yolu kaçıramayız, yoksa işimiz bitiktir,” dedi. “Her şeyden önce yiyeceğe ve makul derecede güvenli bir yerde dinlenmeye ihtiyacımız var –üstelik Dumanlı Dağlar’ı doğru yoldan aşmaya çalışmak gerek, yoksa orada kaybolur ve geri dönüp baştan başlamak zorunda kalırsınız (geri dönebilirseniz tabii).”</p>

    <p>Ona hangi yönü seçtiğini sordular, o da yanıt verdi: “Bazılarınızın bildiği gibi, Yaban Eller’in hemen kıyısına geldiniz. Önümüzde bir yerlerde Elrond’un Son Sıcak Yuva’da yaşadığı, güzel Ayrıkvadi yatıyor. Dostlarımla haber gönderdim, bizi bekliyorlar.”</p>

    <p>Bu kulağa hoş ve rahatlatıcı geliyordu, ama henüz oraya gitmemişlerdi ve Dağlar’ın batısındaki Son Sıcak Yuva’yı bulmak göründüğü kadar kolay değildi. Önlerindeki toprağı bölecek ağaç, vadi veya tepe yoktu, sadece yavaşça yükselerek en yakındaki dağın eteğiyle kavuşan bir meyil, fundalarla ufalanan kayaların renginde, suyun olabileceği yerleri gösteren çimen yeşili ve yosun yeşili lekeler ve yarıklarla donanmış geniş bir arazi.</p>

    <p>Sabah geçti, ikindi geldi; ama sessiz bozkırın hiçbir yerinde bir iskân belirtisi yoktu. Yuvanın kendileriyle dağlar arasında neredeyse her yerde saklı olabileceğini anlamaya başladıklarından, tedirgin olmaya başlamışlardı. Ayaklarının dibinde aniden açılan, dik yamaçlı beklenmedik vadilere geliyor ve aşağıya baktıklarında ağaçlar ve akan su gördüklerinde hayrete kapılıyorlardı. Neredeyse üstünden atlayabilecekleri, ancak içlerinde çavlanları olan, son derece dik koyaklar vardı. Ne üstünden atlanabilecek, ne de tutunarak içine girebilecekleri karanlık dağ geçitleri vardı. Bazıları rengârenk ve uzun saplı çiçeklerle dolu, yeşil ve göze hoş gelen yerler olan bataklıklar vardı; ama sırtında bir çantayla oraya adım atan bir midilli asla çıkamazdı.</p>

    <p>Aslına bakılırsa, geçitle dağ arasındaki arazi hiç tahmin etmeyeceğiniz kadar genişti. Bilbo hayretler içindeydi. Yegâne patika bazıları çok küçük, diğerleri yosun veya fundalarla yarı yarıya kaplanmış olan beyaz taşlarla işaretlenmişti. Patikayı izlemek bütünde, yolunu epey iyi bilir gibi görünen Gandalf’ın rehberliğinde dahi yavaş bir işti.</p>

    <p>Gandalf taşları ararken başıyla sakalı sağa sola sallanıyor, cüceler de peşinden geliyordu; gün kavuşmaya başladığında hâlâ arayışlarının sonuna yaklaşmış gibi görünmüyorlardı. Çay saati çoktan gelip geçmişti ve görünüşe bakılırsa yemek saati de öyle olacaktı. Etrafta pervaneler kanat çırpıyordu ve ay doğmadığından ışık hayli loş bir hal aldı. Bilbo’nun midillisi köklerle taşlara takılıp tökezlemeye başladı. Yerdeki derin bir uçurumun dibine öyle aniden geldiler ki, Gandalf’ın atı az kalsın yardan aşağı yuvarlanacaktı.</p>

    <p>“Sonunda geldik işte!” diye seslendi ve diğerleri çevresine toplanıp kenardan aşağı baktılar. Çok aşağıda bir vadi gördüler. Vadinin tabanındaki kayalık bir yatakta akan taşkın suyun sesini duyabiliyorlardı; havada ağaçların kokusu, suyun diğer yanındaki vadi yamacında ise bir ışık vardı.</p>

    <p>Bilbo gizli Ayrıkvadi’ye inen zikzaklı dik patikayı akşam alacasında sürünüp kayarak inişlerini asla unutmadı. Aşağı indikçe hava ılıdığı ve çam ağaçlarının kokusu uykusunu getirdiği için ara sıra başı önüne düşüyor ve midilliden düşecek gibi oluyor ya da burnunu midillinin boynuna çarpıyordu. Aşağı indikçe keyifleri yerine geldi. Çam ağaçları yerlerini kayın ve meşeye bıraktı ve akşamın loşluğunda rahatlık veren bir his vardı. Çimenlerin yeşili tamamen silinmişti ki, nihayet akarsuyun kıyılarının pek de yukarısında olmayan bir açıklığa geldiler.</p>

    <p>Bilbo, “Hımm! Elf gibi kokuyor!” diye düşündü ve başını kaldırıp yıldızlara baktı. Parlak, mavi renkte yanıyorlardı. Tam o sırada ağaçların arasından kahkahayı andıran bir şarkı koptu:</p>

    <blockquote class="siir">
      <p><em>Hey! Ne yapıyorsunuz,</em></p>

      <p><em>Ya nereye gidiyorsunuz?</em></p>

      <p><em>Midillileriniz nallanmak istiyor!</em></p>

      <p><em>Nehir akıp gidiyor!</em></p>

      <p class="iceri_1"><em>Hey! Tral-lal-la-lalle</em></p>

      <p class="iceri_2"><em>Buradaki vadide!</em></p>

      <p class="paragraf"><em>Hey! Ne arıyorsunuz,</em></p>

      <p><em>Ya yolculuk nereye?</em></p>

      <p><em>Çalı çırpılardan duman tütüyor,</em></p>

      <p><em>Pideler pişiyor!</em></p>

      <p class="iceri_1"><em>Hey! Tral-lal-la-lalli</em></p>

      <p class="iceri_2"><em>Neşelidir vadi,</em></p>

      <p class="iceri_3"><em>ha! ha!</em></p>

      <p class="paragraf"><em>Hey! Nereye gidiyorsunuz</em></p>

      <p><em>Sakallarınızı sallaya sallaya?</em></p>

      <p><em>Bilmeye imkân yok</em></p>

      <p><em>hangi rüzgâr atmış Bay Baggins’i,</em></p>

      <p class="iceri_1"><em>Balin’i ve Dwalin’i</em></p>

      <p class="iceri_2"><em>Bu vadiye</em></p>

      <p class="iceri_3"><em>Haziran ayında</em></p>

      <p class="iceri_4"><em>ha! ha!</em></p>

      <p class="paragraf"><em>Hey! Kalıcı mısınız,</em></p>

      <p><em>Yoksa kaçıcı mısınız?</em></p>

      <p><em>Midillileriniz başıboş geziniyor!</em></p>

      <p><em>Gün ışığı sönüyor!</em></p>

      <p><em>Kaçmak ahmaklık olur</em></p>

      <p><em>Kalmaksa güzel</em></p>

      <p class="iceri_1"><em>Kalıp da dinlemek ve kulak kabartmak</em></p>

      <p class="iceri_2"><em>Türkümüze karanlık bitene dek</em></p>

      <p class="iceri_3"><em>ha! ha!</em></p>
    </blockquote>

    <p>Ağaçların arasında böylece gülüp şarkılarını söylediler. Sizler herhalde söylediklerinin düpedüz saçmalık olduğunu düşünüyorsunuzdur. Gerçi buna aldırmazlardı; onlara böyle deseniz daha da çok gülerlerdi. Onlar elbet elflerdi. Karanlık derinleşirken Bilbo çok geçmeden onları gözucuyla görebilir oldu. Elflerle nadiren tanışma fırsatı bulsa da onlara bayılırdı; ama onlardan biraz da korkardı. Cüceler elflerle pek iyi geçinmezler. Thorin ve arkadaşları gibi saygın cüceler bile onları aptal bulur (bu çok aptalca bir düşüncedir) veya onlara sinirlenirler. Çünkü bazı elfler onlara, özellikle de sakallarına takılıp güler.</p>

    <p>“Vay vay!” dedi bir ses. “Bir bakın hele! Hobbit Bilbo, midilli sırtında canım! Nefis değil mi?”</p>

    <p>“Pek şaşkınlık verici, harika!”</p>

    <p>Derken size tamamını yazdığım şarkı kadar gülünç yeni bir şarkıya başladılar. Nihayet içlerinden biri, uzun boylu bir genç ağaçların arasından çıkıp Gandalf ve Thorin’in önünde eğildi.</p>

    <p>“Vadiye hoş geldiniz!” dedi.</p>

    <p>“Teşekkür ederim!” derken Thorin’in sesi biraz hırçındı; ama Gandalf çoktan atından inip elflerin arasına dalmış, onlarla neşeyle sohbet etemye başlamıştı.</p>

    <p>“Yoldan biraz ayrılmışsınız,” dedi elf; “suyun karşısına ve ötedeki yuvaya çıkan yolu hedefliyorsanız tabii. Sizi doğru yola döndüreceğiz, ama köprüyü geçene kadar bineklerinizden inseniz iyi olur. Biraz burada kalıp bizimle şarkı söyleyecek misiniz, yoksa hemen gidecek misiniz? Orada yemek hazırlanıyor,” dedi. “Yemek pişirilen tahta ateşlerinin kokusunu alabiliyorum.”</p>

    <p>Bilbo tüm yorgunluğuna rağmen bir süre kalmak isterdi. Elflerin Haziran’da yıldızların altında söyledikleri şarkılar, hele de böyle şeyleri seviyorsanız, kaçırılacak şey değildir. Onları daha önce hiç görmemesine rağmen adını ve hakkındaki her şeyi bilir gibi görünen bu kimselerle baş başa birkaç laf etmek de isterdi. Çıktığı serüven hakkındaki düşüncelerinin ilginç olabileceğini düşünüyordu. Elfler çok şey bilir ve iş haberlere gelince fevkalade bir ahalidir ve diyardaki halklar arasında olup bitenleri suyun aktığı kadar, hatta daha büyük bir hızla öğrenirler.</p>

    <p>Ama cücelerin hepsi o esnada yemeği mümkün olduğunca çabuk yemekten yanaydı ve kalmaya razı olmadılar. Hep birlikte, midillilerinin yularından tutarak yola düşüp sonunda iyi bir patikaya ve nehrin tam kıyısına vardılar. Nehir, dağ pınarlarının güneşin bütün gün yukarılardaki karları erittiği yaz akşamlarında aktığı gibi hızla ve gürültüyle akıyordu. Var olan tek köprü sipersiz, bir midillinin rahatlıkla geçebileceği darlıkta taştan bir köprüydü ve bunu yavaşça ve dikkatle, her biri midillisini yularından tutup yürüterek, teker teker geçmek zorundaydılar. Elfler kıyıya parlak fenerler getirmişti ve kafile köprüyü geçerken onlara şen bir şarkıyla eşlik ettiler.</p>

    <p>“Sakalını köpüğe daldırma, babalık!” diye seslendiler neredeyse emeklemekte olan Thorin’e. “Sulamadan da yeterince uzun.”</p>

    <p>“Dikkat edin de Bilbo keklerin hepsini yemesin!” diye seslendiler. “Hâlâ anahtar deliklerine sığamayacak kadar şişman!”</p>

    <p>“Şş, şş! İyi ahali ve iyi geceler!” dedi son gelen Gandalf. “Vadilerin kulakları vardır, bazı elflerin ise fazlasıyla şen dilleri. İyi geceler!”</p>

    <p>İşte böylece Son Sıcak Yuva’ya vardılar ve kapılarını ardına kadar açık buldular.</p>

    <p class="paragraf">Şimdi bu tuhaf bir şeydir, ama yaşanması iyi olan şeylerle geçirilen güzel şeyler çabucak anlatılır ve dinlenmesi pek keyifli değildir; öte yandan rahatsız, yürek oynatan, hatta dehşet verici şeylerden iyi bir hikâye çıkabilir, her halükârda anlatılmaları uzun sürer. O iyi yuvada uzun bir süre, en az on dört gün kaldılar ve oradan ayrılmak onlara zor geldi. Bilbo orada memnuniyetle sonsuza dek sürecek bir mola verebilirdi –bir dilek onu hiç sıkıntısız hobbit kovuğuna döndürebilecek bile olsa. Yine de orada geçirdikleri zaman hakkında anlatacak çok az şey var.</p>

    <p>Ev sahipleri bir elf dostuydu –babaları Tarih’in başlangıcından önce acayip öykülere, kötü goblinlerle elflerin ve Kuzey’deki ilk insanların savaşlarına giren kişilerden biri. Öykümüzün geçtiği günlerde ataları arasında hem elfler, hem de Kuzey’in kahramanları bulunan kişiler vardı ve evin efendisi Elrond bunların başıydı.</p>

    <p>Bir elf lordu kadar soylu ve güzel yüzlü, bir savaşçı kadar güçlü, büyücü kadar bilge, bir cüce kralı kadar saygın ve yaz kadar müşfikti. Pek çok öyküde yer alır, ama Bilbo’nun büyük macerasının öyküsündeki rolü küçük, ancak öykünün sonuna varabilirsek sizin de görebileceğiniz gibi önemlidir. Hoşlandığınız şey ister yemek, ister uyku, ister çalışma, öyküler anlatma veya şarkı söyleme, ister oturup düşünme, ister bütün bunların hoş bir karışımı olsun, evi kusursuzdu. Kötü şeyler o vadiye gelmezdi.</p>

    <p>Keşke o evde işittikleri öykülerin birkaçını veya dinledikleri şarkılardan bir iki tanesini aktarabilseydim. Hepsi de, midilliler dahil, orada geçirdikleri birkaç gün içinde tazelenip güçlendiler. Giysilerinin yanı sıra bereleri, ruh halleri ve umutları onarıldı. Çantaları yükte hafif, ama onları dağ geçitlerinden geçirecek güçte yiyecek ve erzakla dolduruldu. Planları en iyisinden tavsiyelerle geliştirildi. Böylece yaz ortası arifesi gelip çattı ve yaz ortası sabahının ilk ışığıyla yola çıkmaya hazırlandılar.</p>

    <p>Elrond her cins rün hakkında her şeyi bilirdi. O gün trollerin ininden getirdikleri kılıçlara baktı ve şöyle dedi: “Bunlar trol yapımı değil. Bunlar eski, akrabam olan Batı’nın Yüksek Elflerine ait çok eski kılıçlar. Goblin savaşları için Gondolin’de yapılmışlardı. Bir ejderha hazinesi veya goblin yağmasından kalmış olmalılar, zira ejderhalar ve goblinler o şehri çağlar önce yok etmişti. Thorin, rünler bunun adının Orcrist, kadim Gondolin lisanında Goblindoğrayan olduğunu söylüyor; ünlü bir kılıçtı. Bu, Gandalf, Glamdring, bir zamanlar Gondolin Kralı’nın taşıdığı Hasımtokmağıydı. Onları iyi saklayın!”</p>

    <p>“Acaba troller onları nereden aldı?” dedi Thorin, kılıcına yeni bir ilgiyle bakarak.</p>

    <p>“Bunu bilemem,” dedi Elrond, “ama sizin trollerinizin başka yağmacıları yağmaladığı veya dağlardaki bir sığınakta eski soygunların kalıntılarına rastladıkları tahmin edilebilir. Moria’nın terk edilmiş madenlerinde hâlâ cüce-goblin savaşından kalma, unutulmuş hazinelerin bulunmayı beklediğini duymuştum.”</p>

    <p>Thorin bu sözleri değerlendirdi. “Bu kılıcı onurla saklayacağım,” dedi. “Dilerim yakında tekrar goblinleri doğrar.”</p>

    <p>“Dağlarda muhtemelen pek yakında yerine gelecek bir dilek!” dedi Elrond. “Ama bana şimdi haritanızı gösterin!”</p>

    <p>Haritayı alıp uzun uzun inceledi ve başını iki yana salladı; zira cüceleri ve altın sevdalarını bütünüyle onaylamasa da, ejderhalardan ve zalim fenalıklarından nefret ediyor ve Dale kentini, neşeli çanlarını ve canlı Akan Nehir’in yanıp kavrulmuş kıyılarını düşününce hüzünleniyordu. Ay, geniş bir hilal halinde parıldamaktaydı. Haritayı kaldırdı ve beyaz ışık haritanın içinden geçerek parladı. “Bu nedir?” dedi. “Burada ‘bir buçuk metre yüksekliğinde ve üç kişinin yan yana geçebileceği genişlikte’ diyen düz rünlerin yanında ay harfleri de var.”</p>

    <p>“Ay harfleri nedir?” diye sordu hobbit heyecan dolu bir sesle. Size daha önce söylediğim gibi, haritalara bayılırdı ve rünlerden, harflerden ve kendi yazısı biraz ince ve örümceğimsi olsa da, zekice el yazısından da hoşlanırdı.</p>

    <p>“Ay harfleri rün harflerdir, ama onları göremezsin,” dedi Elrond, “doğrudan bakarak değil. Sadece ay arkalarında parlarken görülebilirler ve dahası, en zekice olan türünde, ayın harflerin yazıldığı günkü şekil ve mevsimde olması gerekir. Cüceler, dostlarınızın da söyleyebileceği gibi, harfleri gümüş kalemlerle yazmışlar. Bunlar uzun zaman önce ayın hilal olduğu bir yaz dönümü arifesinde yazılmış olmalı.”</p>

    <p>“Ne diyorlar?” dedi Gandalf ve Thorin bir ağızdan, belki de Elrond’un bile bunu onlardan önce bulmasına biraz bozularak, daha önce doğru dürüst fırsat olmamasına ve bilinmez hangi zamana kadar bir daha olmayacak olmasına rağmen.</p>

    <p>“Ardıçkuşu kapıyı çaldığında, gri taşın yanında durun,” diye okudu Elrond, “ve güneş batarken Durin Günü’nün son ışığı anahtar deliğinde parlayacak.”</p>

    <p>“Durin, Durin!” dedi Thorin. “O en yaşlı cüce ırkı Uzunsakallıların babalarının babası ve benim ilk atamdır: Ben onun vârisiyim.”</p>

    <p>“O halde Durin Günü nedir?” diye sordu Elrond.</p>

    <p>“Cücelerin yeni yılının ilk günü,” dedi Thorin, “herkesin bilmesi gerektiği gibi Güz’ün Kış eşiğindeki son ayının ilk günüdür. Bizler Güz’ün son mehtabının gökyüzünde güneşle birlikte olduğu güne hâlâ Durin Günü deriz. Ama korkarım bunun bize pek yardımı olmayacak, çünkü bugünlerde böyle bir günün bir daha ne zaman geleceğini bilmek bizim becerilerimizi aşıyor.”</p>

    <p>“Bunu bekleyip görmek gerek,” dedi Gandalf. “Başka yazı var mı?”</p>

    <p>“Bu ayda görülebilen başka yazı yok,” dedi Elrond, ardından haritayı Thorin’e geri verdi; daha sonra yaz ortası arifesinde dans edip şarkı söyleyen elfleri izlemek için suyun kenarına indiler.</p>

    <p>Ertesi sabah düşleri süsleyecek kadar güzel ve taze bir yaz ortası sabahıydı: mavi göklerde tek bir bulut dahi yoktu ve güneş suyun üzerinde dans ediyordu. Veda ve iyi dilekleri anlatan şarkılar arasında, yeni serüvenlere hazır yüreklerle ve Dumanlı Dağlar’ın ardındaki topraklara doğru izlemeleri gereken yolun bilgisiyle sürdüler bineklerini.</p>
  </div>
</body>
</html>
