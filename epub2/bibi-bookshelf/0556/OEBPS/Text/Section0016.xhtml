<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="10. Sıcak Bir Karşılama">10<br />
    Sıcak Bir Karşılama</h1>

    <p>Onlar suda sürüklenirken gün aydınlanıp ısındı. Bir süre sonra nehir sollarında alçalan derin bir sırtın etrafından dolandı. Kayalıkların dibinde iyice derinleşen su kabarcıklanıp kayaları döverek akıyordu. Yar aniden ortadan kayboldu. Sahiller alçaldı. Ağaçlar sona erdi. Derken Bilbo bir manzarayla karşılaştı:</p>

    <p>Dağılıp yüz dolambaçlı yol izleyerek akan veya her yanına adalar saçılmış bataklıklarda veya göletlerde duraklayan, ama yine de suyu ortasından muntazaman akan güçlü bir nehrin sularıyla dolu engin bir arazi Bilbo’nun etrafında açılıyordu. Ve uzaklarda, karanlık başı yırtık bir bulutun arasında duran Dağ yükseliyordu! Kuzeydoğudaki en yakın komşuları ile onları birbirine bağlayan darmadağın arazi görülemiyordu. Dağ bir başına yükseliyor ve bataklıkların üzerinden ormana bakıyordu. Yalnız Dağ! Bilbo onu görmek için çok uzaklardan gelip pek çok serüvenden geçmişti, ama dağın görüntüsünden zerre kadar hoşlanmamıştı.</p>

    <p>Salcıların konuşmalarına kulak kabartıp, verdikleri bölük pörçük bilgileri bir araya getirince çok geçmeden dağı bu uzaklıktan bile görebildiği için çok şanslı olduğunu anladı. Esaretinin iç karartıcılığına ve konumunun nahoşluğuna rağmen (altındaki zavallı cücelerden bahsetmiyorum bile), şansı tahmininden daha yaver gitmişti. Konuşmalara bakılırsa, su yollarından işleyen ticaretin ve nehirdeki trafiğin yanı sıra doğudan Kuyutorman’a giden yollar ortadan kaybolmuş veya kullanılmaz olmuştu. Göl insanları ile Orman elfleri Orman Nehri’nin bakım masrafları ve kıyıların bakımı konusunda tartışıp duruyordu. Bu topraklar cücelerin Dağ’da yaşadığı zamanlardan, herkesin artık gelenek olarak hayal meyal hatırladığı günlerden beri çok değişmişti. Son yıllar içinde ve Gandalf’ın aldığı son haberlerden bu yana bile değişmişlerdi. Büyük sel ve yağmurlar doğuya akan suları kabartmıştı ve bir iki deprem olmuştu (bazıları bunları ejderhaya atfetmeye meyilliydi –adını genelde bir lanetle ve Dağ’dan yana uğursuz bir baş hareketiyle anarak). Bataklıklar iki yanda da genişledikçe genişlemişti. Yollar ortadan kaybolmuştu, yitik yolları aramaya çıkan nice süvari ve gezgin de birlikte. Cücelerin Beorn’un tavsiyesi üzerine izlediği, ormandan geçen elf yolu artık ormanın doğu ucunda şüpheli ve pek az kullanılan bir sona varıyordu; kuzeyde Kuyutorman’ın eteklerinden dağın gölgesindeki düzlüklere gitmenin tek güvenli yolu nehirdi, nehir de Orman elflerinin kralı tarafından korunmaktaydı.</p>

    <p>Artık Bilbo’nun sonunda işe yarayacak tek yoldan gelmiş olduğunu görüyorsunuz. Bu haberlerin uzaklardaki Gandalf’ın kulağına gitmiş ve ona büyük kaygı vermiş olduğunu ve aslında diğer işlerini (bu öyküye dahil olmayan) tamamlamakta ve Thorin’in kafilesini aramaya çıkmak üzere hazırlanmakta olduğunu bilse, fıçıların üzerinde titremekte olan Bilbo’nun içi bir nebze olsun rahatlayabilirdi. Ama bilmiyordu.</p>

    <p>Tek bildiği nehrin hiç bitmeyecekmiş gibi uzadıkça uzadığı, kendisinin ise aç olduğu ve burnunda feci bir soğuk algınlığı bulunduğuydu ve Dağ’ın ona adeta kaşlarını çatarak ve yaklaştıkça onu tehdit ederek baktığıydı. Ancak bir süre sonra nehir daha fazla güneye döndü ve Dağ tekrar geriledi ve nihayet, günün ilerleyen saatlerinde sahiller kayalık bir hal aldı, nehir gezinen sularının tümünü derin ve coşkun bir selde topladı ve büyük bir hızla ilerlemeye başladılar.</p>

    <p>Orman nehri doğuya doğru bir kez daha döndükten sonra hızla Uzun Göl’e kavuştuğunda, güneş batmıştı. Orada nehrin ayaklarına çakıl taşları yığılmış taş yarları andıran kapıları olan geniş bir ağzı vardı. Uzun Göl! Bilbo deniz olmayan herhangi bir suyun bu kadar büyük görünebileceğini hiç hayal etmemişti. O kadar genişti ki, karşı kıyısı küçük ve uzak görünüyordu, ama o kadar da uzundu ki, Dağ’ı gösteren kuzey ucu hiç görünmüyordu. Bilbo haritadan biliyordu ki orada, Yük Arabası’ndaki yıldızların şimdiden göz kırpmaya başladığı uzak yükseklerde, Akan Nehir Dale’den göle iniyor ve Orman Nehri’yle birlikte bir zamanlar büyük ve derin olan kayalık bir vadiyi derin sularla dolduruyordu. Güney ucunda ikiye katlanan sular bir kez daha yüksek çavlanların üzerinden dökülerek bilinmeyen topraklara doğru aheste aheste akıyordu. Akşamın durgun havasında, çavlanların gürültüsü uzaklardan gelen bir kükreme misali duyulabiliyordu. Orman Nehri’nin ağzının az uzağında, elflerin Kral’ın mahzenlerinde konuştuğunu işittiği tuhaf kasaba vardı. Kıyıda birkaç kulübe ve bina olsa da, orada değil, gölün yüzeyinin tam üzerine inşa edilen kasaba, göle giren nehrin anaforundan, sakin bir koy oluşturan kayalık bir burunla korunuyordu. Tahtadan dev bir köprü dev orman ağaçlarından yapılma kazıklar üzerinde inşa edilmiş işlek bir ahşap kasabaya çıkıyordu; bir elf kasabasına değil, hâlâ burada, uzak ejderha dağının gölgesinde yaşamaya cesaret eden insanların yaşadığı bir kasabaya. Geçimlerini hâlâ büyük nehir yoluyla güneyden gelen ve çavlanların yanından kasabalarına getirilen ticaret mallarına borçluydular, ama kuzeydeki Dale’in zengin ve müreffeh olduğu günlerde varsıl ve muktedirdiler; sularda kimileri altınla, kimileri de zırhlı askerlerle dolu filolarca tekne vardı ve artık efsaneden ibaret olan savaşlar ve kahramanlıklar yaşanmıştı. Kuraklık olup da sular çekildiğinde daha büyük bir kasabanın çürüyen yığınları hâlâ sahiller üzerinde görülebiliyordu.</p>

    <p>Ama insanlar bunların çok azını hatırlıyordu, bazıları hâlâ Dağ’ın cüce kralları, Durin ırkından Thror ve Thrain’i, ejderhanın gelişini ve Dale lordlarının düşüşünü anlatan eski şarkıları söylese de. Bazıları şarkılarında Thror ile Thrain’in bir gün geri döneceğini ve dağ kapılarından nehirlere altın akacağını ve bütün bu toprakların yeni şarkılar ve kahkahalarla dolacağını da söylüyordu. Ama bu hoş efsane gündelik işlerini pek etkilemiyordu.</p>

    <p class="paragraf">Fıçılardan oluşan sal görünürde belirir belirmez kasabanın kazıkları arasından kürekli kayıklar yaklaştı ve sesler sal dümencilerini selamladı. Ardından ipler atılıp kürekler çekildi ve çok geçmeden sal Orman Nehri’nin akıntısından kurtarılıp yüksek kaya burnunun etrafından dolaştırılarak Göl kasabasının küçük koyuna çekilmişti. Orada büyük köprünün kıyıya bakan ucuna pek de uzak olmayan bir yere palamarla bağlandı. Çok geçmeden insanlar güneyden gelecek ve fıçılardan bazılarını alıp götürecekti; diğerlerini ise dere üzerinden Orman elflerinin yurduna götürülmek üzere yanlarında getirdikleri mallarla dolduracaklardı. Bu arada salın elfleri ile kayıkçılar Göl kasabasında ziyafete giderken fıçılar suyun üzerinde yüzmeye terk edildi.</p>

    <p>Onlar gittikten ve gecenin gölgeleri çöktükten sonra sahilde neler olduğunu görebilselerdi çok şaşırırlardı. Öncelikle fıçılardan biri Bilbo tarafından kesilerek kurtarıldı ve sahile itilip açıldı. İçeriden inlemeler geldi ve fıçıdan pek mutsuz bir cüce çıktı. Pasaklı sakalı ıslak samanlarla doluydu; her yanı o kadar çok ağrıyordu, her yanı öylesine tutulmuş, öyle berelenip sarsılmıştı ki, sahilde ayakta bile zor duruyordu. Kulübesine zincirlenip bir hafta unutulmuş bir köpeği andıran aç ve vahşi bir hali vardı. Bu Thorin’di, ama bunu sadece altın zincirinden ve artık kirlenip paralanmış ve gümüş püskülü kararmış gök mavisi kukuletasından anlayabilirdiniz. Hobbite nazik davranması bile zaman alacaktı.</p>

    <p>“Eh, ölü müsün diri mi?” diye sordu epey aksi bir sesle. Belki de cücelerden en az bir tane fazla iyi yemek yediğini ve daha iyi hava alabilmesinin yanı sıra kollarıyla bacaklarını da kullanabildiğini unutmuştu. “Hâlâ zindanda mısın, yoksa serbest misin? Yiyecek istiyorsan ve bu şapşalca serüvene devam etmek istiyorsan –ne de olsa bu sizin serüveniniz, benim değil– kollarını tokatlayıp bacaklarını ovalasan ve fırsatımız varken diğerlerini dışarı çıkarmama yardım etsen iyi olacak!”</p>

    <p>Thorin elbette bundaki mantığı gördü; bu yüzden birkaç kez daha inledikten sonra ayağa kalkıp hobbite elinden geldiği kadar yardım etti. Karanlıkta, soğuk suların içinde debelenirken hangi fıçıların doğru fıçılar olduğunu bulmak iğrenç bir işti. Fıçıların dışına vurup içeri seslenerek ancak cevap verebilecek durumda olan altı cüceyi bulabildiler. Bunlar fıçılardan çıkarıldı, kıyıya çıkmalarına yardım edildi ve orada mırıldanıp inleyerek oturmaya veya yatmaya bırakıldılar; öyle sırılsıklamdılar, öyle berelenmiş ve öyle ağrılıydılar ki, ne serbest kaldıklarını fark edebilmiş, ne de buna şükredebilmişlerdi.</p>

    <p>Dwalin ile Balin en mutsuz olanlardan ikisiydi ve onlardan yardım istemenin yararı yoktu. Bifur ile Bofur daha az sarsılmıştı ve daha kuruydu, ama orada yatıp hiçbir şey yapmaya yanaşmadılar. Ancak genç olan (cüceler için) hem de daha küçük fıçılara bolca samanla daha özenli bir şekilde yerleştirilmiş olan Fili ve Kili fıçılardan hemen hemen gülümseyerek, sadece birkaç çürükle ve çabucak geçen bir tutulmayla çıktılar.</p>

    <p>“Umarım bir daha asla elma konusu almam,” dedi Fili. “Benim fıçı o kokuyla doluydu. Kolunu bile kıpırdatamazken, üşümüşken ve açlıktan için bulanırken sürekli elma kokusu almak adamı çıldırtır. Şu an dünyadaki her şeyi saatlerce yiyebilirim –ama elma değil!”</p>

    <p>Fili ile Kili’nin gönüllü yardımlarıyla Bilbo nihayet <em>kafilenin</em> geri kalan üyelerini de bulup çıkardı. Zavallı şişman Bombur ya uykuda ya da baygındı; Dori, Nori, Oin ile Gloin sırılsıklamdı ve yarı ölü görünüyorlardı; hepsinin teker teker taşınıp çaresiz bir halde sahile yatırılması gerekti.</p>

    <p>“Eh! İşte buradayız!” dedi Thorin. “Sanırım yıldızlarımıza ve Bay Baggins’e şükretmemiz gerekiyor. Bunu bizden beklemeye hakkı olduğuna eminim, ama keşke bize daha rahat bir yolculuk ayarlayabilseydi diyorum. Yine de- bir kez daha hepimiz fazlasıyla hizmetinizdeyiz, Bay Baggins. Şüphesiz karnımız doyduğunda ve kendimizi topladığımızda gereken minnettarlığı gösterebileceğiz. Bu arada, sırada ne var?”</p>

    <p>“Ben Göl kasabasını öneriyorum,” dedi Bilbo. “Başka ne var ki?”</p>

    <p>Elbette önerilebilecek başka hiçbir şey olmadığından Thorin, Fili, Kili ile hobbit, diğerlerini geride bırakarak sahilden büyük köprüye yürüdüler. Köprünün başında muhafızlar vardı, ama nöbetlerinde pek dikkatli değildiler, çünkü uzun zamandır nöbet tutmaya gerçekten ihtiyaç olmamıştı. Nehir geçiş ücretleri yüzünden çıkan nadir tartışmaların dışında, Orman elfleriyle dosttular. Diğer halklar uzaktı ve kasabadaki gençlerin bazıları dağda bir ejderhanın varlığından duydukları şüpheyi açıkça dile getiriyor ve gençliklerinde onu gökyüzünde uçarken gördüklerini söyleyen ak sakallılarla haminnelere gülüyorlardı. Hal böyleyken, kulübelerinde ateş başında içip kahkahalar atmakta olan muhafızların cücelerin fıçılardan çıkarılma seslerini veya dört keşif erinin ayak sesini duymamalarına şaşmamak gerek. Thorin Meşekalkan kapıdan içeri girince hayretler içinde kaldılar.</p>

    <p>“Kimsin ve ne istiyorsun?” diye bağırdılar, ayağa fırlayıp, el yordamıyla silahlarını arayarak.</p>

    <p>“Dağaltı’nın Kralı Thror’un oğlu Thrain’in oğlu Thorin!” dedi cüce yüksek sesle ve yırtık giysilerine ve hırpani kukuletasına rağmen öyle de görünüyordu. Boynunda ve bileğinde altın parıldıyordu; gözleri kara ve derindi. “Geri döndüm. Kasabanızın Efendisini görmek istiyorum!”</p>

    <p>Bunu muazzam bir heyecan izledi. Daha aptal olanlardan bazıları Dağ’ın gece vakti altına kesmesini ve gölün bütün sularının bir anda sararmasını bekler gibi kulübeden dışarı koştular. Muhafızların yüzbaşısı öne çıktı.</p>

    <p>“Peki bunlar kim?” diye sordu Fili’yi, Kili’yi ve Bilbo’yu işaret ederek.</p>

    <p>“Babamın kızının oğulları,” diye yanıt verdi Thorin, “Durin ırkından Fili ve Kili ile Batı’dan bizimle birlikte buraya yolculuk eden Bay Baggins.”</p>

    <p>“Barışçıl niyetlerle geliyorsanız, silahlarınızı bırakın!” dedi yüzbaşı.</p>

    <p>“Hiç silahımız yok,” dedi Thorin ve bu doğruydu: Bıçakları Orman elfleri tarafından ellerinden alınmıştı, ulu kılıç Orcrist de öyle. Bilbo’nun kısa kılıcı her zamanki gibi yanında ve gizliydi, ama bunun hakkında hiçbir şey söylemedi. “Eskilerde anlatıldığı gibi nihayet bizim olana geri dönen bizlerin silaha ihtiyacı yok. Bu kadar çok kişiyle savaşamayız da. Bizi efendinize götürün!”</p>

    <p>“Kendisi şölende,” dedi yüzbaşı.</p>

    <p>“O halde bizi ona götürmen daha da önemli,” diye patladı bütün bu resmiyetten bıkıp sabırsızlanmaya başlamış olan Fili. “Uzun yolculuğumuz yüzünden bitkin ve açız ve yoldaşlarımız arasında hasta olanlar var. Şimdi elimizi çabuk tutup daha fazla konuşmayalım, yoksa efendinizin size söyleyecek lafı olabilir.”</p>

    <p>“O halde peşimden gelin,” dedi yüzbaşı ve altı adamıyla çevrelerini sararak onları kapılardan ve köprüden geçirip kasabanın pazar yerine getirdi. Burası, daha büyük evlerin üzerine inşa edildiği yüksek kazıklarla ve gölün yüzeyine inen çok sayıda basamak ve merdiveni olan uzun, ahşap iskelelerle çevrelenmiş, sessiz sulardan geniş bir daireydi. Büyük bir salonda çok sayıda ışık yanıyor ve pek çok kişinin sesi geliyordu. Bu salonun kapılarından geçtiler ve ışıkta gözlerini kırpıştırarak durup, pek çok kişinin oturduğu uzun masalara baktılar.</p>

    <p>“Ben Dağaltı’nın Kralı Thror’un oğlu Thrain’in oğlu Thorin!” diye haykırdı Thorin kapıdan yüksek sesle, yüzbaşı bir şey söylemeye fırsat bulamadan.</p>

    <p>Herkes ayağa fırladı. Kasabanın Efendisi büyük iskemlesinden hızla ayağa kalktı. Ama ayağa fırlayanlar arasında kimse salonun uzak ucunda oturan elflerin salcıları kadar şaşırmamıştı. Efendi’nin masasına yaklaşarak haykırdılar:</p>

    <p>“Bunlar Kralımızın kaçan tutsakları, kim olduklarının doğru dürüst hesabını veremeyen, ormanda sinsice dolaşıp halkımızı taciz eden gezgin, serseri cüceler!”</p>

    <p>“Bu doğru mu?” diye sordu Efendi. Aslına bakılırsa, bunun Dağaltı Kralı’nın –böyle biri var olmuş idiyse tabii– dönüşünden çok daha makul bir açıklama olduğunu düşünüyordu.</p>

    <p>“Kendi yurdumuza dönmekte iken Elf Kralı tarafından haksız bir pusuya düşürüldüğümüz ve mesnetsiz yere tutsak alındığımız doğrudur,” diye yanıt verdi Thorin. “Ama eskilerde bahsedilen sılaya dönüşe ne kilit engel olabilir, ne de parmaklık. Bu kasaba Orman elflerinin ülkesi de değildir. Ben Göl İnsanlarının kasabasının Efendisine hitap ediyorum, Kral’ın salcılarına değil.”</p>

    <p>Efendi bunun üzerine tereddüt etti ve önce birine, sonra diğerine baktı. Elf Kralı bu yörede çok güçlüydü ve Efendi onunla arasında husumet olmasını istemiyordu; konumunu borçlu olduğu alışkanlığı gereği, aklını ticarete ve paylara, yükler ve altına veren biri olduğundan eski şarkılara da pek itibar etmezdi. Ancak başkaları farklı düşünüyordu ve mesele çabucak ona sormadan halledildi. Haberler salonun kapılarından kasabaya ateş gibi yayılmıştı. Salonun içindeki ve dışındaki insanlar bağrışıyordu. İskeleler koşturan ayaklarla tıka basa doluydu. Bazıları Dağaltı Kralı’nın dönüşüne dair şarkıları bölük pörçük söylemeye başladılar; gelenin Thror’un kendisi değil torunu Thorin olması onları hiç rahatsız etmiyordu. Şarkıya başkaları da katıldı ve sesleri gölün üzerine yükselerek yayıldı:</p>

    <blockquote class="siir">
      <p><em>Dağaltı’nın Kralı</em></p>

      <p class="iceri_1"><em>Oyma taşın Kralı,</em></p>

      <p><em>Gümüş çeşmelerin efendisi,</em></p>

      <p class="iceri_1"><em>Alıyor mirasını!</em></p>

      <p class="paragraf"><em>Ellerde yükselecek tacı</em></p>

      <p class="iceri_1"><em>Gerecek telleri arpının bir kez daha,</em></p>

      <p><em>Yankılanacak altın salonları</em></p>

      <p class="iceri_1"><em>Yeniden söylenen eski zaman şarkılarıyla.</em></p>

      <p class="paragraf"><em>Ormanlar salınacak dağlarda</em></p>

      <p class="iceri_1"><em>Ve çimenler güneşin altında;</em></p>

      <p><em>Akacak serveti çeşmelerden</em></p>

      <p class="iceri_1"><em>Ve altına kesecek nehirler.</em></p>

      <p class="paragraf"><em>Dereler akacak keyifle,</em></p>

      <p class="iceri_1"><em>Işıldayıp yanacak göller,</em></p>

      <p><em>Silinecek tüm bahtsızlıkla keder</em></p>

      <p class="iceri_1"><em>Döndüğünde Dağaltı’nın Kralı!</em></p>
    </blockquote>

    <p>Bu ya da buna çok benzeyen şarkılar söylediler, ancak daha çok şarkı vardı ve şarkılara arplar ve kemanların müziğiyle birlikte bol miktarda bağırış da karışıyordu. Aslına bakılırsa, en yaşlı büyükbabanın belleğinde bile kasabada yaşanan böylesi bir heyecandan eser yoktu. Orman elfleri bile büyük bir hayrete, hatta korkuya kapılmaya başladılar. Elbette Thorin’in nasıl kaçtığını bilmiyorlardı ve krallarının ciddi bir hata yaptığını düşünmeye başlamışlardı. Efendi’ye gelince, kendisi en azından halihazırda, umumi yaygaraya katılmaktan ve Thorin’in söylediği kişi olduğuna inanır gibi yapmaktan başka bir çıkar yol göremedi. Böylece kendi baş iskemlesini ona bıraktı ve Fili ile Kili’yi yanında onur mevkisine oturttu. Bilbo’ya bile baş masada bir yer verildi ve kargaşanın arasında onun olanlardaki rolüne dair bir açıklama –ondan hiçbir şarkıda en muğlak şekilde de olsa bahsedilmemişti– talep edilmedi.</p>

    <p>Kısa zaman sonra diğer cüceler de kasabaya hayret verici heves sahneleri arasında getirildiler. Çok hoş ve tatminkâr bir şekilde hepsi tedavi edildi, doyuruldu, evlere yerleştirildi ve şımartıldı. Thorin ve kafilesine büyük bir ev tesis edildi; hizmetlerine tekneler ve kürekçiler verildi. Kalabalıklar bütün gün evin önünde oturup şarkılar söylediler ve herhangi bir cüce burnunu dahi dışarı çıkarsa tezahürat ettiler.</p>

    <p>Şarkıların bazıları eski olsa da bazıları epey yeniydi ve ejderhanın ani ölümünden ve nehirden Göl kasabasına gelen zengin armağanlardan güven içinde bahsediyorlardı. Esin kaynağı büyük oranda Efendi olan bu şarkılardan pek memnun olmasalar da cücelerin rahatı yerindeydi ve çabucak yeniden şişmanlayıp güçlendiler. Aslına bakılırsa, bir hafta sonra hemen hemen iyileşmiş, kendilerine özgü renklerde halis kumaşlara bürünmüş, sakalları taranıp düzeltilmiş, adımları mağrurlaşmıştı. Thorin, krallığı yeniden kazanılmış ve Smaug küçük parçalara doğranmış gibi görünüyor ve yürüyordu.</p>

    <p>Söylemiş olduğumuz gibi, cücelerin hobbite duydukları olumlu hisler her gün güçleniyordu. Artık sızlanma ve homurdanma kalmamıştı. Sağlığına içiyor, sırtını sıvazlıyor ve üzerine titriyorlardı; bu da iyiydi, zira Bilbo’nun keyfi pek yoktu. Ne Dağ’ın görüntüsünü unutmuş, ne de ejderhayı düşünmeyi bırakmıştı; üstelik üzerinde berbat bir soğuk algınlığı da vardı. Üç gün boyunca hapşırıp öksürdü ve dışarı çıkamadı, ondan sonra bile şölenlerdeki konuşmaları, “Çok teşekkür ederim,” ile sınırlıydı.</p>

    <p class="paragraf">Bu esnada, Orman elfleri yükleriyle birlikte Orman Nehri’nden geri dönmüştü ve Kral’ın sarayında büyük bir heyecan vardı. Muhafız şefinin ve kâhyanın başına ne geldiğini hiç duymadım. Elbette cüceler Göl kasabasında kaldığı sürece anahtarlar veya fıçılardan hiç bahsedilmedi ve Bilbo asla görünmez olmamaya özen gösterdi. Yine de, bilinenden fazlasının tahmin edildiğini sanıyorum, gerçi Bay Baggins’in esrarengiz olmayı sürdürdüğüne şüphe yok. Her halükârda Kral artık cücelerin yolculuğunun amacını biliyor ya da bildiğini sanıyordu ve kendi kendisine şöyle demekteydi:</p>

    <p>“Pekâlâ! Göreceğiz bakalım! Ben bu konuda söz sahibi olmadan hiçbir hazine Kuyutorman’dan geçerek geri dönemez. Ama hepsinin kötü bir sonla karşılaşacağına inanıyorum, bunu da hak ettiler zaten!” Her halükârda, cücelerin Smaug gibi ejderhalarla dövüşüp onları öldürebileceklerine inanmıyordu ve hırsızlığa veya onun gibi bir şeye kalkışacaklarından şüpheleniyordu –bu da onun bilge bir elf ve kasaba insanlarından daha akıllı olmakla birlikte, sonunda anlayacağımız üzere tam da haklı olmadığını gösteriyor. Casuslarını göl kıyılarına ve kuzeye, Dağ’ın gitmeye razı oldukları kadar yakınına gönderip bekledi.</p>

    <p>On beş günün sonunda Thorin oradan ayrılmayı düşünmeye başladı. Yardımı kasabanın hevesi sönmemişken almak yerinde olurdu. İşleri geciktirip meseleyi soğutmak olmazdı. Bu yüzden Efendi’yle ve danışmanlarıyla konuştu ve yakında kafilesiyle birlikte Dağ’a doğru gitmek zorunda olduklarını söyledi.</p>

    <p>O zaman Efendi ilk kez şaşırdı, biraz da korktu ve Thorin’in sahiden kralların soyundan gelip gelmediğini merak etti. Cücelerin Smaug’a yaklaşmaya cüret edebileceklerini hiç düşünmemişti, eninde sonunda foyaları ortaya çıkacak sahtekârlar olduklarını sanmıştı. Yanılıyordu. Thorin elbette gerçekten Dağaltı’nın Kralı’nın torunuydu ve bir cücenin intikam için veya kendisine ait olanları geri almak uğruna nelere cüret edebileceği bilinmez.</p>

    <p>Ama Efendi gittiklerine hiç üzülmemişti. Çok masraflıydılar ve gelişleri her şeyi ticaretin durma noktasına geldiği uzun bir tatile çevirmişti. “Gidip Smaug’un başına bela olsunlar da bakalım o onları nasıl karşılayacak!” diye düşündü. “Şüphesiz, ey Thror’un oğlu Thrain’in oğlu Thorin!” dedi. “Mirasına sahip çıkman gerek. Eskilerde bahsedilen zaman gelip çattı. Elimizden gelen yardımı yapmaya hazırız ve krallığını yeniden kazandığında minnettar kalacağına güveniyoruz.”</p>

    <p>Böylece güzün ilerlemesine, rüzgârların soğumasına ve yaprakların hızla dökülmesine rağmen bir gün, kürekçiler, cüceler, Bay Baggins ve bol miktarda erzak taşıyan üç büyük tekne Göl kasabasından ayrıldı. Kararlaştırılan karaya çıkma noktasında onları karşılamak üzere dolambaçlı yollardan atlar ve midilliler gönderilmişti. Efendi ile danışmanları onlara kasaba binasının göle inen merdivenlerinde veda ettiler. İnsanlar iskelelerden ve pencerelerden bakıp şarkılar söylediler. Beyaz kürekler sulara batıp çıktı ve göl üzerinden kuzeye, uzun yolculuklarının son safhasına doğru yola çıktılar. Tepeden tırnağa mutsuz olan tek kişi Bilbo’ydu.</p>
  </div>
</body>
</html>
