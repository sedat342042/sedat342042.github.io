<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="14. Ateş ve Su">14<br />
    Ateş ve Su</h1>

    <p>Şimdi, sizler de cüceler gibi Smaug’a dair haberler işitmek istiyorsanız, ejderhanın kapıyı parçaladığı ve öfkeyle uçarak uzaklaştığı iki gün öncesine dönmeniz gerekecek.</p>

    <p>Göl kasabası Esgaroth’un insanlarının çoğu içerideydi, zira rüzgâr kara doğudan esiyordu ve soğuktu, ama birkaçı rıhtımlarda yürümekte ve pek düşkün oldukları üzere, yıldızların gökyüzünde açılan aralıklardan parlayıp göl yüzeyinde yansımasını izlemekteydi. Gölün alt ucundaki alçak tepelerle örtüldüğü için Yalnız Dağ’ın büyük bölümü, Akan Nehir’in kuzeyden geldiği küçük açıklık dışında, kasabalarından görünmüyordu ve hem uğursuz, hem de sabahın ilk ışıklarında dahi iç karartıcı olduğundan Dağ’a nadiren bakarlardı. Şimdiyse karanlıkla örtülüp ortadan kaybolmuştu.</p>

    <p>Aniden titreşerek görüntüye girdi; kısa süreli bir ışık ona değdi, ardından silindi.</p>

    <p>“Bakın!” dedi biri. “Yine ışıklar! Dün gece gözcüler gece yarısından sabaha kadar yanıp yanıp söndüklerini görmüş. Yukarıda bir şeyler oluyor.”</p>

    <p>“Belki de Dağaltı’nın Kralı altın dövüyordur,” dedi bir diğeri. “Kuzeye gitmeyeli çok olmuştu. Şarkıların tekrar kendilerini kanıtlamasının zamanı geldi.”</p>

    <p>“Hangi kral?” dedi bir başka ses sertçe. “Muhtemelen bunlar Dağaltı’nın bildiğimiz tek kralı Ejderha’nın yağmacı ateşleridir.”</p>

    <p>“Sen de her zaman uğursuz laflar edersin!” dedi diğerleri. “Sellerden, zehirlenmiş balıklara kadar her şey. Neşeli bir şey düşünsene!”</p>

    <p>Derken aniden tepelerin alçak yerlerinde büyük bir ışık belirdi ve gölün kuzey kıyısı altın rengine döndü. “Dağaltı’nın Kralı!” diye bağırdılar. “Serveti güneş gibidir, gümüşü bir çeşme, altın akar nehirleri! Nehir, Dağ’dan altın olarak akıyor!” diye haykırdılar; dört bir yanda pencereler açılıyor, ayaklar bir yerlere koşuyordu.</p>

    <p>Halkta yine muazzam bir heyecan ve heves vardı. Ama uğursuz sesli adam aceleyle Efendi’nin yanına koştu. “Ejderha gelmiyorsa ben ahmağın biriyim!” diye haykırdı. “Köprüleri kesin! Silahlanın! Silahlanın!”</p>

    <p>Ardından aniden uyarı boruları öttü ve kayalık sahillerde yankılandı. Tezahürat kesildi ve sevinç dehşete dönüştü. Bu sayede ejderha onları hepten hazırlıksız yakalamamış oldu.</p>

    <p>Hızı o kadar yüksekti ki, onu kendilerine doğru hızla gelen ve giderek büyüyerek parlaklaşan bir ateş parçası olarak görebiliyorlardı ve aralarında en aptal olanı bile kehanetlerin epey yanıldığından şüphe etmiyordu. Yine de biraz zamanları vardı. Yaklaşan Smaug’un korkunç sesi iyice yükselmeden ve göl kanatlarının feci çırpışı altında ateş kızılına kesmeden önce kasabadaki her gemi suyla dolduruldu, her savaşçı silahlandı, her ok ve cirit hazır edildi ve karaya çıkan köprü indirilip yok edildi.</p>

    <p>Çığlıklar, feryatlar ve erkeklerin bağırışları arasında başlarının üzerine geldi, köprülere doğru alçaldı ve bir yenilgiye uğradı! Köprü gitmişti ve düşmanları derin sular üzerindeki bir adadaydı –hoşlanmadığı kadar derin, karanlık ve soğuk. Sulara dalsa bütün araziyi günlerce kaplayacak kadar çok duman ve buhar yükselirdi, ama göl ondan daha kudretliydi, içinden geçemeden ateşini söndürüverirdi.</p>

    <p>Kükreyerek gerisingeri, kasabanın üzerine süzüldü. Bir grup kara ok havaya fırladı, pulları ve mücevherlerinden sekip takırdadı ve sapları göle ateş ve duman saçan soluğuyla tutuştu. Hayalinizde canlandırabileceğiniz hiçbir havai fişek gösterisi, o geceki manzaranın yanına yaklaşamaz. Yayların salınması ve boruların ötmesi ejderhanın gazabını doruğa ulaştırdı, sonunda öfkeden gözü kör olmuştu. Çok uzun zamandır kimse onunla savaşmaya cesaret edememişti, sağa sola koşup okçuları cesaretlendiren ve Efendi’yi onlara son oklarına kadar savaşmalarını buyurmaları için ısrar eden, sert sesli adam olmasa, buna şimdi de cüret edemezlerdi.</p>

    <p>Ejderhanın çenesinden ateş püskürdü. Bir süre başlarının üzerinde daireler çizerek bütün gölü ateşe verdi; ayaklarının dibinde koyu siyah gölgelerin sıçradığı, sahildeki ağaçlar bakır ve kan gibi parlıyordu. Ardından öfkesinden gözü kararan ejderha düşmanına pullu tarafını dönmeyi düşünmeden, aklında bir tek kasabalarını ateşe vermek fikriyle, ok fırtınasının tam ortasına daldı.</p>

    <p>O son sürat aşağı uçar, kasabanın içinden geçip tekrar dönerken, o gelmeden suyla iyice ıslatılmış olmasına rağmen saz damlar ile tahta kirişlerden alevler fırladı. Ne zaman bir kıvılcım belirse yüz el üzerine su boca ediyordu. Ejderha dönerek üstlerine geldi. Kuyruğunun tek bir darbesiyle Büyük Ev’in damı yerle bir oldu. Söndürülemez alevler gecenin içine yağdı. Ejderha bir dönüş, bir dönüş daha yaptıkça evler birbiri ardına alevler içinde kalıp yıkıldı, yine de hiçbir ok Smaug’u etkisiz hale getiremiyor, hatta bataklıklardan gelme bir sinekten fazla canını yakamıyordu.</p>

    <p class="paragraf">İnsanlar çoktan dört bir yandan kendilerini suya atmaktaydı. Kadınlar ve çocuklar pazar havuzundaki yüklü kayıklara yığılıyordu. Silahlar yerlere atıldı. Kısa bir süre önce cücelerin gelişi üzerine eski neşeli şarkıların söylendiği yerlere şimdi yas ve gözyaşı hâkimdi. Artık insanlar cücelerin adına lanet okuyordu. Efendi’nin kendisi de kargaşada kürek çekerek kaçmak ve kendisini kurtarmak umuduyla, varaklı büyük teknesine yönelmişti. Çok geçmeden kasabanın tamamı terk edilecek ve kavrulup göl seviyesiyle bir olacaktı.</p>

    <p>Ejderhanın umudu buydu. Hepsi kayıklara binse de umurunda değildi. Onları avlarken bolca eğlenebilirdi ya da insanlar açlıktan ölene kadar oldukları yerde bekleyebilirdi. Hele bir karaya çıkmaya çalışsınlar –orada onları hazır bekliyor olacaktı. Çok geçmeden kıyıdaki tüm ormanları yakacak ve tüm tarlalarla otlakları kavuracaktı. Şimdiyse kasaba kandırma oyununu oynamak onu yıllarca eğlenemediği kadar eğlendirmekteydi.</p>

    <p>Ama hâlâ yanan evlerin arasında mevzilerinden ayrılmayan bir okçu birliği vardı. Yüzbaşıları, sert sesli ve sert yüzlü olan, arkadaşlarının sellerle zehirli balıklardan uğursuz haberler vermekle suçladığı, ancak cesaretini de iyi bildiği Bard idi. Eski atalarından biri, karısı ile çocuğu uzun zaman önceki yıkımdan Akan Nehir üzerinden kaçan Dale Lordu Girion’du. Şimdi porsukağacından sarı bir yayla ok atıyordu, ama biri hariç tüm okları tükenmişti. Ateşler yakınındaydı. Yoldaşları onu terk ediyordu. Yayını son kez eğdi.</p>

    <p>Aniden karanlığın içinden bir şey kanat çırparak omzuna kondu. Bard irkildi –ama bu sadece ihtiyar bir ardıçkuşuydu. Korkusuzca kulağının yanına tünemişti ve ona getirdiği haberi söylüyordu. Hayretler içinde kalarak kuşun lisanını anlayabildiğini gördü; zira o Dale ırkından idi.</p>

    <p>“Bekle! Bekle!” dedi kuş ona. “Ay yükseliyor. O uçup başının üzerinde dönerken sol göğsünün oyuğunu ara!” Ve Bard şaşkınlıkla duraksadığında, ona Dağ’da olanları ve tüm duyduklarını anlattı.</p>

    <p>Derken Bard yay ipini kulağına kadar çekti. Ejderha çember çizerek dönüyor, alçaktan uçuyordu ve o gelirken güneş doğu kıyısından yükseldi ve muazzam kanatlarını gümüşledi.</p>

    <p>“Ok!” dedi okçu. “Kara ok! Seni sona sakladım. Beni hiç yarı yolda bırakmadın ve seni her zaman geri alabildim. Sen bana babamdan kaldın, ona da eskilerden. Dağaltı’nın gerçek kralının ocaklarından geldinse şayet, şimdi git ve yolun açık olsun!”</p>

    <p>Ejderha bir kez daha, her zamankinden alçak bir daire çizdi ve dönüp pike yaparken karnı ay ışığında alazlı değerli taşlarla bembeyaz parıldadı –ama bir yer hariç. Büyük yay tınladı. Siyah ok ipten dosdoğru sol göğüsteki, ön ayağın alabildiğine açılmış olduğu oyuğa doğru fırladı. Uçuşu öylesine şiddetliydi ki, ucuyla, sapıyla ve tüyleriyle birlikte hedefin içinde kayboldu. Smaug insanları sağır eden, ağaçları deviren ve taşları çatlatan bir çığlıkla, ağzından ateşler püskürterek havaya fırladı, sırtüstü döndü ve mahvolarak yükseklerden aşağılara çakıldı.</p>

    <p>Kasabanın tam üzerine düştü. Son çırpınışları kasabayı paramparça edip kıvılcımlarla çaylaklara ayırdı. Göl gümbürtüyle içeri doldu. Ayın altındaki ani karanlıkta muazzam bir ak duman yükseldi. Bir tıslama, taşkın bir anafor, ardından sessizlik oldu. İşte bu Smaug’un ve Esgaroth’un sonu oldu, ama Bard’ın değil.</p>

    <p class="paragraf">Büyüyen ay yükseldikçe yükseldi, rüzgâr ise daha da gürültülü ve soğuk bir hal aldı. Beyaz, sisi bükülen sütunlara ve uçuşan bulutlara çevirip, batıya, Kuyutorman’ın önündeki bataklıkların üzerinde dağılmaya gönderdi. Ardından gölün yüzeyine kara noktalar misali dağılmış sayısız kayık ortaya çıktı ve kasabalarını, mallarını ve harap olan evlerini yitirdikleri için dövünen Esgaroth halkının çığlıkları duyuldu. Ama aslında düşünseler, şükredecek çok şeyleri vardı, gerçi o anda şükretmelerini beklemek pek doğru olmaz: Kasaba halkının en az dörtte üçü canını kurtarmıştı, ormanları, tarlaları, otlakları ve sığırları zarar görmemişti ve ejderha ölmüştü. Bunun ne anlama geldiğini henüz fark etmemişlerdi.</p>

    <p>Batı kıyılarında yas dolu kalabalıklar halinde toplanıp soğuk rüzgârda titrediler ve ilk yakınmaları ile öfkeleri, kasabayı çok erken, hâlâ onu savunmaya çalışanlar varken terk eden Efendi’ye yönelikti.</p>

    <p>“Kafası işe iyi çalışıyor olabilir –özellikle de kendi işine,” diye mırıldandı bazıları, “ama ciddi bir şey olduğunda hiçbir işe yaramıyor!” Ve Bard’ın cesaretini ve yaptığı son müthiş atağı övdüler. “Keşke ölmüş olmayaydı,” dedi hepsi, “onu kral yapardık. Girion soyundan Ejder Vurucu Bard. Heyhat ki yitirildi!”</p>

    <p>Bütün konuşmaların arasında, gölgelerden uzun bir şekil çıktı. Sırılsıklamdı, siyah saçları yüzünün ve omuzlarının üzerine sarkmıştı ve gözlerinde haşin bir ışık vardı.</p>

    <p>“Bard yitirilmedi!” diye haykırdı. “Düşman katledildiğinde Esgaroth’tan sulara daldı. Ben Girion soyundan Bard’ım; ejderhanın katili benim!”</p>

    <p>“Kral Bard! Kral Bard!” diye bağırdılar; ama Efendi takırdayan dişlerini gıcırdattı.</p>

    <p>“Girion, Esgaroth Kralı değil, Dale Lordu’ydu,” dedi. “Göl kasabasında her zaman efendileri yaşlı ve bilge kimseler arasından seçmiş ve savaşçı olmaktan başka meziyeti olmayan adamların egemenliğine katlanmamışızdır. Bırakın ‘Kral Bard’ kendi krallığına dönsün –kahramanlığı sayesinde Dale artık hür ve dönüşüne engel olacak hiçbir şey yok. Ve Dağ’ın gölgesindeki soğuk taşları gölün yeşil kıyılarına tercih edenler varsa, onlar da onunla gidebilir. Bilge kimseler olarak burada kalıp, kasabamızı yeniden inşa etmeyi ve zamanla huzur ve refahının keyfini yeniden sürmeyi ümit edeceğiz.”</p>

    <p>“Kral Bard’ı isteriz!” diye bağırdı yakınlardaki insanlar Efendi’ye cevaben. “Yaşlı adamlar ve para sayıcılar canımıza yetti!” Daha uzaktaki insanlar da haykırışa katıldı: “Yaşa Okçu, kahrolun Para Torbaları,” ve çıkardıkları gürültü sahil boyunca yankılandı.</p>

    <p>“Okçu Bard’ı küçümseyecek son kişi benim,” dedi Efendi ihtiyatla (zira Bard artık yakınında duruyordu). “Bu gece kasabamıza hayrı dokunanlar arasında önemli bir yer kazandı ve adına nice ölümsüz türkü yakılsa yeridir. Ama neden ey halkım?” –burada Efendi ayağa kalkıp, çok yüksek ve anlaşılır bir sesle konuştu– “Neden bütün suçu bana yüklüyorsunuz? Hangi suç yüzünden görevden alınacağım? Ejderhayı uykusundan kim uyandırdı, sorarım size? Kim bizden değerli armağanlar ve cömert yardımlar alıp, bizi eski şarkıların doğru olabileceğine inandırdı? Kim yumuşak yüreklerimizden ve hoş rüyalarımızdan faydalandı? Bizi ödüllendirmek için nehirden aşağı ne cins altın gönderdiler? Ejder ateşi ve yıkım! Zararımızı kimden tazmin edecek, dullarımız ve yetimlerimiz için kimden yardım isteyeceğiz?”</p>

    <p>Gördüğünüz gibi, Efendi bulunduğu konuma şans eseri gelmemişti. Sözcüklerinin sonucu, halihazırda halkın yeni bir kral düşüncesini hemen hemen unutmaları ve öfkeli düşüncelerini Thorin ve kafilesine yöneltmeleri olmuştu. Dört bir yandan vahşi ve acı sözler haykırıldı ve önceleri eski şarkıları en yüksek seslerle söyleyenler, aynı derecede yüksek seslerle cücelerin ejderhayı kasten üzerlerine saldığını haykırırken duyuldular!</p>

    <p>“Ahmaklar!” dedi Bard. “Neden sözlerinizle öfkenizi o bahtsız yaratıklara harcıyorsunuz ki? Şüphesiz Smaug bize gelmeden önce ateşte ilk onlar can verdi.” Derken, daha o konuşurken yüreğine Dağ’ın efsanevi hazinesinin başında muhafız veya sahip olmadan yattığı düşüncesi geldi ve aniden suskunlaştı. Efendi’nin sözlerini ve bunu yapacak insanları bulabilirse Dale’in yeniden inşa edilip altın çanlarla doldurulabileceğini düşündü.</p>

    <p>Nihayet yeniden konuştu. “Öfkeli sözlerin sırası değil, Efendi, değişime dair kapsamlı planları düşünmenin de. Yapılacak işler var. Hâlâ hizmetindeyim –gerçi bir süre sonra sözlerini yeniden düşünüp, beni takip edecek herkesle birlikte kuzeye gidebilirim.”</p>

    <p>Bunun üzerine kampların kurulmasına ve hastalarla yaralıların bakımına yardımcı olmak için yürüyerek uzaklaştı. Ama Efendi onun arkından kaşlarını çatarak baktı ve oturduğu yerden kalkmadı. Çok şey düşünüp, az şey söyledi, adamlara kendisine yiyecek ve odun getirmeleri için yüksek sesle bağırmak dışında.</p>

    <p>Şimdi Bard nereye gitse halkın arasında artık korunmasız kalan hazineyle ilgili konuşmaların yangın gibi yayıldığını duyuyordu. İnsanlar gördükleri tüm zararın karşılığını oradan alacaklarını ve güneyden değerli şeyler almaya yetecek kadar servet edineceklerini konuşuyor ve bu, çile çeken insanları çok neşelendiriyordu. Bu da iyi bir şeydi, çünkü gece soğuk ve berbattı. Çok az kişi için barınak bulunabilmişti (Efendi de bunlardan biriydi) ve yiyecek azdı (Efendi’ye bile az kalmıştı). O gece kasabanın yıkımından kurtulan pek çok kişi ıslaklıktan, soğuktan ve kederden hastalanıp daha sonra öldü ve onu izleyen günlerde çok fazla hastalık ve büyük açlık oldu.</p>

    <p>Bu arada Bard liderliği üstlenmiş, her zaman Efendi’nin adıyla da olsa işleri istediği gibi düzenlemekteydi ve halkı idare etmek ve korunmaları ve barınmaları için gereken hazırlıkları yönetmek gibi zor bir görevi vardı. Yakınlarda yardım olmasaydı muhtemelen çoğu, güzü hızla kovalayan kışta can verirdi. Ama yardım hızla geldi; zira Bard hiç zaman kaybetmeden Nehir üzerinden hızlı ulaklar gönderip Orman Elflerinin Kralı’ndan yardım istemiş ve bu ulaklar, Smaug’un düşüşünün üzerinden sadece üç gün geçmiş olmasına rağmen, çoktan yola çıkmış bir orduyla karşılaşmıştı.</p>

    <p>Elf Kralı kendi ulaklarından ve halkını çok seven kuşlardan haberler almıştı ve olanların büyük bölümünü zaten biliyordu. Ejderha’nın Harabeleri’nin sınırlarında yaşayan tüm kanatlı canlılar arasındaki kargaşa sahiden çok büyüktü. Hava çember çizen sürülerle doluydu ve hızlı uçan ulakları havada sağa sola uçuşuyordu. Ormanın sınırlarının üzerinde ıslıklar, feryatlar ve cıvıltılar vardı. Zira haberler Kuyutorman’ın ıraklarına yayılıyordu: “Smaug öldü!” Yapraklar hışırdıyor ve irkilen kulaklar havaya dikiliyordu. Daha Elf Kralı yola çıkmadan haberler batıda ta Dumanlı Dağlar’ın üzerindeki çam ormanlarına varmıştı: Beorn olanları ahşap evinde duymuştu ve goblinler mağaralarında meclislerini toplamıştı.</p>

    <p>“Korkarım bu Thorin Meşekalkan’dan alacağımız son haber olacak,” dedi Kral. “Konuğum olarak kalsa daha iyi ederdi. Yine de bu kimseye iyilik getirmeyen, fena bir rüzgâr,” diye ekledi. Zira o da Thror’un servetinin efsanesini unutmamıştı. Bard’ın ulaklarının onu çok sayıda mızraklı asker ve okçuyla birlikte yürürken bulması böyle olmuştu; kargalar başının üzerinde toplanmıştı, zira o yörelerde çağlardır görülmemiş bir savaşın yeniden uyandığını düşünüyorlardı.</p>

    <p>Ama Kral Bard’ın yakarışlarını duyunca insafa geldi, zira o iyi ve sevecen bir halkın kralıydı, böylece başlangıçta doğrudan Dağ’a yürüyen askerlerini hızla Uzun Göl’e yöneltti. Bu orduya yetecek kadar teknesi veya salı yoktu, yürüdükleri için daha yavaş ilerlemek zorunda kalmışlardı, ama su yoluyla çok miktarda erzakı önceden gönderdi. Yine de elfler çeviktir ve o günlerde orman ile göl arasındaki bataklıklara ve tehlikeli araziye alışık olmamalarına rağmen, ilerlemeleri hızlıydı. Ejderhanın ölümünden sadece beş gün sonra kıyılara vardılar ve kasabanın yıkıntısına baktılar. Bekleneceği gibi hoş karşılandılar ve insanlar ile Efendileri, Elf Kralı’nın yardımı karşılığında geleceğe dönük her pazarlığı yapmaya razıydı.</p>

    <p>Planları kısa zamanda oluşturuldu. Efendi, kadınlar ve çocuklar, yaşlılar ve hastalar ile birlikte geride kaldı; zanaat sahibi insanlar ve çok sayıda hünerli elf de onunla birlikte. Bunlar işe koyularak ağaçları kestiler ve ormandan aşağı gönderilen keresteleri biriktirdiler. Ardından sahilde yaklaşan kıştan korunmak için çok sayıda kulübe inşa ettiler ve yine Efendi’nin talimatları doğrultusunda öncekinden de güzel ve büyük, ancak farklı bir yerde yapılması tasarlanmış yeni bir kasabayı planlamaya başladılar. Sahilde daha kuzeye taşındılar, zira daha sonraları ejderhanın yattığı sulardan hep korkacaklardı. Ejderha altın yatağına bir daha asla dönmeyecekti, ama taş kadar soğuk bedeni sığlıklardaki zemine kıvrılarak uzanmıştı. Orada çağlar boyunca dev kemikleri sakin havalarda, eski kasabanın harap olmuş kazıklarının arasında görüldü. Ama çok az kişi lanetli noktadan geçmeye cesaret etti; ürperen sulara dalmaya veya çürüyen cesedinden düşen değerli taşları toplamaya cesaret eden ise çıkmadı.</p>

    <p>Ancak eli silah tutan tüm erkekler ve Elf Kralı’nın birliklerinin çoğu kuzeydeki Dağ’a doğru yürüyüşe geçmeye hazırlandı. Kasabanın yıkılmasından on bir gün sonra, ordularının başının gölün ucundaki kaya kapılardan geçip ıssız topraklara varması da işte böyle oldu.</p>
  </div>
</body>
</html>
