<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="11. Kapı Eşiğinde">11<br />
    Kapı Eşiğinde</h1>

    <p>İki günlük yolculuğun ardından Uzun Göl’ü uzunlamasına aştılar ve Akan Nehir’e geçtiler. Artık önlerinde kasvetle yükselen Yalnız Dağ’ı görebiliyorlardı. Dere güçlüydü ve ilerlemeleri yavaştı. Üçüncü günün sonunda, nehrin birkaç metre yukarısında sol ya da batı kıyısına yanaşıp karaya çıktılar. Burada onları diğer erzakları ve kendi kullanımları için gerekli malzemeleri taşıyan atlar ve binek hayvanları olarak gönderilen midilliler karşıladı. Midillilere yükleyebildiklerini yüklediler, geri kalanları bir çadırın altına depoladılar, ama kasabalı insanlardan hiçbiri Dağ’ın gölgesinin bu denli yakınındayken bir geceliğine bile yanlarında kalmaya yanaşmadı.</p>

    <p>“Her halükârda şarkılar gerçekleşene kadar olmaz!” dediler. Bu yaban ellerde ejderhaya inanmak, Thorin’e inanmaktan daha kolaydı. Aslında arazinin tamamı ıssız ve boş olduğundan erzaklarının başına muhafız dikilmesine gerek de yoktu. Böylece refakatçileri yanlarından ayrılıp çoktan çökmeye başlayan geceye rağmen nehir üzerinde ve kıyıya yakın yollarda hızla uzaklaştılar.</p>

    <p>Soğuk, yalnız bir gece geçirdiler ve cesaretleri kırıldı. Ertesi gün bir kez daha yola düştüler. Balin ile Bilbo yanlarında ağır yüklü birer midilli taşıyarak arkalarından geliyordu; diğerleri patika olmadığından biraz ileriden yollarını yavaşça seçerek gidiyordu. Akan Nehir’den saparak ve Dağ’ın güneyde, kendilerine doğru uzanan büyük bir çıkıntısına giderek yaklaşarak kuzeybatıya doğru yol aldılar.</p>

    <p>Bu yorucu, sessiz ve hırsızlama bir yolculuktu. Kahkaha da, şarkı da, arp sesi de yoktu ve gölün yanında söylenen eski şarkıların yüreklerinde uyandırdığı gurur ve umutlar sönerek yerlerini zahmetli bir kasvete bıraktı. Yolculuklarının sonuna yaklaştıklarını ve bunun çok korkunç bir son olabileceğini biliyorlardı. Etraflarındaki, Thorin’in söylediğine göre bir zamanlar yeşil ve güzel olan arazi kasvetli ve çorak bir hal aldı. Çok az çimen vardı ve çok geçmeden ne çalı kaldı ne ağaç, sadece uzun zaman önce kaybolanların kanıtı kırık ve kararmış kütükler. Ejderha’nın Harabesi’ne gelmişlerdi, üstelik yılın sonuna yaklaşırken.</p>

    <p class="paragraf">Dağ’ın eteklerine herhangi bir tehlikeyle veya ejderhaya dair, ininin etrafında yarattığı çölden başka bir emareyle karşılaşmadan ulaştılar. Dağ önlerinde karanlık ve suskundu ve daha da yükseklere uzanıyordu. İlk kamplarını, Kuzguntepesi adlı bir yükseklikte biten, büyük güney çıkıntısında kurdular. Burada bir zamanlar eski bir nöbetçi mevzisi vardı, ama fazla açıkta olduğundan henüz buraya tırmanmaya cesaret edememişlerdi.</p>

    <p>Bütün umutlarının bağlı olduğu gizli kapıyı aramak için Dağ’ın batı çıkıntılarına doğru yollanmadan önce Thorin güneyde ön kapının bulunduğu toprakları keşfetmek üzere bir kafile gönderdi. Bu amaç için Balin, Fili ve Kili’yi seçti; Bilbo da onlarla birlikte gitti. Gri ve sessiz yarların altından Kuzguntepesi’nin eteklerine yürüdüler. Orada nehir Dale vadisinin üzerinde geniş bir halka çizdikten sonra Dağ’dan Göl’e dönerek hızla ve gürültüyle akıyordu. Kıyıları çıplak ve kayalıktı, nehrin yanında dik yamaçlar oluşturuyorlardı ve çok sayıda kayanın arasından köpüklenip sularını sıçratarak akan dar akarsuyun üzerinden bakan yerde, Dağ’ın kollarının gölgesi altındaki geniş vadide, kadim evler, kuleler ve duvarların gri harabelerini görebiliyorlardı.</p>

    <p>“Dale’den tüm kalanlar orada yatıyor,” dedi Balin. “O kasabada çanların çaldığı günlerde dağın yamacı yemyeşil ağaçlarla kaplıydı ve korunaklı vadi zengin ve güzeldi.” Bunu söylerken hem hüzünlü, hem de sert bir ifadesi vardı: Ejderhanın geldiği gün Thorin’in yanındakilerden biriydi.</p>

    <p>Nehri kapıya doğru daha fazla izlemeye cesaret edemediler; ama güney çıkıntısının bitiminin ilerisine, bir kayanın ardına saklanıp yatarak dışarı bakıp, Dağ’ın kollarının arasında, koca yamaç yuvarındaki karanlık mağara ağzını görebildikleri noktaya gittiler. Akan Nehir’in suları buradan doğuyordu ve ağızdan buhar ve kara bir duman da geliyordu. Çorak arazide siyah ve uğursuz bir karga dışında hiçbir şey kımıldamıyordu. Taşlara çarpan suyun ve ara sıra haşince gaklayan bir kuşun sesinden başka bir şey duyulmuyordu. Balin ürperdi.</p>

    <p>“Geri dönelim!” dedi. “Burada hiçbir faydamız dokunamaz! Bu kara kuşların görünüşünden de hoşlanmadım, kötülüğün casuslarına benziyorlar.”</p>

    <p>“O halde ejderha hâlâ yaşıyor ve Dağ’ın altındaki salonlarda –dumandan böyle tahmin ediyorum,” dedi hobbit.</p>

    <p>“Bu onu kanıtlamaz,” dedi Balin, “gerçi haklı olduğuna şüphem yok. Ama bir süreliğine uzaklaşmış veya dağ yamacında yatarak nöbet tutmakta olabilir, ben yine de kapılardan dumanlar ve buharların çıkmasını beklerim: İçerideki salonların tümü onun leş kokusuyla dolu olmalı.”</p>

    <p class="paragraf">Kafalarında böyle kasvetli düşünceler, başlarının üzerinde peşlerini bırakmayan gaklayan kargalarla birlikte yorgun argın kampa döndüler. Daha Haziran ayında Elrond’un güzel evine konuk olmuşlardı ve güz artık yavaş yavaş kışa dönmekte olsa da, o hoş zaman sanki yıllar öncesinde kalmıştı. Tehlikeli bozkırda yapayalnızdılar, başka kimseden yardım alma umutları yoktu. Yolculuklarının sonunda olsalar da amaçlarına ulaşmaktan her zamanki kadar uzaktılar sanki. Hiçbirinde fazla cesaret kalmamıştı.</p>

    <p>Şimdi söylemek tuhaf olacak, ama Bay Baggins’te hepsinden çok daha fazla cesaret vardı. Sık sık Thorin’in haritasını ödünç alıp ona bakar, rünler ve Elrond’un okuduğu ay harflerindeki mesaja kafa yorardı. Cücelerin batı cephesinde tehlikeli gizli kapı arayışlarını başlatan da o oldu. Kamplarını güneyde, nehrin kapılarının bulunduğu büyük vadiden daha dar ve iki duvarı Dağ’ın alçak kollarından oluşan bir vadiye taşıdılar. Burada dağ kollarından ikisi dağın ana kütlesinden batıya doğru, dik yamaçlı çıkıntılar halinde ta düzlüğe kadar iniyordu. Bu batı cephesinde ejderhanın yağmacı ayaklarının izleri daha azdı ve midillileri için biraz çimen bulunuyordu. Güneşin ormana doğru batmaya başladığı ana kadar, gün boyunca yar ve duvarın gölgesinde kalan bu kamptan günbegün kafileler halinde ayrılıp dağın yamacına çıkan patikalar aradılar. Harita doğruysa, yarın çok yukarısında, vadinin tepesinde gizli bir kapı bulunmalıydı. Günbegün kamplarına elleri boş döndüler.</p>

    <p>Ama nihayet, beklenmedik bir anda aradıklarını buldular. Fili, Kili ile hobbit bir gün vadiden, güneybatı köşesindeki yuvarlanmış kayaların arasında tökezleyerek inmekteydi. Öğle sularında, sütun misali tek başına duran büyük bir taşın ardına süzülen Bilbo, yukarı çıkan kaba basamakları andıran bir şey buldu. O ve cüceler bu basamakları heyecan içinde tırmanarak, dolanarak, kâh kaybolup kâh yeniden ortaya çıkarak güney çıkıntısının üzerine yönelen ve onları nihayet Dağ’ın cephesi boyunca kuzeye dönen daha dar bir kaya çıkıntısına getiren, dar bir patikanın izlerini buldular. Aşağı baktıklarında uçurumun tepesinde, vadinin başından aşağıdaki kamplarına bakmakta olduklarını gördüler. Sessizce, sağ taraflarındaki kayalık duvara tutunarak tek sıra halinde çıkıntının üzerinde yürüdüler, ta ki duvar açılıp küçük ve dik duvarlı, zemini çimlerle kaplı ve sessiz bir çıkmaya varana dek. Buldukları giriş uçurumun çıkıntısı yüzünden aşağıdan görülemiyordu. O kadar küçüktü ki, uzaktan bakıldığında ancak koyu renkli bir çatlak görülebilirdi. Bir mağara değildi ve yukarıdaki gökyüzüne açılıyordu; ama içteki ucunda, yere yakın olan kısmında, taş ustasının elinden çıkmışçasına pürüzsüz olmakla birlikte görünürde hiçbir eklem yeri veya gediği olmayan, yassı bir duvar yükseliyordu. Kolon, üst pervaz veya eşiğe benzeyen bir şey yoktu; sürgüye, kilit diline veya deliğine de, yine de kapıyı nihayet bulmuş olduklarından hiç şüphe etmediler.</p>

    <p>Kapıyı dövdüler, ittiler ve omuzladılar, ona hareket etmesi için yalvardılar, kırık dökük açılma büyüleri söylediler ve hiçbir kımıldanma olmadı. Nihayet yorgun düşüp dibindeki çimenlerde dinlendiler ve akşam olunca aşağı doğru uzun inişlerine başladılar.</p>

    <p class="paragraf">O gece kampta heyecan vardı. Sabah olunca bir kez daha yer değiştirmeye hazırlandılar. Geride sadece midillileri ve nehirden beraberlerinde getirdikleri erzakların başında nöbet tutmak üzere Bofur ve Bombur kaldı. Diğerleri vadiden indiler, yeni bulunan patikayı ve dar çıkıntıyı tırmandılar. Burası o kadar dar ve yanlarında altı keskin kayalarla dolu kırk beş metrelik bir uçurum varken öyle soluk kesiciydi ki, çıkın veya çanta taşımalarına olanak yoktu; ama her biri beline sıkı sıkı sarılmış halde bir kangal kaliteli ip sardı ve böylece küçük çimenli çıkmaya nihayet başlarına bir talihsizlik gelmeden varmayı başarabildiler.</p>

    <p>Burada, aşağıdan ihtiyaç duydukları şeyleri iplerle yukarı çekerek üçüncü kamplarını kurdular. Zaman zaman Kili gibi daha hareketli cüceleri, haber alışverişi yapmak veya Bofur yüksekteki kampa çekildiğinde aşağıdaki nöbete katılmak üzere indirebiliyorlardı. Bombur patikadan da, iple de çıkmaya razı gelmiyordu.</p>

    <p>“Ben böyle dar patikalar için fazla şişmanım,” dedi. “Başım döner sakalıma basarım, sonra yine on üç kişi kalırsınız. Düğümlü ipler de beni çekmeyecek kadar ince.” Şans eseri, göreceğiniz gibi, bu doğru değildi.</p>

    <p class="paragraf">Bu arada bazıları açıklığın ilerisindeki kaya çıkıntısını keşfetmiş ve dağın yamacında sürekli tırmanan bir patika bulmuşlardı, ama o yönde fazla uzağa gitmeye cesaretleri yoktu, bunun fazla bir yararı da olmazdı zaten. Yukarıda kuşların veya taşların gediklerinde öten rüzgârın sesinden başka bir sesin bölmediği bir sessizlik hüküm sürüyordu. Alçak seslerle konuşuyorlar, asla seslenmiyor veya şarkı söylemiyorlardı, zira her bir taşın altında tehlike gizliydi. Kapının giziyle meşgul olan diğerleri başarılı olamamıştı. Rünler veya ay harfleriyle uğraşamayacak kadar hevesliydiler, bunun yerine dur durak bilmeden kapının pürüzsüz kaya yüzünün tam olarak neresinde olduğunu keşfetmeye uğraşıyorlardı. Göl kasabasından bir sürü maymuncuk ve çeşit çeşit aletler getirmişlerdi ve başlangıçta bunları kullanmaya çalıştılar. Ama taşa vurduklarında kabzalar paramparça olup kollarını acımasızca çizdi, çelik başlar da kırıldı veya kurşun gibi eğildi. Madencilik sanatının bu kapıyı kapatan büyüye karşı bütünüyle faydasız olduğunu görüyorlardı; yankılanan sesler de onları dehşete düşürüyordu.</p>

    <p>Bilbo kapı eşiğinde oturmanın yalnız ve sıkıcı bir şey olduğunu düşünüyordu –elbette aslında ortada kapı eşiği filan yoktu, ama duvarla açıklık arasındaki yere, Bilbo’nun uzun zaman önce hobbit kovuğundaki partide akıllarına bir şey gelene kadar kapı eşiğinde oturabileceklerini söylediği zamanı hatırlayarak şaka olsun diye “kapı eşiği” adını takmışlardı. Oturup düşünme işini de yaptılar ya da amaçsızca ortalıkta dolandılar ve suratları giderek daha çok asıldı.</p>

    <p>Yolun keşfedilmesi üzerine biraz yükselen moralleri artık yerlerde sürünüyordu; yine de vazgeçip gitmeye razı değildiler. Hobbit artık cücelerden daha zeki değildi. Sırtını kaya cephesine verip açıklıktan batıya doğru, uçurumun üzerinden, engin toprakların ardında Kuyutorman’ın karanlık duvarına ve ötesindeki, zaman zaman küçük ve uzak da olsalar, Dumanlı Dağlar’ı seçebildiğini düşündüğü ıraklara bakıp durmaktan başka bir şey yapmıyordu. Cüceler ona ne yaptığını sorunca, şöyle cevap veriyordu:</p>

    <p>“Kapı eşiğinde oturup düşünmenin, hatta içeri girmenin de benim görevim olduğunu söylemiştiniz, ben de oturup düşünüyorum işte.” Ama korkarım düşünceleri görevden çok mavi uzaklıkların ötesinde yatanlarda, sessiz Batı Elleri’nde, Tepe’de ve altındaki kendi hobit kovuğundaydı.</p>

    <p>Çimenin ortasında iri bir gri taş duruyordu ve Bilbo ona gözünü dikip kasvetle bakıyor veya kocaman salyangozları izliyordu. Serin duvarları olan küçük ve kapalı çıkmaya bayılır gibiydiler ve bir sürü dev boyutlu salyangoz taşın yanlarında yavaş ve yapışkan bir şekilde sürünmekteydi.</p>

    <p class="paragraf">“Yarın güzün son haftası başlıyor,” dedi Thorin bir gün.</p>

    <p>“Güzden sonra da kış geliyor,” dedi Bifur.</p>

    <p>“Ondan sonra da gelecek yıl,” dedi Dwalin, “burada bir şey olana kadar da sakallarımız uçurumdan sarkıp aşağıdaki vadiye değecek boya gelecek. Hırsızımız bizim için ne yapıyor? Görünmez bir yüzüğü olduğuna ve artık özellikle kusursuz bir sanatçı olması beklendiğine göre, Ön Kapı’dan girip biraz casusluk yapabileceğini düşünmeye başlıyorum!”</p>

    <p>Bilbo bunu duydu –cüceler oturmakta olduğu girintinin hemen üzerindeki kayalardaydı– ve, “Vay canına!” diye düşündü, “demek artık böyle düşünmeye başladılar. Onları düştükleri güçlüklerden kurtarması gereken hep zavallı ben oluyorum, en azından büyücü gideli beri böyle. Ne yapacağım ben? Sonunda başıma feci bir şey geleceğini bilmem gerekirdi. O bahtsız Dale vadisini bir daha görmeye dayanabileceğimi sanmıyorum, hele o buharları tüten kapı!”</p>

    <p>O gece perişan bir haldeydi ve gözüne neredeyse hiç uyku girmedi. Ertesi gün cücelerin hepsi farklı yönlere dağıldı; bazıları aşağıda midillilere talim yaptırıyordu, bazıları ise dağ yamacında dolanıyordu. Bilbo bütün günü çimenli çıkmada taşa veya açıklıktan batıya bakarak geçirdi. İçinde bir şeyi beklediğine dair tuhaf bir his vardı. “Belki de büyücü bugün aniden geri döner,” diye düşündü.</p>

    <p>Başını kaldırdığında uzaktaki ormanları hayal meyal görebiliyordu. Güneş batıya dönerken uzak çatısında, ışık soluk yaprakların sonuncularını yakalamış gibi, sarı bir parıltı oldu. Çok geçmeden güneşin turuncu topunun göz hizasına doğru inmekte olduğunu gördü. Açıklığa gitti ve orada yeryüzünün kenarının üzerinde, soluk ve belli belirsiz de olsa, ince bir yeni ay vardı.</p>

    <p>O anda arkasında sert bir çatırtı duydu. Çimendeki gri taşın üzerinde, soluk sarı göğsü kara lekelerle dolu, neredeyse kömür karası bir ardıçkuşu vardı. Çatırt! Bir salyangoz yakalamıştı ve taşa vurup duruyordu. Çatırt! Çatırt!</p>

    <p>Bilbo aniden anladı. Bütün tehlikeyi unutarak çıkıntıda durdu ve seslenip ellerini sallayarak cüceleri çağırdı. En yakında olanlar çıkıntının üzerinden ellerinden geldiği kadar hızlı bir şekilde, kayaların üstünde tökezleyerek ve meselenin ne olduğunu merak ederek ona doğru geldiler; diğerleri iplerle yukarı çekilmek için seslendiler (elbette Bombur hariç, o uyuyordu).</p>

    <p>Bilbo çabucak açıkladı. Hepsi suskunlaştı: gri taşın yanında duran hobbit ve sakallarını sallayarak sabırsızlıkla bekleyen cüceler. Güneş giderek alçaldı ve umutları azaldı. Kızıl bulutlardan bir kuşağa çöküp ortadan kayboldu. Cüceler sızlandılar, ama Bilbo neredeyse hareketsiz beklemeye devam ediyordu. Küçük ay ufka doğru batmaktaydı. Akşam geliyordu. Derken aniden, umutlarının en sönük olduğu anda, güneşin bir kızıl ışını bulutların arasındaki bir gedikten bir parmak misali kurtuluverdi. Bir parıltı dosdoğru açıklığa dalıp pürüzsüz kaya yüzüne düştü. Başını yana eğmiş, boncuk gibi gözleriyle yüksekteki tüneğinden onları izlemekte olan ihtiyar ardıçkuşu, aniden şakıdı. Yüksek bir çatırtı duyuldu. Bir kaya taneciği duvardan ayrılıp düştü. Aniden yerin yaklaşık bir metre yukarısında bir delik belirdi.</p>

    <p>Cüceler hızla, fırsatlarının sönmesi korkusuyla titreyerek kayaya koşup ittiler –ama nafile.</p>

    <p>“Anahtar! Anahtar!” diye haykırdı Bilbo. “Thorin nerede?”</p>

    <p>Thorin aceleyle geldi.</p>

    <p>“Anahtar!” diye bağırdı Bilbo. “Haritayla birlikte gelen anahtar! Onu hemen dene, henüz zaman varken!”</p>

    <p>Derken Thorin kayaya yaklaştı, boynundaki zincirde asılı anahtarı çekti. Onu deliğe yerleştirdi. Deliğe uydu ve içinde döndü! Şak! Parıltı söndü, güneş battı, ay kayboldu ve akşam gökyüzüne fırladı.</p>

    <p>Hepsi bir araya toplandılar ve kaya duvarının bir bölümü yavaşça çöktü. Uzun, düz çatlaklar belirip genişledi. Bir buçuk metre yüksekliğinde ve bir metre genişliğinde bir kapının hatları belirdi ve kapı yavaşça ve hiç ses çıkarmadan içeri doğru açıldı. Dağ yamacındaki delikten adeta karanlık bir buğu gibi dışarı akıyordu ve gözlerinin önünde içinde hiçbir şeyin görülemediği koyu bir karanlık, içeri ve aşağı giden açık bir ağız yatıyordu.</p>
  </div>
</body>
</html>
