<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="12. İçeriden Bilgiler">12<br />
    İçeriden Bilgiler</h1>

    <p>Uzun süre cüceler kapının önünde karanlıkta durup fikir alışverişi yaptılar ve nihayet Thorin konuştu:</p>

    <p>“Artık, uzun yolumuzda bize iyi bir yoldaş olduğunu kanıtlamış biri ve boyunu çok aşan bir cesaret ve çözüm üretme becerisine sahip bir hobbit olan ve söylememde bir sakınca yoksa alışılagelmiş olandan çok daha fazla şans sahibi, saygıdeğer bir kimse olan Bay Baggins’in zamanı gelmiştir –Kafilemize katılma nedeni olan hizmeti yerine getirmesinin zamanı gelmiştir; Ödülünü kazanmasının zamanı gelmiştir.”</p>

    <p>Thorin’in önemli olaylarda nasıl bir tarz benimsediğini bildiğinizden size daha fazlasını aktarmayacağım, daha uzun süre devam ettiyse de. Olayın önemli olduğuna şüphe yoktu, ama Bilbo kendisini sabırsız hissediyordu. Artık o da Thorin’i iyi tanıyordu ve lafı nereye getirdiğini biliyordu.</p>

    <p>“Söylemeye çalıştığın gizli geçide önce benim gitmem gerektiği ise, ey Thrain’in oğlu Thorin Meşekalkan,” dedi aksi bir sesle, “bunu hemen söyle de bitsin! Reddedebilirim. Sizi şimdiden ilk pazarlıkta olmayan iki karışıklıktan kurtardım, bu yüzden de zaten bir miktar ödülü hak etmiş olduğum kanısındayım. Ama babamın söylediği gibi ‘üçüncü sefer hepsini öder’ ve nedense reddedeceğimi sanmıyorum. Belki de şansıma eski günlerde güvenmediğim kadar güvenmeye başladım,” –geçen bahar evinden ayrılmadan önceki zamanları kastediyordu, ama o günler yüzyıllar öncesinde kalmış gibiydi– “ama yine de hemen gidip bir bakıp işi aradan çıkaracağım sanırım. Şimdi, kim benimle geliyor?”</p>

    <p>Bir gönüllüler korosu beklemediğinden hayal kırıklığına da uğramadı. Fili ve Kili rahatsız görünüyor, tek ayak üzerinde bekliyordu, ama diğerleri teklif eder gibi bile yapmadılar –hobbiti çok seven, gözcü, yaşlı Balin dışında. En azından kapıdan içeri gireceğini ve yolun birazını da onunla gelip gerekirse yardım çağırmaya hazır bekleyeceğini söyledi.</p>

    <p>Cüceler için söylenebilecek en iyi şey şudur: Bilbo’ya hizmetleri karşılığında gerçekten esaslı bir ücret ödemeye niyetliydiler; onu kendileri için berbat bir iş yapmak üzere yanlarında getirmişlerdi ve zavallı ufaklığın bu işi kendi rızasıyla yapmasının onlar için bir sakıncası yoktu; ama yolculuğun başında, ona minnettar olmak için özel bir nedenleri yokken, trollerle olduğu gibi başı belaya girerse onu kurtarmak için ellerinden geleni yaparlardı. İşte mesele budur: Cüceler kahraman değil, paranın değerini çok önemseyen, hesapçı bir halktır; bazıları hilekâr, hain ve epey kötü kimselerdir; bazıları ise değildir ve onlardan çok şey beklemediğiniz sürece Thorin ile Kafilesi gibi yeterince düzgün kişilerdir.</p>

    <p class="paragraf">Hobbit efsunlu kapıdan geçip gizlice Dağ’a girdiğinde, arkasında kalan siyaha dönmüş soluk gökyüzünde yıldızlar beliriyordu. Gidiş beklediğinden çok daha kolay olmuştu. Bu ne bir goblin kapısı, ne de kaba yontulu orman elfi mağarasıydı. Servetlerinin ve ustalıklarının doruğundaki cücelerin elinden çıkma bir geçitti, cetvel kadar düzdü, pürüzsüz zemini ve cepheleri vardı ve hafif ve hiç değişmeyen bir eğimle dosdoğru aşağıdaki siyahlığın içindeki uzak bir sona doğru ilerliyordu.</p>

    <p>Bir süre sonra Balin Bilbo’ya, “İyi şanslar!” diledi ve kapının dış çizgisini hâlâ belli belirsiz görebildiği ve tüneldeki yankılardan hemen dışındakilerin fısıldayan seslerinin hışırtısını duyabildiği yerde durdu. Hobbit bundan sonra yüzüğünü parmağına geçirdi ve yankılar onu ses çıkarmamak için bir hobbitten bile çok özen göstermesi gerektiği konusunda uyardığından, karanlığın içinde sessizce aşağı, aşağı, aşağı süzüldü. Korkudan titriyordu, ama küçük yüzü kararlı ve sertti. Daha şimdiden uzun zaman önce Çıkın Çıkmazı’ndan yanına mendil bile almadan fırlayan hobbitten çok farklıydı. Nicedir bir mendili olmamıştı. Kınındaki hançerini gevşetti, kemerini sıktı ve yola devam etti.</p>

    <p class="paragraf">“İşte şimdi yaptın yapacağını, Bilbo Baggins,” dedi kendi kendisine. “Partinin olduğu o gece çamı devirdin, şimdi kaldırabilirsen kaldır, bedelini ödeyeceksin artık! Vay canına, ne aptalmışım ve hâlâ ne aptalım!” dedi Took’luktan en uzak olan yanı. “Ejderhalar tarafından korunan hazinelerin bana kesinlikle hiç faydası yok ve sırf uyanabilsem ve bu iğrenç tünelin kendi evimin koridoru olduğunu görebilsem, hepsinin burada sonsuza dek kalmasına razıyım!”</p>

    <p>Elbette uyanmadı ve yola devam etti, sonunda arkasındaki kapı gözden kayboldu. Tamamen yalnızdı. Çok geçmeden ortamın ısınmaya başladığını hissetti. “Tam aşağıdan gelen bir parıltı mı görüyorum?” diye düşündü.</p>

    <p>Öyleydi. O ilerledikçe parıltı büyüdü, sonunda ne olduğuna dair hiçbir şüphe kalmadı. Sürekli daha kırmızı bir hal alan, kızıl bir ışıktı. Aynı zamanda, artık tünelin içinin sıcak olduğuna da şüphe kalmamıştı. Buhar bulutları havada yükselerek yanından geçiyordu ve Bilbo terlemeye başladı. Kulaklarında zonklayan bir de ses vardı, ateşin üzerinde dörtnala koşturan büyük bir çaydanlığın, dev bir erkek kedinin mırıldamasına karışan sesini andıran bir fokurdama. Bu artarak şüphe duyulamaz bir şekilde, önündeki kızıl parlaklığın içinde, uykusunda horlayan muazzam bir hayvanın çağıldayan sesine dönüştü.</p>

    <p>İşte bu noktada Bilbo durdu. Buradan sonra yola devam etmek yaptığı en cesur şeydi. Sonraları olan muazzam şeyler bununla kıyaslanamazdı bile. Asıl savaşı, onu bekleyen büyük tehlikeyi daha görmemişken, tek başına verdi. Her halükârda kısa bir duraklamanın sonunda yoluna devam etti ve tünelin sonuna, yaklaşık olarak yukarıdaki kapıyla aynı boy ve şekildeki açıklığa gelişini gözünüzde canlandırabilirsiniz. Açıklığın içinden hobbitin ufak kafası uzanıp dışarıya bakıyor. Önünde kadim cücelerin, Dağ’ın tam kökündeki en düşük kotlu mahzeni veya zindan-salonu uzanıyor. Hemen hemen karanlık olduğundan büyük genişliği ancak hayal meyal tahmin edilebiliyor, ama kayalık zeminin ona yakın tarafından büyük bir parıltı yükseliyor. Smaug’un parıltısı!</p>

    <p class="paragraf">Dev kızıl altın ejderha orada yatıyordu, derin uykudaydı; çenesi ve burun deliklerinden bir gümbürtü ve duman demetleri çıkıyordu, ama uykuda olduğundan ateşleri sönüktü. Altında, kol ve bacaklarının, kıvrılmış dev kuyruğunun altında ve dört bir yanında, görünmeyen zemine yayılan sayısız yığın halinde değerli şeyler vardı, işlenmiş ve işlenmemiş altın, değerli taşlar ve mücevherler ile al ışıkta kızıla boyanmış gümüş.</p>

    <p>Smaug, kanatlarını ölçülemez boyutlarda bir yarasa misali toplamış, kısmen bir yana dönerek yattığından hobbit vücudunun alt kısımlarını ve pahalı yatağında uzun zamandır yatmaktan değerli taşlar ve altın parçalarıyla kaplanmış uzun ve açık renkli göbeğini seçebiliyordu. Arkasında, duvarların en yakın olduğu yerde asılı zırh takımları, miğfer ve baltalar, kılıçlar ve mızraklar görülebiliyordu ve orada tahmin edilemeyecek bir servetle dolu büyük kavanozlar ve kaplar sıralar halinde dizilmişti.</p>

    <p>Bilbo’nun nefesinin kesildiğini söylemek, anlatmaya kesinlikle yetersiz kalır. İnsanlar tüm dünyanın harika olduğu günlerde elflerden öğrenmiş oldukları lisanı değiştireli beri, Bilbo’nun bocalamasını betimleyecek sözcük kalmamıştır. Bilbo daha önce ejderhaların definelerini öykülerde ve şarkılarda duymuştu, ama böylesi bir hazinenin ihtişamı, şehveti ve görkemi asla kafasına dank etmemişti. Efsun ve cücelerin arzusu yüreğine işleyip içini doldurdu ve korku verici muhafızı neredeyse unutarak, yerinden kımıldamadan, paha biçilemeyecek ve sayılamayacak altına bakakaldı.</p>

    <p class="paragraf">Ona bir çağ kadar uzun gelen bir süre boyunca baktıktan sonra, adeta kendi iradesi dışında, kapının gölgesinden gizlice uzaklaşıp yerden en yakındaki hazine yığınlarının kenarına yaklaştı. Uyuyan ejderha başının üzerinde yatıyordu; uykusunda bile dehşetli bir tehditti. Bilbo iki kulplu, kocaman ve taşıyabileceği kadar ağır bir kâseyi kavradı ve korku dolu gözlerinin birini yukarı dikti. Smaug tek kanadını oynattı, tek pençesini açtı, horuldarken çıkardığı gümbürtünün notası değişti.</p>

    <p>Sonra Bilbo kaçtı. Ama ejderha uyanmamıştı –daha değil– küçük hobbit uzun tüneli bin emekle tırmanırken, o açgözlülük ve şiddetle dolu başka düşlere geçmişti. Bilbo’nun yüreği atıyordu ve bacaklarında aşağı indiği zamandan bile hararetli bir titreme vardı; başlıca düşüncesi ise: “Başardım! Bu onlara gösterecek. ‘Hırsızdan çok bakkala benziyor,’ ha! Eh, artık bir daha böyle demeyecekler,” idi.</p>

    <p>Demediler de. Balin hobbiti gördüğü için sevince boğulmuş, şaşırdığı kadar da keyiflenmişti. Bilbo’yu yerden kaldırıp açık havaya taşıdı. Vakit gece yarısıydı ve bulutlar yıldızları örtmüştü, ama Bilbo gözlerini kapayarak, kesik kesik nefes alıp bir kez daha temiz havanın verdiği hissin keyfini sürerek yatarken cücelerin heyecanını da, onu nasıl övdüklerini, sırtını sıvazladıklarını ve hem kendilerini, hem de bütün ailelerini gelecek kuşaklar boyunca hizmetine verdiklerini doğru dürüst fark etmedi bile.</p>

    <p class="paragraf">Cüceler hâlâ kâseyi elden ele geçirip hazinelerinin geri alınışından büyük bir sevinçle bahsediyorlardı ki, aniden altlarındaki dağda, patlamalarına yeniden başlamaya karar vermiş eski bir yanardağmış gibi, büyük bir gümbürtü koptu. Arkalarındaki kapı neredeyse sonuna kadar itilmiş, arasına bir taş konularak aralık bırakılmıştı, ama tünelden, çok derinlerden gelen ve ayaklarının altındaki zemini titreten bir böğürme ve ayakları yere vurma sesi yükseldi.</p>

    <p>Cüceler bunun üzerine bir an önceki neşelerini ve kendine güvenli övünmelerini unutup korkuyla sindiler. Daha Smaug ile hesaplaşmaları gerekiyordu. Yakınında yaşıyorsanız, canlı bir ejderhayı hesaplarınıza katmamak olmaz. Ejderhalar bütün servetlerinden gerçek anlamda pek faydalanamıyor olabilirler, ama bir kural olarak, hele de uzun süredir iyeliklerindeyse, son gramına kadar bilirler; Smaug da bir istisna değildi. Huzursuz bir düşten (boyu kısa da olsa, acı bir kılıca ve büyük cesarete sahip bir savaşçının gayet nahoş bir rol üstlendiği) uyuklama haline geçmiş, sonra da tamamen uyanmıştı. Mağarasında bir nefes yabancı hava vardı. O küçük delikten hava akımı olabilir miydi? Çok küçük olmasına rağmen orası hakkında hiçbir zaman mutlu olmamıştı, şimdi de ona şüpheyle bakarak onu neden kapamamış olduğunu merak ediyordu. Son zamanlarda yukarılardan inine varan belli belirsiz bir vurma sesi yakaladığını sanmıştı. Kımıldandı ve havayı koklamak için burnunu uzattı. O zaman kâsenin yokluğunu fark etti!</p>

    <p>Hırsızlar! Yangın! Cinayet! Dağ’a geleli beri böyle bir şey olmamıştı! Gazabı tarife sığmaz –sadece keyfini süremeyecek kadar çok şeyi olan zengin kimselerin uzun zamandır sahip oldukları, ama daha önce ne kullandıkları, ne de istedikleri bir şeyi aniden kaybettiklerinde görülen türden bir gazap. Ağzından ateş fışkırdı, salonu dumana boğdu, dağı köklerine kadar sarstı. Başını küçük deliğe doğru itti, ama nafile; sonra bedenini uzunluğunca topladı ve yeraltında gök gürültüsü gibi kükreyerek derin ininin büyük kapısından hızla, dağ sarayının dev geçitlerine ve Ön Kapı’ya doğru ilerledi.</p>

    <p>Tek düşüncesi hırsızı yakalayıp parçalayana ve ayaklarının altında ezene kadar dağın tamamını aramaktı. Kapıdan fırladı, sular ıslıklı, haşin buharlar halinde yükseldi, ejderha alevler saçarak yükseklere yağdı ve kızıl ve yeşil alevler püskürterek dağın tepesine yerleşti. Cüceler uçuşun korkunç gürültüsünü duydular ve çimenli taraçanın duvarlarına yaslanıp, avlanan ejderhanın dehşet verici gözlerinden saklanmayı ümit ederek büyük kayaların altına sindiler.</p>

    <p>Bir kez daha Bilbo olmasa hepsi birden ölecekti. “Çabuk! Çabuk!” dedi nefesi kesilerek. “Kapı! Tünel! Burada durmak iyi değil.”</p>

    <p>Bu sözlerle ayaklanan cüceler tam tünelin içine süzüleceklerdi ki Bifur bir haykırıştır kopardı: “Kuzenlerim! Bombur ile Bofur –onları unuttuk, aşağıda, vadideler!”</p>

    <p>“Katledilecekler, midilliler de, tüm erzaklarımız da kaybolacak,” diye sızlandı diğerleri. “Elimizden hiçbir şey gelmez.”</p>

    <p>“Saçma!” dedi Thorin, ağırbaşlılığını yeniden kazanarak. “Onları geride bırakamayız. Bay Baggins ile Balin içeri girsin, Fili ile Kili de öyle –ejderha hepimizi birden haklayamayacak. Şimdi, geriye kalanlar, ipler nerede? Çabuk olun!”</p>

    <p>Bunlar belki de geçirdikleri en kötü anlardı. Smaug’un öfkesinin korkunç sesleri çok yukarılarındaki taşlık oyuklarda yankılanıyordu; ejderha her an ateşler saçarak veya hızla dönerek gelebilir ve onları orada, tehlikeli uçurumun yanında, iplere çılgınca asılırken bulabilirdi. Bofur yukarı çıktı ve hâlâ her şey yolundaydı. Bombur ipleri gıcırdatarak, oflayıp puflayarak geldi ve hâlâ her şey yolundaydı. Bazı aletler ve erzak torbaları geldi, işte o zaman tehlike onları buldu.</p>

    <p>Bir kanat sesi duyuldu. Dik kayaların uçlarına kızıl bir ışık değdi. Ejderha geldi.</p>

    <p>Çıkınlarını çekiştirip sürükleyerek tünele ancak girebilmişlerdi ki, Smaug kuzeyden son hızla, dağ cephesini alevlerle yalayarak, koca kanatlarını rüzgârın kükremesini andıran bir gürültüyle çırparak üstlerine geldi. Sıcak nefesi kapının önündeki çimenleri kuruttu ve açık bıraktıkları çatlaktan içeri sızıp onları yattıkları yerde kavurdu. Titreşen ateşler yükseldi ve kara kaya gölgeleri dans etti. Ardından ejderhanın bir sonraki geçişiyle etrafa karanlık çöktü. Midilliler dehşetle haykırdılar, iplerini kopartıp çılgınca kaçıştılar. Ejderha pike yaparak dönüp peşlerine takıldı ve görünürden kayboldu.</p>

    <p>“Bu zavallı hayvanlarımızın sonu olacak!” dedi Thorin. “Smaug’un bir kez gördüğü kimse ondan kaçamaz. İşte buradayız ve burada kalmak zorundayız, içimizden biri Smaug nöbet tutarken nehre giden millerce açık arazide taban tepmek istemiyorsa tabii!”</p>

    <p>Bu hoş bir düşünce değildi! Tünelin daha da içlerine ilerlediler ve havanın sıcak ve bungun olmasına rağmen, şafak kapıdaki aralıktan soluk rengiyle içeri süzülene dek orada yatıp titrediler. Geceleyin zaman zaman dağ cephelerinde uçarak avlanıp duran ejderhanın, önce artıp sonra azalan kükreyişini duydular. Ejderha midillilerden ve keşfettiği kampların kalıntılarından, nehirden ve gölden insanlar geldiğini ve midillilerin durduğu vadiden dağın yamacına çıktıklarını tahmin ediyordu; ama kapı arayan gözlerine direniyordu, yüksek duvarlı küçük çıkma ise en şiddetli alevlerini dışarıda tutuyordu. Şafak öfkesini soğutana ve uyumak –ve gücünü toplamak– için altın kanepesine dönene kadar boş yere uzun uzun arandı. Hırsızlığı ne unutur ne affederdi, geçen bin yıl onu dumanı tüten taşlara çevirse bile, ama beklemeyi göze alabilirdi. Yavaşça ve sessizce inine döndü ve gözlerini yarı yarıya kapadı.</p>

    <p>Sabah olduğunda cücelerin dehşeti azaldı. Böylesi bir muhafızla karşı karşıya olunduğunda bu türden tehlikelerin kaçınılmaz olduğunu ve hedeflerinden vazgeçmelerinin bir işe yaramayacağını anladılar. Thorin’in belirttiği gibi, halihazırda oradan uzaklaşamazlardı da. Midillileri kaybolmuş veya katledilmişti ve Smaug’un gözcülük işini, uzun yolu yayan gitmeye cüret etmelerine yetecek kadar tavsatması için bir süre beklemek zorundaydılar. Neyse ki bir süre daha yetecek kadar erzak kurtarmayı başarmışlardı.</p>

    <p>Ne yapılacağı konusunda uzun uzun tartıştılar, ama Smaug’dan kurtulmanın hiçbir yolunu düşünemediler –Bilbo’nun belirtmek istediği gibi, bu her zaman planlarının bir zaafıydı. Derken bütünüyle şaşalamış kimselerin tabiatı olduğu üzere, hobbite homurdanmaya, başlangıçta onlara büyük keyif veren şey için onu suçlamaya başladılar: Bir kâse getirdiği ve Smaug’un gazabını çok çabuk uyandırdığı için.</p>

    <p>“Sizce bir hırsız başka ne yapar ki?” diye sordu Bilbo öfkeyle. “Benimle hazine çalmak için anlaşıldı, ejderhaları öldürmek için değil –bu savaşçıların işidir. Elimden gelen en iyi başlangıcı yaptım. Sırtımda Thror’un definesinin tamamıyla yürüyerek geri dönmemi mi bekliyordunuz? Homurdanmak gerekiyorsa, sanırım benim de bu konuda söz hakkım olabilir. Bir değil, beş yüz hırsız getirmeniz gerekirdi. Büyükbaban açısından son derece takdire şayan olduğundan eminim, ama servetinin muazzam boyutlarını bana açıkça söylediğini iddia edemezsin. Ben elli misli büyük, Smaug da tavşan kadar evcil olsa bile hepsini yukarı çıkarmak için yüzlerce yıla ihtiyacım olurdu.”</p>

    <p>Bunun üzerine cüceler elbette ondan özür dilediler. “O halde ne yapmamızı önerirsin, Bay Baggins?” diye sordu Thorin kibarca.</p>

    <p>“Şu an en ufak bir fikrim yok –hazineyi oradan çıkarmaktan bahsediyorsan. Bu besbelli şansın dönmesine ve Smaug’dan kurtulmamıza bağlı. Ejderhadan kurtulmak hiç haddim olmasa da, bunu düşünmek için elimden geleni yapacağım. Şahsen hiç umudum yok ve keşke evimde olabilseydim, diyorum.”</p>

    <p>“Onu şu an boş ver! Şimdi, bugün ne yapacağız?”</p>

    <p>“Eh, gerçekten tavsiyemi istiyorsan, olduğumuz yerde kalmaktan başka bir şey yapamayız, derim. Gündüzleri şüphesiz güven içinde dışarı süzülüp temiz hava alabiliriz. Belki fazla zaman geçmeden içimizden bir iki kişi nehirdeki eşyalarımızın yanına dönüp erzaklarımızı doldurmak üzere seçilebilir. Ama o zamana kadar, herkesin gece olmadan önce tünelin içinde olması gerekiyor.</p>

    <p>“Şimdi, size bir önerim olacak. Benim yüzüğüm var ve bu öğle vakti aşağı süzüleceğim –Smaug öğle uykusuna yatıyorsa– ve neler çevirdiğine bakacağım. Belki bir şey çıkar. Babamın dediği gibi, ‘Her solucanın zayıf bir noktası vardır,’ gerçi babamın bunu kişisel deneyimlerine dayanarak söylediğini sanmam.”</p>

    <p>Cüceler doğal olarak öneriyi hevesle kabul ettiler. Çoktan küçük Bilbo’ya saygı duymaya başlamışlardı. Artık serüvenlerinin gerçek lideri oydu. Kendine ait fikirler ve planlar geliştirmeye başlamıştı. Öğle vakti geldiğinde, Dağ’ın içine doğru yeni bir yolculuğa hazırlandı. Elbette bundan hoşlanmıyordu, ama artık önünde olanları iyi kötü bildiğinden, durumu eskisi kadar kötü değildi. Ejderhalar ve kurnazlıkları hakkında daha çok şey bilse, daha fazla korkar ve bu ejderhayı şekerleme yaparken yakalama umudu daha az olurdu.</p>

    <p>Yola düştüğünde güneş parlıyordu, ama tünelin içi gece kadar karanlıktı. O inerken hemen hemen kapalı olan kapıdan sızan ışık kısa zamanda soldu. İlerleyişi o kadar sessizdi ki, yumuşak bir rüzgârda sürüklenen dumandan az halliceydi ve Bilbo alt kapıya yaklaşırken kendisiyle biraz övünme eğilimindeydi. Belli belirsiz bir ışıltıdan başka bir şey görünmüyordu.</p>

    <p>“Yaşlı Smaug yorgun ve uykuda,” diye düşündü. “Beni göremez ve duyamaz. Neşelen, Bilbo!” Ejderhaların koku duyusunu unutmuş ya da hiç duymamıştı. Ejderhaların kuşkulu olduklarında uyurken tek gözlerini yarı yarıya açık tutup etrafı gözledikleri de acayip bir gerçektir.</p>

    <p>Bilbo bir kez daha girişten başını çıkarıp baktığında, görülmeyen bir buhar soluğundan öte ses çıkarmayan, neredeyse cansız ve karanlık görünen Smaug kesinlikle uykuda gibiydi. Bilbo ayağını zemine atacakken, gözüne Smaug’un sol gözünün sarkık kapağının altından ince ve delici bir kızıl ışık huzmesi ilişti. Ejderha sadece uyuyormuş gibi yapıyordu! Tünel girişini izlemekteydi! Bilbo aceleyle geri döndü ve yüzüğünün büyüsüne rahmet okudu. Derken Smaug konuştu.</p>

    <p class="paragraf">“Eh, hırsız efendi! Kokunu alıyor ve havanı hissediyorum. Nefesinin sesini duyuyorum. Gel yanıma! Yine bir şeyler al, burada fazla fazla var!”</p>

    <p>Ama Bilbo ejderha irfanı bakımından o kadar da cahil değildi ve Smaug onu yanına bu kadar kolay çekebileceğini sanıyorsa, bu onu hayal kırıklığına uğratırdı. “Teşekkür ederim, almayayım, Ey Heybetli Smaug!” diye yanıt verdi. “Hediye almak için gelmedim. Amacım sadece sana bir bakmak ve sahiden öykülerin dediği kadar büyük olup olmadığını görmekti. Bu öykülere inanmıyordum.”</p>

    <p>“Artık inanıyor musun?” diye sordu, söylenenlerin tek kelimesine dahi inanmasa da gururu okşanmış olan ejderha.</p>

    <p>“Şüphesiz ki şarkılar ve öyküler gerçeği anlatmak konusunda hepten kifayetsiz kalıyor, Ey Felaketlerin En Başı ve Büyüğü Smaug,” diye yanıt verdi Bilbo.</p>

    <p>“Bir hırsız ve yalancıya göre terbiyelisin,” dedi ejderha. “Adımı biliyor gibisin, ama daha önce kokunu aldığımı hatırlamıyorum. Kim olduğunu ve nereden geldiğini sorabilir miyim?”</p>

    <p>“Sahiden de sorabilirsin! Tepenin altından geldim ve yolum beni tepelerin altından ve tepelerin üzerinden geçirdi. Ve de havadan. Ben görünmeden yürüyenim.”</p>

    <p>“Buna kolaylıkla inanabilirim,” dedi Smaug, “ama bu her zamanki ismin olamaz.”</p>

    <p>“Ben ipuçlarını bulan, ağları kesenim, ısıran sineğim. Şanslı sayı için seçildim.”</p>

    <p>“Harika unvanlar!” diye burun kıvırdı ejderha. “Ama şanslı numaralar her zaman başarıya ulaştırmaz.”</p>

    <p>“Ben dostlarını diri diri gömen, onları suda boğan ve sudan diriyken çekip çıkaranım. Bir çıkının çıkmazından geldim, ama başıma çıkın geçmedi.”</p>

    <p>“Bunlar kulağa pek inanılır gelmiyor,” diye dudak büktü Smaug.</p>

    <p>“Ben ayıların dostu, kartalların konuğuyum. Ben Yüzüğü Kazanan ve Şansı Taşıyan’ım ve Fıçıya Binen’im,” diye devam etti, söylediği bilmecemsi laflardan hoşnut olmaya başlayan Bilbo.</p>

    <p>“Bu daha iyi!” dedi Smaug. “Ama hayal gücünün kontrolden çıkmasına izin verme.”</p>

    <p class="paragraf">Elbette, gerçek isminizi açık etmek istemiyor (bu zekice bir şeydir), ancak kesin bir reddedişle de onları öfkelendirmek istemiyorsanız (bu da çok zekice bir şeydir), ejderhalarla konuşmanın doğru yöntemi budur. Hiçbir ejderha bilmecemsi konuşmaların büyüsüne ve bunları anlamak için zamanını harcamaya direnemez. Ortada Smaug’un hiç anlamadığı pek çok şey vardı (ancak Bilbo’nun değindiği maceraların hepsini bildiğinizden, sizlerin anladığını tahmin ediyorum), ama yeterince çok şey anladığını düşünüyor ve haince içinden kıkırdıyordu.</p>

    <p>“Dün gece öyle düşünmüştüm,” diye gülümsedi kendi kendine. “Göl insanları, bu o varil ticareti yapan sefil Göl insanlarının işi değilse, ben de kertenkeleyim. Nicedir oraya inmedim, ama yakında bu değişecek!”</p>

    <p>“Pekâlâ, Ey Fıçıya Binen!” dedi yüksek sesle. Belki Fıçı midillinin adıydı, belki de değildi, gerçi midillinin yeterince şişman olduğuna şüphe yok. “Söyleyeyim sana, dün gece altı midilli yedim ve yakında hepsini yakalayıp yemiş olacağım. Bu mükemmel yemeğin karşılığında sana iyiliğin için tek bir tavsiyede bulunacağım: Elinden gelirse cücelerle başka alışverişin olmasın!”</p>

    <p>“Cüceler mi!” dedi Bilbo sahte bir şaşkınlıkla.</p>

    <p>“Bana anlatma!” dedi Smaug. “Cüce kokusunu (ve tadını) bilirim –benden iyi kimse bilemez. Bana bir cücenin bindiği midilliyi yiyip de bunun farkına varmayacağımı söyleme! Böyle dostlarla gezersen, sonun kötü olur, Hırsız Fıçıya Binen. Geri gidip onlara bunu söylemenin benim için bir sakıncası yok.” Ama Bilbo’ya hiçbir şekilde çözemediği tek bir koku, hobbit kokusu olduğunu söylemedi; bu koku ejderhanın deneyimlerinin çok dışındaydı ve aklını fena halde karıştırıyordu.</p>

    <p>“Dün gece o kâse karşılığında iyi para aldığını sanırım,” diye devam etti. “Söyle bakalım, aldın mı? Hiç mi? Eh, bu tam da onlardan beklenecek şey. Herhalde onlar dışarıda asık suratla beklerken en tehlikeli şeyleri yapmak, ben bakmazken elinden geleni almak olsa gerek işin –onlar için. Adil bir pay alacak mısın peki? Buna sakın inanma! Canını kurtarırsan kendini şanslı say.”</p>

    <p class="paragraf">Artık Bilbo kendisini fena halde rahatsız hissetmeye başlamıştı. Smaug’un gölgelerde dolaşarak onu arayan gözü ne zaman üzerine düşse titriyor ve içinde dışarı fırlamak, kendisini göstermek ve bütün gerçeği Smaug’a anlatmak için açıklanamaz bir arzu duyuyordu. Aslına bakılırsa ciddi bir ejderha efsununa kurban gitme tehlikesiyle karşı karşıyaydı. Ama cesaretini toplayarak tekrar konuştu.</p>

    <p>“Her şeyi bilmiyorsun, Ey Kudretli Smaug,” dedi. “Bizi buraya getiren tek şey altın değil.”</p>

    <p>“Ha ha! ‘Biz’ olduğunuzu kabul ediyorsun,” diye güldü Smaug. “Neden ‘on dördümüz’ deyip de kurtulmuyorsun, Bay Şanslı Sayı? Bu yörede benim altınımdan başkaca işleriniz olmasına sevindim. Bu halde belki de zamanını hepten boşa harcamamış olursun.</p>

    <p>“Ama altını parça parça çalmayı başarabilseniz bile –yaklaşık yüz yıl sürecek bir iş– fazla uzağa gidemeyeceğiniz aklınıza gelmiş miydi? Dağ yamacı pek işe yaramaz, değil mi? Orman da öyle. Vay bana! İşteki bit yeniğini hiç düşünmedin mi? On dörtte bir hisse ya da onun gibi bir şey, şartlar buydu değil mi? Ama ya teslim? Ya taşıma ücreti? Ya silahlı muhafızlar ve troller?” Ve Smaug kahkahayla güldü. Hain ve kurnaz bir yüreği vardı ve planların arkasında Göl insanlarının olduğundan ve ganimetin büyük bölümünün orada, gençliğinde Esgaroth adı verilen kıyı kasabasında durmasının tasarlandığından şüphelense de, tahminlerinin pek de yersiz olmadığını biliyordu.</p>

    <p>Buna inanmanız zor olacak, ama zavallı Bilbo’nun cesareti gerçekten çok kırılmıştı. O ana kadar bütün düşünceleri ve enerjisi Dağ’a varmak ve girişi bulmak üzerine yoğunlaşmıştı. Hazinenin yerinden nasıl çıkarılacağını, hele kendi payına düşen kısmın ta Tepealtı’ndaki Çıkın Çıkmazı’na kadar nasıl getirileceğini merak etmeye hiç zahmet etmemişti.</p>

    <p>Artık zihninde berbat bir şüphe büyümeye başlamıştı –bu önemli noktayı cüceler de mi unutmuştu, yoksa baştan beri ona bıyık altından gülmekte miydiler? Ejderhaların sözleri deneyimsiz kişileri işte böyle etkiler. Elbette Bilbo’nun temkinli olması gerekirdi; ama Smaug’un ezici bir kişiliği vardı.</p>

    <p>“Sana söylemeliyim ki,” dedi dostlarına sadık kalma ve kendi payına düşeni yapma çabasıyla, “altın bizim için ikinci derecede önemliydi. Tepenin üstünden, tepenin altından, dalganın ve rüzgârın sırtında gelişimizin nedeni <em>İntikam</em>’dı. Şüphesiz ki, ey serveti hesapsız Smaug, başarının sana acı düşmanlar kazandırdığının farkında olmalısın.”</p>

    <p>Bunun üzerine Smaug sahiden kahkahalarla güldü –Bilbo’yu sarsıp yere yıkarken, tünelin yukarısındaki cücelerin birbirlerine sokulup, hobbitin ani ve iğrenç bir sonla karşılaştığını düşündüren yıkıcı bir ses.</p>

    <p>“İntikam!” diye alay etti ve gözlerinin ışığı al şimşekler misali salonu tabandan tavana kadar aydınlattı. “İntikam! Dağaltı’nın Kralı öldü ve intikam aramaya cesaret eden hısımları nerede? Dale Lordu Girion öldü, onun halkını koyun sürüsündeki kurt gibi yedim, ya bana yaklaşmaya cesaret eden oğullarının oğulları nerede? Ben istediğim yerde can alırım ve kimse bana direnmeye cüret edemez. Eskinin savaşçılarını devirdim ve emsalleri günümüzde yeryüzünde kalmadı. O zamanlarda hem genç, hem de yumuşaktım. Artık yaşlı ve güçlüyüm, güçlü, güçlü, seni Gölgelerdeki Hırsız!” diye övündü. “Zırhım on kat kalkana bedeldir, dişlerim birer kılıç, tırnaklarım mızrak, kuyruğumun tokadı şimşek, kanatlarım bir kasırga, soluğumsa ölümdür!”</p>

    <p>“Hep anladığım kadarıyla,” dedi Bilbo ürkek bir cıyaklamayla, “ejderhaların alt kısmı, özellikle de –ıı– göğüs bölgesi daha yumuşakmış, ama şüphesiz böylesine kuvvetlenmiş bir şahıs bunu da düşünmüştür.”</p>

    <p>Ejderhanın övünmeleri yarıda kesildi. “Senin bilgilerin güncelliğini yitirmiş,” diye tersledi. “Üstten ve alttan demir pullar ve sert değerli taşlarla zırhlıyım. Tenime hiçbir kılıç işlemez.”</p>

    <p>“Bunu tahmin etmem gerekirdi,” dedi Bilbo. “Şüphesiz ki, Delinmez Lord Smaug’un dengi hiçbir yerde bulunamaz. Halis elmaslardan bir yeleğe sahip olmak nasıl bir ihtişamdır!”</p>

    <p>“Evet, gerçekten de nadir ve fevkalade,” dedi tuhaf bir şekilde memnun olan Smaug. Hobbitin önceki gelişinde alt karnındaki tuhaf kaplamayı fark ettiğini ve kendince nedenlerle daha yakından bakmaya can attığını bilmiyordu. Ejderha sırtüstü döndü. “Bak!” dedi. “Buna ne diyorsun?”</p>

    <p>“Göz kamaştırıcı derecede görkemli! Mükemmel! Kusursuz! Sarsıcı!” diye ünledi Bilbo yüksek sesle, ama içinden şöyle düşünüyordu: “İhtiyar ahmak! Eh, sol göğsünün oyuğunda kabuğundan yeni çıkmış salyangoz kadar çıplak, büyük bir açıklık var!”</p>

    <p>Bunu gördükten sonra Bay Baggins’in tek düşüncesi oradan uzaklaşmaktı. “Eh, Muhteşem Zatını daha farzla alıkoymam hiç doğru olmaz,” dedi, “seni çok ihtiyaç duyduğun dinlenceden alıkoymam da. Ne de olsa uzun bir avantajı olan midillileri yakalamak için biraz çaba sarf etmek gerekir. Hırsızları da öyle,” diye ekledi, geriye koşup tünelden yukarı kaçmadan önce son bir laf sokmak niyetiyle.</p>

    <p>Bu talihsiz bir laftı, zira ejderha peşinden feci alevler püskürttü ve Bilbo yokuşu hızla tırmansa da, Smaug korkunç kafasını arkasındaki açıklığa uydurduğunda rahat etmesine yetecek kadar uzaklaşamamıştı. Neyse ki kafanın ve çenenin tamamı deliğe sığmamıştı, ama burun deliklerinden fırlayan ateş ve buharlar Bilbo’nun peşine düşerek hobbitin düşmekten kıl payıyla kurtulup büyük bir acı ve korkuyla, etrafı görmeden tökezleyerek ilerlemesine yol açtı. Smaug’la olan konuşmasının zekiliğinden pek hoşnut olmuş, ama sonra yaptığı hata onu sarsıp aklını başına getirmişti.</p>

    <p>“Asla canlı ejderhalara gülme, Bilbo, seni ahmak!” dedi kendi kendisine ve daha sonraları bu sevdiği bir söz olup bir atasözüne dönüştü. “Henüz bu serüvenin sonuna gelmedin,” diye ekledi ve bu da doğruydu.</p>

    <p class="paragraf">Tekrar dışarı çıkıp tökezleyerek ‘kapı eşiğine’ bayıldığında ikindi akşama dönmekteydi. Cüceler onu kendine getirdiler ve yanıkları ellerinden geldiğince tedavi ettiler, ama kafasının ve topuklarının arkasındaki tüylerin eskisi gibi çıkması uzun zaman aldı: Ta deriye kadar yanıp kavrulmuşlardı. Bu arada dostları onu neşelendirmek için ellerinden geleni yaptılar; öyküsünü dinlemeye de çok hevesliydiler, özellikle ejderhanın neden bu kadar korkunç bir ses çıkardığını ve Bilbo’nun nasıl kaçtığını bilmek istiyorlardı.</p>

    <p>Ama hobbit kaygılı ve rahatsızdı, ağzından kerpetenle laf alınıyordu. Olanları düşündükten sonra ejderhaya söylediği bazı şeylerden pişmanlık duymaya başlamıştı ve onları tekrarlamaya hevesli değildi. Yaşlı ardıçkuşu yakınlardaki bir kayaya oturup başını yana yatırarak konuşulanları dinliyordu. Bilbo’nun ne kadar sinirli olduğunu şuradan anlayabilirsiniz: Yerden bir taş alıp ardıçkuşuna attı, o ise kanatlarını çırpıp yana çekilmekle yetinip hemen geri döndü.</p>

    <p>“Kahrolsun şu kuş!” dedi Bilbo aksi bir sesle. “Bizi dinlediğine inanıyorum, üstelik görünüşünden de hoşlanmadım.”</p>

    <p>“Onu rahat bırak!” dedi Thorin. “Ardıçkuşları iyi ve dost canlısıdır –bu gerçekten çok yaşlı bir kuş ve buralarda yaşayan, babamla büyükbabamın eline gelen evcilleşmiş kadim soyun sonuncusu olabilir. Uzun ömürlü ve büyülü bir ırktılar ve bu o zamanlardan, iki yüz yıl ya da daha uzun zaman önceden beri yaşayanlardan olabilir. Dale insanları dillerini anlama becerisine sahipti ve onları Göl insanlarına ve başka yerlere haber uçuran ulaklar olarak kullanırlardı.”</p>

    <p>“Eh, eğer peşinde olduğu buysa, bizde Göl kasabasına gönderilecek haber yok,” dedi Bilbo, “gerçi orada ardıçkuşunun lisanıyla uğraşan kimse kaldığını da sanmam.”</p>

    <p>“Ee, ne oldu?” diye haykırdı cüceler. “Öykünü anlatsana artık!”</p>

    <p>Bilbo böylece onlara tüm hatırladıklarını anlattı ve içinde ejderhanın, kamplar ve midillilerle birleşen bilmecelerinden çok fazla şey tahmin etmiş olduğuna dair iğrenç bir his olduğunu da itiraf etti. “Göl kasabasından geldiğimizi ve oradan yardım aldığımızı bildiğinden eminim ve içimde bir sonraki hamlesinin o yönde olacağına dair korkunç bir his var. Keşke Fıçıya Binen olmakla ilgili o şeyi hiç söylemeseydim, bu buralarda yaşayan kör bir tavşanın aklına bile Göl insanlarını getirir.”</p>

    <p>“Pekâlâ, pekâlâ! Artık elden bu konuda bir şey yapmak gelmez; hem ejderhalarla konuşurken dilinin sürçmesine engel olmanın zor olduğunu hep duymuşumdur,” dedi, Bilbo’nun içini rahatlatmaya uğraşan Balin. “Bana sorarsan gayet iyi bir iş çıkardın –her halükârda çok önemli olan bir şey öğrendin ve eve diri döndün, Smaug’un benzerleriyle konuşan çoğu kimsenin yapabildiğinden fazlasıdır. İhtiyar Solucan’ın elmas yeleğindeki boş noktayı bilmek bizim için rahmet ve lütuf olabilir.”</p>

    <p>Bu konuşmanın seyrini değiştirdi ve hepsi birden tarihten, kuşkulu ve efsanevi ejderha katillerinden, çeşitli saplama, batırma ve kesme vuruşlarından ve bu işlerin başarılmasını sağlayan türlü sanat, araç ve savaş hilelerinden bahsetmeye başladılar. Yaygın görüş, bir ejderhayı uykuda yakalamanın kulağa geldiği kadar kolay olmadığıydı ve birine uykuda bir kılıç saplamak veya batırma teşebbüsünün cepheden cüretkâr bir saldırı yerine felaketle bitmesi muhtemeldi. Bütün o süre boyunca onlar konuştu, ardıçkuşu ise dinledi, derken yıldızlar belirmeye başlayınca nihayet kanatlarını sessizce açtı ve uçarak uzaklaştı. Ve onlar konuştukça gölgeler uzadı ve Bilbo’nun mutsuzluğu ile içindeki kötü his büyüdü.</p>

    <p>Sonunda sözlerini kesti. “Burada hiç güvende olmadığımıza eminim,” dedi, “burada oturmakta bir anlam da göremiyorum. Ejderha güzel yeşilliklerin hepsini kurutmuş, hem zaten gece oldu ve hava soğudu. Ama kemiklerimde hissediyorum ki, burası yeniden saldırı alacak. Smaug salonuna nasıl indiğimi biliyor, tünelin diğer ucunun nerede olduğunu tahmin edebileceğine de güvenebilirsiniz. İçeri girmemizi engellemek için gerekirse dağ yamacının bu bölümünü tamamen parçalayacaktır, biz de bu arada parçalanırsak daha çok hoşuna gidecektir.”</p>

    <p>“Çok iç karartıcısın, Bay Baggins!” dedi Thorin. “Smaug bizi dışarıda tutmaya bu kadar meraklıysa, neden tünelin aşağı ucunu kapatmadı o halde? Kapatmadı, yoksa sesini duyardık.”</p>

    <p>“Bilmiyorum, bilmiyorum –sanırım başlangıçta beni içeri çekmek istediğinden, belki şimdi bu geceki avın sonunu beklediğinden veya mecbur olmadıkça yatak odasına zarar vermek istemediğinden –ama keşke tartışmasanız. Artık Smaug’un dışarı çıkması an meselesi ve tek ümidimiz tünelin iyice içine girip kapıyı kapatmak.”</p>

    <p>O kadar ciddi bir hali vardı ki, cüceler nihayet dediğini yaptılar, ancak kapıyı kapatmayı ertelediler –kapıyı tekrar içeriden nasıl açabileceklerini veya açıp açamayacaklarını kimse bilmediğinden ve tek çıkış yolu da bir ejderhanın ininden geçmek olan bir yerde kapalı kalma düşüncesi kimsenin hoşuna gitmediğinden, planları ümitsiz gibiydi. Üstelik tünelin hem dışında, hem de aşağısında ortalık epey sessizdi. Bu yüzden, uzunca bir süre tünelin içinde, yarı açık kapıdan çok da uzaklaşmadan oturup konuşmaya devam ettiler.</p>

    <p>Konuşma ejderhanın cüceler hakkında ettiği haince sözlere döndü. Bilbo bu sözleri hiç duymamış olmayı veya hiç değilse cücelerin hazine kazanıldıktan sonra neler olacağını hiç düşünmediklerini ilan ederken bütünüyle dürüst davrandıklarından emin olabilmeyi dilerdi. “Bunun gözü kara girişilecek bir iş olduğunu biliyorduk,” dedi Thorin, “hâlâ da biliyoruz; ben de hâlâ hazineyi ele geçirmeyi başardığımızda onunla ne yapacağımızı düşünmeye yetecek zamanımızın olacağı kanısındayım. Senin payına gelince, Bay Baggins, seni temin ederim ki, minnettar olmaktan da öteyiz ve elimizde bölünecek bir şey olur olmaz sen kendi on dörtte birlik payını seçeceksin. Nakliye konusunda endişelenmene üzüldüm ve güçlüklerin büyük olduğunu da kabul ediyorum –geçen zaman toprakları daha güvenli değil, daha tehlikeli kıldı– ama senin için elimizden geleni yapacak ve zamanı geldiğinde maliyetin kendi payımıza düşen kısmını üstleneceğiz. Bana ister inan, ister inanma!”</p>

    <p>Bunun üzerine konuşmaları büyük defineye ve Thorin ile Balin’in hatırladıklarına döndü. Aşağıdaki salonda hâlâ zarar görmemiş bir halde yatıp yatmadıklarını merak ettiler: Büyük Kral Bladorthin (öleli çok olan) için yapılan, her birinin üç kez tavlanmış bir ucu ve hünerle işlenmiş altınla süslü sapları bulunan, ama hiçbir zaman teslim edilmeyen, ücreti de ödenmeyen mızraklar; uzun zaman önce ölmüş savaşçılar için yapılan kalkanlar; Thror’un iki kulplu, üzerine tokmakla ve oyularak, gözleriyle yaprakları değerli taşlardan kuşlar ve çiçekler işlenmiş büyük altın kâsesi; varaklanıp gümüşlenmiş ve delinmez örme zırhlar; Dale Lordu Girion’un, en büyük oğlunun cüce yapımı halkalardan oluşan ve saf gümüşten işlenip üç kat çelik gücü ve dayanıklılığına getirilmiş olduğundan eşi benzeri bulunmayan bir örme zırhla donatılması karşılığında verdiği, çimen kadar yeşil beş yüz zümrütten yapılma kolyesi. Ama içlerinde en güzeli, cücelerin Dağ’ın köklerinin altında bulduğu büyük beyaz mücevher, Dağ’ın Yüreği, Thrain’in Arkentaşı’ydı.</p>

    <p>“Arkentaşı! Arkentaşı!” diye mırıldandı Thorin karanlıkta, çenesini dizlerine dayamış, yarı yarıya düş görerek. “Bin fasetalı bir küre gibiydi; ateş ışığında gümüş gibi parlardı, güneşte su, yıldızların altında kar, ayın şavkında ise yağmur!”</p>

    <p>Bilbo definenin efsunlu arzusundan sıyrılmıştı. Bütün konuşmalarını ancak yarım kulakla dinlemişti. Kapıya en yakın o oturuyordu, tek kulağını dışarıdan gelecek en ufak sesi başlarken yakalamak için yana eğmişti; diğer kulağı cücelerin mırıltılarının ötesindeki yankıları, aşağılardan gelecek herhangi bir hareketin sesini duymak için dikilmişti.</p>

    <p>Karanlık daha da derinleşti, Bilbo’nun içindeki huzursuzluk daha da arttı. “Kapıyı kapatın!” diye yalvardı onlara. “O ejderha beni iliklerime kadar korkutuyor. Bu sessizlik dün geceki kıyametten bile daha az hoşuma gitti. Geç olmadan kapıyı kapatın!”</p>

    <p>Sesindeki bir şey cüceleri huzursuz etti. Thorin yavaşça rüyalarından silkindi ve ayağa kalkıp kapıya sıkıştırdıkları taşı tekmeyle uzaklaştırdı. Sonra kapıya abandılar ve kapı yerine oturup çınlayarak kapandı. İçeride anahtar deliğinden iz kalmamıştı. Dağ’ın içinde kapalıydılar!</p>

    <p>Üstelik tam zamanında. Tünelin içinde daha birkaç adım atmışlardı ki, Dağ’ın yamacına orman meşelerinden yapılan ve devlerce savrulan şahmerdanların çatırtısını andıran bir sille indi. Kayalar gümledi, duvarlar çatladı ve tavandan başlarına taşlar düştü. Kapı hâlâ açık olsaydı olacakları düşünmek bile istemem. Hâlâ canlı olduklarına şükrederek tünelin içlerine kaçarlarken, dışarıda Smaug’un öfkesinin gümbürtüsünü duydular. Ejderha kayaları paramparça ediyor, dağın cephesini ve uçurumu dev kuyruğuyla döverek parçalıyordu. Yükseklerdeki küçük kamp alanları, kavrulmuş çimenler, dar kaya çıkıntısı ve diğer her şey un ufak olup dağıldı ve ufalanmış taşlar çığ olup uçurumun üzerinden aşağıdaki vadiye saçıldı.</p>

    <p>Smaug ininden gizlice çıkmış, sessizce yükseğe kanat açmış ve ardından, oradaki bir şeyi veya birini habersiz yakalamak ve hırsızın kullandığı geçidin açıldığı yeri bulmak umuduyla rüzgârı arkasına alıp, karanlığın içinde azman bir karga misali ağır ve yavaş biçimde Dağ’ın batısına doğru sürüklenmişti. Bu, çıkışın olduğunu tahmin ettiği yerde bile hiçbir şey bulamayıp hiç kimseyi göremediğinde kapıldığı gazabın patlamasıydı.</p>

    <p>Öfkesini bu şekilde dışa vurduktan sonra kendisini daha iyi hissetti ve yüreğinde o yönden bir daha sıkıntı çekmeyeceğini düşündü. Bu arada alması gereken bir öç daha vardı. “Fıçıya Binen!” diye alay etti. “Ayakların su kıyısından geldi ve su yoluyla geldiğine şüphe yok. Kokunu tanımıyorum, ama Göl’deki o adamlardan biri değilsen bile onlardan yardım almışsın. Beni görecek ve Dağaltı’nın gerçek Kralı’nın kim olduğunu hatırlayacaklar!”</p>

    <p>Ateşler içinde yükseldi ve güneye, Akan Nehir’e doğru uçtu.</p>
  </div>
</body>
</html>
