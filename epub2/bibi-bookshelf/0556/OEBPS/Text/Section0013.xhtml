<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="7. Tuhaf Bir Mesken">7<br />
    Tuhaf Bir Mesken</h1>

    <p>Ertesi sabah Bilbo’yu gözüne giren sabahın ilk ışıkları uyandırdı. Saate bakmak ve gidip çaydanlığı ateşe koymak için fırladı –ve evde olmadığını fark etti. Bu yüzden oturup boş yere yıkanıp fırçalanmayı diledi. İkisini de elde edemedi, kahvaltıda çay, kızarmış ekmek veya pastırma yerine de sadece soğuk koyun ve tavşan eti vardı. Bundan sonra da yeniden başlamaya hazırlanmak zorundaydı.</p>

    <p>Bu kez bir kartalın sırtına tırmanıp kanatlarının arasına tutunmasına izin verildi. Hava üstünden hızla geçti ve Bilbo gözlerini kapadı. Cüceler bağırarak vedalaşır ve ellerinden gelirse kartalların lorduna borçlarını ödemeyi vadederken dağ yamacından on beş büyük kuş yükseldi. Güneş hâlâ her şeyin doğu kıyısına yakındı. Sabah serindi ve sis vadilerle oyukları doldurup yer yer dağların doruklarıyla zirvelerine dolanıyordu. Bilbo bakmak için tek gözünü açtı ve kuşların çoktan yükseklere tırmandığını, dünyanın uzaklarda kaldığını ve dağları geride bıraktıklarını gördü. Gözünü tekrar kapadı ve daha da sıkı tutundu.</p>

    <p>“Çimdik atma!” dedi kartalı. “Tavşana epey benziyor olsan da, tavşan gibi korkmana gerek yok. Hafiften rüzgârlı, açık bir sabah. Uçmaktan güzel ne var ki?”</p>

    <p>Bilbo, “Ilık bir banyo ve ardından bahçede geç bir kahvaltı,” demek isterdi; ama hiçbir şey söylememek ve tutuşunu birazcık gevşetmenin daha iyi olacağını düşündü.</p>

    <p>Neden sonra kartallar hedefledikleri noktayı uçtukları muazzam yükseklikten dahi görmüş olmalıydı, zira dev sarmallar çizerek inmeye başladılar. Buna uzun bir süre devam ettiler ve nihayet hobbit tekrar gözlerini açtı. Toprak çok daha yakındı, altlarında meşe ve karaağacı andıran ağaçlarla geniş çimenlikler ve hepsinin ortasından geçen bir nehir vardı. Ama yerin içinden, etrafına dolanmış pınarın yatağının ortasından fırlamış koca bir kaya, neredeyse taştan bir tepe, adeta ırak dağların bir sınır karakolu veya devlerin arasındaki bir dev tarafından millerce yaylaya savrulan dev bir kaya parçası vardı.</p>

    <p>Kartallar bu kayanın tepesine teker teker inip yolcularını bıraktılar.</p>

    <p>“Hoşça kalın!” diye haykırdılar, “her nerede olursanız, ta ki yolculuğunuzun sonunda sizi bekleyen yuvalarınıza varana dek!” Kartallar arasında bunu söylemek nezaket gereğiydi.</p>

    <p>“Kanatlarınızın altındaki rüzgâr sizi güneşin yelken açtığı ve ayın yürüdüğü yere taşısın,” diye yanıt verdi, doğru cevabı bilen Gandalf.</p>

    <p>Böylece ayrıldılar. Ve kartalların lordu daha sonraları Tüm Kuşların Kralı olup altın bir taç takmasına, on beş klan reisinin ise altın boyunluklar (cücelerin onlara verdiği altından yapılma) taşımasına rağmen, Bilbo onları bir daha görmedi –Beş Ordunun Savaşı’nda alçaktan ve uzaktan gördüğü zaman hariç. Ama buna öykünün sonunda sıra gelecek ve bu konuda henüz başka bir şey söylemeyeceğiz.</p>

    <p>Taştan tepenin üstünde yassı bir alan ve nehre inen dev, yassı taşlardan oluşan ve çayın ardındaki çimenli topraklara giden çok sayıda basamağın bulunduğu, aşınmış bir patika vardı. Basamakların dibinde ve taşlı geçidin ucunun yakınında küçük bir mağara (zemini çakıl taşlarıyla kaplı, iyi bir mağara) bulunuyordu. Kafile burada toplanıp yapılacakları tartıştı.</p>

    <p>“Baştan beri niyetim hepinizi dağların üzerinden sağ salim (mümkün ise) geçirmekti,” dedi büyücü, “şimdi de iyi idare ve şans sayesinde bunu başardım. Aslına bakılırsa şu anda sizinle beraber gelmeye niyetlendiğimden çok doğudayım, zira ne de olsa bu benim maceram değil. Bitmeden önce bir kez daha ilgilenebilirim, ama bu sırada halletmem gereken başka önemli meseleler var.”</p>

    <p>Cüceler inlediler ve fena halde üzüldüler, Bilbo ise ağladı. Gandalf’ın bütün yolu onlarla birlikte geleceğine ve her zaman yanlarında olup zorlukları aşmalarına yardım edeceğine inanmaya başlamışlardı. “Hemen şimdi ortadan kaybolacak değilim,” dedi. “Size bir iki gün daha verebilirim. Muhtemelen şimdiki zor durumunuzdan çıkmanıza yardım edebilirim, hem benim de biraz yardıma ihtiyacım var. Yiyeceğimiz yok, eşyamız yok, binecek midillimiz de yok; üstelik siz nerede olduğunuzu bilmiyorsunuz. Artık size bunu söyleyebilirim. Hâlâ dağ geçidini aceleyle terk etmemiş olsak izlememiz gereken patikanın birkaç mil kuzeyindesiniz. Buraya son gelişimden beri, ki bunun üzerinden yıllar geçti, buraya gelmedilerse, bu yörede yaşayan pek az kişi vardır. Ama bildiğim, çok uzakta oturmayan <em>biri</em> var. Bu Biri koca kayadaki –sanırım ona Vagonkaya diyor– adımları inşa etti. Buraya sık gelmez, gündüz vakti asla ve onu beklemenin faydası yoktur. Aslında bu son derece tehlikeli olur. Onu gidip bulmamız gerek ve görüşmemizde her şey yolunda giderse, sanırım ben yola düşecek ve size kartallar gibi, ‘Nerede olursanız olun, hoşça kalın!’ diyeceğim.”</p>

    <p>Ona kendilerini bırakmaması için yalvardılar. Ejderha altını, gümüş ve değerli taşlar önerdiler, ama kararını değiştirmedi. “Göreceğiz, göreceğiz!” dedi, “hem zaten ejderha altınınızdan bir miktarını –siz ele geçirdikten sonra– almaya hak kazandığımı düşünüyorum.”</p>

    <p class="paragraf">Bunun üzerine yalvarmayı kestiler. Sonra giysilerini çıkarıp, geçitte sığ, berrak ve taşlık olan nehirde yıkandılar. Artık güçlü ve sıcak olan güneşte kuruduktan sonra hâlâ her yanlarının ağrımasına ve biraz aç olmalarına rağmen tazelenmişlerdi. Çok geçmeden nehri aştılar (hobbiti sırtlarında taşıyarak) ve ardından uzun yeşil çimenlerin arasından ve yanlarına dizilmiş geniş kollu meşeler ile uzun karaağaçlar boyunca yürümeye başladılar.</p>

    <p>“Peki kayaya neden Vagonkaya deniyor?” diye sordu Bilbo, büyücünün yanından yürürken.</p>

    <p>“Ona Vagonkaya dedi, çünkü onun için kullandığı sözcük bu. Bu gibi şeylere Vagonkayalar der; bu da evinin yakınında bu türden başka bir şey olmadığından ve tanıdığı bir şey olduğundan buna Vagonkaya diyor.”</p>

    <p>“Kim diyor? Kim tanıyor?”</p>

    <p>“Bahsettiğim Biri –çok ulu bir kimse. Sizi takdim ettiğimde hepinizin son derece kibar davranması gerek. Sizi ağır ağır, sanırım ikişer ikişer takdim edeceğim; sizin de onu sinirlendirmemeye özen göstermeniz gerek, yoksa ne olacağını kimse bilemez. Öfkelendiğinde korkunç olabilir, ama suyuna gidildiği sürece hayli iyi huyludur. Yine de sizi uyarırım, çabuk sinirlenir.”</p>

    <p>Büyücünün Bilbo’yla böyle konuştuğunu duyan cücelerin hepsi Gandalf’ın etrafına toplandılar. “Bizi götürmekte olduğun kişi o mu?” diye sordular. “Daha sakin tabiatlı birini bulamaz mıydın? Her şeyi biraz daha açıkça anlatman iyi olmaz mı?” –vesaire.</p>

    <p>“Evet, kesinlikle o! Hayır, bulamazdım! Ve büyük dikkatle açıklıyordum,” diye cevap verdi büyücü aksi bir tavırla. “Daha fazlasını bilmeniz gerekiyorsa, adı Beorn. Çok güçlü biri ve bir deri değiştirici.”</p>

    <p>“Ne! Bir kürkçü, derilerini sincaplara çevirmediği zaman tavşanlara tavşan kürkü diyen bir adam mı?” diye sordu Bilbo.</p>

    <p>“Vay başıma gelenler, hayır, hayır, HAYIR, HAYIR!” dedi Gandalf. “Bay Baggins, başarabilirsen ahmaklık etmemeye çalış ve tüm mucizeler aşkına, evinin yüz mil yakınındayken bir daha kürkçü lafını da, post, manto, kürk yaka, manşon ya da ona benzer talihsiz bir lafı da ağzına alma! O bir deri değiştirici. Derisini değiştirir; bazen dev bir siyah ayı, bazen de dev kolları ve koca bir sakalı olan, iri yarı, siyah saçlı bir adamdır. Size daha fazla şey anlatamam, ama anlattıklarımın yeterli olması gerekir. Bazıları onun soyunun devlerin gelişinden önce dağlarda yaşayan koca ve kadim ayılara dayandığını söyler. Diğerleri onun Smaug veya diğer ejderhaların dünyanın bu yöresine gelmesinden ve goblinlerin kuzeyden tepelere göçünden önce yaşayan ilk insanların torunu olan bir insan olduğunu söyler. Doğrusunu bilmesem de, ikinci hikâyenin gerçek olduğunu tahmin ediyorum. O soru sorulacak türden biri değildir.</p>

    <p>“Her halükârda kendisininki dışında bir sihrin etkisi altında değil. Bir meşe ormanında yaşar, ahşaptan kocaman bir evi vardır ve bir insan olarak neredeyse kendisi kadar fevkalade olan sığırlar ve atlar besler. Hayvanları onun için çalışır ve onunla konuşurlar. Onları yemez; yaban hayvanlarını da ne avlar, ne de yer. Kovanlarca vahşi arı yetiştirir ve çoğunlukla kaymak ve balla beslenir. Ayı olarak uzaklarda kol gezer. Bir gece onu Vagonkaya’nın üzerine oturmuş, Dumanlı Dağlar’ın ardına çöken ayı izlerken gördüm ve ayıların lisanında hırlayarak şöyle dediğini duydum: ‘Gün gelecek can verecekler ve ben geri döneceğim!’ Bu yüzden onun da bir zamanlar dağlardan geldiğine inanıyorum.”</p>

    <p class="paragraf">Bilbo ile cücelerin artık düşünecek bir sürü şeyi olmuştu ve başka soru sormadılar. Hâlâ önlerinde yürünecek uzun bir mesafe vardı. Yamaçların yukarısına ve vadilerin aşağısına doğru taban teptiler. Hava iyice ısındı. Zaman zaman ağaçların altında dinleniyorlardı ve böyle zamanlarda Bilbo kendisini öyle aç hissediyordu ki, yere düşecek kadar olgunlaşmış olsalar çam kozalaklarını bile yiyecekti.</p>

    <p>Çiçeklerin iri öbekler halinde baş gösterdiğini ve biri tarafından ekilmiş gibi aynı türlerin bir arada yetiştiğini fark ettiklerinde ikindiyi yarılamışlardı. Özellikle de yoncalar, dalgalanan horozibiği yoncası, mor yonca ve geniş şeritler halinde yetişen kısa, beyaz, bal kokulu yoncalar göze çarpıyordu. Havada bir uğultu, vızıltı ve fısıltı vardı. Arılar dört bir yanda iş başındaydı. Hem de nasıl arılar! Bilbo benzerlerini daha önce hiç görmemişti.</p>

    <p>“Bir tanesi beni sokacak olsa,” diye düşündü, “şişip iki mislim olurum!”</p>

    <p>Eşekarılarından daha büyüktüler. Erkek arılar başparmağınızdan çok daha büyüktü ve siyah gövdelerindeki sarı çizgiler alazlı altın gibi parlıyordu.</p>

    <p>“Yaklaşıyoruz,” dedi Gandalf. “Arı meralarının kıyısındayız.”</p>

    <p class="paragraf">Bir süre sonra uzun ve çok yaşlı meşe ağaçlarından oluşan bir kuşağa, onun ardında da ne arkasını görebildiğin, ne de içinden sürünerek geçebileceğin yüksek bir karadiken çitine vardılar.</p>

    <p>“Burada bekleseniz iyi olur,” dedi büyücü cücelere, “ben seslendiğimde veya ıslık çaldığımda da peşimden gelmeye başlayın –benim gittiğim yolu görebileceksiniz– ama sadece çiftler halinde, arada beşer dakika bırakarak olmasına dikkat edin. Bombur en şişmanınız ve iki kişi yerine geçer, bu yüzden tek başına ve en son gelse iyi olur. Haydi, Bay Baggins! Bu civarda bir geçit olacak.” Bunu söyledikten sonra korkmuş hobbiti de yanına alarak çitin yanından yürüyerek uzaklaştı.</p>

    <p>Çok geçmeden yüksek ve geniş bir ahşap kapıya vardılar; kapının ardında bazıları saman damlı ve şekilsiz kütüklerden yapılmış alçak binalardan, ağıllar, ahırlar, barakalar ile uzunlamasına, alçak bir ahşap evden oluşan bir öbeği görebiliyorlardı. Büyük çitin içinde, güney tarafında samandan çam biçimli kapakları olan sıralarca kovan vardı. Kovanlara girip çıkan ve etrafta uçuşan dev arıların gürültüsü havayı doldurmuştu.</p>

    <p>Büyücü ile hobbit gıcırdayan, ağır kapıyı açtılar ve geniş bir patikadan eve doğru yürüdüler. Çimlerde gezinmekte olan parlak ve bakımlı atlar onlara pek zeki duran yüzlerle baktıktan sonra dörtnala binalara koştular.</p>

    <p>“Ona yabancıların gelişini haber vermeye gittiler,” dedi Gandalf.</p>

    <p>Çok geçmeden üç duvarını ahşap evin ve iki uzun kanadının oluşturduğu bir avluya vardılar. Avlunun ortasında, yanında çok sayıda budanmış dal olan dev bir meşe gövdesi yatıyordu. Onun yanında gür, siyah sakalı ve saçları ile düğüm düğüm kasları bulunan dev, çıplak kollarıyla bacakları olan, kocaman bir adam duruyordu. Dizlerine kadar inen bir yün tunik giymişti ve dev bir baltaya yaslanıyordu. Atlar burunlarını omzuna dayamış, yanında duruyordu.</p>

    <p>“Uh! İşte buradalar!” dedi atlara. “Tehlikeli görünmüyorlar. Siz gidebilirsiniz!” Koca bir kahkaha attı, baltasını yere bırakıp yanlarına geldi.</p>

    <p>“Kimsiniz ve ne istiyorsunuz?” diye sordu aksi bir sesle, önlerinde durup Gandalf’a tepeden bakarak. Bilbo ise adamın bacaklarının arasından, kahverengi tuniğine değmemek için başını eğmek zorunda kalmadan, rahatlıkla geçebilirdi.</p>

    <p>“Ben Gandalf’ım,” dedi büyücü.</p>

    <p>“Onu hiç duymadım,” diye homurdandı adam. “Ya bu ufaklık kim?” dedi ve eğilip hobbite gür kaşlarını çatarak baktı.</p>

    <p>“Bu Bay Baggins, kendisi iyi bir aileden gelen ve lekesiz bir itibara sahip bir hobbit,” dedi Gandalf. Bilbo eğilerek selam verdi. Çıkaracak şapkası yoktu ve pek çok düğmesinin kayıp olduğunun fena halde farkındaydı. “Ben bir büyücüyüm,” diye devam etti Gandalf. “Sen beni duymamış olsan da ben seni duydum; ama belki de Kuyutorman’ın güney sınırlarının yakınında yaşayan iyi yürekli kuzenim Radagast’ı duymuşsundur.”</p>

    <p>“Evet, sanırım fena biri değil, bir büyücüye göre. Onu ara sıra görürdüm,” dedi Beorn. “Eh, artık kim olduğunu veya kim olduğunu söylediğini biliyorum. Ne istiyorsun?”</p>

    <p>“Doğruyu söylemek gerekirse, yol eşyalarımızı yitirdik, hemen hemen kaybolmuş sayılırız ve yardıma ya da en azından tavsiyeye çok ihtiyacımız var. Dağlarda goblinlerle kötü serüvenler yaşadığımızı söyleyebilirim.”</p>

    <p>“Goblinler mi?” dedi iri adam eskisi kadar aksi olmayan bir sesle. “Aha, demek <em>onlarla</em> başınız belaya girdi, öyle mi? Ne demeye yakınlarına gittiniz ki?”</p>

    <p>“İsteyerek gitmedik. Bizi gece vakti, batıdaki topraklardan bu ellere gelirken –bu uzun bir hikâye– aşmak zorunda olduğumuz bir geçitte kıstırdılar.”</p>

    <p>“O halde içeri gelip bütün gün sürmeyecekse bana birazını anlatsanız iyi olacak,” dedi adam, onları avludan eve açılan koyu bir kapıdan geçirerek.</p>

    <p>Onu izlerken kendilerini ortasında bir şömine olan, geniş bir salonda buldular. Mevsim yaz olmasına rağmen bir odun ateşi yanıyor ve dumanı çatıda çıkacak bir açıklık arayarak kararmış kirişlere yükseliyordu. Sadece ateşle ve üzerindeki delikten gelen ışıkla aydınlanan bu loş salondan geçip, daha küçük bir kapıyı geride bıraktıktan sonra birer ağaç kütüğünden oluşan ahşap direklerin üzerine kurulmuş bir tür taraçaya vardılar. Hâlâ batıya meyleden güneşin eğik ışınları hem güneye bakan taraçayı ısıtıp aydınlatıyor, hem de basamaklara kadar uzanan çiçek dolu bahçeye altın şavkını vuruyordu.</p>

    <p>Burada tahta banklara otururlarken Gandalf öyküsüne başladı ve Bilbo ayaklarını sallandırıp bahçedeki çiçeklere, isimlerini merak ederek baktı, zira hiçbirini daha önce görmemişti.</p>

    <p>“Dağlardan bir iki dostumla birlikte geliyordum...” dedi büyücü.</p>

    <p>“İki mi? Ben sadece bir tane, üstelik de küçük bir tane görüyorum,” dedi Beorn.</p>

    <p>“Eh, doğrusunu söylemem gerekirse, meşgul olup olmadığını öğrenene kadar bir sürü kişi getirip seni rahatsız etmek istemedim. Bir sakıncası yoksa sesleneyim.”</p>

    <p>“Durma, seslen bakalım!”</p>

    <p>Gandalf bunun üzerine uzun ve tiz bir ıslık çaldı ve çok geçmeden Thorin ile Dori bahçe yolundan evi dolaşıp geldiler ve önlerinde durup eğildiler.</p>

    <p>“Gördüğüm kadarıyla bir ya da üç demek istemişsin!” dedi Beorn. “Ama bunlar hobbit değil, cüceler.”</p>

    <p>“Thorin Meşekalkan, hizmetinizde! Dori hizmetinizde!” dedi iki cüce tekrar eğilerek.</p>

    <p>“Hizmetinize ihtiyacım yok, teşekkür ederim,” dedi Beorn, “ama tahminime göre sizin benimkine var. Cüceleri fazla sevmem; ama senin Thorin (Thror’un oğlu Thrain’in oğlu sanırım) olduğun, yoldaşının saygın bir kimse olduğu, goblinlerin düşmanı olduğunuz ve topraklarımda bir dolap çevirmediğiniz doğruysa- bu arada neler çeviriyorsunuz?”</p>

    <p>“Babalarının, Kuyutorman’ın ardındaki doğu ellerindeki topraklarını ziyaret etmeye gidiyorlar,” diye araya girdi Gandalf, “ve topraklarında tamamen kaza eseri bulunuyoruz. Bizi arazinin güneyinden geçen yola getirecek olan Yüksek Geçit’i geçerken hain goblinlerin saldırısına uğradık –ben de sana tam bunu anlatmak üzereydim.”</p>

    <p>“Anlatmaya devam et o zaman!” dedi, hiçbir zaman pek nazik olmayan Beorn.</p>

    <p>“Korkunç bir fırtına oldu; taş devleri dışarı çıkmış kayalar fırlatıyordu ve geçidin başındayken bir mağaraya sığındık, hobbit, ben ve birkaç yoldaşımız...”</p>

    <p>“Birkaç mı dedin?”</p>

    <p>“Eh, hayır. Aslına bakılırsa, ikiden fazlaydı.”</p>

    <p>“Neredeler? Öldürüldüler mi, yenildiler mi, eve mi döndüler?”</p>

    <p>“Eh, hayır. Islık çaldığımda hepsi gelmemiş anlaşılan. Utangaçlıkları tuttu herhalde. Anlarsın ya, ağırlamak istemeyeceğin kadar kalabalık olduğumuzdan çok korkuyorduk.”</p>

    <p>“Durma, tekrar ıslık çal! Anlaşılan bir parti vermek üzereyim ve bir iki kişi fazlası pek bir şey değiştirmez,” diye homurdandı Beorn.</p>

    <p>Gandalf tekrar ıslık çaldı, ama o daha durmadan Nori ile Ori neredeyse oraya varmıştı, çünkü hatırlayacağınız gibi, Gandalf onlara beşer dakikada bir çiftler halinde gelmelerini tembihlemişti.</p>

    <p>“Merhaba!” dedi Beorn. “Pek çabuk geldiniz –nerede saklanıyorsunuz? Gelin bakalım, kutudan çıkan yaylı kuklalarım!”</p>

    <p>“Nori hizmetinizde, Ori hiz...” diye başladılar; ama Beorn sözlerini kesti.</p>

    <p>“Teşekkür ederim! Yardımınızı istediğim zaman, size söylerim. Oturun da bu öyküye devam edelim, yoksa bitene kadar yemek saati gelmiş olacak.”</p>

    <p>“Biz uykuya dalar dalmaz,” diye devam etti Gandalf, “mağaranın arkasındaki bir çatlak açıldı; goblinler dışarı çıktı ve hobbit ile midillilerimizin alayını kaparak-”</p>

    <p>“Midillilerinizin alayını mı? Neydiniz siz –gezici bir sirk mi? Yoksa bir sürü mal mı taşıyordunuz? Ya da sen altıya her zaman alay mı dersin?”</p>

    <p>“Ah, hayır! Aslına bakılırsa, altıdan fazla midilli vardı, çünkü bizim sayımız da altıdan fazlaydı ve- eh, işte iki kişi daha geldi!” Tam o anda Balin ile Dwalin ortaya çıktı ve o kadar eğildiler ki, sakalları taş zemini süpürdü. İri adam başta kaşlarını çatıyordu, ama feci şekilde nazik olmak için o kadar uğraştılar ve başlarını sallamaya, eğilerek selam vermeye ve kukuletalarını dizlerinin önünde sallamaya (cücelerin görgü kuralları uyarınca) o kadar uzun süre devam ettiler ki, Beorn kaşlarını çatmayı kesip bir kahkaha kopardı; o kadar komik görünüyorlardı ki.</p>

    <p>“Alay derken haklıymışsın,” dedi. “Hem de pek iyi ve komik bir alaymış. Gelin, neşeli dostlarım, ya isimleriniz nedir? Şimdilik hizmetinizi değil, sadece isimlerinizi istiyorum; sonra da sallanmayı kesip oturun!”</p>

    <p>“Balin ile Dwalin,” dediler gücenmeye cesaret edemeden ve hayli şaşkın görünerek şap diye yere oturdular.</p>

    <p>“Şimdi, devam et!” dedi Beorn büyücüye.</p>

    <p>“Neredeydim? Ah, evet –beni yakalayamadılar. Bir parlamayla bir iki goblin öldürdüm-”</p>

    <p>“İyi!” diye homurdandı Beorn. “Demek büyücü olmanın bir faydası varmış.”</p>

    <p>“-ve kapanmadan önce çatlağın içine sızdım. Peşlerinden goblinlerle dolu ana salona kadar gittim. Orada Ulu Goblin otuz kırk silahlı goblin muhafızla birlikteydi. Kendi kendime, hepsi birbirine zincirlenmemiş bile olsa, bir düzine kişi bu kadar çok kişiye karşı ne yapabilir ki? diye düşündüm.”</p>

    <p>“Bir düzine mi! Daha önce sekize bir düzine dendiğini hiç duymamıştım. Ya da hâlâ kutularından çıkmayı bekleyen yaylı kuklaların mı var?”</p>

    <p>“Doğrusu evet, burada iki tane daha var gibi görünüyor –yanılmıyorsam, Fili ile Kili,” dedi Gandalf, bu ikisi ortaya çıkıp gülümsemeye ve eğilerek selam vermeye başlarken.</p>

    <p>“Bu kadarı yeter!” dedi Beorn. “Oturun ve sessiz olun! Şimdi devam et, Gandalf!”</p>

    <p>Gandalf da bunun üzerine öyküye devam edip, karanlıktaki kaçışlarına, aşağı kapıyı bulmalarına ve Bay Baggins’in kayıp olduğunu fark ettikleri anda hissettikleri dehşete kadar geldi. “Birbirimizi saydık ve ortada hobbit olmadığını gördük. Sadece on dört kişi kalmıştık!”</p>

    <p>“On dört! Ondan bir çıkıp da geriye dokuz kaldığını ilk kez duyuyorum. Ya dokuz demek istiyorsun ya da henüz bana kafilendeki herkesin adını söylemedin.”</p>

    <p>“Eh, elbette, daha Oin ve Gloin’i görmedin. Ve vay canına! İşte buradalar. Seni rahatsız ettikleri için onları affedeceğini umarım.”</p>

    <p>“Pekâlâ, hepsi gelsin! Acele edin! Siz ikiniz, gelip oturun! Ama buraya bak, Gandalf, şimdi bile sen, on cüce ile kaybolan hobbit var. Bu on dört değil, ancak on bir yapar (artı bir de kayıp olan), büyücüler diğer insanlardan farklı sayı sayıyorsa o başka. Ama şimdi lütfen öyküye devam et.” Beorn pek fazla belli etmemeye çalışsa da, aslında fazlasıyla ilgilenmeye başlamıştı. Görüyorsunuz ya, eski günlerde dağların Gandalf’ın anlattığı bölümünü tanımıştı. Hobbitin yeniden ortaya çıkışını ve taşlı yamaçtan koşturarak inişleriyle ormandaki kurt çemberini duyunca başını sallayıp homurdandı.</p>

    <p>Gandalf bütün kurtlar altlarındayken ağaca tırmandıkları kısma gelince ayağa kalkıp etrafta gezinmeye başladı ve şöyle mırıldandı: “Keşke ben de orada olsaydım! Onlara havai fişeklerden fazlasını verirdim!”</p>

    <p>“Eh,” dedi öyküsünün iyi bir izlenim bıraktığını gördüğüne çok sevinen Gandalf, “elimden geleni yaptım. Kurtlar altımızda dolanır, orman da yer yer alev almaya başlarken goblinler tepelerden inip bizi buldu. Keyifle bağrışıp şarkılar söyleyerek bizimle alay ettiler. <em>Beş köknarda on beş kuş...</em>”</p>

    <p>“Gökler aşkına!” diye homurdandı Beorn. “Goblinler sayı saymayı bilmez deme bana. Bilirler. On iki on beş değildir, onlar da bunu bilir.”</p>

    <p>“Ben de öyle. Yanımızda Bifur ve Bofur da vardı. Onları daha önce takdim etmeye cesaret edemedim, ama işte buradalar.”</p>

    <p>Bifur ile Bofur içeri girdi. “Ben de varım!” dedi arkadan nefes nefese yaklaşan Bombur. Şişman olmasının yanı sıra sona bırakıldığı için kızgındı. Beş dakika beklemeyi reddedip diğerlerinin hemen arkasından gelmişti.</p>

    <p>“Eh, artık on beş oldunuz ve goblinler saymayı bildiği için, ağaçlarda başka kimse olmadığını tahmin ederim. Belki de artık öyküyü başka kesinti olmadan bitirebiliriz.” Bay Baggins o an Gandalf’ın ne kadar zekice davrandığını kavradı. Kesintiler Beorn’un öyküyle ilgilenmesini sağlamış, öykü de cüceleri ilk anda kuşkulu dilenciler gibi başından savmasına engel olmuştu. Elinden geldiği sürece, evine hiç kimseyi davet etmezdi. Çok az dostu vardı ve hepsi de çok uzakta yaşardı ve bir seferde asla dostlarından ikisini aynı anda evine davet etmezdi. Şimdiyse verandasında oturan on beş yabancı vardı!</p>

    <p>Büyücü öyküsünü bitirip kartallar tarafından kurtarılmalarını ve Vagonkaya’ya getirilmelerini anlattığında, güneş Dumanlı Dağlar’ın doruklarının ardına inmiş ve Beorn’un bahçesindeki gölgeler uzamıştı.</p>

    <p>“Çok iyi bir öykü!” dedi. “Uzun zamandır duyduğum en iyi hikâye. Bütün dilenciler bu kadar iyisini anlatabilse, benden daha fazla şefkat görürdü. Elbette hepsini uyduruyor da olabilirsiniz, ama yine de öyküye karşılık akşam yemeğini hak ediyorsunuz. Bir şeyler yiyelim!”</p>

    <p>“Evet, lütfen!” dediler hep bir ağızdan. “Çok teşekkür ederiz!”</p>

    <p class="paragraf">Salonun içi artık epey karanlıktı. Beorn ellerini çırptı ve birbirinden güzel dört midilli ile birkaç iri ve uzun gövdeli gri köpek içeri girdi. Beorn onlara konuşmaya dönüştürülmüş hayvan seslerini andıran, acayip bir lisanda bir şey söyledi. Tekrar çıktılar ve çok geçmeden ağızlarında meşaleler getirerek ateşten yaktılar ve salonun merkezindeki ocağın etrafına dizili sütunlardaki alçak dirseklere taktılar. Köpekler istediklerinde arka ayaklarının üzerinde durabiliyor ve ön ayaklarıyla bir şeyler taşıyabiliyordu. Çabucak yandaki duvarlardan masa tahtaları ve sehpalar çıkarıp ateşin yanına kurdular.</p>

    <p>Derken mee-mee-mee! sesleri duyuldu ve içeri başlarını iri ve kömür karası bir koçun çektiği kar beyazı koyunlar girdi. Birisinin sırtında kenarlarına hayvan figürleri işlenmiş beyaz bir örtü vardı, diğerleri geniş sırtlarında üzerlerinde kâseler, tabaklar, bıçaklar ve tahta kaşıklar bulunan tepsiler taşıyordu; köpekler tepsilerdekileri alıp çabucak sehpanın üzerine kurulan masaya dizdiler. Bunlar Bilbo’nun bile rahatça oturabileceği kadar alçaktı. Yanlarında bir midilli, Gandalf ve Thorin için sazdan geniş oturakları ve kısa, kalın ayakları olan iki alçak bankı iterken masanın başına Beorn’un aynı cinsten siyah, büyük koltuğunu yerleştirdi (Beorn ayaklarını masanın altına iyice uzatarak bu koltuğa yerleşti). Salonunda bunlardan başka koltuk yoktu ve onları da masalar gibi alçak yapmasının nedeni, ona hizmet eden fevkalade hayvanların rahat etmesiydi. Geri kalanlar nereye oturdular? Onlar da unutulmamıştı. Diğer midilliler de düzeltilip parlatılmış ve Bilbo için bile alçak sayılacak, davul biçimli kütük kesitlerini yuvarlayarak getirdiler; böylelikle kısa bir zaman sonra hepsi Beorn’un masasına oturmuş oldu ve salon nice yıldır böylesi bir toplantıya tanıklık etmemişti.</p>

    <p>Burada Batı’daki Son Sıcak Yuva’dan ayrılalı ve Elrond’la vedalaşalı beri yemedikleri gibi bir yemek yediler. Meşalelerin ve ateşin ışığı etraflarında titreşiyordu ve masanın üzerinde kızıl balmumundan iki uzun mum vardı. Beorn yemek boyunca tok, yankılı sesiyle dağların bu yanındaki yaban toprakları, özellikle de kuzeye ve güneye doğru uzanan, bir günlük atlı yolculuk mesafelerinden başlayıp doğuya geçişlerini kapatan karanlık ve tehlikeli ağaçlığı, korkunç Kuyutorman’a dair öyküleri anlattı.</p>

    <p>Cüceler onu dinlerken sakallarını salladılar, zira yakında o ormana girmeleri gerektiğini ve bunun ejderhanın karargâhına gelmeden önce aşmaları gereken, dağlardan sonra en büyük zorluk olduğunu biliyorlardı. Akşam yemeği bittiğinde, onlar da öykülerini anlatmaya başladılar, ama Beorn uyuklamaya başlamıştı ve onlara pek kulak asmadı. Çoğunlukla altın, gümüş ve değerli taşlar ile metalleri işleyerek eşyalar yapmaktan bahsettiler ve Beorn böyle şeylerden hoşlanmıyor gibiydi: Salonunda altın veya gümüşten hiçbir şey yoktu ve bıçaklardan başka metalden yapılma pek az şey vardı.</p>

    <p>Masanın başında, bal likörüyle dolu ahşap maşrapalarıyla uzun süre oturdular. Dışarıya karanlık çöktü. Salonun ortasındaki ateşler yeni kütüklerle beslendikten ve meşaleler söndürüldükten sonra bile evin etrafında yükselen, üstleri ormandaki ağaçlar misali kapkara sütunlarının arasında, ateşin oynaşan alevlerinin ışığında oturmaya devam ettiler. Nedeni büyü müdür bilinmez, ama Bilbo kirişlerde kıpırdanan dallarda rüzgâra benzer bir ses ile baykuşların ötüşünü duyduğunu sandı. Çok geçmeden başı uykuyla öne düşmeye ve sesler uzaktan gelmeye başladı, ta ki irkilerek uyanana dek.</p>

    <p>Büyük kapı gıcırdamış ve çarpılmıştı. Beorn gitmişti. Cüceler ateşin önünde, yerde bağdaş kurmuş oturuyorlardı ve çok geçmeden şarkı söylemeye başladılar. Şarkının sözleri şuna benziyordu, ama daha birçok kıtası vardı ve şarkıları uzun süre devam etti:</p>

    <blockquote class="siir">
      <p><em>Rüzgâr solmuş çayırda esiyordu,</em></p>

      <p><em>ama ormanda kımıldamıyordu yaprak:</em></p>

      <p><em>oradan gölgeler eksilmiyordu ne gece, ne gündüz,</em></p>

      <p><em>ve süzülüyordu karanlık yaratıklar altlarda.</em></p>

      <p class="paragraf"><em>Dağlardan esti soğuk bir rüzgâr,</em></p>

      <p><em>ve kükreyip kabardı gelgit gibi;</em></p>

      <p><em>dallar gıcırdadı, orman inledi,</em></p>

      <p><em>ve düştü yapraklar toprağa.</em></p>

      <p class="paragraf"><em>Rüzgâr esmeye devam etti Batı’dan Doğu’ya;</em></p>

      <p><em>ormandaki kıpırdanma durdu,</em></p>

      <p><em>ama bozkır boyunca salıverildi</em></p>

      <p><em>tiz, keskin ıslıklı sesleri.</em></p>

      <p class="paragraf"><em>Çimenler fısıldadı, eğilmişti püskülleri,</em></p>

      <p><em>sazlar çatırdıyordu –sürdürdü o gidişini</em></p>

      <p><em>uçuşan bulutların yırtılıp parçalandığı</em></p>

      <p><em>serin göklerin altında ürperen havuzlarda.</em></p>

      <p class="paragraf"><em>Geçti ıssız ve çıplak Dağ’dan</em></p>

      <p><em>ve esti ejderhanın ininin üzerinden:</em></p>

      <p><em>orada kara, kapkaranlık kayalar dururdu çırılçıplak</em></p>

      <p><em>ve uçuşan duman vardı havada.</em></p>

      <p class="paragraf"><em>Ayrıldı dünyadan ve başladı uçmaya</em></p>

      <p><em>gecenin engin denizlerinin üzerinden.</em></p>

      <p><em>Ay yelken açtı boranın sırtında</em></p>

      <p><em>ve körüklenen yıldızlar doldu sıçrayan ışıklarla.</em></p>
    </blockquote>

    <p>Bilbo’nun başı tekrar önüne düşmeye başladı. Gandalf aniden ayağa kalktı.</p>

    <p>“Bizim için uyku zamanı geldi,” dedi, “ama sanırım Beorn için değil. Bu salonda rahatça ve güvenle dinlenebiliriz, ama sizi uyarırım, Beorn’un gitmeden önce bize söylediklerini unutmayın: Güneş doğana kadar dışarıya çıkmamanız gerekir, yoksa başınıza geleceklerden siz sorumlusunuz.”</p>

    <p>Bilbo salonun yan tarafında, sütunlarla dış duvar arasındaki bir tür yüksek platforma yatakların serilmiş olduğunu gördü. Onun için samandan küçük bir yatak ile yün battaniyeler serilmişti. Mevsim yaz olmasına rağmen battaniyelere memnuniyetle sarındı. Ateş sönmeye yüz tuttu ve Bilbo uykuya daldı. Yine de gecenin ortasında uyandı: Ateşten geriye kala kala birkaç köz kalmıştı ve soluk alışlarına bakılırsa cüceler ve Gandalf uykudaydı; çatıdaki duman deliğinden görünen aydan zemine bir parça beyaz ışık düşmekteydi.</p>

    <p>Dışarıdan bir hırıltı ve büyük bir hayvanın kapıyı tırmalamasını andıran bir gürültü geliyordu. Bilbo sesin ne olduğunu ve efsunlu suretindeki Beorn olup olamayacağını ve içeri bir ayı şeklinde girip onları öldürüp öldürmeyeceğini merak etti. Battaniyelerin altına dalıp başını sakladı ve neden sonra korkularına rağmen uykuya daldı.</p>

    <p class="paragraf">Uyandığında sabah olmuştu. Cücelerden biri uyuduğu gölgelerde üzerine basmış ve yuvarlanarak bir gümbürtüyle platformdan aşağı düşmüştü. Bu Bofur’du ve Bilbo gözlerini açtığında hâlâ bu konuda homurdanmaktaydı.</p>

    <p>“Kalksana tembel,” dedi, “yoksa sana kahvaltı kalmayacak.”</p>

    <p>Bilbo ayağa fırladı. “Kahvaltı!” diye haykırdı. “Kahvaltı nerede?”</p>

    <p>“Çoğu midemizde,” diye cevap verdi salonda dolanan diğer cüceler, “ama geri kalanı taraçada. Güneş doğalı beri Beorn’u arıyoruz, ama dışarı çıktığımızda kahvaltı masasını kurulu halde bulmamıza rağmen, hiçbir yerde ondan iz yok.”</p>

    <p>“Gandalf nerede?” diye sordu Bilbo, hemen yiyecek bir şey bulmak üzere harekete geçerek.</p>

    <p>“Dışarıda bir yerlerde,” dediler ona. Ama akşama kadar büyücüyü göremedi. Gün batımından hemen önce, hobbit ile cüceler, bütün gün olduğu gibi Beorn’un muhteşem hayvanlarının servis ettiği yemeği yemekteyken salona girdi. Önceki geceden beri Beorn’u ne görmüş, ne de duymuşlardı ve kafaları karışıyordu.</p>

    <p>“Ev sahibimiz nerede, ya sen bütün gün neredeydin?” diye haykırdılar bir ağızdan.</p>

    <p>“Tek seferde bir soru –yemeğin sonrasına kadar da hiç! Kahvaltıdan beri ağzıma lokma koymadım.”</p>

    <p>Nihayet Gandalf tabağını ve maşrapasını itti –iki somun ekmek yemiş (bolca tereyağı, bal ve kalın kaymak ile birlikte) en az bir litre bal likörü içmişti– ve piposunu çıkardı. “Önce ikinci soruya cevap vereceğim,” dedi, “ama vay canına! Burası duman halkaları için muhteşem bir yer!” Gerçekten de uzun bir süre duman halkalarını salonun sütunlarının etrafından dolaştırmak, onları türlü şekillere ve renklere sokmak ve nihayet birbiri ardından tavandaki delikten çıkarmakla o kadar meşguldü ki, ağzından başka hiçbir şey alamadılar. Peş peşe havaya fırlayan, yeşil, mavi, kırmızı, gümüşi gri, sarı, beyaz; irili ufaklı, ufakları büyüklerinin içinden geçip onlarla birleşerek sekiz olan ve kuş sürüsü gibi uzaklara uçan bu duman halkalarının dışarıdan bakan birine pek tuhaf görüneceği muhakkak.</p>

    <p>“Ayı izlerini sürüyordum,” dedi sonunda. “Buranın dışında ayılar geleneksel bir toplantı yapmış olmalı. Çok geçmeden hepsinin Beorn’a ait olamayacağını anladım: Sayıları çok fazlaydı, üstelik farklı boylardaydılar. Karanlıktan neredeyse şafağa kadar dans edip duran ufak ayılar, iri ayılar, sıradan ayılar ve kocaman, dev ayılar olduğunu tahmin ediyorum. Batıda nehrin diğer yanındaki dağlar hariç neredeyse her yönden geldiler. Bu yöne doğru giden sadece bir dizi ayak izi vardı –buraya gelen değil, sadece buradan uzaklaşan izler. Bunları Vagonkaya’ya kadar izledim. Burada nehrin içinde kayboldular, ama su kayanın ardında benim aşamayacağım kadar derin ve sertti. Hatırlayacağınız gibi, geçidi kullanarak bu kıyıdan Vagonkaya’ya ulaşmak gayet kolaydır, ama diğer taraf girdaplı bir kanaldan yükselen bir uçurumdur. Nehrin içinde yürüyüp yüzebileceğim kadar geniş ve sığ olduğu bir yer bulmak için millerce yürümem gerekti; izleri tekrar bulmak için de geriye doğru millerce yürüdüm. Artık vakit geç olduğundan onları fazla uzağa kadar izleyemedim. Dosdoğru Dumanlı Dağlar’ın doğu yamacındaki, önceki gece warglarla küçük ve hoş partimizi yaptığımız çam ormanlarına doğru gittiler. Artık sanırım birinci sorunuzu da cevaplamış oldum,” diye bitirdi Gandalf ve uzun süre konuşmadan oturdu.</p>

    <p>Bilbo büyücünün ne demek istediğini anladığını sanıyordu. “Bütün warglarla goblinleri buraya getirirse ne yaparız?” diye haykırdı. “Hepimiz yakalanıp katlediliriz. Onların dostu olmadığını söyledin sanıyordum.”</p>

    <p>“Söyledim. Ve aptallık etme! Yatsan iyi olacak, aklını uyku bürümüş.”</p>

    <p>Hobbit kendini epey ezik hissediyordu ve görünürde yapacak başka bir şey olmadığından gerçekten de yattı ve cüceler şarkı söylemeye devam ederken küçük kafasını hâlâ Beorn’la meşgul ederek uykuya daldı ve düşünde ay ışığıyla aydınlanmış avluda döne döne yavaş ve ağır danslar eden yüzlerce siyah ayı gördü. Ardından herkes uyurken uyandı ve önceki tırmalama, itişme, koklama ve hırlama seslerini duydu.</p>

    <p>Ertesi sabah hepsi bizzat Beorn tarafından uyandırıldılar. “Demek hâlâ hepiniz buradasınız!” dedi. Hobbiti yerden kaldırıp güldü: “Gördüğüm kadarıyla henüz warglar, goblinler veya hain ayılar tarafından mideye indirilmemişsiniz,” dedi ve Bay Baggins’i yeleğinden son derece saygısızca dürttü. “Küçük tavşancık ekmekle bal yemekten tekrar şişkolaşıyor,” diye kıkırdadı. “Gelin de biraz daha yiyin!”</p>

    <p>Böylece onunla beraber hep birlikte kahvaltıya oturdular. Beorn öncekinin aksine çok neşeliydi; aslına bakılırsa keyfi iyice yerindeydi ve komik öyküleriyle hepsini güldürdü; nerede olduğu ve onlara neden bu kadar iyi davrandığı konusunda da fazla merakta kalmadılar, çünkü onlara anlattı. Nehrin ötesine geçip doğrudan dağlara yönelmişti –buradan en azından ayı suretindeyken çok hızlı yolculuk edebildiğini çıkarabilirsiniz. Kurtların kavrulmuş açıklığını görünce öykülerinin o bölümünün doğru olduğunu anlamış, ama öğrendikleri bununla kalmamıştı: Ormanda dolaşan bir warg ile bir goblin yakalamıştı. Bunlardan haber almıştı: Goblin devriyeleri hâlâ warglarla birlikte cüceleri aramaktaydı ve hem Ulu Goblin’in ölümü, hem de kurt şefinin burnunun yanması ve başlıca kullarından pek çoğunun büyücünün aleviyle ölmesi yüzünden vahşi bir öfke içindeydiler. Konuşmaya zorlandıklarında bunları anlatmışlardı, ama Beorn ortada bundan daha fazla hainliğin döndüğünü ve yakınlarda goblin ordusunun tamamının, kurt yandaşlarıyla birlikte dağların gölgesindeki topraklara cüceleri bulmak veya orada yaşayan ve cüceleri barındırdığını düşündükleri insan ve yaratıklardan öç almak amacıyla büyük bir baskın yapabileceğini düşünüyordu.</p>

    <p>“Sizinki iyi bir hikâyeydi,” dedi Beorn, “ama artık doğru olduğundan emin olduğum için eskisinden de çok hoşlanıyorum. Sözünüze güvenmediğim için beni affetmeniz gerek. Siz de Kuyutorman’ın kıyısında yaşasanız, siz de kardeşiniz kadar ya da daha yakından tanımadığınız kimsenin sözüne güvenmezdiniz. Halihazırda, sadece güvende olduğunuzdan emin olmak ve size elimden gelen yardımı sunmak için becerebildiğimce çabuk eve döndüm. Bundan sonra cüceler hakkında daha iyi düşüneceğim. Ulu Goblin’i öldürmüşler, Ulu Goblin’i öldürmüşler!” diye kıkırdadı kendi kendisine vahşice.</p>

    <p>“Goblin ile wargı ne yaptın?” diye sordu Bilbo aniden.</p>

    <p>“Gelin de bakın!” dedi Beorn ve onun peşinden evin çevresini dolaştılar. Kapının dışına bir goblin kafası takılmış, az ötedeki bir ağaca ise bir warg postu çivilenmişti. Beorn yaman bir düşmandı. Ama artık dostlarıydı ve Gandalf ondan sunabildiği kadar yardım almak amacıyla ona öykülerinin tamamını ve yolculuklarının nedenini anlatmayı uygun gördü.</p>

    <p>Beorn’un onlar için yapmayı vadettiği şeyler şunlardı: Ormana yapacakları yolculuk için hepsine birer midilli, Gandalf’a ise bir at sağlayacak, dikkatli kullanıldığında onlara haftalarca yetecek miktarda ve taşıması olabildiğince kolay biçimde paketlenmiş yiyecek –fındık fıstık, un, kapalı kavanozlarda kuru meyveler ile kızıl, toprak çömleklerde bal ile uzun süre taze kalan ve birazı bile uzun süre yürümelerini sağlayacak iki kez fırınlanmış kekler verecekti. Bu keklerin yapımı sırlarından biriydi; ama yiyeceklerinin çoğunda olduğu gibi onların da içinde bal vardı ve adamı susatmalarına rağmen, lezzetliydiler. Ormanın bu yanındayken, yol boyunca çaylar ve pınarlar olduğundan yanlarında su taşımalarına gerek olmadığını söyledi. “Ama Kuyutorman’dan geçerken izleyeceğiniz yol karanlık, tehlikeli ve güçtür,” dedi. “Orada su da, yiyecek de kolay bulunmaz. Fındığın zamanı gelmedi (gerçi siz diğer tarafa geçene kadar gelip geçmiş olabilir) ve orada fındıktan başka yenilmeye uygun hiçbir şeyin yetişmediği söylenebilir; oradaki yabani şeyler karanlık, acayip ve vahşidir. Size su taşımanız için tulumlar sağlayacak ve yay ile ok vereceğim. Ama Kuyutorman’da bulduğunuz herhangi bir şeyin yenilmeye veya içilmeye uygun olacağından pek şüpheliyim. Orada bildiğim yegâne pınar karanlıktır, güçlüdür ve yolu keser. Bu nehrin ne suyunu içmeli, ne de içinde yıkanmalısınız, çünkü efsunlu olduğunu ve büyük bir uyuşukluk ve unutkanlık verdiğini duymuştum. Ve o yerin loş gölgelerinde yoldan ayrılmadığınız surece yenilmeye uygun olan ya da olmayan herhangi bir şeyi vuracağınızı sanmam. Yoldan ise hiçbir nedenle AYRILMAMANIZ GEREK.</p>

    <p>“Size verip verebileceğim nasihat budur. Orman sınırının ötesi için size fazla yardımcı olamam; şansınıza, cesaretinize ve yanınıza verdiğim yiyeceklere güvenmeniz gerek. Ormanın girişine geldiğinizde atımla midillilerimi geri göndermenizi rica etmek zorundayım. Ama hepinize hayırlı yolculuklar dilerim ve bir daha bu yoldan geçecek olursanız, kapım size açıktır.”</p>

    <p class="paragraf">Elbette ona pek çok kez eğilip selam vererek, kukuletalarını sallayarak ve, “Hizmetindeyim, ey geniş, ahşap salonların efendisi,” diyerek teşekkür ettiler. Ama ciddi sözleri üzerine cesaretleri kırılmıştı ve hepsi de serüvenin düşündüklerinden çok daha zor olduğunu ve yoldaki tüm tehlikeleri aşmayı başarsalar bile, yolun sonunda onları ejderhanın bekliyor olacağını düşünmeye başladılar.</p>

    <p>O sabahın tamamını hazırlıklarla uğraşarak geçirdiler. Öğlenin hemen ardından son kez Beorn’la yemek yediler ve ardından ödünç bineklerine atlayıp ona pek çok veda sözü söyledikten sonra kapısından hızla geçtiler.</p>

    <p>Çitle çevrili arazisinin doğusundaki yüksek çalıları geride bırakır bırakmaz yönlerini önce kuzeye, ardından kuzeybatıya çevirdiler. Onun tavsiyeleri doğrultusunda, artık arazisinin güneyinde kalan ana orman yoluna ulaşmaya çalışmıyorlardı. Bu geçidi izleseler, tuttukları yol onları dağlardan inen akarsu boyunca yürütüp Vagonkaya’nın millerce güneyinde büyük nehirle birleştiği noktaya kadar getirecekti. Bu noktada midillileri yanlarında olsa geçebilecekleri derin bir sığlık, onun ardında da ormanın eteklerine ve eski orman yolunun girişine çıkan bir patika vardı. Ama Beorn onları uyararak, o yolun şimdilerde goblinler tarafından sıkça kullanıldığını ve duyduğuna göre orman yolunun doğu uçta bitkilerle kaplanıp kullanılmaz olduğunu ve içlerinden geçen patikaların uzun zaman önce yittiği aşılmaz bataklıklara çıktığını söylemişti. Doğu açıklığı da hep Yalnız Dağ’ın hayli güneyinde olmuştu ve diğer tarafa çıktıklarında onları kuzeye doğru uzun ve güç bir yürüyüş yapmak zorunda bırakacaktı. Vagonkaya’nın kuzeyinde, Kuyutorman’ın kıyısı Ulu Nehir’in sınırlarına yaklaşırdı ve burada dağlar da yakınlaşırdı. Beorn bu yoldan gitmelerini tavsiye etti, çünkü Vagonkaya’nın birkaç günlük yolculuk mesafesi kadar kuzeyinde, Kuyutorman’ın içinden geçip neredeyse dosdoğru Yalnız Dağ’a çıkan ve pek bilinmeyen bir yolun girişi vardı.</p>

    <p>“Goblinler,” demişti Beorn, “Ulu Nehir’i Vagonkaya’nın yüz mil kuzeyinden bile aşmaya veya evimin yakınına varmaya cesaret edemezler –evim geceleri iyi korunur!– ama hızlı yolculuk yapmam gerekir, zira baskınlarını bu yakınlarda yaparlarsa, sizin önünüzü kesmek için nehri güneyden geçer ve ormanın kıyısını köşe bucak ararlar; warglar da midillilerden daha hızlı koşar. Yine de, tekrar müstahkem bölgelerine yaklaşır gibi görünseniz de, kuzeye doğru gitmeniz daha güvenli olur, çünkü bekledikleri en son şey budur ve sizi yakalamak için wargların sırtında daha uzun bir mesafe katetmeleri gerekir. Şimdi yola düşün ve elinizden geldiği kadar hızlı gidin!”</p>

    <p>Halihazırda bineklerini sessizlik içinde, zeminin çimenli ve düzgün olduğu yerlerde dörtnala sürmelerinin nedeni de buydu. Dağlar sol yanlarında kapkaraydı ve uzaklarda nehir boyunca yetişen ağaçlar giderek yakınlaşıyordu. Yola düştüklerinde güneş batıya yeni dönmüştü ve akşama kadar etraflarındaki toprakları altın rengine boyamayı sürdürdü. Arkadan kovalayan goblinleri düşünmek kolay değildi ve Beorn’la aralarına pek çok mil koyduklarında konuşmaya, tekrar şarkı söylemeye ve önlerinde uzanan karanlık orman yolunu unutmaya başladılar. Ama akşam olup da karanlık çöktüğünde ve dağların dorukları gün batımının önünde öfkeyle yükseldiğinde kamp kurup nöbetçi diktiler ve düşlerinde ava çıkmış kurtların ulumalarıyla goblinlerin haykırışlarını duyarak huzursuz uyudular. Yine de ertesi sabah hava güneşli ve açıktı.</p>

    <p>Zemin güzü hatırlatan, ak bir sisle kaplıydı ve hava soğuktu, ama çok geçmeden doğudan kızıl bir güneş doğdu, sis yok oldu ve gölgeler hâlâ uzunken tekrar yola düştüler. İki gün daha böyle yola devam ettiler ve bütün bu süre zarfında çimenler, çiçekler, kuşlar, seyrek ağaçlar, ara sıra da ortalıkta gezinen veya öğle güneşinde oturup dinlenen küçük kırmızı geyik sürülerinden başka bir şey görmediler. Zaman zaman Bilbo uzun çimenlerin arasından fırlayan karaca boynuzları görüyordu ve başlarda bunları ölü ağaç dalları sanmıştı. Üçüncü akşam, Beorn orman kapısına dördüncü günün erken saatlerinde varmaları gerektiğini söylediğinden, yola devam etmeye o kadar hevesliydiler ki, gün kavuşup ayla aydınlanmış geceye dönüştükten sonra da bineklerini sürmeyi sürdürdüler. Hava kararırken Bilbo sağında veya solunda, aynı yönde ilerleyen dev bir ayının gölgeli siluetini gördüğünü sandı. Ama cesaretini toplayıp bunu Gandalf’a açtığında, büyücü, “Şşt! Görmemiş gibi davran!” demekle yetindi.</p>

    <p>Ertesi gün, gecelerinin kısalığına rağmen şafaktan önce yola düştüler. Hava aydınlanır aydınlanmaz, ormanın adeta onlarla buluşmak üzere yaklaştığını veya önlerinde kara ve abus bir duvar misali beklediğini gördüler. Arazi yukarı doğrı meyletmeye başladı ve hobbite sessizlik üstlerine çökmekteymiş gibi geldi. Kuşların şarkısı azalmaya başladı. Geyikler tükenmişti; ortada tavşan bile görünmüyordu. İkindi olduğunda Kuyutorman’ın eteklerine ulaşmış, en dıştaki ağaçlarının, aşağı sarkmış, dev dallarının hemen hemen altında dinlenmekteydiler. Ağaçların dev gövdeleri boğum boğum, dalları kıvrık, yaprakları koyu ve uzundu. Üstlerinde yetişen sarmaşıklar toprağın üzerinde yürümüştü.</p>

    <p>“Eh, Kuyutorman işte burası!” dedi Gandalf. “Kuzey dünyasının ormanlarının en büyüğü. Umarım görüntüsünden hoşlanmışsınızdır. Şimdi, ödünç aldığınız bu kusursuz midillileri geri göndermeniz gerekiyor.”</p>

    <p>Cüceler bunun karşısında homurdanmak eğilimindeydi, ama büyücü onlara ahmak olduklarını söyledi. “Beorn sizin besbelli sandığınız kadar uzakta değil, hem verdiğiniz sözleri tutmanız iyi olur, zira onun düşmanlığı kötüdür. Her gece akşam olduktan sonra yanımızda ilerleyen veya ay ışığında oturup kamplarımızı uzaktan izleyen kocaman bir ayı görmediyseniz, Bay Baggins’in gözleri sizinkilerden daha keskin demektir. Sırf sizi korumak ve size rehberlik etmek için değil, midillilere göz kulak olmak için de. Beorn dostunuz olabilir, ama hayvanlarını çocukları gibi sever. Cücelerin onların sırtında bu kadar uzağa, bu kadar hızlı bir yolculuk yapmasına izin vererek size ne kadar büyük bir nezaket gösterdiğini tahmin edemezsiniz, onları ormana götürmeye kalkışsanız başınıza gelecekleri de.”</p>

    <p>“Ya at?” dedi Thorin. “Onu geri göndermekten bahsetmedin.”</p>

    <p>“Bahsetmedim, çünkü onu geri göndermeyeceğim.”</p>

    <p>“Peki <em>sözüne</em> ne olacak?</p>

    <p>“Bununla ilgileneceğim. Atı geri göndermiyorum, ona bineceğim!”</p>

    <p>O zaman Gandalf’ın onları Kuyutorman’ın tam kıyısında bırakacağını anladılar ve içlerini çaresizlik kapladı.</p>

    <p>Ama ne dedilerse de Gandalf’ın fikrini değiştiremediler.</p>

    <p>“Vagonkaya’ya indiğimizde bütün bunları konuşmuştuk,” dedi. “Tartışmanın faydası yok. Daha önce de söylediğim gibi, güneyde önemli işlerim var ve sizlerle uğraşmak yüzünden zaten geciktim. Her şey bitmeden önce tekrar karşılaşabiliriz; öte yandan, elbette karşılaşmayabiliriz de. Bu sizin talihinize, cesaretinize ve aklıseliminize bağlıdır; üstelik Bay Baggins’i de sizinle gönderiyorum. Onda tahmin ettiğinizden fazlası olduğunu daha önce söylemiştim ve çok geçmeden bunu siz de göreceksiniz. Bu yüzden neşelen Bilbo ve o kadar kasvetli durma. Neşelenin, Thorin ile Kafilesi! Ne de olsa bu sizin serüveniniz. Yolun sonundaki hazineyi düşünün ve ormanla ejderhayı unutun, en azından yarın sabaha kadar!”</p>

    <p>Ertesi sabah olduğunda yine aynı şeyleri söyledi. Artık su tulumlarını orman kapısının yakınlarında buldukları berrak bir pınarda doldurmak ve midillilerin yüklerini indirmekten başka çareleri kalmamıştı. Yükleri ellerinden geldiğince adaletli bir şekilde dağıtmaya çalıştılarsa da Bilbo kendisininkinin fena halde ağır olduğu kanısındaydı ve sırtında bununla millerce ayak sürümek fikrinden hiç hoşlanmamıştı.</p>

    <p>“Sen tasalanma!” dedi Thorin. “Zaten yakında fazlasıyla hafifleyecekler. Çok geçmeden yiyecek kıtlaşmaya başladığında, keşke yüklerimiz daha ağır olsaydı diyeceğimizi tahmin ediyorum.”</p>

    <p>Ardından nihayet midillileriyle vedalaşıp başlarını eve doğru çevirdiler. Sırtlarını Kuyutorman’ın gölgesine vermekten pek hoşnut görünerek neşeyle yürüdüler. Onlar yolda yürürken Bilbo ayıyı andıran bir şeyin ağaçların gölgesinden ayrılıp arkalarından hızla koşturduğunu gördüğüne yemin edebilirdi.</p>

    <p>Artık Gandalf da onlara veda etti. Bilbo yerde otururken kendisini çok mutsuz hissediyor ve uzun atının sırtındaki büyücünün yanında olmayı diliyordu. Kahvaltının (çok kıt bir kahvaltıydı) ardından ormanın az içine girmişti ve orası sabahleyin de gece olduğu kadar karanlık ve gizli görünmüştü: “Bir çeşit izleme ve bekleme hissi,” demişti kendi kendisine.</p>

    <p>“Hoşça kal!” dedi Gandalf Thorin’e. “Hepiniz hoşça kalın, hoşça kalın! Artık dosdoğru ormanın içinden geçeceksiniz. Yoldan ayrılmayın! –eğer ayrılırsanız, bine karşı bir olasılıkla yolu tekrar bulamaz ve Kuyutorman’dan bir daha asla çıkamazsınız, o halde de sanırım ben de, bir başkası da sizi bir daha asla göremez.”</p>

    <p>“Gerçekten ormanın içinden geçmemiz şart mı?” diye sordu hobbit.</p>

    <p>“Evet, şart!” dedi büyücü, “diğer tarafa çıkmak istiyorsanız. Ya içeriden geçmeli ya da amacınızdan vazgeçmelisiniz. Ben de senin şimdi geri çekilmene izin vermiyorum, Bay Baggins. Düşündüğün için senden utanıyorum. Benim yerime bütün bu cücelere bakman gerek,” diye güldü.</p>

    <p>“Hayır, hayır!” dedi Bilbo. “Onu kastetmedim. Etrafından dolaşmanın yolu var mı, demek istemiştim.”</p>

    <p>“Var, yolunuzdan ayrılıp yüz mil kadar kuzeye, onun iki katı kadar da güneye gitmeye razıysanız. Ama o zaman bile güvenli bir yol bulamazsınız. Dünyanın bu bölümünde hiç güvenli yol yoktur. Artık Yabanın Kıyısı’nın ardında olduğunuzu ve nereye giderseniz gidin her türlü eğlenceyle karşılaşacağınızı unutmayın. Kuzeyde Kuyutorman’ın etrafını dolaşamadan Gri Dağlar’ın yamaçlarına varırsınız, onlar da goblinler, hobgoblinler ve daha da beterleriyle tıka basa doludur. Güneyinden dolaşamadan Ölümbüyücüsü’nün topraklarına varırsınız ve Bilbo, senin bile o kara büyücü hakkında hikâyeler anlatmama ihtiyacın yoktur. Kara kulesinin gölgesindeki yerlerin yakınından geçmenizi tavsiye etmem! Orman yolundan ayrılmayın, moralinizi yüksek tutun, en iyisini ümit edin ve çok miktarda şansın yardımıyla bir gün ormandan çıkıp aşağınızda uzanan Uzun Bataklar’ı, onun ardında da, doğuda yükselen, sevgili, ihtiyar Smaug’un yaşadığı –gerçi sizi beklemediğini ümit ederim– Yalnız Dağ’ı görebilirsiniz.”</p>

    <p>“İçimizi pek rahatlattın, o kesin,” diye homurdandı Thorin. “Hoşça kal! Bizimle gelmeyeceksen daha fazla konuşmadan yola düşsen iyi olur!”</p>

    <p>Gandalf, “O halde hoşça kalın ve sahiden hoşça kalın!” dedi, atını çevirdi ve batıya sürdü. Ama son sözü söylemekten kendisini alıkoyamadı. Kulak eriminden çıkmadan hemen önce ellerini ağzına götürüp onlara seslendi. Uzaktan gelen sesini belli belirsiz duydular: “Hoşça kalın! Uslu durun, kendinize iyi bakın ve- YOLDAN AYRILMAYIN!”</p>

    <p>Bunu söyledikten sonra dörtnala uzaklaştı ve çok geçmeden gözden kayboldu. “Hoşça kal ve git başımızdan!” diye homurdandılar, gerçekte onu kaybettikleri için içleri çaresizlikle dolduğundan öfkeleri daha da artan cüceler. Artık yolculuklarının en tehlikeli bölümü başlıyordu. Birer birer paylarına düşen ağır yüklerini ve su tulumlarını sırtlanıp ormanın dışındaki araziye düşen ışığa arkalarını dönerek ormanın içine daldılar.</p>
  </div>
</body>
</html>
