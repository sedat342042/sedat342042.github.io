<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="15. Bulutların Toplanması">15<br />
    Bulutların Toplanması</h1>

    <p>Şimdi Bilbo ile cücelere döneceğiz. Bütün gece içlerinden biri gözcülük etmişti, ama sabah olduğunda tehlikeye dair hiçbir şey görmemiş ve duymamışlardı. Ama toplanan kuşların sayısı giderek artıyordu. Topluluklar halinde güneyden geldiler ve hâlâ Dağ’ın civarında yaşayan kargalar başlarının üzerinde çember çizmeye ve hiç ara vermeden haykırmaya devam etti.</p>

    <p>“Tuhaf bir şeyler oluyor,” dedi Thorin. “Güz gezintilerinin mevsimi geçti; üstelik bunlar sürekli karada yaşayan kuşlar; sığırcıklar ve sürülerce ispinoz var; uzaklarda da sanki bir savaş hazırlığı varmış gibi çok sayıda leş yiyici kuş dolaşmakta!”</p>

    <p>Bilbo aniden işaret etti: “İşte o ihtiyar ardıçkuşu yine orada!” diye haykırdı. “Smaug dağ yamacını parçalarken kaçıp kurtulmuş gibi görünüyor, ama solucanların kaçabildiğini sanmam!”</p>

    <p>İhtiyar ardıçkuşu elbette oradaydı ve Bilbo eliyle işaret ederken onlara doğru uçup yakınlardaki bir taşa tünedi. Ardından kanatlarını çırpıp öttü; sonra başını bir şeyi dinler gibi yana eğdi, sonra yine öttü ve yine dinledi.</p>

    <p>“Bize bir şey anlatmaya çalıştığını sanıyorum,” dedi Balin, “ama bu gibi kuşların konuşmasını takip edemiyorum, fazla hızlı ve zor. Sen bir şey anlayabildin mi, Baggins?”</p>

    <p>“Pek iyi değil,” dedi Bilbo (aslına bakılırsa hiçbir şey anlamamıştı); “ama ihtiyar çok heyecanlı görünüyor.”</p>

    <p>“Keşke kuzgun olsaydı!” dedi Balin.</p>

    <p>“Onlardan hoşlanmadığını sanırdım! Bu yoldan daha önce geldiğimizde onlardan epey çekiniyordun.”</p>

    <p>“Onlar kargaydı! Üstelik de şüpheli görünen, iğrenç yaratıklardı, hem de küstahtılar. Arkamızdan bize ne hakaretler ettiklerini duyacaktınız. Ama kuzgunlar farklıdır. Onlarla Thror’un halkı arasında büyük bir dostluk vardı ve bize sık sık gizli haberler getirip, yuvalarında saklamaya bayıldıkları türden parlak şeylerle ödüllendirilirlerdi.</p>

    <p>“Ömürleri uzundur, hafızaları da öyle ve bilgeliklerini çocuklarına aktarırlar. Cüce delikanlısı olduğum zamanlarda kayalardaki kuzgunlardan pek çoğunu tanıdım. Bu tepeye bir zamanlar Kuzguntepesi adının verilmesi, bilge ve ünlü bir çiftin, ihtiyar Carc ile eşinin burada, muhafız odasının üzerinde yaşamasındandı. Ama o kadim soyun hiçbir üyesinin burada kaldığını sanmam.”</p>

    <p>O konuşmayı yeni bitirmişti ki, yaşlı ardıçkuşu yüksek sesle öttükten sonra hemen uzaklaştı.</p>

    <p>“Biz onu anlamıyor olabiliriz, ama o yaşlı kuşun bizi anladığına eminim,” dedi Balin. “Şimdi gözünüzü açık tutup olacaklara bakın!”</p>

    <p>Çok geçmeden kanat sesleri duyuldu ve ardıçkuşu yanında fena halde yaşlı ve zayıf bir kuşla birlikte döndü. Kuşun gözleri kör olmak üzereydi, güçbela uçabiliyordu ve kafasının üstü keldi. Çok büyük ve yaşlı bir kuzgundu. Önlerindeki zemine kaskatı bir iniş yaptı, kanatlarını yavaşça çırptı ve Thorin’e başını eğdi.</p>

    <p>“Ey Thrain oğlu Thorin ve Fundin oğlu Balin,” dedi çatlak bir sesle (ve Bilbo dediklerini anladı, çünkü kuş dili değil, olağan konuşma dilini kullanmıştı). “Ben Carc’ın oğlu Roäc’ım. Carc öldü, ama bir zamanlar tarafınızca iyi tanınırdı. Ben yumurtadan çıkalı yüz elli üç yıl oldu, ama babamın bana anlattıklarını unutmadım. Artık Dağ’ın büyük kuzgunlarının şefi benim. Sayımız az, ama hâlâ eski kralı hatırlıyoruz. Halkımın çoğu gurbette, zira güneyde önemli haberler var –bazıları size sevinç verecek haberler, bazılarına ise o kadar memnun olmayacaksınız.</p>

    <p>“Bakın! Kuşlar tekrar Dağ’a ve güneyden, doğudan ve batıdan gelip Dale’e toplanıyor, çünkü Smaug’un öldüğü haberi yayıldı!”</p>

    <p>“Öldü mü! Öldü mü?” diye bağırdı cüceler. “Öldü ha! O zaman boş yere korktuk –hazine de bizimdir!” Hep birlikte ayağa fırladılar ve sevinçle hoplayıp zıplamaya başladılar.</p>

    <p>“Evet, öldü,” dedi Roäc. “Ardıçkuşu, dilerim tüyleri hiç dökülmez, öldüğünü gördü ve onun sözüne güvenebiliriz. Bundan üç gece önce ay doğumunda Esgaroth insanlarıyla olan savaşta düştüğünü gördü.”</p>

    <p>Thorin’in cüceleri susturup kuzgunun verdiği haberleri dinleyebilmesi biraz zaman aldı. Nihayet kuzgun savaşın tüm öyküsünü anlattıktan sonra sözlerine davam etti:</p>

    <p>“Sevinçli haberler bu kadar, Thorin Meşekalkan. Salonlarına emniyet içinde dönebilirsin; bütün hazine senindir –şimdilik. Ama burada kuşlardan başka pek çokları daha toplanıyor. Muhafızın ölümünün haberi çoktan uzaklara yayıldı ve Thror’un servetinin efsanesi bunca yıl anlatılırken kendisinden bir şey kaybetmedi; ganimetten pay almaya heveslenen pek çok kişi var. Şimdiden bir elf ordusu yolda ve savaş ile kıyım ümit eden leş kargaları da onlarla birlikte yolculuk ediyor. Gölün kenarında insanlar kederlerinin suçlusunun cüceler olduğunu mırıldanıyor; çünkü evlerinden oldular, pek çokları öldü ve Smaug kasabalarını yok etti. Onlar da sizin diri mi ölü mü olduğunuza bakmadan zararlarını hazinenizden karşılamak istiyor.</p>

    <p>“İzleyeceğiniz yolu kendi zekânızla bulmanız gerek; ama on üç kişi bir zamanlar burada yaşayan, ancak artık çok uzaklara dağılmış olan büyük Durin halkının küçük bir kalıntısı. Tavsiyemi dinlerseniz Göl insanlarının efendisine değil, ejderhayı okuyla vuran kişiye güvenirsiniz. Kendisi Dale ırkından ve Girion soyundan Bard’dır; sert ama dürüst bir adamdır. Uzun süren ıssızlığın ardından bir kez daha cüceler, insanlar ve elfler arasında barış olduğunu görmek isteriz; ama bu size fazlasıyla altına mal olabilir. Sözümü söyledim.”</p>

    <p>Ardından Thorin öfkeyle ileri atıldı: “Sana teşekkür ederiz, Carc’ın oğlu Roäc. Sen ve halkın unutulmayacaktır. Ama biz hayatta oldukça altınımızı ne hırsızlar çalabilecek, ne de zorbalar alıp götürecek. Bizim teşekkürümüzü daha fazla hak etmek istersen, bize yaklaşanlardan haber getir. Bir de sana yalvarırım, aranızda hâlâ genç ve kanadı güçlü olanlar varsa, kuzeydeki dağlarda, buranın hem doğusu, hem de batısında yaşayan hısımlarımıza haberciler gönderip onlara müşkül durumumuzu anlat, ama özellikle de Demir Tepeler’deki kuzenim Dain’e, zira onun iyi silahlanmış pek çok adamı vardır ve buraya en yakın oturan odur. Söyle ona acele etsin!”</p>

    <p>“Bu tavsiyenin doğru olup olmadığını söylemeyeceğim,” dedi Roäc çatlak sesiyle, “ama elimden geleni yapacağım.” Sonra yavaşça uçarak uzaklaştı.</p>

    <p>“Şimdi Dağ’a dönelim!” diye haykırdı Thorin. “Kaybedecek çok az zamanımız var.”</p>

    <p>“Yiyecek de çok az erzakımız!” diye haykırdı, her zaman bu gibi konularda pratik düşünen Bilbo. Her halükârda serüvenin ejderhanın ölümüyle resmen bittiğini düşünüyordu –ki bu konuda fena halde yanılmaktaydı– ve bu işlerin barışla sonuçlanması için kârdaki payının büyük bölümünden vazgeçmeye hazırdı.</p>

    <p>“Dağ’a dönelim!” diye bağırdı cüceler onu duymamış gibi; dolayısıyla o da onlarla beraber gitmek zorunda kaldı.</p>

    <p class="paragraf">Şimdiye kadarki olayların bazılarını duymuş olduğunuzdan, cücelerin önünde hâlâ birkaç gün olduğunu fark etmişsinizdir. Mağaraları bir kez daha araştırdılar ve bekledikleri gibi sadece Ön Kapı’nın açık kaldığını fark ettiler; diğer kapıların hepsi de (elbette saklı küçük kapı dışında) uzun zaman önce Smaug tarafından kırılıp kapatılmıştı ve onlardan geriye hiç iz kalmamıştı. Böylece ana kapıyı istihkâm etmek ve ona çıkan yeni bir patika oluşturmak için ter dökmeye başladılar. Eski zamanlarda yaşamış madenciler, taş ustaları ve inşaatçıların kullandığı aletlerden ellerinde bolca vardı ve cüceler bu tür işlerde hâlâ çok hünerliydiler.</p>

    <p>Onlar çalışırken kuzgunlar sürekli haber getiriyordu. Bu sayede Elf Kralı’nın yolunu değiştirip Göl’e döndüğünü ve hâlâ nefes alacak zamanları olduğunu öğrendiler. Daha da iyisi, midillilerinin üç tanesinin kaçmayı başardığını ve Akan Nehir kıyısında, erzaklarının geri kalanının bırakıldığı yerde başıboş dolaştığını öğrendiler. Böylece, diğerleri işlerine devam ederken Fili ile Kili bir kuzgunun kılavuzluğunda midillileri bulmaya ve geri getirebildikleri ne varsa getirmeye gönderildiler.</p>

    <p>Onlar yola çıkalı dört gün olmuştu ve o zamana gelindiğinde Göl insanları ile elflerin birleşik ordularının hızla Dağ’a doğru ilerlemekte olduğunu biliyorlardı. Ama artık umutları daha yüksekti; zira dikkatli davranmaları koşuluyla onlara birkaç hafta yetecek kadar yiyecekleri vardı –elbette çoğunlukla <em>cram</em>’di ve bundan fena halde usanmışlarsa da <em>cram</em> hiçbir şeyden çok daha iyidir– ve kapı daha şimdiden açıklığın önüne dizilmiş, ancak çok geniş ve yüksek bir duvar oluşturan taşlarla örtülüydü. Duvarın içinde dışarıyı görebilecekleri (veya ok atabilecekleri) delikler olsa da giriş yoktu. İçeriye merdivenle girip çıkıyorlar, eşyaları ise iplerle çekiyorlardı. Derenin dışarı çıkabilmesi için yeni duvarın altında ufak ve alçak bir kemer inşa etmişlerdi, ama girişin yakınında dar dere yatağını değiştirerek dağ duvarından derenin Dale’e doğru indiği çavlana kadar uzanan, geniş bir havuz oluşturmuşlardı. Kapıya yüzmek dışında yaklaşmanın tek yolu, uçurumun cepheden bakıldığında sağ tarafta kalan dar bir çıkıntısı üzerinden geçmekti. Midillileri sadece eski köprünün üzerindeki basamakların başına getirmiş ve yüklerini boşalttıktan sonra onlara efendilerine dönmelerini buyurup, binicisiz halde güneye göndermişlerdi.</p>

    <p class="paragraf">Bir gece aniden önlerindeki Dale’de çok sayıda ateş ve meşaleye benzeyen ışık belirdi.</p>

    <p>“Geldiler!” dedi Balin. “Kampları da çok büyük. Akşam karanlığını fırsat bilip vadiye nehrin iki kıyısı üzerinden gelmiş olmalılar.”</p>

    <p>O gece cüceler çok az uyudu. Yaklaşan bir birlik gördüklerinde sabahın ışığı hâlâ soluktu. Duvarlarının gerisinden, vadinin başına gelip yavaşça yukarı tırmanmalarını izlediler. Çok geçmeden aralarında hem adeta savaşa gitmek üzere silahlanmış göl insanlarının, hem de elf okçularının bulunduğunu gördüler. Nihayet bunların en önde olanı yuvarlanmış kayaları tırmanıp çavlanın en tepesinde belirdi ve önlerinde uzanan havuzu ve kapının yeni yontulmuş taşlardan bir duvarla kapandığını görünce şaşkınlıkları büyük oldu.</p>

    <p>İşaret edip birbirleriyle konuşarak beklerlerken, Thorin onlara seslendi: “Dağaltı’nın Kralı, Thrain’in oğlu Thorin’in kapılarına savaşa gelir gibi gelen sizler kimsiniz?” diye sordu çok yüksek bir sesle. “Ve ne istiyorsunuz?”</p>

    <p>Ama adamlar hiç cevap vermediler. Bazıları hızla geri döndü; diğerleri de bir süre kapıya ve savunma önlemlerine baktıktan sonra onları izledi. O gün kamp nehrin doğusuna, Dağ’ın kollarının tam arasına taşındı. O zaman kayalar nice zamandır olmadığı gibi sesler ve şarkılarla çınladı. Elf arplarının ve tatlı müziğin sesi de vardı ve yankılanarak onlara doğru yükselirken havanın soğuğu ılınmış gibi geldi ve baharda açan orman çiçeklerinin kokusu da belli belirsiz burunlarına ulaştı.</p>

    <p>Bilbo karanlık kaleden aşağıya kaçıp, ateşlerin yanındaki neşe ve şölene katılmak için can atıyordu. Genç cücelerin bazılarının da yürekleri yumuşamıştı ve işlerin farklı sonuçlanmış olmasını ve bu ahaliyi dost sayabilmeyi dilediklerini söylediler, ama Thorin kaşlarını çattı.</p>

    <p>Ardından cüceler de hazineden geri alınan arplar ve çalgılar getirip Thorin’in ruh halini yumuşatmak için müzik yaptılar, ama şarkıları elf şarkıları gibi değildi ve uzun zaman önce Bilbo’nun küçük hobbit kovuğunda söyledikleri şarkıya çok benziyordu.</p>

    <blockquote class="siir">
      <p><em>Kara, yüksek dağın altında</em></p>

      <p><em>Kral geldi salonuna!</em></p>

      <p><em>Hasmı olan Dehşet Solucanı öldü,</em></p>

      <p><em>Onun gibi düşecek düşmanları.</em></p>

      <p class="paragraf"><em>Kılıç keskindir, uzundur mızrak,</em></p>

      <p><em>Hızlıdır ok ve kuvvetlidir Kapı;</em></p>

      <p><em>Cesurdur altını gören yürek;</em></p>

      <p><em>Bundan böyle zulme katlanmayacak cüceler.</em></p>

      <p class="paragraf"><em>Eskinin cüceleri kudretli büyüler yaptı</em></p>

      <p><em>Çekiçler inerken çınlayan çanlar örneği</em></p>

      <p><em>Karanlık şeylerin uyuduğu, derin mekânlarda</em></p>

      <p><em>Otlakların aşağısındaki boş salonlarda</em></p>

      <p class="paragraf"><em>Geçirdiler çiçeklenen yıldızları</em></p>

      <p><em>Gümüş kolyelere, astılar ejderin harını taçlara</em></p>

      <p><em>Ördüler telkâriye şavkını</em></p>

      <p><em>Yaptıkları arpların melodisini.</em></p>

      <p class="paragraf"><em>Dağ tahtı özgür kaldı bir kez daha!</em></p>

      <p><em>Ey! Gezgin halklar, kulak verin çağrıya!</em></p>

      <p><em>Gelin aceleyle! Gelin aceleyle! Çölleri aşın!</em></p>

      <p><em>Dostunuz ve akrabanız kral zordadır.</em></p>

      <p class="paragraf"><em>Şimdi sesleniyoruz soğuk dağların ardına!</em></p>

      <p><em>“Geri dönün eski mağaralara!”</em></p>

      <p><em>Kapılarda bekliyor sizi kral</em></p>

      <p><em>Dopdolu elleri değerli taşlar ve altınla.</em></p>

      <p class="paragraf"><em>Kral geldi salonuna!</em></p>

      <p><em>Kara, yüksek dağın altında</em></p>

      <p><em>Hasmı olan Dehşet Solucanı öldü,</em></p>

      <p><em>Onun gibi düşecek düşmanlarımız!</em></p>
    </blockquote>

    <p>Thorin bu şarkıdan hoşlanmış gibiydi ve tekrar gülümseyip neşelendi ve Demir Dağlar’ın ne kadar uzakta olduğunu ve haberi alır almaz yola çıkması durumunda Dain’in Yalnız Dağ’a varmasının ne kadar süreceğini tahmin etmeye başladı. Ama hem bu şarkı, hem de konuşmalar Bilbo’nun yüreğini burkmuştu: Kulağa fazlasıyla savaşkan geliyorlardı.</p>

    <p>Ertesi sabah erkenden bir bölük mızrakçının nehri geçip vadiden onlara yaklaştığı görüldü. Yanlarında Elf Kralı’nın yeşil sancağını ve Göl’ün mavi sancağını taşıyorlardı ve kapıdaki duvarın tam önüne gelip durdular.</p>

    <p>Thorin bir kez daha onları yüksek bir sesle selamladı: “Dağaltı’nın Kralı Thrain oğlu Thorin’in kapılarına savaşa gider gibi silahlanarak gelen kimdir?” Bu defa bir cevap aldı.</p>

    <p>Saçı siyah, yüzü sert, uzun boylu bir adam öne çıkıp bağırdı: “Selam sana, Thorin! Neden haydutlar gibi kendini bu kaleye kapattın? Henüz düşman değiliz ve seni ümitlerin ötesinde canlı bulduğumuza seviniyoruz. Burada yaşayan kimsenin olmadığını sanıyorduk, ancak artık burada olduğumuza göre bir pazarlık, bir de toplantı gerekiyor.”</p>

    <p>“Sen kimsin, neyin pazarlığını yapacaksın?”</p>

    <p>“Benim adım Bard ve ejderhanın ölümü ve hazinenizin kurtuluşu benim elimden oldu. Bu sizi ilgilendiren bir mesele değil mi? Üstelik Dale’li Girion’un haklı vârisiyim ve defineniz onun salonları ve kasabalarının Smaug tarafından çalınan hazinesinin büyük bölümüyle karışmış durumdadır. Bu konuşabileceğimiz bir konu değil mi? Dahası, son savaşında Smaug Esgaroth insanlarının meskenlerini yok etti, ben de henüz onların efendisinin bir hizmetkârıyım. Onun namına konuşmak ve halkının kederi ve sefaletini düşünüp düşünmediğini sormak isterim. Onlar zor zamanınızda size yardım eli uzattılar, bunu ise, şimdiye kadar kasten olmadığından şüphe duymasak da, sadece yıkımla ödediniz.”</p>

    <p>Şimdi bu sözler mağrur ve sert bir tavırla söylenmelerine rağmen adil ve hakikatli sözlerdi ve Bilbo Thorin’in hemen sözlerin haklılığını teslim edeceğini sandı. Elbette, kimsenin ejderhanın zayıf noktasını keşfedenin kendisi olduğunu hatırlamasını beklemiyordu; beklemediği de iyiydi, çünkü kimse hatırlamadı zaten. Ama aynı zamanda bir ejderhanın üzerinde uzun süre yattığı altının hele de cücelerin yürekleri üzerindeki etkisini de kestirememişti. Thorin geçen günlerde hazine dairesinde uzun saatler geçirmişti ve hazinenin şehvetinin etkisi altındaydı. Başta Arkentaşı aramasına rağmen, hazinede yatan ve ırkının emekleri ve kederlerine dair anılarla iç içe geçmiş pek çok harika şeyde de gözü vardı.</p>

    <p>“En son koşulunu en son ve en kötü yerde ortaya koydun,” diye cevap verdi Thorin. “Halkımın hazinesi üzerinde hiçbir insanın hakkı yoktur, zira hazineyi bizden çalan Smaug onu da canından ve evinden etmiştir. Hazine Smaug’un değildi ki, melun eylemleri ondan alınacak bir payla tazmin edilsin. Göl insanlarından aldığımız malların ve yardımın bedelini adil bir şekilde ödeyeceğiz –zamanı gelince. Ama güç tehdidi altında <em>hiçbir şey,</em> bir somun ekmeğin bedelini bile ödemeyeceğiz. Kapılarımızın önünde silahlı bir ordu dururken sizi düşman ve hırsız olarak görüyoruz.</p>

    <p>“Merak ediyorum, acaba hazineyi korumasız, bizi katledilmiş halde bulsanız akrabalarımıza miraslarının ne kadarını ödeyecektiniz?”</p>

    <p>“Bu adil bir soru,” diye cevap verdi Bard. “Ama ölü değilsiniz, biz de haydut değiliz. Üstelik zengin olanlar zor anlarında onlara dostluk edenlere ihtiyaç zamanında haklarının ötesinde merhamet gösterebilir. Yine de diğer savlarıma yanıt almadım.”</p>

    <p>“Dediğim gibi, kapımın önündeki silahlı adamlarla pazarlık etmem. İyi duygularla hatırlamadığım Elf Kralı’nın halkıyla da. Bu münazarada onların yeri yoktur. Şimdi oklarımız uçmadan buradan gidin! Benimle bir daha konuşmak istiyorsanız da, önce elf ordusunu ait oldukları ormana gönderin, sonra da eşiğe varmadan önce silahlarınızı bırakarak yaklaşın.”</p>

    <p>“Elf Kralı dostumdur ve zor anlarında, üzerinde dostluktan başka bir alacak hakları olmamasına rağmen Göl halkının yardımına koşmuştur,” diye cevap verdi Bard. “Sana sözlerinden pişman olman için zaman tanıyacağız. Biz geri dönene kadar aklını başına topla!” Ardından oradan ayrılıp kampa döndü.</p>

    <p>Birkaç saat geçmiş geçmemişti ki sancaktarlar geri döndü, borazancılar öne çıkıp borularını öttürdüler:</p>

    <p>“Esgaroth ile Orman namına,” diye haykırdı biri, “Kendisine Dağaltı’nın Kralı diyen Thrain’in oğlu Thorin Meşekalkan’a hitap ediyoruz ve ısrarla öne sürdüğümüz alacak haklarımızı değerlendirmesini, aksi halde hasmımız ilan edileceğini söylüyoruz. Hazinenin en az on ikide birlik bölümünü ejder katili ve Girion’un vârisi sıfatıyla Bard’a teslim edecektir. Bard bu paydan Esgaroth’a yardım edecektir, ama Thorin eski ataları gibi çevredeki ülkelerin dostluğunu ve şerefini arzuluyorsa, Göl halkının rahatı için kendisi de bir şeyler verecektir.”</p>

    <p>Derken Thorin boynuzdan yapılma bir yay kaptı ve konuşana bir ok gönderdi. Ok adamın kalkanına çarpıp orada titreyerek durdu.</p>

    <p>“Cevabın bu olduğuna göre,” diye seslendi adam, “Dağ’ın kuşatma altında olduğunu ilan ediyorum. Bir ateşkes ve pazarlık talep edene kadar buradan ayrılmayacaksınız. Size herhangi bir silahla saldırmayacak, sizi altınınızla baş başa bırakacağız. İsterseniz onu yiyebilirsiniz!”</p>

    <p>Haberci bunu söyledikten sonra oradan hızla ayrılıp, cüceleri davalarını değerlendirmeye terk etti. Thorin öyle katılaşmıştı ki, diğerleri isteseler bile ona karşı çıkmaya cüret edemezdi; gerçi çoğu zaten onunla aynı fikirde gibiydi –belki yaşlı ve şişman Bofur, Fili ve Kili dışında. Elbette Bilbo bütün bu gelişmelere karşıydı. Artık Dağ canına yetmişti ve onun içinde kuşatılmak hiç de hoşuna gitmemişti.</p>

    <p>“Bütün bu yer hâlâ leş gibi ejderha kokuyor,” diye homurdandı kendi kendisine, “ve bu koku midemi bulandırıyor. Üstelik <em>cram</em> resmen boğazımdan geçmez oldu.”</p>
  </div>
</body>
</html>
