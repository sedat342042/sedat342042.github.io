<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="2. Koyun Kızartma">2<br />
    Koyun Kızartma</h1>

    <p>Bilbo yatağından fırlayıp sabahlığını giyerek yemek odasına gitti. Orada kimseyi değil, ama büyük ve acele bir kahvaltının tüm belirtilerini gördü. Odada korkunç bir dağınıklık, mutfakta ise yığınla bulaşık vardı. Neredeyse sahip olduğu tüm tencere ve tavalar kullanılmış gibiydi. Yıkanacak bulaşıklar öylesine kasvetli bir hakikatti ki, Bilbo önceki gece gerçekleşen partinin ümit ettiği gibi kâbuslarının bir parçası olmadığına inanmak zorunda kaldı. Aslına bakılırsa her şeye rağmen onu uyandırmaya zahmet etmeden, onsuz gittiklerini düşününce (“gerçi teşekkür bile etmediler,” diye düşündü) rahatladı; yine de elinde olmadan kendini bir bakıma hayal kırıklığına uğramış hissetti. Bu duygu onu şaşırttı.</p>

    <p>“Ahmak olma, Bilbo Baggins!” dedi kendisine, “senin yaşında ejderhaları ve bütün o dışarlıklılara özgü saçmalıkları düşünmek!” O da önlüğünü taktı, ateşleri yaktı, su kaynattı ve bulaşıkları yıkadı. Sonra yemek odasına gitmeden önce mutfakta kendi başına küçük ve hoş bir kahvaltı etti. Güneş o arada parlamaya başlamıştı ve açık duran ön kapıdan içeri ılık bir bahar meltemi süzülüyordu. Bilbo yüksek sesle ıslık çalmaya ve önceki geceyi unutmaya başladı. Aslına bakılırsa, tam mutfakta, açık pencerenin yanında küçük ve hoş ikinci bir kahvaltıya oturmak üzereydi ki, Gandalf yürüyerek içeri girdi.</p>

    <p>“Sevgili dostum,” dedi Gandalf, “<em>sen</em> ne zaman geleceksin? <em>Yola erken çıkmaya</em> ne oldu? –Burada oturmuş on buçukta kahvaltı ya da adına ne diyorsan onu ediyorsun! Seni bekleyemedikleri için not bıraktılar.”</p>

    <p>“Ne notu?” dedi zavallı Bay Baggins bocalayarak.</p>

    <p>“Büyük Filler!” dedi Gandalf, “bu sabah hiç kendinde değilsin –şömine rafının tozunu almamışsın!”</p>

    <p>“Bunun ne ilgisi var? On dört kişilik bulaşığı yıkamakla uğraşıyordum!”</p>

    <p>“Şömine rafının tozunu almış olsaydın saatin hemen altında bunu bulacaktın,” dedi Gandalf, Bilbo’ya bir not (elbette Bilbo’nun kendi not kâğıdına yazılmış) uzatarak.</p>

    <p>Notta şöyle yazıyordu:</p>

    <blockquote class="duzyazi">
      <p>Thorin ve Kafilesi Hırsız Bilbo’ya selam eder!</p>

      <p>Konukseverliğiniz için en içten teşekkürlerimizi, profesyonel yardım öneriniz karşısında da şükran dolu kabulümüzü ifade ederiz. Şartlar: Teslimat durumunda, toplam kârın (varsa) on dörtte birine varan ve bu oranı aşmayan meblağ nakden ödenecektir; tüm yolculuk giderlerinin her durumda karşılanacağı garanti edilmiştir; gerek olması ve başka bir düzenleme yapılmamış olması durumunda cenaze masrafları biz veya temsilcilerimiz tarafından ödenecektir.</p>

      <p>Saygıdeğer dinlencenizi bozmaya gerek görmediğimizden, gereken hazırlıkları yapmak üzere önceden yola çıktık ve muteber zatınızı Sukıyısı’ndaki Yeşil Ejderha Hanı’nda saat 11’de bekleyeceğiz. Zamanında geleceğinize itimat ediyoruz.</p>

      <p class="paragraf sag">Eksilmediğinden onur duyduğumuz</p>

      <p class="sag">Derin saygılarımızla,</p>

      <p class="sag">Thorin ve Kafilesi.</p>
    </blockquote>

    <p>“On dakikan kaldı. Koşman gerekecek,” dedi Gandalf</p>

    <p>“Ama-” dedi Bilbo.</p>

    <p>“Ona zaman yok,” dedi büyücü.</p>

    <p>“Ama-” dedi Bilbo yine.</p>

    <p>“Ona da zaman yok! Koş bakalım!”</p>

    <p>Bilbo nasıl olup da yanına şapka, baston ya da para veya dışarı çıktığında genellikle yanına aldığı şeylerden herhangi birini almadan dışarıya fırlayıp; ikinci kahvaltısını yarım, bulaşıklarını kirli bırakarak, anahtarlarını Gandalf’ın eline tutuşturup tüylü ayaklarının elverdiği en yüksek hızda yoldan aşağı, büyük Değirmen’in yanından, Nehir’in üzerinden geçip bir mil daha koştuğunu yaşamının son gününe kadar asla hatırlayamayacaktı.</p>

    <p>Sukıyısı’na saat tam on biri vururken vardığında ve yanına mendil bile almadığını fark ettiğinde soluk soluğaydı.</p>

    <p>“Bravo!” dedi han kapısına çıkmış, onu beklemekte olan Balin.</p>

    <p>Tam o anda diğerleri de köyden gelen yolun köşesini dönerek göründüler. Midillilere binmişlerdi ve her bir midillinin sırtına türlü türlü torbalar, paketler, koliler ve öteberi asılmıştı. Görünüşe bakılırsa Bilbo’ya ayrılmış, çok küçük bir midilli vardı.</p>

    <p>“İkiniz binin de gidelim!” dedi Thorin.</p>

    <p>“Çok özür dilerim,” dedi Bilbo, “ama şapkamı almadan geldim, mendilimi evde bıraktım ve yanımda hiç para yok. Kesin konuşmak gerekirse notunuzu ancak 10:45’te aldım.”</p>

    <p>“Kesin konuşma,” dedi Dwalin, “endişelenme de! Yolculuğun sonuna gelmeden önce mendiller ve daha bir sürü şey olmadan idare etmek zorunda kalacaksın. Şapkaya gelince, eşyalarımın arasında fazladan bir kukuletayla pelerin var.”</p>

    <p>İşte böyle hep birlikte yola düştüler, Mayıs’tan önce, güzel bir sabahta, yüklü midilliler sırtında sarsılarak; Bilbo’nun üstünde Dwalin’den ödünç alınmış, koyu yeşil bir kukuleta (ıslanıp kurumak yüzünden biraz lekeliydi) ve koyu yeşil bir pelerin vardı. Ona hayli büyük gelen bu giysiler yüzünden biraz komik bir görüntüsü vardı. Babası Bungo onu görse ne düşünürdü diye düşünmeye cesaret edemiyorum. Onu avutan tek şey, sakalı olmadığından cücelerle karıştırılma ihtimalinin bulunmamasıydı.</p>

    <p>Yola çıkalı çok olmamıştı ki Gandalf ak bir atın sırtında, muhteşem bir şekilde yanlarına vardı. Yanında bir sürü mendille birlikte Bilbo’nun piposunu ve tütününü de getirmişti. Bu sayede kafile yola büyük bir neşeyle devam etti ve bütün gün midilli sırtında yol alırken öyküler anlatıp şarkılar söylediler, verdikleri yemek molaları dışında elbette. Molalar Bilbo’nun istediği kadar sık olmasa da, hobbit maceraların o kadar da kötü olmadığını düşünmeye başladı.</p>

    <p>Başlarda iyi huylu kimselerin yaşadığı, iyi yolları, birkaç ini bulunan ve ara sıra bir işin peşinde sakince yürüyen bir cüce veya çiftçiyle karşılaştıkları hobbit ellerinden geçmişlerdi. Ardından tuhaf dillerin konuşulduğu ve Bilbo’nun hiç duymadığı şarkıların söylendiği topraklara geldiler. Şimdiyse hiç kimsenin, hanın kalmadığı ve yolların giderek kötüleştiği, Issız toprakların iç bölgelerindeydiler. Giderek yükselen, koyu renkli ağaçlarla kaplı, iç karartıcı tepeler artık çok uzakta değildi. Bazılarının üstünde kötü kimselerce inşa edilmiş gibi melun görünümlü, eski şatolar vardı. Hava da değişip berbat bir hal aldığından her şey kasvetli bir havaya bürünmüştü. Çoğu zaman Mayıs’ın olabileceği kadar iyi giden hava artık soğuk ve yağışlıydı. Issız topraklarda bulabildikleri yere kamp yapmak zorunda kalmışlardı, ama en azından etraf kuruydu.</p>

    <p>“Yakında Haziran olacağını düşünüyorum da!” diye homurdandı Bilbo, çok çamurlu bir yolda diğerlerinin ardından suları sıçratarak yürürken. Çay saati geçmişti; yağmur bardaktan boşanırcasına yağıyordu ve bütün gün devam etmişti; kukuletası gözlerinin üzerine düşüyordu, pelerini sırılsıklamdı; midilli yorgundu ve taşlara takılıp tökezliyordu; diğerleri de konuşamayacak kadar aksileşmişti. “Yağmurun kuru giysilerle yiyecek torbalarına sızdığına da eminim,” diye düşündü. “Lanet olsun hırsızlığa ve onunla ilgili her şeye! Keşke güzel kovuğumda ateşin yanında olsaydım, çaydanlık da şarkı söylemeye yeni başlamış olsaydı!” Bunu son dileyişi olmayacaktı!</p>

    <p>Cüceler hiç arkalarına dönmeden veya hobbite kulak asmadan yollarına devam ediyorlardı. Gri bulutların ardında bir yerde güneş batmış olmalıydı, zira tabanında bir nehir olan derin bir vadiye girdiklerinde hava kararmaya başladı. Rüzgâr hızlandı ve nehir kıyısındaki söğütler eğilip iç çeker gibi uğuldamaya başladılar. Yol kadim bir taş köprünün üzerinden geçtiği için şanslıydılar, çünkü yağmurlar yüzünden kabaran nehir kuzeydeki tepeler ve dağlardan büyük bir şiddetle iniyordu.</p>

    <p>Nehri geçtiklerinde neredeyse gece olmuştu. Rüzgâr gri bulutları araladı ve tepelerin üzerinde, uçuşan bulut parçalarının arasından gezgin bir ay yüzünü gösterdi. Derken durdular ve Thorin akşam yemeği ve “uyuyacak kuru bir toprak parçasını nerede bulacakları” hakkında bir şeyler geveledi.</p>

    <p>Gandalf’ın kayıp olduğunu ancak o zaman fark ettiler. Oraya kadarki bütün yolu, serüvene dahil midir yoksa onlara bir süre eşlik mi ediyor söylemeden onlarla birlikte gelmişti. Herkesten çok yemiş, herkesten çok konuşmuş, herkesten çok gülmüştü. Şimdiyse ortalarda yoktu!</p>

    <p class="paragraf">“Tam da büyücüye en çok ihtiyaç duyduğumuz anda,” diye homurdandı Dori ile Nori (hobbitin bol ve sık öğünler hakkındaki düşüncelerini paylaşıyorlardı).</p>

    <p>Sonunda oldukları yerde kamp kurmak zorunda kalacaklarına karar verdiler. Bir ağaç kümesine gittiler ve ağaçların altı daha kuru olsa da ardı arkası kesilmeyen damlama sesleri son derece sinir bozucuydu. Ateşe de bir haller olmuş gibiydi. Cüceler rüzgâr olsa da olmasa da neredeyse her yerde, neredeyse her şeyden ateş yakabilirler; ama o gece yakamadılar, bu konuda özel bir becerileri olan Oin ve Gloin bile.</p>

    <p>Derken midillilerden biri hiç yoktan ürküp kontrolden çıktı. Onlar yakalayamadan nehre girdi ve onu tekrar çıkarmayı başardıklarında Fili ile Kili boğulmaktan kıl payıyla kurtulmuş, midillinin taşıdığı bütün yükler de sulara kapılıp kaybolmuştu. Elbette gidenlerin büyük bölümü yiyecekti ve akşam yemeğinde yiyecek azdı ve kahvaltıya ondan da az şey kalmıştı.</p>

    <p>Orada somurtkan çehrelerle, sırılsıklam ve mırıldanarak otururlarken Oin ile Gloin ateşi yakmaya uğraşıyor, bir taraftan da bu yüzden çekişiyordu. Bilbo hüzün içinde serüvenlerin güneşli Mayıs günlerinde yapılan midilli gezilerinden ibaret olmadığını düşünmekteyken, daimi gözcüleri olan Balin, “Orada bir ışık var!” dedi. Az uzakta üzerinde yer yer sık ağaçların bulunduğu bir tepe vardı. Ağaçların karanlık kütlesinin arasından artık parlayan bir ışık, kızılımsı, bir ateşten veya titreşen meşalelerden gelmesi mümkün olduğundan rahat görünen bir ışık seçiliyordu.</p>

    <p>Işığa bir süre baktıktan sonra aralarında tartışmaya başladılar. Bazıları “hayır” diyordu, bazıları “evet”. Bazıları gidip bakabileceklerini ve her şeyin kıt bir akşam yemeği, daha da kıt bir kahvaltı ve bütün geceyi ıslak giysilerle geçirmekten daha iyi olduğunu söylüyordu.</p>

    <p>Diğerleri, “Bu yöreler pek iyi tanınmıyor ve dağlara fazla yakın. Gezginler artık buralara nadiren geliyor. Eski haritalar işe yaramıyor: İşler değişip kötüleşti ve yolda koruma yok. Buralarda kralın adını duyan bile azdır ve ilerledikçe ne kadar az soru sorarsan başını belaya sokma olasılığın o kadar az olur,” diyordu. Bazıları, “Ne de olsa on dört kişiyiz,” diyordu. Diğerleri, “Gandalf da nereye kayboldu?” diye soruyordu. Bu soru herkesçe tekrarlanıyordu. Ardından yağmur eskisinden de şiddetlendi ve Oin ile Gloin kavgaya başladılar.</p>

    <p>Bu bardağı taşıran son damla oldu. “Ne de olsa yanımızda bir hırsız var,” dediler ve böylece midillilerini (gereken azami dikkati göstererek) ışığa doğru yürüttüler. Tepeye geldiler ve çok geçmeden ağaçlığa girdiler. Yokuş yukarı tırmanıyorlardı, ama ortada bir ev veya çiftliğe çıkabilecek cinsten bir patika yoktu ve tüm uğraşlarına rağmen zifiri karanlıkta ağaçların arasından geçerken bir sürü hışırtı, çatırtı ve gıcırtı (ve bol miktarda homurtu ile küfür) çıkardılar.</p>

    <p>Aniden kızıl ışık az ötelerindeki ağaç gövdelerinin arasından şiddetle parlayıverdi.</p>

    <p>“Artık sıra hırsızda,” dediler Bilbo’yu kastederek. “Oraya gidip ışık ile ve neye yaradığıyla ve her şeyin iyi ve emniyetli olup olmadığı hakkında öğrenebileceğin her şeyi öğrenmen gerekiyor,” dedi Thorin hobbite. “Şimdi koş bakalım, her şey yolundaysa da çabucak geri dön. Değilse, dönebilirsen dön! Dönemezsen iki kez peçeli baykuş, bir kez de cüce baykuş gibi ötersin, biz de elimizden geleni yaparız.”</p>

    <p>Bilbo, yarasa gibi uçmayı ne kadar becerebilirse, bir kez bile herhangi bir baykuş gibi ötmeyi de o kadar becerebileceğini açıklamaya fırsat bulamadan yola düşmek zorunda kaldı. Ama her halükârda hobbitler ağaçların arasında mutlak bir sessizlikle hareket edebilir. Bundan büyük gurur duyarlar. Bilbo da yürüyüşleri sırasında “bütün bu cüce patırtısına” birden çok defa burun kıvırmış olsa da, rüzgârlı bir gecede sizin ya da benim, süvari alayı bir metre ötemizden geçmedikçe hiçbir şey fark edeceğimizi sanmam. Ciddi bir tavırla kızıl ışığa doğru yürümekte olan Bilbo’ya bir sansarın bile bıyığını oynatacağını sanmam. Bu nedenle doğal olarak ateşin hemen yanına –zira ışık bir ateşten geliyordu– varlığını kimseye hissettirmeden gitti. Gördüğü işte buydu.</p>

    <p>Kayın ağacı kütüklerinden oluşan çok büyük bir ateşin etrafında çok iri üç kişi oturmaktaydı. Uzun ahşap sırıkların üzerinde koyun eti kızartıyor ve parmaklarındaki et suyunu yalıyorlardı. Ortada hoş ve iştah açıcı bir koku vardı. Ellerinin altında bir fıçı da iyi içecek bulunuyordu ve onu maşrapalarla içiyorlardı. Ama troldüler. Besbelli trol. Korunaklı yaşamına rağmen Bilbo bile bunu görebiliyordu: hantal, iri yüzlerinden, cüsselerinden, bacaklarının şeklinden ve tabii ki hiç de salon sohbetlerine yaraşmayan şivelerinden.</p>

    <p>“Dün guzu, buğün guzu, yar’n da guzu olmassa n’olayum,” dedi trollerden biri.</p>

    <p>“Ne zamandur bi lohma insan etü yiyemedüh,” dedi bir ikincisi. “Ahlına turp sıkayum William’ın, neden getirdi bizi buralara annamıyom –hemi iççek de az galdu,” dedi maşrapasını kafasına diken William’i dirseğinden dürterek.</p>

    <p>İçeceği William’in boğazına kaçtı. “Kapa ağzunu!” dedi konuşabildiği ilk anda. “Millet sırf seninle Bert’e yem olmah içün mü geleceğüdü buraya? Dağlardan indüğümüzden berü ikiniz bir olup bir buççuk göy yedünüz. Daha ne istiyonuz? Hem ne zamandur bü ‘Sağ ol Bili, şişman vadü guzusu getürdün bize,’ de demedünüz.” Kızartmakta olduğu kuzu budundan iri bir lokma aldı ve dudaklarını kol yenine sildi.</p>

    <p>Evet, korkarım troller böyle davranır, birer kafası olanlar bile. Bütün bunları duyduktan sonra Bilbo’nun hemen bir şey yapması gerekirdi. Ya sessizce geri dönüp arkadaşlarını yakınlarda fena halde asabı bozuk, değişiklik olsun diye kızarmış cüce, hatta midilliyi denemeleri kuvvetle muhtemel üç iri trol olduğuna dair uyarması veya hızla ve ustalıkla hırsızlık yapması lazımdı. Bu noktada gerçek bir birinci sınıf, efsanevi hırsız trollerin ceplerini boşaltır –başarabilirseniz bu hemen hemen her zaman çabanıza değer– kuzu etini sırıkların üzerinden çalar, birayı aşırır ve onlara kendisini fark ettirmeden yürüyüp giderdi. Daha pratik düşünceli, ancak mesleki gururları daha az olan diğerleri muhtemelen daha onlar farkına varmadan sırtlarına birer hançer saplardı. Daha sonra gece neşe içinde geçebilirdi.</p>

    <p>Bilbo bunu biliyordu. Asla görmediği veya yapmadığı pek çok şeyi okumuştu. Fena halde telaşlanmanın yanı sıra tiksinmişti; buradan yüzlerce mil uzakta olmayı dilerdi, ama yine de –yine de Thorin ile Kafilesi’nin yanına eli boş dönemezdi. Bu yüzden gölgelerin arasında ayakta durup tereddüt etti. Duyduğu türlü hırsızlama işler arasında trollerin ceplerini karıştırmak kulağa en kolay geleniydi, bu yüzden William’in tam arkasındaki bir ağacın arkasına süzüldü.</p>

    <p>Bert ile Tom fıçıya doğru gittiler. William bir maşrapa bira daha içiyordu. Ardından Bilbo cesaretini topladı ve küçük elini William’in dev cebine daldırdı. Orada Bilbo için çanta kadar büyük olan bir cüzdan vardı. “Ha!” diye düşündü, cüzdanı dikkatle çıkarırken yeni mesleğine ısındığını hissederek, “bu bir başlangıç!”</p>

    <p>Öyleydi! Trollerin cüzdanları beladır, bu da bir istisna değildi. Cepten çıkarken, “Iı, kimsin sen?” diye cıyakladı ve William bir anda dönüp Bilbo’yu, ağacın arkasına siper almasına fırsat vermeden boynundan yakaladı.</p>

    <p>“Vay canuna Bert, şu enseledüğüme bah!” dedi William.</p>

    <p>“Nedür?” dedi yanına gelen diğerleri.</p>

    <p>“Biliyosam ne olayum! Nesün sen?”</p>

    <p>“Bilbo Baggins, bir hırs- hobbitim,” dedi tepeden tırnağa titremekte ve troller boğazını sıkmadan önce nasıl baykuş sesi çıkarabileceğini merak etmekte olan zavallı Bilbo.</p>

    <p>“Hırshobbit mi?” dediler biraz şaşırarak. Troller biraz durgun zekâlı ve yeni şeylere karşı hayli kuşkucudur.</p>

    <p>“Hem bi hırshobbitin cebümde ne işi var?” dedi William.</p>

    <p>“Ya onları pişirebilür misun?”</p>

    <p>“Deneyebilirsün,” dedi Bert eline bir şiş alarak.</p>

    <p>“Adamın dişinin kovu’una gitmes,” dedi zaten iyi bir yemek yemiş olan William, “derüsüynen gemüklerünü ayıkladıktan sona.”</p>

    <p>“Belki etrafta onun gibi başkaları da va’dır da durta yaparuz,” dedi Bert. “Al sana, bi daha bu ormanda dolaşma bakiyim, seni pis tafşan,” dedi hobbitin tüylü ayaklarına bakarak ve onu tabanlarından tutup kaldırdı ve salladı.</p>

    <p>“Evet, bir sürü,” dedi Bilbo, arkadaşlarını ele vermemesi gerektiğini hatırlamadan önce. “Yok, hiç yok, bir tane bile yok,” dedi hemen ardından.</p>

    <p>“Ne demek istiyosun?” dedi Bert onu düz çevirip bu kez saçlarından sallandırarak.</p>

    <p>“Söylediğim şeyi,” dedi Bilbo güçlükle nefes alarak. “Ve lütfen beni pişirmeyin, iyi yürekli beyler! Ben, kendim de iyi bir aşçıyım ve piştiğimden daha iyi pişiririm, bilmem anlatabiliyor muyum. Sizin için çok güzel yemek pişiririm, mükemmel bir kahvaltı pişiririm, akşam yemeğinde beni yemeyeceğinize söz vermeniz yeter.”</p>

    <p>“Zavallı göççük herüf,” dedi William. Akşam yemeğinde zaten tıka basa doymuştu; bir sürü de bira içmişti. “Zavallı göççük herüf! Bırak gitsün!”</p>

    <p>“<em>Bisürü</em> ve <em>hiç yoh</em> deneynen ne gastettüğünü sö’leyene gaddar olmaz,” dedi Bert. “Uyguda gurtlağumu kessünler istemem! Gonuşana kadar ayak barnahlarını adeşe dut!”</p>

    <p>“Buna iznim yoh,” dedi William. “Hemi onu ben yahaladum.”</p>

    <p>“Sen şişman bir ahmaksun,” dedi Bert, “bu ahşam dedüydüm zaten.”</p>

    <p>“Sen de eşeğin teküsün!”</p>

    <p>“Bu lafının altunda galmam, Bill Huggins,” dedi Bert ve yumruğunu William’in gözüne indirdi.</p>

    <p>Bunu muhteşem bir kavga izledi. Bert tarafından yere bırakıldığında Bilbo’nun, onlar köpekler gibi didişmeye ve birbirlerine son derece doğru ve münasip sıfatları gayet yüksek seslerle haykırmadan önce ayaklarının altından kaçınmaya anca yetecek kadar aklı kalmıştı. İkisi çok geçmeden birbirlerinin kollarına sarılmış, tekmelerle tokatlar arasında ateşe yuvarlanmalarına az kalmıştı; Tom ise akıllarını başlarına getirmek için eline bir dal almış, onları dövüp duruyordu –bu da elbette onları daha da öfkelendiriyordu.</p>

    <p>İşte tam o anda Bilbo oradan ayrılırdı. Ama zavallı, ufak ayakları Bert’in koca pençesinde fena halde ezilmişti; ciğerlerinde hava kalmamıştı ve başı dönüp duruyordu; bu yüzden ateş ışığı halkasının hemen dışında bir süre nefes nefese yattı.</p>

    <p>Balin gelip dövüşün tam ortasına daldı. Cüceler uzaktan sesleri duymuş ve bir süre Bilbo’nun geri dönmesini veya baykuş gibi ötmesini bekledikten sonra ellerinden geldiği kadar sessiz bir şekilde ateşe doğru süzülmeye başlamışlardı. Tom ateşin ışığına giren Balin’i görür görmez korkunç bir uluma kopardı. Cüceleri (pişmemiş) görmek bile trolleri tiksindirir. Bert ile Bili dövüşü bir anda kestiler ve, “Tom, çuval, çabuh!” Bilbo’nun bütün bu hengâmenin neresinde olduğunu merak eden Balin daha ne olduğunu anlamadan kendisini başına bir çuval geçirilmiş halde yerde buldu.</p>

    <p>“Dahasu da var,” dedi Tom, “yanlışım yoksa. Hem bissürü hemi de hiç yoh, işte,” dedi. “Hırshobbitlerden hiç yok, ama bu cücelerden bissürü var. Mesele aşağı yukarı bööle!”</p>

    <p>“Hahlısın zaar,” dedi Bert, “ışıhtan çıksak iyi olcah.”</p>

    <p>Öyle de yaptılar. Ellerinde kuzu etleri ve diğer ganimetleri taşıdıkları çuvallarla birlikte gölgelerde beklediler. Cücelerin her biri yaklaşıp ateşe, devrilmiş maşrapalara, kemirilmiş kuzu etlerine hayretle baktıkça pof! diye başına iğrenç kokulu bir çuval geçiyor ve cüce kendisini yerde buluyordu. Çok geçmeden Balin’in yanında Dwalin, yan yana Fili ile Kili, üst üste yığılmış halde Dori, Nori ve Ori ile ateşin rahatsızlık verecek kadar yakınına istiflenmiş halde Oin, Gloin, Bifur, Bofur ve Bombur yatıyordu.</p>

    <p>“Bu onlara ders olur,” dedi Tom, zira Bifur ile Bombur ona epey zorluk çıkarmış ve köşeye sıkışan cücelerin yaptığı gibi çılgınca dövüşmüşlerdi.</p>

    <p>En son Thorin geldi –ve gafil avlanmadı. Oraya gelirken bir hainlik olmasını bekliyordu ve her şeyin yolunda olmadığını anlamak için dostlarının çuvallardan fırlamış ayaklarını görmeye ihtiyacı yoktu. Biraz uzakta, gölgelerin arasında durdu ve, “Bütün bu sıkıntı nedir? Adamlarımı kim itip kakıyor?” dedi.</p>

    <p>“Troller!” dedi Bilbo bir ağacın ardından. Onu hepten unutmuşlardı. “Çalıların arasında çuvallarla saklanıyorlar,” dedi.</p>

    <p>“O! Öyle mi?” dedi Thorin ve troller üstüne atlayamadan ateşe doğru sıçradı. Tek ucu alev alev yanan iri bir dalı kavradı ve Bert yana çekilmeye fırsat bulamadan dalın yanan ucunu gözüne yedi. Bu onu dövüşten bir süre uzaklaştırdı. Bilbo elinden geleni yaptı. Tom’un bacağına yapıştı –elinden geldiği kadarıyla, zira bacak genç bir ağacın gövdesi kadar genişti– ama Tom kıvılcımları bir tekmeyle Thorin’in yüzüne savurduğunda, dönerek çalıların üstüne doğru uçtu.</p>

    <p>Tom bunun karşılığında dalı dişlerine yedi ve ön dişlerinden birini kaybetti. Emin olun ki, bu onun ulumasına neden oldu. Ancak tam o sırada William arkadan gelip çuvalın birini Thorin’in kafasına geçirip ayaklarına kadar indirdi. Dövüş böylece sona ermiş oldu. Hep birlikte berbat bir durumdaydılar: hepsi çuvallara sarılıp sıkıca bağlanmış, onları ağır ağır kızartmak, kıyma haline getirip haşlamak veya teker teker üstlerine oturup jöle kıvamına getirmek arasında karar veremeyen üç kızgın trolün (ikisinde unutmayacakları yanıklar ve bereler vardı) yanında yatıyorlardı; giysileri ve derisi yırtılmış Bilbo ise sesini duyarlar korkusuyla hareket etmeye cesaret edemiyordu.</p>

    <p class="paragraf">Tam o sırada Gandalf geri döndü. Ama kimse onu görmedi. Troller cüceleri sonra yemek üzere kızartmaya yeni karar vermişti –bu Bert’in kararıydı ve uzun süre tartıştıktan sonra hepsi bunda hemfikir olmuştu.</p>

    <p>“Onları şimdi gızartmah olmaz, bütün gece <em>sürer,</em>” dedi bir ses. Bert bunun William’in sesi olduğunu sandı.</p>

    <p>“Tartışmayı baştan başlatma, Bili,” dedi, “yoksa harbiden de bütün gece sürer.”</p>

    <p>“Kim tartışiyi ki?” dedi konuşanın Bert olduğunu sanan William.</p>

    <p>“Sen,” dedi Bert.</p>

    <p>“Sen yalancının birisin,” dedi William ve böylece tartışma yeni baştan başladı. Sonunda cüceleri kıyma yapıp haşlamaya karar verdiler. Bu yüzden kocaman, siyah bir tencere aldılar ve bıçaklarını çıkardılar.</p>

    <p>“Onları haşlamah olmas! Suyumuz yoh, guyu da çok uzakta,” dedi bir ses. Bert ile William sesin Tom’a ait olduğunu sandılar.</p>

    <p>“Kapa çeneni!” dediler, “yoksa işi hiç bitiremeyüz. Tek laf daha edersen de suyu gendün getürürsün.”</p>

    <p>“Asıl sen çeneni kapa!” dedi konuşanın William olduğunu sanan Tom. “Senden başka kim kavga ediyor, acaba.”</p>

    <p>“Dangalak,” dedi William.</p>

    <p>“Sensin dangalak!” dedi Tom.</p>

    <p>Tartışma böylece yeni baştan başladı ve eskisinden de hararetle sürüp gitti, ta ki çuvalların üstüne teker teker oturup cüceleri ezmeye ve bir dahaki sefere haşlamaya karar vermelerine dek.</p>

    <p>“Önce kimin üstüne oturacaz?” dedi ses.</p>

    <p>“En önce sonuncunun üzerine oturmak en iyisi,” dedi, gözü Thorin tarafından hasar görmüş olan Bert. Konuşanın Tom olduğunu sanıyordu.</p>

    <p>“Kendi kendine konuşma!” dedi Tom. “Ama sen sonuncunun üstüne oturmak istiyosan otur. O hangisi?”</p>

    <p>“Sarı çoraplı olan,” dedi Bert.</p>

    <p>“Saçma, gri çoraplı olan,” dedi William’inkine benzer bir ses.</p>

    <p>“Sarı olduğuna emündüm,” dedi Bert.</p>

    <p>“Sarıydı,” dedi William.</p>

    <p>“O zaman ne diye gri didin?” dedi Bert.</p>

    <p>“Ben dimedim. Tom didi.”</p>

    <p>“Ben dimedim!” dedi Tom. “Sen didin.”</p>

    <p>“İkiye karşı bir, kapa çeneni!” dedi Bert.</p>

    <p>“Sen kiminle konuşuyon?” dedi William.</p>

    <p>“Hemen kes şunu!” dedi Tom ile Bert bir ağızdan. “Gece geçiyi, şafak erken sökiyi. Yapalım şunu!”</p>

    <p>“Şafak alsın hepinizi de taş olasınız!” dedi William’inkini andıran bir ses. Ama William’in sesi değildi. Zira tam o anda ışık tepeyi aştı ve dallar şiddetle titredi. William başka hiçbir şey söylemedi, durduğu yerde taşa dönüşmüştü çünkü; Bert ile Tom da ona bakarken kaya gibi dikilmekteydi. Bugüne kadar da orada öylece, üstlerine tüneyen kuşlar dışında yapayalnız dururlar, çünkü sizin de muhtemelen bildiğiniz gibi, troller güneş doğmadan yeraltına inmelidir, yoksa yaratıldıkları dağ hamuruna döner ve bir daha asla yerlerinden kıpırdayamazlar. Bert, Tom ve William’in da başına gelen buydu.</p>

    <p>“Mükemmel!” dedi Gandalf, bir ağacın arkasından çıkıp, Bilbo’nun dikenli bir çalının üzerinden inmesine yardım ederken. Derken Bilbo olanları anladı. Trollerin ışık gelip de sonlarını getirene kadar tartışıp didişmelerine neden olan büyücünün sesiydi.</p>

    <p>Yaptıkları bir sonraki şey çuvalları çözüp cüceleri dışarı çıkartmaktı. Hepsi de boğulmak üzere ve son derece sinirliydi: Orada yatıp trollerin kendilerini kızartmak, ezmek ve kıyma yapmak hakkındaki planlarını dinlemekten hiç hoşlanmamışlardı. Tatmin olana kadar Bilbo’ya başına gelenleri iki kez anlattırdılar.</p>

    <p>“Aşırmayla yankesicilik alıştırması yapmak için aptalca bir zaman,” dedi Bombur, “tek istediğimiz ateş ve yiyecekken!”</p>

    <p>“Her halükârda bunları o adamlardan dövüşmeden alamazdınız,” dedi Gandalf. “Her neyse, zamanı boşa harcıyorsunuz. Trollerin yakında güneşten saklanmak için bir mağaraları ya da kazdıkları bir delikleri olması gerektiğini anlamıyor musunuz? Oraya bakmalıyız!”</p>

    <p>Etrafı araştırdılar ve çok geçmeden trollerin taştan çizmelerinin izini ağaçların arasında buldular. İzleri tepenin üstüne doğru sürdüler ve bir mağaraya açılan, çalılarla gizlenmiş, büyük bir taş kapı gördüler. Ama çeşitli büyüler deneyen Gandalf eşliğinde hep birlikte itmelerine rağmen kapıyı açamadılar.</p>

    <p>“Bu işe yarar mı?” dedi Bilbo, cüceler yorulmaya ve öfkelenmeye başlarken. “Onu trollerin dövüştüğü yerde, toprağın üzerinde buldum.” Elinde muhtemelen William’in çok büyük ve gizli saydığı, irice bir anahtar tutuyordu. Büyük bir şans eseri anahtar o taşa dönmeden önce cebinden düşmüş olmalıydı.</p>

    <p>“Ne demeye bundan daha önce bahsetmedin?” diye haykırdılar. Gandalf anahtarı kapıp deliğe soktu. Ardından taş kapı tek bir itmeyle açıldı ve hepsi içeri girdiler. Yerde kemikler ve havada iğrenç bir koku vardı; ama raflarla zemine, darmadağınık haldeki pirinç düğmelerden bir köşede duran altın paralarla dolu çömleğe kadar türlü ganimetin arasına saçılmış çok miktarda yiyecek vardı. Duvarlarda asılı bir sürü giysi de vardı –troller için fazla küçük olan bu giysiler, korkarım trollerin kurbanlarına aitti– aralarında da farklı yapım, şekil ve boyutlarda birkaç kılıç vardı. Kılıçlardan ikisi kınlarının güzelliği ve mücevherli kabzaları nedeniyle gözlerine çarptı.</p>

    <p>Gandalf ile Thorin bunları aldılar, Bilbo da deri kını içinde bir bıçak aldı. Bir trol için ancak çakı olabilirdi, ama hobbit için kısa bir kılıç kadar iyiydi.</p>

    <p>“Bunlar iyi kılıçlara benziyor,” dedi büyücü, kılıçları kınlarından yarı yarıya çıkarıp merakla incelerken. “Bir trol tarafından ya da bu yörede ve bu çağda yaşayan herhangi bir kılıç ustası tarafından yapılmamışlar; ama üstlerindeki rünleri okuyabildiğimizde, haklarında daha fazla bilgi sahibi olabileceğiz.”</p>

    <p>“Şu korkunç kokudan uzaklaşalım!” dedi Fili. Böylece altın para dolu çömlekleri ve el değmemiş ve yenilmeye uygun görünen yiyeceklerle birlikte hâlâ dolu bir bira fıçısını aldılar. Artık kahvaltı etmek istiyorlardı ve çok aç olduklarından trollerin kilerinden aldıkları şeylere burun kıvırmadılar. Kendi erzakları pek kıttı. Artık ekmekleri, peynirleri, biraları ve ateşin közlerinde kızartabilecekleri jambonları vardı.</p>

    <p>Yemekten sonra uyudular, çünkü geceleri rahatsız geçmişti ve ikindi vaktine kadar hiçbir şey yapmadılar. Derken midillilerini getirdiler ve altın dolu çömlekleri taşıyıp, büyük bir gizlilik içinde nehir kenarındaki yoldan pek uzak olmayan bir yere gömerek, geri dönüp alma fırsatları olursa diye çok sayıda efsunla büyülediler. Bu iş bittiğinde hep birlikte bir kez daha bineklerine bindiler ve doğuya giden yolda rahvan ilerlemeye başladılar.</p>

    <p>“Bir sakıncası yoksa, nereye gittiğini sorabilir miyim?” dedi Thorin Gandalf’a yan yana giderlerken.</p>

    <p>“İleriye bakmaya,” dedi beriki.</p>

    <p>“Ya seni tam zamanında geriye döndüren neydi?”</p>

    <p>“Arkaya bakmam,” dedi Gandalf.</p>

    <p>“Kesinkes!” dedi Thorin, “ama biraz daha açık konuşabilir misin?”</p>

    <p>“Önümüzdeki yolu keşfe çıktım. Çok geçmeden tehlikeli ve zor bir hal alacak. Kıt olan erzak stokumuzu tamamlamak da istiyordum. Ancak çok gitmemiştim ki, Ayrıkvadi’den birkaç dostumla karşılaştım.”</p>

    <p>“Orası neresi?” dedi Bilbo.</p>

    <p>“Lafımı kesme!” dedi Gandalf. “Şansımız yaver giderse birkaç gün içinde oraya varacak ve her şeyi öğreneceksin. Dediğim gibi, Elrond’un halkından iki kişiyle karşılaştım. Trollerden korktuklarından acele ediyorlardı. Trollerden üçünün dağlardan indiğini ve yolun az uzağındaki ağaçlığa yerleştiklerini anlattılar; herkesi korkutup bölgeden kaçırmışlardı ve yol kesiyorlardı.</p>

    <p>“İçimde hemen geride bana ihtiyaç olduğu duygusu uyandı. Arkama baktığımda uzakta bir ateş görüp oraya doğru yola çıktım. Artık biliyorsun. Lütfen bir dahaki sefere daha dikkatli olun, yoksa asla bir yere varamayız!”</p>

    <p>“Teşekkür ederim!” dedi Thorin.</p>
  </div>
</body>
</html>
