<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="1. Beklenmedik Bir Parti">1<br />
    Beklenmedik Bir Parti</h1>

    <p>Topraktaki bir oyukta bir hobbit yaşardı. Solucan kuyruklarıyla ve sulu çamur kokusuyla dolu, iğrenç, pis, ıslak bir oyuk değil, oturacak veya yemek yiyecek bir yeri olmayan kuru, çıplak, kumlu bir oyuk da değil: Bir hobbit kovuğuydu ve bu da konfor demekti.</p>

    <p>Yeşile boyanmış, lomboz gibi yusyuvarlak ve tam ortasında parlak pirinçten bir kolu olan bir kapısı vardı. Kapı, tüneli andıran, boru şekilli bir hole açılıyordu: dumansız, duvarları lambrili, zeminleri karolar ve halılarla örtülü, cilalı koltukları ve şapkalarla paltoların asılması için bir sürü kancası bulunan, son derece rahat bir tünel –hobbit konuk ağırlamaya pek düşkündü. Tünel döne döne ilerleyerek tepenin –millerce uzakta yaşayan kimselere kadar herkesin Tepe dediği– yan cephesine düzgün, ama pek de düz olmayan bir tarzda açılıyordu ve üzerinde önce bir yöne, sonra diğerine açılan pek çok küçük kapı vardı. Hobbit üst kata çıkmazdı: yatak odaları, banyolar, mahzenler, kilerler (bunlardan çokça vardı), gardıroplar (sırf giysilere ayrılmış odaları vardı), mutfaklar, yemek odaları... tümü de aynı katta, hatta aynı koridor üzerindeydi. En iyi odalar (girişte) sol taraftaydı, çünkü sadece bunların pencereleri vardı; bahçeye ve ilerisinde nehre doğru inen çayırlara bakan, derin ve yuvarlak pencereler.</p>

    <p>Bu hobbitin hali vakti hayli yerindeydi ve adı Baggins’ti. Bagginsler fi tarihinden beri Tepe civarında yaşamaktaydı ve herkes onların son derece saygın kimseler olduklarını düşünürdü, sırf zengin oldukları için değil, asla maceraya atılmadıkları ve beklenmedik hiçbir şey yapmadıkları için. Bir Baggins’in herhangi bir soruya vereceği cevabı, ona sorma zahmetine katlanmadan bilebilirdiniz. Bu, bir macera yaşayan ve kendisini bütünüyle beklenmedik şeyler söylerken bulan bir Baggins’in öyküsüdür. Belki komşuların saygısını yitirdi, ama kazandığı- eh, öykünün sonunda bir şey kazanıp kazanmadığını göreceksiniz.</p>

    <p>Söz konusu hobbitimizin annesi- hobbit nedir? Sanırım günümüzde hobbitler biraz açıklama gerektiriyor, zira nadir bulunur ve bize verdikleri isimle Büyük Ahali’den uzak durur oldular. Yaklaşık yarı boyumuzda ve sakallı cücelerden daha küçük, ufak bir halktırlar (veya öyleydiler). Hobbitlerin sakalı yoktur. Seninle ben gibi iri ve ahmak kimseler, bir mil öteden duyabilecekleri fil gürültüsünü andıran seslerle paldır küldür yaklaşırken sessizce ve hızla ortadan kaybolmalarına yardım eden olağan cinsten büyü dışında, büyüyle ilgileri yok denecek kadar azdır. Yağları genellikle karın bölgesinde toplanmıştır; canlı renkler giyerler (başta yeşil ve sarı); ayak tabanları köselemsi bir deriyle, ayaklarının üzeri de genellikle kahverengi olan saçları gibi sık ve kıvırcık tüylerle kaplı olduğundan ayakkabı giymezler; uzun ve maharetli kahverengi parmakları, iyi huylu çehreleri vardır ve tok, çınlayan kahkahalar atarlar, (özellikle de imkân buldukça günde iki kez yedikleri) akşam yemeklerinden sonra. Artık öyküye devam etmeye yetecek kadar bilginiz oldu. Dediğim gibi, bu hobbitin –yani Bilbo Baggins’in– annesi, Tepe’nin eteğinden akan ve adına Su denen pınarın öte yanında yaşayan hobbitlerin başı Yaşlı Took’un üç olağanüstü kızından biri, meşhur Güzellergüzeli Took idi. Sık sık dile getirildiğine göre (başka ailelerde), uzun zaman önce Tookların atalarından biri bir peri kızıyla evlenmiş olmalıydı. Bu elbette ki saçmaydı, ama kesinlikle pek hobbitvari olmayan bir yanları vardı ve nadiren de olsa Took klanının üyelerinden biri yola çıkıp maceralar yaşardı. Gizlice ortadan kaybolurlar, aileleri de meselenin üstünü kapatırdı, ama Tookların Bagginslerden daha zengin olduklarına şüphe yoksa da, onlar kadar saygın olmadıkları gerçeği baki kalırdı.</p>

    <p>Gerçi Bayan Bungo Baggins olduktan sonra Güzellergüzeli Took’un başından herhangi bir macera geçmiş de değildi. Bungo, yani Bilbo’nun babası, karısı için Tepe’nin altında veya Nehir’in öteki kıyısında bulunabilecek en lüks hobbit kovuğunu (kısmen de karısının parasıyla) inşa etti ve yaşamlarının sonuna kadar orada yaşadılar. Yine de tek oğlu olan Bilbo’nun, güvenilir ve rahatına düşkün babasının kopyası gibi görünmesine ve davranmasına karşın, Took tarafından, su yüzüne çıkmak için fırsat kollayan tuhaf bir şey almış olması muhtemeldir. Bu fırsat hiç gelmedi, ta ki Bilbo Baggins, size az önce tarif ettiğim, babası tarafından inşa edilmiş ve görünüşe göre yerinden kımıldatılamaz şekilde yerleştiği hobbit kovuğunda elli yaşına gelene dek.</p>

    <p>Tuhaf bir tesadüf eseri, uzun zaman önce dünyanın sessizliğinde, gürültü daha az, yeşil daha çok, hobbitler ise hâlâ bol ve bayındır iken ve Bilbo Baggins kahvaltının ardından kapısının önünde oturmuş, neredeyse tüylü (özenle fırçalanmış) ayaklarına kadar uzanan, kocaman bir ahşap pipo içer iken- Gandalf geldi. Gandalf! Onun hakkında duyduklarımın dörtte birini duymuş olsaydınız –hele ben duyabileceklerimin çok küçük bir bölümünü duymuşken– her türlü olağanüstü öyküye hazırlıklı olurdunuz. Gittiği her yerde öykülerle maceralar en fevkalade biçimde dört bir yanda baş gösterirdi. Uzun zamandır, aslına bakılırsa dostu Yaşlı Took’un ölümünden beri yolu Tepe’nin altındaki bu yöreye düşmemişti ve hobbitler onun neye benzediğini unutmaya yüz tutmuştu. Hepsinin de küçük hobbit çocuklar oldukları zamandan beri Tepe’nin ardında ve Nehir’in öte yanındaki işleriyle meşguldü.</p>

    <p>Her şeyden habersiz Bilbo’nun o sabah gördüğü tek şey, asa taşıyan ihtiyar bir adamdı. Adamın sivri uçlu mavi bir şapkası, uzun, gri bir pelerini, uzun, gümüş rengi boyun atkısının üzerinden sarkan ak sakalı ve kocaman siyah çizmeleri vardı.</p>

    <p>“İyi sabahlar!” dedi Bilbo ve bunda samimiydi. Güneş parlıyordu, çimenler ise yemyeşildi. Ama Gandalf ona şapkasının gölgeliğinden taşan gür kaşlarının altından baktı.</p>

    <p>“Ne demek istiyorsun?” dedi. “Bana iyi sabahlar mı diliyorsun, yoksa sabahın ben istesem de istemesem de iyi olduğunu mu söylüyorsun, yoksa bu sabah kendini iyi hissettiğini veya bunun iyi olunacak bir sabah olduğunu mu kastediyorsun?”</p>

    <p>“Hepsi birden,” dedi Bilbo. “Üstelik dışarıda pipo içmek için de harika bir sabah. Yanında pipon varsa otur da onu benim tütünümle doldur! Acelemiz yok, önümüzde bütün bir gün var!” Bilbo bunun ardından kapısının yanındaki bir iskemleye oturdu, bacak bacak üstüne attı ve havada bozulmadan Tepe’nin üzerine doğru süzülen güzel bir duman halkası üfledi.</p>

    <p>“Pek hoş!” dedi Gandalf. “Ama bu sabah duman halkaları üflemeye ayıracak zamanım yok. Düzenlediğim bir serüvene katılacak birini arıyorum ve birini bulmakta çok zorluk çekiyorum.”</p>

    <p>“Öyledir herhalde –bu civarda! Bizler sade, sessiz, sakin kimseleriz ve serüvenlerle işimiz olmaz. İğrenç, huzur bozucu, rahatsız şeylerdir onlar! Adamı yemeğe geç bırakırlar! Milletin onlarda ne bulduğunu anlamıyorum,” dedi bizim Bay Baggins ve başparmağını pantolon askısına takarak daha da büyük bir duman halkası üfledi. Ardından o sabah aldığı mektupları çıkardı ve ihtiyar adama artık kulak asmıyormuş rolü yaparak okumaya başladı. Adamın pek kendisine göre olmadığına karar vermişti ve gitmesini istiyordu. Ama ihtiyar adam yerinden kıpırdamadı. Hobbite hiçbir şey söylemeksizin, asasına yaslanarak bekledi, ta ki Bilbo kendini epey rahatsız, hatta biraz huysuz hissedene dek.</p>

    <p>“İyi sabahlar!” dedi nihayet. “Burada serüven filan istemiyoruz, sağ olasın! Şansını Tepe’nin ardında veya Nehir’in ötesinde deneyebilirsin.” Bunu söylerken konuşmanın sona erdiğini kastetmişti.</p>

    <p>“<em>İyi sabahlar</em> lafını ne çok şey için kullanıyorsun!” dedi Gandalf. “Şimdi de benden kurtulmak istediğini ve ben buradan gitmedikçe sabahın iyi olmayacağını kastediyorsun.”</p>

    <p>“Hiç de değil, sevgili beyim! Bakalım, adınızı bildiğimi sanmıyorum...”</p>

    <p>“Evet, evet, sevgili beyim –ben ise senin adını biliyorum, Bay Bilbo Baggins. Sen de benim adımı biliyorsun, o ada ait olduğumu hatırlamasan da. Ben Gandalf’ım, Gandalf da ben demektir! Güzellergüzeli Took’un oğlu tarafından kapı kapı dolaşıp düğme satan biri gibi iyi sabahlanacağıma dünyada inanmazdım!”</p>

    <p>“Gandalf, Gandalf! Vay canına! Yaşlı Took’a kendiliğinden kapanan ve emredilmedikçe asla çözülmeyen bir çift elmas düğme veren gezgin büyücü değil mi? Partilerde goblinler ile devler, prenseslerin kurtarılması ve dul oğullarının beklenmedik talihi hakkında muhteşem öyküler anlatan kişi değil mi? Mükemmel havai fişekler yapan adam değil mi! Onları hatırlıyorum! Yaşlı Took onları Yaz Dönümü Arifesi’nde patlatırdı. Enfes! Ateşten kocaman zambaklar, aslanağızları ve sarısalkımlar gibi patlar ve alacakaranlıkta bütün akşam asılı dururdular!” Şimdiye kadar Bay Baggins’in kendini inandırmak istediği kadar yavan biri olmadığını ve aynı zamanda çiçeklere pek düşkün olduğunu çoktan anlamış olacaksınız. “Vay vay!” diye devam etti. “Bir sürü sessiz sakin delikanlıyla kızın çılgın maceralar peşinde yoklara karışmasından sorumlu olan Gandalf değil mi? Ağaçlara tırmanmaktan elfleri ziyaret etmeye kadar her şey –ya da gemilerde başka kıyılara yelken açmaya! Bak şu işe, bir zamanlar burada hayat epey ilginç- demem o ki bir zamanlar bu yörede işleri epey karıştırırdın. Affını dilerim, ama hâlâ iş başında olduğundan hiç haberim yoktu.”</p>

    <p>“Başka nerede olacaktım ki?” dedi büyücü. “Yine de hakkımda bir şeyler hatırlamana sevindim. Her halükârda havai fişeklerimi hoşnutlukla hatırladığına göre umut hiç yok değil. Aslına bakarsan, yaşlı büyükbaban Took için ve zavallı Güzellergüzeli’nin hatırına, sana benden dilediğin şeyi vereceğim.”</p>

    <p>“Affını dilerim, senden hiçbir şey istemedim!”</p>

    <p>“Evet, istedin! Bununla iki etti. Affımı. Onu sana veriyorum. Hatta daha da ileri gidip seni bu maceraya göndereceğim. Benim için çok eğlendirici, senin için de çok iyi olacak –üstesinden gelmeyi başarabilirsen de büyük olasılıkla kârlı.”</p>

    <p>“Kusura bakma! Serüven istemiyorum, teşekkür ederim! Bugün olmaz. İyi sabahlar! Ama lütfen çaya gel –ne zaman istersen! Neden yarın olmasın? Yarın gel! Güle güle!” Hobbit bunu söyledikten sonra arkasını dönüp yeşil kapısından içeri seğirtti ve kapıyı kabalık etmemek için cesaret ettiği kadar hızlı kapadı. Ne de olsa büyücü büyücüdür.</p>

    <p>“Onu neden çaya çağırdım ki!” dedi kendi kendisine, kilere giderken. Yeni kahvaltı etmişti, ama bir iki kekle bir içeceğin bu korkunun üzerine iyi gideceğini düşünüyordu.</p>

    <p>Bu arada Gandalf hâlâ kapının ardında durmuş, uzun uzun, ama sessizce gülüyordu. Bir süre sonra yaklaştı ve asasının kabarasıyla hobbitin güzelim yeşil kapısının üzerine tuhaf bir işaret kazıdı. Ardından, tam Bilbo ikinci kekinin sonuna gelmiş ve maceralardan başarıyla kaçındığını düşünmeye başlamışken yürüyerek uzaklaştı.</p>

    <p>Ertesi gün Bilbo Gandalf’ı neredeyse unutmuştu. Randevu Tableti’ne yazmadığı şeyleri pek hatırlayamazdı. Şu şekilde: <em>Gandalf Çay Çarşamba.</em> Önceki gün ise sinirlerinin bozukluğu böyle bir şey yapmasına olanak vermemişti.</p>

    <p>Çay saatinden az önce ön kapı zili şiddetle çalındı ve Bilbo hatırladı! Aceleyle çaydanlığı ateşe koydu, bir fincanla tabak ve fazladan bir iki kek çıkarıp kapıya koştu.</p>

    <p>“Seni beklettiğim için çok özür dilerim!” diyecekken gelenin Gandalf olmadığını gördü. Gelen altın kemerine sıkıştırdığı mavi bir sakalı ve koyu yeşil başlığının altında çok parlak gözleri olan bir cüceydi. Kapı açılır açılmaz, beklenen bir konuk gibi Bilbo’yu itip içeri girdi.</p>

    <p>Başlıklı pelerinini en yakın askıya astı ve yerlere kadar eğilerek, “Dwalin hizmetinizde!” dedi.</p>

    <p>“Bilbo Baggins de sizin!” dedi, soru soramayacak kadar şaşkın olan hobbit. Ardından gelen sessizlik rahatsızlık verici bir hal aldığında da ekledi: “Tam çay içecektim, lütfen gelip benimle beraber için.” Belki biraz gergindi, ama davetinde içtendi. Ya davetsiz bir cüce evinize gelip tek kelime açıklama yapmadan eşyalarını askınıza assa siz ne yapardınız?</p>

    <p>Masaya oturalı uzun zaman olmamıştı, hatta üçüncü keke yeni geçmişlerdi ki, kapı daha da yüksek sesle çalındı.</p>

    <p>“İzninizle!” dedi hobbit ve kapıya yollandı.</p>

    <p>“Demek sonunda gelebildin!” Bu defa Gandalf’a böyle diyecekti. Ama gelen Gandalf değildi. Bunun yerine eşikte ak sakallı ve al pelerinli, çok yaşlı görünen bir cüce vardı ve kapı açılır açılmaz, davet edilmiş gibi o da içeri atladı.</p>

    <p>“Bakıyorum şimdiden gelmeye başlamışlar,” dedi, Dwalin’in askıdaki yeşil başlığını görünce. Kendi kırmızı başlığını da onun yanına astı ve elini göğsüne götürerek, “Balin hizmetinizde!” dedi.</p>

    <p>“Teşekkür ederim!” dedi Bilbo nefesi kesilerek. Bu söylenecek doğru şey değildi, ama <em>gelmeye başlamışlar</em> sözü onu fena halde telaşlandırmıştı. Ziyaretçileri sevse de gelmeden önce onları tanımaktan hoşlanır ve onları bizzat davet etmeyi yeğlerdi. Keklerin az gelebileceğine dair korkunç bir düşüncesi vardı; bu durumda –ev sahibi olarak: görevini biliyordu ve ne kadar acı verici olursa olsun, ona sadık kalacaktı– kendisinin keksiz kalması gerekebilirdi.</p>

    <p>Derin bir nefes aldıktan sonra, “İçeri gelin de biraz çay için!” demeyi başardı.</p>

    <p>“Sizin için bir sakıncası yoksa biraz bira bana daha iyi gelir, iyi yürekli beyim,” dedi ak sakallı Balin. “Ama keke hayır demem –varsa tahıl kekine.”</p>

    <p>Bilbo, kendisini de şaşırtarak, “Bir sürü var!” diye cevap verdi ve kendisini yarım litrelik bir bira maşrapasını doldurmak için mahzene, ardından da yemekten sonra atıştırmak için ikindi vakti pişirdiği iki güzelim yuvarlak tahıl kekini almak üzere kilere seğirtirken buldu.</p>

    <p>Geri döndüğünde Balin ve Dwalin masada eski dostlar gibi sohbet etmekteydi (aslında kardeştiler). Bilbo birayla keki önlerine koymuştu ki, kapı yüksek sesle, ardından bir kez daha çalındı.</p>

    <p>“Bu kez mutlaka Gandalf’tır,” diye düşündü koridoru oflayıp puflayarak geçerken. Ama değildi. Mavi başlıkları, gümüş kemerleri ve sarı sakalları olan iki cüceydi ve ikisinin de elinde birer alet çantası ve birer kürek vardı. Kapı aralanır aralanmaz içeri sıçradılar –Bilbo neredeyse hiç şaşırmamıştı.</p>

    <p>“Sizin için ne yapabilirim, cücelerim?” dedi.</p>

    <p>“Kili hizmetinizde!” dedi biri. “Fili de öyle!” diye ekledi diğeri ve ikisi birden mavi başlıklarını sallayarak önünde eğildiler.</p>

    <p>“Sizin ve ailenizin hizmetindeyim!” diye yanıt verdi bu kez görgü kurallarını hatırlayan Bilbo.</p>

    <p>“Bakıyorum da Dwalin ve Balin çoktan gelmiş,” dedi Kili. “Biz de kalabalığa katılalım!”</p>

    <p>“Kalabalık!” diye düşündü Bay Baggins. “Bu kulağa hoş gelmiyor. Gerçekten biraz oturup aklımı başıma toplamam ve bir şey içmem lazım.” Tek bir yudum almıştı ki –dört cüce masada oturmuş madenlerden, altından, goblinlerle olan sorunlardan, ejderhaların soygunculuğundan ve anlamadığı ve kulağa fazla maceracı geldiği için anlamak istemediği bir sürü şeyden bahsederken o köşede oturuyordu– kapı zili yaramaz bir hobbit çocuğu kolu çekip kopartmaya çalışıyormuş gibi <em>ding-dong-a-ling-lang</em> diye çaldı.</p>

    <p>“Kapıda biri var!” dedi gözlerini kırpıştırarak.</p>

    <p>“Sese bakılırsa dört kişi,” dedi Fili. “Zaten arkamızdan geldiklerini uzaktan görmüştük.”</p>

    <p>Zavallı küçük hobbit koridorda oturup başını ellerinin arasına aldı ve ne olduğunu, ne olacağını ve hepsinin birden yemeğe kalıp kalmayacaklarını merak etti. Ardından zil her zamankinden de yüksek sesle çalındı ve Bilbo kapıya koşmak zorunda kaldı. Kapıda dört değil, BEŞ kişi vardı. O koridorda oyalanırken bir cüce daha gelmişti. Kapı tokmağını yeni çevirmişti ki, hepsi birden içeride eğilip birbirlerine, “Hizmetinizde,” demekteydiler. Adları Dori, Nori, Ori, Oin ve Gloin’di ve çok geçmeden iki mor başlık, bir gri başlık, bir kahverengi başlık ile bir beyaz başlık askılara asıldı ve cüceler iri ellerini altın ve gümüş kemerlerine sokarak diğerlerine doğru yürüdüler. Daha şimdiden ortalık kalabalık sayılırdı. Kimileri bira, kimileri kara bira, biri kahve, hepsi de kek istediğinden, hobbit bir süre başını işten kaldıramadı.</p>

    <p>Ocağa koca bir çaydanlık dolusu kahve yerleştirilmiş, tahıl kekleri ortadan kalkmıştı ve cüceler tereyağlı ekmeklere geçmekteydi ki- kapı yüksek sesle vuruldu. Hobbitin güzelim yeşil kapısının zili çalınmadı, onun yerine kapıda sert bir gümbürtü oldu. Birisi sopayla kapıyı dövüyordu!</p>

    <p>Bilbo büyük bir öfke içindeydi, tamamen afallamış ve sarsılmıştı –bu hatırladığı çarşambalar arasında en garip olanıydı. Kapıyı sertçe açtı ve hepsi içeri düşerek üst üste yığıldılar. Dört cüce daha vardı! Arkalarında da asasına dayanmış, kahkahalar atan Gandalf. Güzelim kapıda hatırı sayılır bir göçük açmış, bu arada da önceki sabah oraya koyduğu gizli işareti silivermişti.</p>

    <p>“Dikkatli olun! Dikkatli olun!” dedi. “Dostları paspasın üzerinde beklettikten sonra kapıyı patlangaç gibi açmak sana yakışmıyor! Bifur, Bofur, Bombur, özellikle de Thorin’i takdim edeyim!”</p>

    <p>“Hizmetinizdeyiz!” dedi sıraya dizilmiş haldeki Bifur, Bofur ve Bombur. Ardından iki sarı pelerin ile soluk yeşil bir başlığı ve gümüşten uzun bir püskülü olan gök mavisi bir başlığı astılar. Bu son başlık son derece önemli bir cüceye, hatta büyük Thorin Maşekalkan’ın ta kendisine aitti, ki kendisi Bilbo’nun paspasına yüzüstü yapışıp, Bifur, Bofur ve Bombur’un altında kalmaktan hiç de hoşnut olmamıştı. Her şey bir yana, Bombur fena halde şişman ve ağırdı. Thorin sahiden de pek mağrurdu ve <em>hizmetin</em> lafını bile etmedi; ama zavallı Bay Baggins o kadar çok özür diledi ki, en sonunda, “Lafını etmeyin lütfen,” deyip kaşlarını çatmayı kesti.</p>

    <p>“Artık hepimiz buradayız!” dedi Gandalf, yan yana dizilmiş on üç kukuletaya –en iyi ayrılabilir parti kukuletaları– ve askıda asılı duran kendi şapkasına bakarak. “Pek hoş bir toplantı! Geç gelenlere de yiyip içecek bir şey kalmıştır, ümit ederim! Ne o? Çay mı! Almayayım, teşekkür ederim! Ben biraz kırmızı şarap alırım.”</p>

    <p>“Ben de,” dedi Thorin.</p>

    <p>“Ve de ahududu reçeliyle elmalı pay,” dedi Bifur.</p>

    <p>“Ve de kıymalı pay ile peynir,” dedi Bofur.</p>

    <p>“Ve de domuz etli payla salata,” dedi Bombur.</p>

    <p>Diğer cüceler kapıdan, “Sakıncası yoksa daha fazla kek –bira– ve de kahve,” diye seslendiler.</p>

    <p>Hobbit kilere yollanırken, Gandalf arkasından, “Ateşe birkaç da yumurta koy, aferin sana!” diye seslendi. “Soğuk tavukla turşuyu da çıkar!”</p>

    <p>“Kilerimin içindekileri benim kadar iyi biliyor gibi!” diye düşündü bütünüyle afallamış ve gayet sefil bir serüvenin evinin ta içine dalıp dalmadığını merak etmeye başlamış olan Bay Baggins. Şişelerin, çanakların, çatal bıçağın, bardaklar, tabaklar, kaşıklar ve diğer şeylerin tümünü büyük tepsilere yerleştirmeyi başardığında çok sıcaklamış, yüzüne al basmış ve son derece sinirlenmişti.</p>

    <p>“Kahrolsun ve dertle dolsun bu cüceler!” dedi yüksek sesle. “Neden gelip bir el vermiyorlar?” Ne olsa beğenirsiniz! Balin ile Dwalin mutfak kapısında, Fili’yle Kili de onların arkasında bitivermiş ve daha o tek kelime edemeden tepsilerle birkaç küçük masayı oturma odasına kaldırıp sofrayı yeniden kuruvermişlerdi.</p>

    <p>Gandalf masanın başucunda, on üç cücenin ortasında oturuyordu. Bilbo ise ateşin yanında bir tabureye çökmüş, bir bisküvi kemiriyor (iştahı iyiden iyiye kaçmıştı) ve bütün bunlar son derece olağanmış ve serüven filan değilmiş gibi davranmaya çalışıyordu. Cüceler yedikçe yediler, konuştukça konuştular ve zaman akıp geçti. Nihayet iskemlelerini geriye ittiler ve Bilbo tabaklarla bardakları toplamak için bir hamle yaptı.</p>

    <p>“Hepiniz birden akşam yemeğine kalacaksınız herhalde?” diye sordu, ısrarcı olmayan en nazik ses tonuyla.</p>

    <p>“Elbette!” dedi Thorin. “Sonraya da. İşimiz geç saatlere kadar bitmez ve önce biraz müzik dinlememiz gerek. Şimdi ortalığı temizleyin!”</p>

    <p>Bunun üzerine on iki cüce –Thorin değil, o fazlasıyla önemli biriydi ve oturup Gandalf’la konuşmaya devam etti– ayağa fırladı ve her şeyi üst üste yığdılar. Tepsileri beklemeden tabakları birbirinin üzerine dizip üstlerine de birer şişe yerleştirdikten sonra tek ellerine alıp arkalarından neredeyse korkuyla çığlık atarak koşan hobbite aldırmadan koşuverdiler: “Lütfen dikkatli olun!” ve, “Zahmet etmeseydiniz! Ben hallederdim.” Ama cüceler yanıt vermek yerine şarkı söylemeye başladılar:</p>

    <blockquote class="siir">
      <p><em>Kırın bardakları ve çatlatın tabakları</em></p>

      <p class="iceri_1"><em>Bükün bıçakları ve eğin çatalları</em></p>

      <p><em>Nefret eder Bilbo Baggins bundan-</em></p>

      <p class="iceri_1"><em>Kırıp şişeleri mantarları yakmanızdan!</em></p>

      <p class="paragraf"><em>Kesin örtüyü ve basın yerdeki yağa!</em></p>

      <p class="iceri_1"><em>Dökün sütü kilerin ortasına!</em></p>

      <p><em>Bırakın kemikleri yatak odasındaki halıda!</em></p>

      <p class="iceri_1"><em>Sıçratın şarabı her bir kapıya!</em></p>

      <p class="paragraf"><em>Atın kâseleri kaynayan çanağa,</em></p>

      <p class="iceri_1"><em>Ufalayın topunu kalın bir sopayla</em></p>

      <p><em>Bitince işiniz, sağlam bir şey kalırsa</em></p>

      <p class="iceri_1"><em>Gönderin salona yuvarlana yuvarlana!</em></p>

      <p class="paragraf"><em>Nefret eder Bilbo Baggins bundan!</em></p>

      <p><em>Siz de dikkat edin, dikkat edin tabaklara!</em></p>
    </blockquote>

    <p>Elbette bu feci şeylerden hiçbirini yapmadılar ve hobbit mutfağın ortasında dönenip ne yaptıklarını anlamaya çalışırken her şey yıldırım hızıyla temizlenip yerine kaldırıldı. Sonra geri döndüler ve Thorin’i ayaklarını şömine paravanasına dayamış, pipo içerken buldular. Dumandan koca koca halkalar üflüyordu ve bunlardan birini nereye gönderirse göndersin –bacadan yukarıya veya şömine rafındaki saatin arkasına veya tavanda dönüp durmaya– halka Gandalf’tan kaçacak kadar hızlı gidemiyordu. Pof! Kısa kil piposundan daha küçük bir duman halkası üfleyip, Thorin’in halkalarının her birinin içinden geçiriveriyordu. Gandalf’ın duman halkası bunun ardından yeşile dönüşüp geri dönerek büyücünün başının üstünde asılı duruyordu. Başının etrafında bir bulut halinde birikmişlerdi ve onu loş ışıkta tuhaf ve büyülü gösteriyorlardı. Bilbo durup izledi –duman halkalarına bayılırdı– ardından geçen sabah rüzgâra katıp Tepe’nin ardına gönderdiği duman halkalarıyla nasıl gururlandığını düşünüp utançla kızardı.</p>

    <p>“Şimdi biraz müzik!” dedi Thorin. “Çalgıları çıkarın!</p>

    <p>Kili’yle Fili çantalarına koşup küçük kemanlar getirdiler; Dori, Nori ve Ori paltolarının içinden flütler bulup çıkardılar; Bombur koridordan bir davul getirdi; Bifur ile Bofur da dışarı çıktılar ve bastonların arasına bıraktıkları klarnetlerle birlikte döndüler. Dwalin ile Balin: “Affedersiniz, benimkini verandada bıraktım!” dediler. “Benimkini de getiriverin!” dedi Thorin. Kendi boylarında viyolaları ve Thorin’in yeşil bir beze sarılı arpı ile birlikte döndüler. Bu, altından, güzeller güzeli bir arptı ve Thorin tellerine dokunduğunda bir avazda başlayan müzik öyle ani, öyle tatlıydı ki, Bilbo her şeyi unuttu ve yaban aylarla aydınlanan, Nehir’in ötesinde ve ırağında ve Tepe’nin altındaki hobbit kovuğundan çok uzaklardaki karanlık diyarlara uçuverdi.</p>

    <p>Karanlık odaya Tepe’nin yamacına açılmış küçük pencereden girdi; ateşin ışığı titredi –aylardan Nisan’dı– onlar yine de, Gandalf’ın sakalının gölgesi duvarda salınırken çalmaya devam ettiler.</p>

    <p>Karanlık tüm odayı doldurdu, ateş sönüp gitti, gölgeler kayboldu, onlar yine de çalmayı sürdürdüler. Derken önce biri, sonra diğeri çalgılarına sesleriyle, cücelerin kadim yuvalarının derin mekânlarında duyulan tok sesleriyle eşlik etmeye başladılar: ve aşağıdaki, şarkılarının küçük bir bölümü gibidir; müzik olmadan şarkıları gibi olabilirse eğer.</p>

    <blockquote class="siir">
      <p><em>Soğuk, dumanlı dağların ardındaki ıraklara</em></p>

      <p><em>Derin zindanlarla eski mağaralara</em></p>

      <p><em>Düşmeli yolumuz gün doğmadan oralara</em></p>

      <p><em>Efsunlu, soluk altını aramaya</em></p>

      <p class="paragraf"><em>Eskinin cüceleri kudretli büyüler yaptı</em></p>

      <p><em>Çekiçler inerken çınlayan çanlar örneği</em></p>

      <p><em>Karanlık şeylerin uyuduğu, derin mekânlarda</em></p>

      <p><em>Otlakların aşağısındaki boş salonlarda</em></p>

      <p class="paragraf"><em>Kadim kral için, bir de lordu elflerin</em></p>

      <p><em>Dövüp işlediler nice menevişli altın yığınını</em></p>

      <p><em>Ve yakalayıp ışığı sakladılar</em></p>

      <p><em>Kılıcın kabzasındaki değerli taşlarda</em></p>

      <p class="paragraf"><em>Geçirdiler çiçeklenen yıldızları</em></p>

      <p><em>Gümüş kolyelere, astılar ejderin barını taçlara</em></p>

      <p><em>Ördüler telkâriye şavkını</em></p>

      <p><em>Ayın ve güneşin.</em></p>

      <p class="paragraf"><em>Soğuk, sisli dağların ardındaki ıraklara</em></p>

      <p><em>Derin zindanlarla eski mağaralara</em></p>

      <p><em>Düşmeli yolumuz gün doğmadan oralara</em></p>

      <p><em>Efsunlu, soluk altını aramaya</em></p>

      <p class="paragraf"><em>Orada oydular kadehler kendilerine</em></p>

      <p><em>Ve altından arplar; hiçbir insanın varmadığı o yerde</em></p>

      <p><em>Yattılar nice zaman ve söylendi nice şarkı</em></p>

      <p><em>Ulaşmadan ne insanlar, ne elflerin kulağına.</em></p>

      <p class="paragraf"><em>Çamlar kükrüyordu yücelerde</em></p>

      <p><em>Yeller uğulduyordu gecede.</em></p>

      <p><em>Kızıldı ateş, yayıldı alevlerle;</em></p>

      <p><em>Tutuştu ağaçlar meşaleler misali, ışık saçarak</em></p>

      <p class="paragraf"><em>Çanlar çalıyordu vadide</em></p>

      <p><em>İnsanlar başlarını göğe kaldırdı soluk yüzlerle;</em></p>

      <p><em>Ejderhanın gazabı yangından da yaman</em></p>

      <p><em>Yerle bir etti kuleleriyle narin evlerini.</em></p>

      <p class="paragraf"><em>Ayın altında dumanlar tütüyordu dağdan;</em></p>

      <p><em>Cüceler işitti ayak seslerini kıyametin.</em></p>

      <p><em>Kaçtılar salonlarından ölümlerine</em></p>

      <p><em>Ayın altında, onun ayaklarının dibine düşmeye.</em></p>

      <p class="paragraf"><em>Soğuk, sisli dağların ardındaki ıraklara</em></p>

      <p><em>Derin zindanlarla eski mağaralara</em></p>

      <p><em>Düşmeli yolumuz gün doğmadan oralara</em></p>

      <p><em>Arplarımızla altınımızı ondan geri almaya!</em></p>
    </blockquote>

    <p>Onlar şarkılarını söylerken hobbit ellerle ve zekâyla yapılan güzel şeylerin aşkını ve içinden akıp giden büyü yüzünden vahşi ve kıskanç bir aşkı, cücelerin yüreklerindeki arzuyu hissetti. Derken içinde Tookça bir şey uyandı ve gidip ulu dağları görmek, çam ağaçlarıyla çavlanların sesini duymak, mağaralarda keşfe çıkmak ve baston yerine kılıç taşımak istedi. Pencereden dışarı baktı. Ağaçların ardındaki karanlık gökyüzünde yıldızlar parlıyordu. Nehir’in ardındaki ağaçlıktan aniden bir alev yükseldi –muhtemelen biri bir odun ateşi yakıyordu– ve Bilbo yağmacı ejderhaların sessiz Tepe’sine yerleştiğini ve onu yakıp kavurduklarını düşündü. Ürperdi ve bir anda yeniden o bildik Tepealtı’ndan, Çıkın Çıkmazlı Bay Baggins oluverdi.</p>

    <p>Titreyerek ayağa kalktı. Niyeti, yarı yarıya lambayı getirmek, yandan fazla da lambayı getirir gibi yapıp kilerdeki bira fıçılarının ardına saklanmak, bütün cüceler gidene kadar da oradan çıkmamaktı. Aniden müziğin ve şarkı söyleyen seslerin durduğunu ve hepsinin ona karanlıkta parlayan gözlerle bakmakta olduklarını fark etti.</p>

    <p>“Nereye gidiyorsun?” dedi Thorin, hobbitin niyetinin iki yarısını da tahmin ettiğini belli eden bir ses tonuyla.</p>

    <p>“Biraz ışığa ne dersiniz?” dedi Bilbo özür dilercesine.</p>

    <p>“Biz karanlıktan hoşlanırız,” dedi cücelerin hepsi. “Karanlık işlere karanlık gerekir! Şafağa daha uzun saatler var.”</p>

    <p>“Elbette!” dedi Bilbo ve aceleyle oturdu. Tabureyi tutturmadığından, maşayla küreği çatırtıyla devirerek şömine paravanasına oturdu.</p>

    <p>“Şşt!” dedi Gandalf. “Bırakın da Thorin konuşsun!” Thorin konuşmaya işte böyle başladı.</p>

    <p>“Gandalf, cüceler ve Bay Baggins! Burada, dostumuz ve fesatçı yoldaşımız, bu son derece seçkin ve gözü pek hobbitin evinde toplanmış bulunuyoruz –ayak parmaklarındaki tüyler hiç dökülmeye! Şarabıyla birasına şükranlar ola!” Nefes almak ve hobbitin nazik bir söz söylemesini beklemek için durdu, ama iltifatlar, “gözü pek”, en kötüsü de “yoldaş fesatçı” olarak anılmaktan dolayı ağzını oynatarak, ancak şaşkınlığının büyüklüğü yüzünden bir ses çıkaramayarak itiraz etmeye çalışan, zavallı Bay Baggins’in başının üzerinden uçup gitti. Thorin de devam etti:</p>

    <p>“Planlarımızı, yöntemlerimizi, araçlarımızı, politikamızı ve tertiplerimizi tartışmak üzere buluştuk. Çok yakında, gün doğmadan uzun yolculuğumuza, bazılarımızın, belki de hiçbirimizin (dostumuz ve danışmanımız, dâhi büyücü Gandalf hariç) asla dönemeyebileceği bir yolculuğa çıkacağız. Bu önemli bir andır. Ereğimizin hepimizce bilindiğini farz ediyorum. Saygıdeğer Bay Baggins ve belki genç cücelerden bir ikisi için (örneğin Fili ve Kili’nin isimlerini anmakla yanlış yapmayacağımı düşünüyorum), halihazırdaki durumun esasını kısaca açıklamak gerekebilir-”</p>

    <p>Thorin’in tarzı buydu. O önemli bir cüceydi. İzin verilse muhtemelen nefesi tükenene kadar aynı şekilde, kimseye bilmediği bir şey söylemeden devam ederdi. Ama sözü kabaca kesildi. Zavallı Bilbo artık dayanamamıştı. <em>Asla geri dönmeyebilir</em> ifadesi üzerine bir çığlığın içinde kabarmaya başladığını hissetmiş, çığlık çok geçmeden tünelden çıkan tulumbanın düdüğü misali patlayarak dışarı çıkmıştı. Bütün cüceler masayı devirerek ayağa fırladılar. Gandalf büyülü asasının ucunda mavi bir ışık yaktı ve ışığın havai fişekleri andıran şavkında zavallı, küçük hobbitin şöminenin önündeki halının üzerine diz çökmüş, eriyen bir jöle gibi sarsılmakta olduğu görüldü. Derken yüzüstü yere kapaklandı ve durmadan, “Yıldırım çarptı, yıldırım çarptı!” diye haykırmaya başladı; uzun süre ağzından başka bir şey alamadılar. Onlar da Bilbo’yu alıp oturma odasının divanına yatırdıktan ve dirseğinin yanına içecek bir şey bıraktıktan sonra karanlık işlerinin başına döndüler.</p>

    <p>“Ufaklık kolay heyecanlanır,” dedi Gandalf tekrar oturduklarında. “Acayip hallere kapılıyor, ama en iyilerinden biridir, en iyilerinden biri –köşeye sıkışmış ejderha kadar vahşidir.”</p>

    <p>Daha önce köşeye sıkışmış bir ejderha gördüyseniz, bunun herhangi bir hobbitten bahsederken ancak şiirsel mübalağa sanatı gereği kullanıldığını anlardınız, bu hobbit Yaşlı Took’un (bir hobbite göre) olağanüstü bir boya sahi olup, ata bile binebilen büyük-büyükamcası Boğakükreten dahi olsa. Boğakükreten, Yeşil Ovalar Muharebesi’nde Gram Dağı goblinlerinin saflarına dalmış ve kralları Golfimbul’un başını tahta bir sopayla koparmıştı. Kafa havada yüz metre uçtuktan sonra bir tavşan deliğine düşmüş ve bu sayede muharebenin kazanılması ve Golf oyununun icadı aynı anda gerçekleşmişti.</p>

    <p>Ancak bu esnada Boğakükreten’in daha yumuşak mizaçlı torunu oturma odasında kendisine gelmekteydi. Bir süre bekledikten ve bir şey içtikten sonra ürkekçe salonun kapısına yaklaştı. Gloin’in şunları söylediğini duydu: “Pöf!” (ya da ona benzer bir homurtu). “Sizce işi görecek mi? Gandalf için bu hobbitin vahşi olduğunu söylemek kolay, ama heyecan anında böyle tek bir çığlık ejderhayı ve tüm hasmını uyandırmaya ve topumuzu birden öldürtmeye yeter. Bana da heyecandan çok korku gibi geldi! Aslına bakılırsa, kapıdaki işaret olmasa, yanlış eve geldiğimizden emin olacaktım. Paspasın üstünde sallanan, oflayıp puflayan küçük adamı gördüğümde şüphelenmiştim zaten. Hırsızdan çok bakkala benziyor!”</p>

    <p>Derken Bay Baggins kapı kolunu çevirip içeri girdi. Took tarafı galip gelmişti. Aniden birilerine vahşi olduğunu düşündürmek için yataktan ve kahvaltıdan mahrum kalmayı göze alacağını düşündü. <em>Paspasın üzerinde sallanan, oflayıp puflayan küçük adam</em> lafı ise onu neredeyse vahşi bir hale getirmişti. Baggins sonraları pek çok kez şimdi yapacağı şeyden kısmen pişmanlık duyacak ve kendi kendisine, “Bilbo, ahmaklık ettin, gafını yaptın!” diyecekti.</p>

    <p>“Affedersiniz,” dedi, “söylemekte olduğunuz şeylere kulak misafiri oldum. Neden bahsettiğinizi veya hırsız derken ne demek istediğinizi anlıyorum desem yalan olur, ama sanırım benim işe yaramaz biri olduğumu düşündüğünüze inanmakta yanılmıyorum,” (vakur olmak dediği buydu). “Size göstereceğim. Ne kapımda herhangi bir işaret –daha bir hafta önce boyandı– ne de yanlış eve gelmiş olduğunuzdan şüphem var. Kapı eşiğinde tuhaf yüzlerinizi gördüğümde şüphelenmiştim zaten. Ama doğru eve gelmişsiniz gibi davranın. Bana yapılmasını istediğiniz şeyi söyleyin, ben de yapmaya çalışayım, buradan Doğu’nun doğusuna kadar yürümem ve Son Çöl’deki yabani kurt-solucanlarla savaşmam gerekse bile! Benim Boğakükreten Took diye bir büyük-büyük-büyük-büyükamcam vardı ve-”</p>

    <p>“Evet, evet, ama o uzun zaman önceydi,” dedi Gloin. “Ben <em>senden</em> bahsediyordum. Ve seni temin ederim, bu kapıda bir işaret var –meslekte hep kullanılan ya da bir zamanlar kullanılan işaret. Genellikle, <em>Hırsız iyi bir iş, bolca Heyecan ve makul Ödül arıyor,</em> diye okunur. İstersen <em>Hırsız</em> yerine <em>Uzman Hazine Avcısı</em> diyebilirsin. Bazıları öyle der. Bizim için fark etmez. Gandalf bize bu civarda acilen iş arayan bu türden bir adam olduğunu ve bu Çarşamba çay saatinde bir toplantı ayarladığını söyledi.”</p>

    <p>“Elbete bir işaret var,” dedi Gandalf. “Onu oraya bizzat koydum. Çok da iyi nedenlerim vardı. Benden seferinize katılacak on dördüncü kişiyi bulmamı istediniz, ben de Bay Baggins’i seçtim. Biriniz bana yanlış adamı veya yanlış evi seçtiğimi söyleyecek olursa on üç kişide kalıp istediğiniz kadar talihsizliğe uğrayabilir veya kömür kazımaya dönebilirsiniz.”</p>

    <p>Gloin’e öyle sertçe baktı ki, cüce iskemlesine sindi; Bilbo soru sormak için ağzını açmaya kalktığında da ona dönüp çalıyı andıran kaşlarını öyle bir çattı ki, hobbit ağzını çat diye kapadı. “İşte böyle,” dedi Gandalf. “Artık tartışma olmasın. Ben Bay Baggins’i seçtim ve bunun hepinize yetmesi gerekir. Ben o bir Hırsız diyorsam o Hırsız’dır veya zamanı geldiğinde öyle olacaktır. Onda sizin tahmin ettiğinizden ve kendisinin herhangi bir fikir sahibi olduğundan çok daha fazlası var. Belki hepiniz ileride bana teşekkür edecek kadar yaşayabilirsiniz. Şimdi, Bilbo, oğlum lambayı getir de şu meseleyi biraz aydınlatalım!”</p>

    <p>Masanın üzerine, kırmızı gölgelikli büyük bir lambanın ışığına, biraz haritaya benzeyen bir parça parşömen serdi.</p>

    <p>“Bu büyükbaban Thror tarafından yapılmıştı, Thorin,” dedi cücelerin heyecan dolu sorularına cevaben. “Dağ’ın bir planı.”</p>

    <p>“Bize ne yardımı olur anlamıyorum,” dedi Thorin, bir bakış attıktan sonra hayal kırıklığıyla. “Dağ’ı ve çevresindeki araziyi yeterince hatırlıyorum. Kuyutorman’ın ve büyük ejderhaların çiftleştiği Kuruyan Çalılar’ın da yerini biliyorum.”</p>

    <p>“Dağ’da kırmızı bir ejderha işareti var,” dedi Balin, “ama oraya kadar gidebilirsek onu bulmak zaten yeterince kolay olur.”</p>

    <p>“Fark etmediğiniz bir nokta var,” dedi büyücü, “o da gizli giriş kapısı. Batı cephesinde şu rünü ve diğer rünlerden ona işaret eden eli görüyor musunuz? Bu, Alt Salonlara giden, gizli bir girişi gösteriyor.” (Bu kitabın başındaki haritaya bakarsanız, orada rünleri göreceksiniz.)</p>

    <p>“Belki bir zamanlar gizliydi,” dedi Thorin, “ama hâlâ gizli olduğunu nereden bileceğiz? Yaşlı Smaug orada o kadar uzun zamandır yaşıyor ki, o mağaralar hakkında bilinecek her şeyi öğrenmiştir.”</p>

    <p>“Öğrenmiş olabilir –ama uzun yıllar öncesinden beri kullanmış olamaz.”</p>

    <p>“Neden?”</p>

    <p>“Çok küçük de ondan. Rünlerde, ‘Kapı bir buçuk metre yüksekliğinde ve üç kişinin yan yana geçebileceği genişlikte,’ diyor, ama Smaug o boyda bir deliğe sığamazdı, genç bir ejderha olduğu zamanlarda değil, hele onca cüceyi ve Dale ahalisinden onca insanı yuttuktan sonra hiç değil.”</p>

    <p>“Bana çok büyük bir delik gibi geldi,” diye cıyakladı Bilbo (ejderha delikleri hakkında hiçbir bilgisi olmayan, sadece hobbit kovuklarını bilen). Tekrar heyecanlanmış ve ilgisi uyanmış, bu yüzden de çenesini kapalı tutmayı unutmuştu. Haritalara bayılırdı ve salonunda, üzerinde sevdiği yürüyüş parkurlarının hepsini kırmızı mürekkeple işaretlediği büyük bir Kır Turu haritası asılıydı. “Bu kadar büyük bir kapı, ejderha dışındaki herkesten nasıl gizli tutulabilir ki?” diye sordu. Onun sadece ufak bir hobbit olduğunu unutmamalısınız.</p>

    <p>“Pek çok şekilde,” dedi Gandalf. “Ama bunun hangi şekilde gizlenmiş olduğunu gidip görmeden bilemeyiz. Haritada yazanlara bakarak Dağ’ın yamacına tıpatıp benzeyecek şekilde inşa edilmiş, kapalı bir kapı olduğunu tahmin ediyorum. Cücelerin geleneksel yöntemi budur –bu doğru, değil mi?”</p>

    <p>“Öyle,” dedi Thorin.</p>

    <p>“Aynı zamanda,” diye devam etti Gandalf, “haritanın yanında bir anahtar, ufak ve ilginç bir anahtar olduğunu söylemeyi unuttum. İşte burada!” dedi ve Thorin’e uzun bir sapı ve gümüşten yapılma girift kilit dilleri olan bir anahtar uzattı. “Onu iyi sakla!”</p>

    <p>Thorin, “Saklayacağım,” dedi ve anahtarı boynunda, ceketinin altında asılı duran ince bir zincire geçirdi. “Şimdi işler daha fazla gelecek vadediyor. Bu haber çok iyi oldu. Şimdiye kadar ne yapacağımıza dair açık bir fikrimiz yoktu. Elimizden geldiği kadar sessiz ve dikkatli bir şekilde Doğu’ya, Uzun Göl’e kadar gitmeyi düşünüyorduk. Ondan sonra sıkıntılar başlayacaktı-”</p>

    <p>“Doğu’ya giden yollar hakkında herhangi bir şey biliyorsam, ondan çok daha önce,” diye araya girdi Gandalf.</p>

    <p>“Oradan Akan Nehir’in kaynağına doğru, oradan da Dale harabelerine –oradaki vadide, Dağ’ın gölgesi altında bulunan eski kasabaya gidebilirdik,” diye devam etti Thorin ona kulak asmadan. “Ama hiçbirimiz Ön Kapı’nın düşüncesinden hoşlanmıyordu. Nehir kapının tam içinden çıkıp Dağ’ın güneyindeki büyük uçurumdan geçiyor, ejderha da oradan çıkıyor –üstelik alışkanlıklarını değiştirmediyse fazlasıyla sık.”</p>

    <p>“Bu işe yaramaz,” dedi büyücü, “yanınızda kudretli bir Savaşçı, hatta Kahraman olmadığı sürece. Ben böyle birini bulmaya çalıştım, ama savaşçılar ırak diyarlarda savaşmakla meşgul, bu bölgede de kahramanlar ya çok nadir ya da hiç yok. Bu yöredeki kılıçların çoğu kör, baltalar ağaç kesmekte, kalkanlar beşik ya da tencere kapağı olarak kullanılıyor; ejderhalar ise rahat bir uzaklıkta (dolayısıyla da efsanelere malzeme olmuş). İşte bu yüzden <em>hırsızlıkta</em> karar kıldım –özellikle de bir yan kapının varlığını hatırladığımda. Ve işte küçük Bilbo Bagginsimiz, <em>hırsız,</em> seçilip ayrılmış hırsızımız karşımızda duruyor. Haydi şimdi biraz plan yapalım.”</p>

    <p>“Pekâlâ,” dedi Thorin, “uzman hırsızın bize verecek fikir veya önerileri olabilir herhalde.” Yalandan kibarlıkla Bilbo’ya döndü.</p>

    <p>“Önce bu işler hakkında biraz daha bilgi sahibi olmak isterim,” dedi kafası karışmış ve ürkek bir durumda olmasına rağmen hâlâ Tooklara özgü bir azimle vazgeçmemeye kararlı olan Bilbo. “Altın ve ejderha ve diğer şeyler, oraya nasıl vardıkları, kime ait oldukları ve bunun gibi şeyler hakkında.”</p>

    <p>“Ne diyeyim ben sana!” dedi Thorin, “elinde harita yok mu? Şarkımızı duymadın mı? Saatlerdir bundan bahsetmiyor muyuz?”</p>

    <p>“Yine de her şeyin açık seçik ortaya konulmasını istiyorum,” dedi Bilbo inatla, iş bilir tavrını (genellikle kendisinden borç isteyen kimselere sakladığı) takınarak ve bilge, ileri görüşlü, profesyonel görünüp, Gandalf’ın tavsiyesine layık olmak için elinden geleni yaparak. “Riskleri, cepten çıkacak harcamaları, gereken süreyi ve mükâfatı da öğrenmek istiyorum,” derken de: “Bundan benim çıkarım ne olacak? Ve sağ salim geriye dönebilecek miyim?” demek istiyordu.</p>

    <p>“Ah, pekâlâ,” dedi Thorin. “Uzun zaman önce büyükbabam Thror’un zamanında, ailemiz uzak Kuzey topraklarından sürüldü ve tüm servetleri ve aletleriyle birlikte haritadaki bu Dağ’a geldiler. Dağ, uzak atam İhtiyar Thrain tarafından keşfedilmişti, ama onlar madenler açıp tüneller kazdılar ve daha büyük salonlar ve daha geniş atölyeler inşa ettiler –bunun yanında çok miktarda altın ve değerli taş bulduklarını da sanıyorum. Her halükârda son derece zengin ve ünlü oldular, büyükbabam tekrar Dağaltı’nın Kralı oldu ve güneyde yaşayan, Akan Nehir’in kaynağına doğru, Dağ’ın gölgesindeki vadiye kadar yayılmakta olan fani insanlardan büyük hürmet gördü. İnsanlar o dönemde şen Dale kasabasını kurdular. Kralları metal işçilerimizi çağırır ve becerisi en kıt olanları dahi büyük ödüllere boğardı. Babalar bize oğullarını çırak almamız için yalvarır ve bize iyi ücret öderlerdi, özellikle de asla kendimiz için yetiştirmeye zahmet etmediğimiz yiyecek maddeleri cinsinden. Bunlar bizim için her bakımdan iyi günlerdi ve en fakirimizin bile harcayacak ve borç verecek parası ve sırf eğlence uğruna güzel şeyler, hele günümüzün dünyasında eşi benzeri bulunmayan fevkalade ve büyülü oyuncakları yapmak için zamanı vardı. Böylece büyükbabamın salonları zırhlar, değerli taşlar, oymalar ve kadehlerle doldu; Dale’in oyuncak pazarı da Kuzey’in mucizesi haline geldi.</p>

    <p>“Ejderhayı getiren de şüphesiz bu oldu. Bilirsin, ejderhalar insanlar, elfler ve cücelerden, bulabildikleri her yerden altın ve değerli taşlar çalar ve yağmalarını yaşadıkları sürece korurlar (öldürülmedikleri sürece de neredeyse sonsuza kadar yaşarlar) ve tek bir bronz yüzüğün bile keyfini sürmezler. Aslına bakılırsa, iyi işlenmiş parçayı kötü işlenmiş olandan ayıramasalar da genellikle piyasadaki değeri hakkında iyi bir fikirleri vardır. Kendi başlarına hiçbir şey yapamaz, zırhlarının gevşeyen tek bir pulunu bile onaramazlar. O günlerde Kuzey’de pek çok ejderha vardı ve bir sürü cüce güneye kaçmış veya öldürülmüşken altın bulmak muhtemelen güçleşiyor, ejderhaların yol açtığı onca yıkımda işleri daha beter bir hale sokuyordu. Smaug adında, özellikle açgözlü, güçlü ve kötü bir solucan vardı. Bir gün havalanıp güneye geldi. İlk duyduğumuz Kuzey’den gelen, hortumu andıran bir gürültü ve Dağ’ın çam ağaçlarının rüzgârdan gıcırdayıp çatırdamasıydı. Dışarıda olan bazı cüceler (şanslıymışım ki ben onlardan biriydim –o günlerde maceraperest bir delikanlıydım, sürekli ortalarda dolanırdım ve o gün bu hayatımı kurtardı) –eh, uzun bir mesafeden bakıp ejderhanın bir alev püskürtüsü içinde dağımıza yerleştiğini gördük. Ejderha sonra yamaçlardan indi ve ağaçlığa ulaştığında her şey alevlere büründü. O sırada Dale’deki tüm çanlar çalmaya başlamıştı ve savaşçılar silahlanmaktaydı. Cüceler büyük kapılarından dışarı koşturdu, ama ejderha orada onları bekliyordu. O yönden hiçbiri kaçamadı. Nehir buhar olup yükseldi, Dale’in üzerine bir pus indi ve ejderha sisin içinden gelip savaşçıların çoğunu katletti –o günlerde fazlasıyla yaygın olan, bilindik üzücü hikâye. Ardından dönüp Ön Kapı’dan girdi ve tüm salonları, koridorları, tünelleri, sokakları, kilerleri, malikâneleri ve geçitleri taradı. Bundan sonra içeride canlı cüce kalmadı ve ejderha cücelerin tüm servetini ele geçirdi. Muhtemelen hepsini içerilerde koca bir yığın halinde toplamıştır ve üzerinde uyuyordur, çünkü ejderhalar böyle yapar. Daha sonraları geceleri büyük kapıdan çıkar ve insanları, özellikle de genç kızları götürüp yerdi, ta ki Dale harap olana ve tüm halkı ölene veya oradan gidene kadar. Orada şimdilerde neler olup bittiğinden emin değilim, ama kimsenin Dağ’a Uzun Göl kıyısından daha yakın yaşadığını sanmam.</p>

    <p>“Dışarıda yeterince uzakta olanlarımız oturup saklanarak sessizce ağladık ve Smaug’a lanetler okuduk; orada babam ve büyükbabam ucu yanmış sakallarıyla beklenmedik bir şekilde bize katıldılar. Pek ürkünç bir halleri vardı, ama fazla bir şey söylemediler. Onlara nasıl kaçtıklarını sorduğumda, bana dilimi tutmamı ve bir gün zamanı geldiğinde öğreneceğimi söylediler. Bundan sonra oradan uzaklaştık ve hayatımızı farklı diyarlarda, çoğu zaman demircilik, hatta kömür madenciliği yapacak kadar alçalarak kazandık. Ama çalınmış hazinemizi asla unutmadık. Şimdi bile, hayli iyi bir miktar topladığımızı ve halimiz vaktimizin yerinde olduğunu kabul etsem de,” –Thorin burada boynundaki altın zinciri okşadı– “hâlâ elimizden gelirse onu geri almaya ve Smaug’a ettiğimiz lanetleri gerçekleştirmeye niyetimiz var.</p>

    <p>“Babamla büyükbabamın kaçmayı nasıl başardıklarını pek çok kez merak etmişimdir. Şimdi başka kimsenin bilmediği bir Yan Kapıları olması gerektiğini anlıyorum. Ancak anlaşılan bir harita çizmişler ve Gandalf’ın bu haritayı nasıl ele geçirdiğini ve haritanın hak sahibi vâris olan zatıma nasıl geçmediğini bilmek istiyorum.”</p>

    <p>“Onu ‘ele geçirmedim’, harita bana verildi,” dedi büyücü. “Hatırlarsın, büyükbaban Thror Moria madenlerinde Goblin Azog tarafından öldürülmüştü.”</p>

    <p>“Lanet olsun adına, evet,” dedi Thorin.</p>

    <p>“Baban Thrain de geçen perşembeden tam yüz yıl önce Nisan’ın yirmi birinde yola çıkmış ve o zamandan beri senin tarafından görülmemişti.”</p>

    <p>“Doğru, doğru,” dedi Thorin.</p>

    <p>“Eh, baban bunu sana verilmek üzere bana teslim etti ve seni bulmakta ne kadar güçlük çektiğimi düşünürsen, onu sana vermek için zamanımı ve yöntemimi kendim seçtiğim için beni suçlayamazsın. Baban bana kâğıdı verdiğinde kendi ismini bile hatırlayamıyordu, seninkini de bana hiç söylememişti; dolayısıyla son tahlilde övgü ve teşekkürü hak ettiğimi düşünüyorum! Al işte,” dedi haritayı Thorin’e uzatarak.</p>

    <p>“Anlamıyorum,” dedi Thorin, Bilbo da aynı şeyi söylemek istediğini hissetti. Açıklama hiçbir şey açıklamıyordu sanki.</p>

    <p>“Büyükbaban,” dedi büyücü yavaşça ve ciddiyetle, “Moria madenlerine gitmeden önce haritayı güvende durması için oğluna vermişti. Büyükbaban öldükten sonra baban haritayla şansını denemeye gitti; en nahoş türden bir sürü macera yaşamasına rağmen Dağ’ın yanına hiç yaklaşamadı. Oraya nasıl vardığını hiç bilmiyorum, ama onu Ölümbüyücüsü’nün zindanlarında buldum.”</p>

    <p>“Orada senin ne işin vardı?” diye sordu Thorin ürpererek ve tüm cüceler titrediler.</p>

    <p>“Boş ver sen onu. Her zamanki gibi bir şeyler öğreniyordum ve bu son derece iğrenç ve tehlikeli bir işti. Ben bile Gandalf olmama rağmen zor kaçtım. Babanı da kurtarmaya çalıştım, ama çok geçti. Aklını kaybetmişti, hezeyan halindeydi ve harita ve anahtar dışındaki hemen hemen her şeyi unutmuştu.”</p>

    <p>“Uzun zaman önce Moria goblinlerine yaptıklarını ödettik,” dedi Thorin, “şimdi de aynısını Ölümbüyücüsü’ne yapmayı düşünmeliyiz.”</p>

    <p>“Saçmalama! O bir araya toplanmış tüm cücelerin –dünyanın dört bir yanından bir kez daha toplanabilselerdi– gücünün toplamını bile çok aşan kudrette bir düşman. Babanın tek isteği oğlunun haritayı okuyup anahtarı kullanmasıydı. Ejderha ile Dağ senin için yeterinden de büyük görevler!”</p>

    <p>“Kulak ver, kulak ver!” dedi Bilbo ve kaza eseri bunu dışından söyledi.</p>

    <p>“Neye?” dediler hepsi birden aniden ona dönerek ve Bilbo o kadar utandı ki, “Söyleyeceklerime kulak verin!” diye cevap verdi.</p>

    <p>“Nedir o?” dediler.</p>

    <p>“Eh, ben derim ki, Doğu’ya gitmeli ve etrafa bir bakınmalısınız. Ne de olsa şu yan kapı meselesi var ve herhalde ejderhalar da zaman zaman uyuyordur. Kapının eşiğinde yeteri kadar beklerseniz illa ki aklınıza bir şey gelir, diye düşünüyorum. Hem, anlarsınız ya, bu gecelik yeteri kadar konuştuk, diyorum. Erken yatıp yola erken çıkmaya ne dersiniz? Gitmeden size iyi bir kahvaltı sofrası kurarım.”</p>

    <p>“Gitmeden bize, demek istediğini farz ediyorum,” dedi Thorin. “Hırsız sen değil misin? Ve kapı eşiğinde oturmak, hatta kapıdan içeri girmek senin işin değil mi? Ama yatak ve kahvaltı konusunda seninle hemfikirim. Yolculuğa başlamadan önce jambonumun yanına altı yumurta isterim; haşlanmamış, kızarmış olacak, kırmamaya da dikkat et.”</p>

    <p>Diğerleri de kahvaltılarını lütfen bile demeden sipariş ettikten sonra (bu Bilbo’nun canını pek sıkmıştı) hepsi ayağa kalktılar. Hobbit hepsini yatırıp kendi küçük yatağına son derece yorgun ve hayli mutsuz bir şekilde gitmeden önce hepsine yatacak yer bulmak, tüm konuk odalarını doldurmak ve koltuklarla kanepelere yatak sermek zorunda kaldı. Bir konuda kararını vermişti; çok erken kalkıp herkesin sefil kahvaltısını servis etmeye zahmet etmeyecekti. Took tarafı etkisini kaybetmeye başlamıştı ve sabah olunca herhangi bir yolculuğa çıkacağından artık pek emin değildi.</p>

    <p>Yatağında yatarken Thorin’in hâlâ yandaki en iyi yatak odasından kendi kendisine mırıldandığını duyabiliyordu:</p>

    <blockquote class="siir">
      <p><em>Soğuk, sisli dağların ardındaki ıraklara</em></p>

      <p><em>Derin zindanlarla eski mağaralara</em></p>

      <p><em>Düşmeli yolumuz gün doğmadan oralara</em></p>

      <p><em>Efsunlu, soluk altını aramaya</em></p>
    </blockquote>

    <p>Bilbo kulaklarında bu sesle uykuya daldı ve bu yüzden son derece huzursuz rüyalar gördü. Uyandığında gün çoktan doğmuştu.</p>
  </div>
</body>
</html>
