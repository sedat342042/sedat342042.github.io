<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="17. Bulutlar Patlıyor">17<br />
    Bulutlar Patlıyor</h1>

    <p>Ertesi gün kampta borazanlar erken çalındı. Çok geçmeden tek bir ulağın dar patikadan koşarak yaklaştığı görüldü. Ulak biraz ötede durup onları selamladı ve yeni haberler alınmış ve durumun değişmiş olması nedeniyle Thorin’in yeni bir elçiye kulak verip vermeyeceğini sordu.</p>

    <p>“Bu Dain olacak!” dedi Thorin duyduğunda. “Onun gelişi kulaklarına gitmiş olmalı. Bunun havalarını değiştireceğinden emindim zaten! Az sayıda ve silahsız adam gönderirlerse onlara kulak vereceğimi söyleyin,” diye seslendi ulağa.</p>

    <p>Öğle sularında Orman ile Göl’ün sancaklarının tekrar öne çıktığı görüldü. Yirmi kişilik bir birlik yaklaşıyordu. Dar yolun başında kılıç ve mızraklarını bırakıp kapıya yaklaştılar. Cüceler bunların arasında hem Bard’ın, hem de Elf Kralı’nın bulunduğunu, onların önünde ise pelerin ve kukuletasına sarınmış, demir perçinli tahtadan sağlam bir kutu taşıyan, yaşlı bir adamın geldiğini hayretle gördüler.</p>

    <p>“Selam sana, Thorin!” dedi Bard. “Hâlâ aynı fikirde misin?”</p>

    <p>“Benim fikrim güneşin birkaç kez doğup batmasıyla değişmez,” diye cevap verdi Thorin. “Bana boş sorular sormaya mı geldiniz? Elf ordusu hâlâ emrettiğim gibi buradan ayrılmadı! O zamana kadar benimle pazarlık yapmak için boşuna gelirsiniz.”</p>

    <p>“Karşılığında altınının bir bölümünü dahi verebileceğin hiçbir şey yok mu yani?”</p>

    <p>“Siz ya da dostlarınızın teklif edebileceği hiçbir şey yok.”</p>

    <p>“Ya Thrain’in Arkentaşı?” dedi Bard ve tam o anda yaşlı adam kutuyu açıp taşı havaya kaldırdı. Elinden saçılan ışık sabah ışığında parlak ve beyazdı.</p>

    <p>Thorin hayret ve şaşkınlıkla kalakalmıştı. Uzun süre kimse konuşmadı.</p>

    <p>Nihayet Thorin sessizliği bozduğunda sesi büyük öfkesiyle boğuklaşmıştı. “O taş babama aitti ve benimdir,” dedi. “Neden kendime ait olan bir şeyi satın alayım?” Ama merakına yenildi ve ekledi– “Ama soyumun yadigârını nasıl elinize geçirdiniz –hırsızlara böyle bir soru sormanın gereği var ise?”</p>

    <p>“Biz hırsız değiliz,” diye cevap verdi Bard. “Bizim olanın karşılığında sana senin olanı vereceğiz.”</p>

    <p>“Onu nasıl ele geçirdiniz?” diye bağırdı Thorin büyüyen bir öfkeyle.</p>

    <p>“Onlara ben verdim!” diye cıyakladı artık feci bir korku içinde duvarın üzerinden bakmakta olan Bilbo.</p>

    <p>“Sen! Sen!” diye haykırdı Thorin ona dönüp iki eliyle yakasına yapışarak. “Seni sefil hobbit! Seni kavruk- hırsız!” diye bağırdı, söyleyecek laf bulamayıp hobbiti tavşan gibi sarsarak.</p>

    <p>“Durin’in sakalı aşkına. Keşke Gandalf burada olsaydı! Seni seçtiği için lanet olsun ona! Sakalı kuruyasıca! Sana gelince, seni kayalara atacağım!” diye haykırıp Bilbo’yu havaya kaldırdı.</p>

    <p>“Dur! İsteğin kabul oldu!” dedi bir ses. Kutuyu tutan ihtiyar adam pelerini ile kukuletasını bir kenara attı. “Gandalf işte burada! Görünüşe bakılırsa da az kalsın geç kalacakmışım. Hırsızımı beğenmediysen, lütfen ona hasar verme. Onu yere indir de önce söyleyeceklerini dinle!”</p>

    <p>“Hepiniz bana karşı birlik olmuşsunuz!” dedi Thorin, Bilbo’yu duvarın üstüne atarak. “Bir daha ne bir büyücüyle, ne de dostlarıyla asla işim olmayacak. Ne söyleyeceksin, sıçan soyu?”</p>

    <p>“Vay başıma gelenler!” dedi Bilbo. “Bütün bunların fena halde rahatsızlık verici işler olduğuna eminim. Kendi on dörtte birlik payımı seçebileceğimi söylemiştin, hatırlıyor musun? Belki de ben bu söylediğini fazla ciddiye aldım –cücelerin sözlerinin zaman zaman yaptıklarından daha nazik olduğunu duymuştum. Yine de o sıralarda benim işine yaradığım kanısındaydın. Sıçan soyu ha! Sen ve ailen tarafından bana vadedilen bütün hizmetler bundan mı ibaret, Thorin? Kendi payımı istediğim gibi harcadım say ve işi orada bırak!”</p>

    <p>“Bırakacağım,” dedi Thorin. “Üstelik gitmene de izin vereceğim –dilerim bir daha asla karşılaşmayız!” Sonra dönüp duvarın üzerinden konuştu. “İhanete uğradım,” dedi. “Soyumun hazinesi Arkentaşı kurtarmadan edemeyeceğim konusunda yapılan tahmin doğruydu. Onun karşılığında, değerli taşları bir yana bırakarak definenin altın ve gümüş cinsinden on dörtte birini vermeye razıyım, ama verdiklerim bu haine vadedilen paya sayılacak ve bu ödülü aldıktan sonra buradan gidecektir. Sizler daha sonra verdiklerimi aranızda istediğiniz gibi bölüşebilirsiniz. Yaşamasını istiyorsanız onu yanınıza alın, ona dostluğum kalmamıştır.</p>

    <p>“Şimdi in de dostlarının yanına git!” dedi Bilbo’ya. “Yoksa seni aşağı atarım.”</p>

    <p>“Ya altınla gümüş ne olacak?” diye sordu Bilbo.</p>

    <p>“O da yapılacak düzenlemeler doğrultusunda daha sonra gelecek,” dedi. “İn aşağı!”</p>

    <p>“O zamana kadar taş bizde kalacak,” diye bağırdı Bard.</p>

    <p>“Şimdilik Dağaltı’nın Kralı olarak pek hoş bir manzara çizmedin,” dedi Gandalf. “Ama işler hâlâ değişebilir.”</p>

    <p>“Gerçekten de öyle,” dedi Thorin. Hazinenin büyüsüne öyle kapılmıştı ki, Dain’in yardımıyla Arkentaşı geri almanın ve ödülden pay vermemenin yollarını düşünüyordu.</p>

    <p>Bilbo böylece duvardan aşağı sallandırıldı ve çektiği sıkıntılar karşılığında, Thorin’in ona önceden vermiş olduğu zırh dışında hiçbir şey alamadan oradan ayrıldı. Gidişi cücelerin birden çoğunda utanç ve merhamet uyandırmıştı.</p>

    <p>“Elveda!” diye seslendi onlara. “Dost olarak tekrar görüşebiliriz!”</p>

    <p>“Defol!” dedi Thorin. “Sırtında halkımca yapılmış bir zırh taşıyorsun ve ona layık değilsin. Oklarla delinemez, ama acele etmezsen seni sefil ayaklarından vururum. O yüzden elini çabuk tut!”</p>

    <p>“O kadar çabuk değil!” dedi Bard. “Sana yarına kadar süre veriyoruz. Öğlen vakti dönecek ve defineden taşa karşılık gelecek kısmı getirip getirmediğine bakacağız. Bu hilesizce yapılırsa, buradan ayrılacağız, elf ordusu da ormana dönecek. O zamana kadar hoşça kal!”</p>

    <p>Bunu söyledikten sonra kampa döndü, ama Thorin Roäc ile ulaklar göndererek Dain’e olanları anlattı ve hızla ve ihtiyatla gelmesini söyledi.</p>

    <p class="paragraf">Gün ve gece geçti. Ertesi gün rüzgâr batıya döndü ve hava karanlık ve kasvetli bir hal aldı. Kampta bir haykırış koptuğunda sabahın daha erken saatleriydi. Ulaklar koşarak gelip Dağ’ın doğudaki kolundan bir cüce ordusunun belirdiğini ve hızla Dale’e yaklaşmakta olduğunu haber vermişti. Dain gelmişti. Gece boyunca hızla ilerlemiş, böylelikle yanlarına beklenenden daha önce varmıştı. Halkının her bir üyesi, dizlerine kadar inen bir zırh yeleğe bürünmüş, dizlerini ise yapımı Dain’in halkının sırrı olan kaliteli ve esnek metal örgüden bir pantolonla örtmüştü. Cüceler boylarına göre fazlasıyla güçlü olurdu, ama bunların çoğu cücelere göre dahi güçlüydü. Savaşta iki elle kullanılan, ağır savaş baltaları kullanırlardı, ama her birinin yanında kısa bir kılıcı ve sırtına atılmış bir de yuvarlak kalkanı vardı. Sakalları ikiye bölünüp örülerek kemerlerine sıkıştırılmıştı. Kepleri ve ayakkabıları demirden, yüzleri ise sertti.</p>

    <p>Borazanlar insanlar ve elfleri savaşa çağırdı. Çok geçmeden cüceler vadiden büyük bir hızla gelirken görüldüler. Nehirle dağın sarp kolu arasında durakladılar, ama birkaçı yola devam etti ve nehri geçerek kampa geldi; burada silahlarını bıraktılar ve ellerini kaldırarak barış işareti yaptılar. Bard onları karşılamaya gitti, yanında Bilbo da vardı.</p>

    <p>“Bizler Nain oğlu Dain tarafından gönderildik,” dediler sorular üzerine. “Hızla Dağ’daki hısımlarımıza gidiyoruz, çünkü eskinin krallığının yenilendiğini duyduk. Ama savunulan surların önündeki hasımlar gibi oturanlar kimler?” Elbette bu sözlerin, bu gibi durumlarda kullanılan nazik, biraz da modası geçmiş lisanda basit bir anlamı vardı: “Burada işiniz yok. Biz yolumuza devam edeceğiz, dolayısıyla ya bize yol vereceksiniz ya da sizinle savaşacağız!” Dağ ile nehrin kıvrımı arasındaki dar araziden geçmeye niyetliydiler, zira oradaki savunma pek yoğun görünmüyordu.</p>

    <p>Elbette Bard cücelerin doğrudan Dağ’a gitmesini reddetti. Arkentaşı’nın karşılığında altın ve gümüş çıkarılana kadar beklemeye azimliydi; zira kale bu kadar büyük ve savaşkan bir bölükle silahlandıktan sonra bunun yapılmayacağına inanıyordu. Cüceler yanlarında çok miktarda yük taşıyabildiğinden büyük miktarda da erzak getirmişlerdi ve Dain’in halkının neredeyse tümü, hızla yürümüş olmalarına rağmen, sırtlarında silahlarına ek olarak dev çıkınlar taşıyordu. Kuşatmaya haftalarca dayanabilir, o zamana kadar başka cüceler, hatta başkaları da gelebilirdi, zira Thorin’in akrabası çoktu. Aynı zamanda başka bir kapıyı yeniden açıp korumayı başarabilir ve böylelikle kuşatmacıları dağın tamamını sarmak zorunda bırakabilirlerdi, elfler ve insanların ise bunu yapmaya yetecek kadar adamı yoktu.</p>

    <p>Aslına bakılırsa planları tastamam buydu (zira kuzgun haberciler Thorin ile Dain’in arasında pek çok kez gidip gelmişti), ama halihazırda yol kapalıydı, böylece, öfkeli sözlerin ardından cüce ulaklar sakallarının altından bir şeyler mırıldanarak geri döndüler. Bard bunun üzerine hemen kapıya ulaklar gönderdi, altın veya herhangi bir karşılık bulamadılar. Erime girdikleri anda üstlerine oklar yağdı ve umutsuzlukla geri döndüler. Artık kampta savaş hazırlığını andıran bir kargaşa vardı, zira Dain’in cüceleri doğu kıyısından hızla ilerlemekteydi.</p>

    <p>“Ahmaklar!” diye güldü Bard, “Dağ’ın kolunun altından geliyorlar! Madenlerde savaşmak hakkında ne bilirlerse bilsinler, yerüstünde savaşmayı anlamıyorlar. Artık sağ taraflarındaki kayalara gizli bir sürü okçu ve mızrakçımız var. Cüce zırhı iyi olabilir, ama yakında onlara çok iş düşecek. Şimdi, tamamen dinlenmelerine izin vermeden iki yandan üstlerine saldıralım!”</p>

    <p>Ama Elf Kralı, “Altın uğruna bu savaşa başlamadan önce uzun süre oyalanacağım,” dedi. “Cüceler biz çekilmedikçe aramızdan geçemez, bizim fark edemeyeceğimiz bir şey de yapamaz. Barışı tesis edecek bir şeyi ümitle beklemeye devam edelim. Sonunda talihsizlik eseri yumruk yumruğa geleceksek, sayısal üstünlüğümüz yeterli olacaktır.”</p>

    <p>Ama cüceleri hesaba katmıyordu. Arkentaşı’nın bu kuşatmacıların elinde olduğu bilgisi düşüncelerini yakıp kavuruyordu, aynı zamanda Bard ve dostlarının tereddüdü de gözlerinden kaçmamıştı ve onlar kendi aralarında tartışırken saldırmaya azimliydiler.</p>

    <p>Aniden, herhangi bir sinyal vermeden sessizce saldırmak üzere öne atıldılar. Yaylar salındı ve oklar ıslık çaldı; savaş başlamak üzereydi.</p>

    <p>Daha da ani bir şekilde, bir karanlık feci bir hızla üstlerine geldi! Gökyüzünde kara bir bulut uçuyordu. Dağ’da yabani bir rüzgârın sırtına binmiş kış yıldırımları kükreyip gümbürdüyordu. Gök gürültüsünün de altında bir başka siyahlığın hızla ilerlediği görülebiliyordu, ama bu siyahlık rüzgârla gelmiyor, kuzeyden dev bir kuş bulutu gibi yaklaşıyordu; bu bulut öyle yoğundu ki, kanatlarının arasından hiç ışık sızmıyordu.</p>

    <p>“Durun!” diye bağırdı aniden ortaya çıkan ve kollarını havaya kaldırarak ilerleyen cüceler ile onları bekleyen saflar arasında tek başına duran Gandalf. “Durun!” diye haykırdı gök gürültüsünü andıran bir sesle ve asasından şimşeği andıran bir ışık fışkırdı. “Hepinizin bahtına bir dehşettir çöktü! Heyhat! Tahminimden daha çabuk geldi. Goblinler yanınızda. Ey Dain, babasını Moria’da katlettiğin Kuzeyin Bolg’u<a href="../Text/Section0028.xhtml#Footnote0003" id="Backlink0003"><sup>[3]</sup></a> geliyor. Bakın! Yarasalar ordusunun üzerinde çekirge sürüsü gibi uçuyor. Kurtların sırtında geliyorlar, warglar da peşlerinden!”</p>

    <p>Hepsinin üzerine şaşkınlık ve hayret çöktü. Gandalf daha sözlerini bitirmeden karanlık büyüdü. Cüceler yerlerinde durup gökyüzüne baktılar. Elflerin arasından pek çok haykırış yükseldi.</p>

    <p>“Gelin!” dedi Gandalf. “Henüz toplanacak zaman var. Nain’in oğlu Dain hızla yanımıza gelsin!”</p>

    <p class="paragraf">Böylece kimsenin beklemediği bir savaş başladı, adına Beş Ordunun Savaşı dendi ve çok feci bir savaştı. Bir tarafta Goblinler ile Yaban Kurtları, diğer tarafta ise Elfler, İnsanlar ve Cüceler vardı. İşler bu noktaya şöyle varmıştı. Dumanlı Dağlar’ın Ulu Goblin’inin düşüşünden beri, ırklarının cücelere duyduğu nefret yeniden alevlenerek gazaba dönüşmüştü. Bütün şehirleri, kolonileri ve sığınakları arasında ulaklar gidip gelmişti, zira artık kuzeyin egemenliğini ele geçirmekte kararlıydılar. Gizli yollarla istihbarat toplamışlardı ve bütün dağlarda ocaklar çalışıp silahlar kuşanılmıştı. Sonra yürüyüşe geçip tepeler ve vadileri aşmış, hep tünellerden ve karanlık yerlerden geçerek nihayet başkentleri olan kuzeyin büyük dağı Gundabad’ın çevresinde ve altında, fırtına sırasında güneye habersiz bir saldırı yapmaya hazır, dev bir ordu toplanmıştı. Sonra Smaug’un ölümünü öğrenmişler ve yürekleri sevinçle dolmuştu. Dağların arasından geceler boyunca aceleyle ilerlemiş ve nihayet aniden kuzeyden Dain’in hemen arkasına varmışlardı. Yalnız Dağ’ı ardındaki tepelerden ayıran yıkık topraklara gelene kadar kuzgunlar dahi gelişlerinden haberdar olmamıştı. Gandalf’ın bunların ne kadarını bildiğini söylemek imkânsız, ama bu ani saldırıyı beklemediği açıktı.</p>

    <p>Elf Kralı ve Bard ile ve de cüce lordu artık aralarına katılmış olduğundan Dain ile toplanarak yaptığı plan şuydu: Goblinler hepsinin düşmanıydı ve onların gelişi üzerine bütün anlaşmazlıklar unutulacaktı. Tek umutları goblinleri Dağ’ın kolları arasındaki vadiye çekmek, kendilerinin de güney ve doğuya uzanan büyük kollara adam yerleştirmesiydi. Yine de goblinlerin Dağ’ın kendisini kaplayacak ve böylelikle onlara aynı zamanda arkadan ve üstten de saldıracak kadar çok sayıda olması durumunda bu tehlikeli olacaktı; ama ne başka bir plan yapmaya, ne de başkasını yardıma çağırmaya zaman vardı.</p>

    <p>Çok geçmeden gök gürültüsü güneydoğuya hareket etti, ama yarasa bulutu Dağ’ın omzu üzerinden daha da alçalarak gelmeyi sürdürdü ve başlarının üzerinde daireler çizerek ışığı kesip içlerini sıkıntıyla doldurdu.</p>

    <p>“Dağ’a!” diye seslendi Bard. “Dağ’a! Henüz zaman varken yerlerimizi alalım!”</p>

    <p>Dağ’ın güney koluna, alçak yamaçları ve eteklerindeki kayalara elfler konuşlanmıştı; doğu kolunda ise insanlar ve cüceler vardı. Ama Bard ile insan ve elflerin en çevik olanlarından bazıları, kuzeyi görebilmek için doğu kolunun tepesine tırmandılar. Çok geçmeden Dağ’ın eteklerinin önündeki arazinin hızla ilerleyen bir kalabalıkla karardığını gördüler. Az sonra öncü kıta dağ kolunun ucundan dolaşıp hızla Dale’e girdi. Bunlar en hızlı kurt binicileriydi ve haykırışlarıyla ulumaları çoktan havayı yarmaya başlamıştı. Önlerine direnç süsü vermek üzere birkaç cesur adam sürüldü ve diğerleri geri çekilip iki yana kaçana kadar orada pek çok kişi can verdi. Gandalf’ın ümit ettiği gibi, goblin ordusu direnişle karşılanan öncü kıtanın arkasında toplanmıştı ve artık öfkeyle vadiye akarak Dağ’ın kolları arasında çılgınca ilerleyip düşmanlarını aramaktaydı. Kızıl ve siyah sancakları sayılamayacak kadar çoktu ve öfkeli bir keşmekeş halinde geliyorlardı.</p>

    <p>Bu korkunç bir savaştı. Bilbo’nun geçirdiği deneyimlerin en kötüsü ve yaşadığı sırada en çok nefret ettiği –bir başka deyişle, üzerinden uzun zaman geçtikten sonra, içinde epey önemsiz bir rol oynamasına rağmen en çok gurur duyduğu ve hatırlamaktan en çok hoşlandığı deneyimdi. Aslına bakılırsa, işin başlarında yüzüğü parmağına geçirdiğini ve tehlikeden uzaklaşmasa da gözden kaybolduğunu söyleyebilirim. Bu türden bir büyülü yüzük bir goblin saldırısında kişiye tam koruma sağlamaz, uçan okları ve vahşi mızrakları da durdurmaz; ama yoldan çekilmeyi kolaylaştırır ve kafanın kılıçlı bir goblin askeri tarafından bir kesme hamlesinin özel hedefi olarak seçilmesini önler.</p>

    <p>İlk saldırı elflerden geldi. Goblinlere duydukları nefret soğuk ve acıdır. Mızrakları ile kılıçlarını tutan ellerinin gazabı öyle ölümcüldü ki, silahları loş ışıkta soğuk bir alevin şavkıyla parlıyordu. Düşmanlarının ordusu vadide saflarını sıklaştırır sıklaştırmaz, üzerine bir ok yağmuru gönderdiler ve oklarının her biri uçarken adeta yakıcı bir alevle titreşti. Okların peşinden mızrakçılarının bin tanesi ayağa fırlayıp saldırdı. Bağırışları kulakları sağır eden cinstendi. Kayalar goblin kanıyla siyaha boyanmıştı.</p>

    <p>Tam goblinler saldırıdan sonra kendilerini toplarken ve elflerin saldırısı durmuşken, vadinin diğer yanından boğuk bir kükreyiş yükseldi. Demir Tepeler’in cüceleri “Moria!” ve “Dain! Dain!” haykırışlarıyla, baltalarını savurarak diğer yandan hücum ettiler, yanlarında da uzun kılıçlarıyla Göl insanları geliyordu.</p>

    <p>Panik goblinleri sardı ve bu yeni akını karşılamak üzere dönerken, elflerin takviye edilmiş sayılarla başlattığı saldırıyla karşılaştılar. Goblinlerin çoğu şimdiden tuzaktan kaçmak için nehir aşağı koşuyordu ve kendi kurtlarının çoğu onlara saldırıp ölüleri ve yaralıları parçalıyordu. Zafer yakın gibiydi ki, yükseklerden bir haykırış koptu.</p>

    <p>Goblinler diğer taraftan Dağ’a tırmanmıştı ve pek çoğu daha şimdiden kapının üzerindeki yamaçtaydı, diğerleri ise yar ve uçurumdan çığlık çığlığa düşenlere kulak asmadan dağ kollarına yukarıdan saldırmak için pervasızca aşağı akıyordu. Bu kollardan her birine Dağ’ın ortasındaki ana kütlesinden inen patikalarla ulaşılabilirdi ve savunucuların sayısı yolu uzun süre kapalı tutmaya yetmezdi. Artık zafer umutları sönmüştü. Sadece kara dalganın ilk saldırısını kesmeyi başarmışlardı.</p>

    <p>Gün ilerledi. Goblinler tekrar vadide toplandı. Bir warg sürüsü leşleri yemek üzere oraya geldi; çelik palalar taşıyan, muazzam irilikte goblinler olan Bolg’un fedaileri de yanlarındaydı. Çok geçmeden fırtınalı göğe gerçek karanlık çökecekti, ancak azman yarasalar hâlâ elfler ve insanların kulaklarının dibinde dolaşıyor veya düşenlerin üzerine vampirler misali yapışıyordu. Artık Bard Dağ’ın doğu kolunu savunmak için savaşıyor, ancak yavaş yavaş gerilemek zorunda kalıyordu; elf lordları ise güney kolunda, Kuzguntepesi’ndeki gözcü mevzisinin yakınındaki krallarının çevresinde kapana kısılmıştı.</p>

    <p>Aniden büyük bir haykırış ve kapıdan bir boru sesi duyuldu. Thorin’i unutmuşlardı! Duvarın bir bölümü manivelalarla yerinden oynatılarak bir çatırtıyla havuza düştü. Dağaltı’nın Kralı dışarı fırladı, yoldaşları da onunla birlikte. Kukuleta ve pelerinleri gitmişti, ışıldayan zırhlar içindeydiler ve gözleri kızıl ışıklar saçıyordu. Karanlığın içinde ulu cüce sönmeye yüz tutmuş bir ateşin içindeki altın misali ışıldıyordu.</p>

    <p>Başlarının üzerindeki goblinler tarafından üstlerine kayalar fırlatıldı; ama dayandılar, çavlanın dibine atlayıp savaşa koştular. Önlerine çıkan kurtlar ve binicileri ya düşüyor ya da kaçıyordu. Thorin baltasını kudretle savurarak kuvvetli darbeler indiriyordu ve hiçbir şey ona zarar vermiyor gibiydi.</p>

    <p>“Bana gelin! Bana gelin! Elfler ve insanlar! Bana gelin! Ey hısımlarım!” diye haykırması ve sesi vadide borazan gibi öttü.</p>

    <p>Dain’in bütün cüceleri düzene filan kulak asmadan yardımına koştular. Göl insanlarının birçoğu da Bard onlara engel olamadığından geldi ve diğer taraftan çok sayıda elf mızrakçısı onlara katıldı. Goblinler vadide bir darbe daha aldılar ve yığılan cesetleri Dale’i karanlık ve çirkin bir hale çevirdi. Warglar dört bir yana dağıldı ve Thorin dosdoğru Bolg’un fedailerinin üzerine yürüdü. Ama saflarını delmeyi başaramadı.</p>

    <p>Arkasında çoktan goblinlerle beraber pek çok insan, cüce ve ormanda uzun çağlarca sürecek neşeli ömürler sürmesi gereken nice güzel elf ölü yatıyordu. Ve vadi genişledikçe ilerleyişi giderek yavaşladı. Sayıları çok azdı. Kanatları savunmasızdı. Çok geçmeden saldıranlar saldırıyla karşılaştı ve her yönden goblinler ve hücuma dönen kurtlarla çevrili, büyük bir halkanın içinde hapsoldular. Bolg’un fedaileri uluyarak üstlerine geldi ve saflarını kumdan yarlara vuran dalgalar gibi erittiler. Dağ’dan gelen saldırı iki misli şiddetle yenilendiğinden ve iki yanda da insanlar ve elfler yavaş yavaş yenilmekte olduğundan, dostları da yardımlarına koşamazdı.</p>

    <p>Bilbo bütün bunları ıstırapla izledi. Kuzguntepesi’nde elflerin yanında yer almıştı –kısmen o noktadan kaçmak daha kolay olduğundan, kısmen de (zihninin daha fazla Took olan bölümüyle) son ve çaresiz bir mücadele içinde olacaksa, son tahlilde Elf Kralı’nı savunmayı yeğlediğinden. Gandalf da orada adeta derin düşünceler içinde yerde oturmakta ve sanırım, her şey bitmeden önce son bir büyü patlaması hazırlamaktaydı.</p>

    <p>Her şeyin bitmesine çok zaman kalmamış gibiydi. “Artık uzun sürmez,” diye düşündü Bilbo, “goblinler kapıyı ele geçirir, hepimiz katlediliriz veya aşağı sürülüp esir alınırız. Gerçekten de yaşanan onca şeyden sonra insan oturup ağlasa yeridir. Bu rezil yaratıkların eline geçeceğine ve zavallı ihtiyar Bombur ve Balin, Fili, Kili ve diğer hepsi, üstelik de Bard, Göl insanları ve neşeli elfler kötü bir sonla karşılaşacağına, sefil hazinenin tamamının yaşlı Smaug’a kalmasını yeğlerdim. Vay dertli başım! Savaşları anlatan bir sürü şarkı dinlediğimde yenilginin de şanlı olabileceğini anlamıştım. Üzücü olması bir yana, fazlasıyla rahatsızlık verici bir hali var. Keşke çok uzağında olsaydım.”</p>

    <p>Rüzgâr bulutları parçaladı ve kızıl bir gün batımı batıyı yardı. Karanlığın içinde aniden gelen parıltıyı gören Bilbo etrafa bakındı. Büyük bir çığlık kopardı: Yüreğinin ağzına gelmesine neden olan bir manzara görmüştü, uzaktaki aydınlığın önünde küçük, ama görkemli siluetler.</p>

    <p>“Kartallar! Kartallar!” diye bağırdı. “Kartallar geliyor!”</p>

    <p>Bilbo’nun gözleri nadiren yanılırdı. Kartallar rüzgârı sırtlarına almış, sıra sıra geliyordu. Öyle büyük bir sürüydüler ki, kuzeyin bütün yuvalarındaki kartallar orada olmalıydı.</p>

    <p>“Kartallar! Kartallar!” diye bağırdı Bilbo, dans edip kollarını sallayarak. Elfler onu göremese de sesini duyuyorlardı. Çok geçmeden onların da katıldığı haykırış vadide yankılandı. Pek çok meraklı göz yukarı baktı, ancak henüz Dağ’ın güney sırtları dışında kalan yerlerden hiçbir şey görülmüyordu.</p>

    <p>“Kartallar!” diye bağırdı Bilbo bir kez daha, ama tam o anda yukarıdan savrulan bir taş miğferine sertçe çarptı, Bilbo yere yıkıldı ve ondan sonra olanları hatırlamadı.</p>
  </div>
</body>
</html>
