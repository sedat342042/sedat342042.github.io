<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>04 - Kırık Tacın Parçaları - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-23-</p>
	<p class="block_13">KARARLAR</p>
	<p class="block_1"> </p>
	<p class="block_">Adamlar yavaşça yürüyordu.</p>
	<p class="block_1"> </p>
	<p class="block_">Dash, her birinin elinde kalın bir sopa ve bir hançer olan birliğini bodrumda ilerletiyordu. Emir basitti. Direnirlerse bastırın; silah çekerlerse öldürün.</p>
	<p class="block_1"> </p>
	<p class="block_">Şehrin her tarafında polisler ve Patrick'in Özel Muhafızları tarafından baskınlar yapılıyordu. Patrick şehirde alarm verilmesine izin vermemişti ve Dash'ın alabildiği tek ayrıcalık, koordineli bir baskın yapmak için kullanmak üzere Prens'ten zorla aldığı iki yüz muhafızdı.</p>
	<p class="block_1"> </p>
	<p class="block_">Limandaki üç gemi gibi yedi tane daha saklanma yeri belirlenmişti. Gemilere ani baskın yapma işi, bölgede yeterli varlığı olan Kraliyet Donanması'na bırakılıyordu.</p>
	<p class="block_1"> </p>
	<p class="block_">Ama Dash mutlu değildi. Şehirde başka ajanlar olduğunu ve kervansaraydaki kervan muhafızlarından önemli bir kısmının büyük olasılıkla Keshli askerler olduğunu biliyordu. Tek tesellisi baskınların fark edilmeden kalmış olmasıydı; duvarların dışındaydılar ve öyle de kalacaklardı. Şehrin yeniden inşası yüzünden daha iyi bir nüfus sayımına ihtiyaç olduğu bahanesiyle kapıda bir kontrol noktası kurmuştu.</p>
	<p class="block_1"> </p>
	<p class="block_">Şehrin kuzeydoğu kısmındaki bir bodruma varmışlardı; bina hâlâ yanmış duruyordu, ama Dash bodruma açılan kapının onarılmış olduğunu biliyordu. Yanmış gözükmesi için alev tutulmuştu.</p>
	<p class="block_1"> </p>
	<p class="block_">Bütün gün bu göreve en iyi yaklaşım yolunu düşünmüş ve sonunda baskını seçmişti. Üst bodrum boştu, ama arka kapının lağımlara açılan alt bodruma inen bir rampaya açıldığını biliyordu. Kapı kolunu deneyince kapının kilitli olmadığını gördü. Yavaşça kolu hareket ettirip kapıyı açtı. Arkasındaki adamlara, "Pekâlâ, ben aksini söyleyene kadar sessiz," diye fısıldadı. Sessizce, eskiden bira ve şarap fıçılarını depolamak için kullanılan büyük bir bodruma açılan yükleme rampasından indi. Yukarıdaki bina bir zamanlar handı. Odanın uzak ucunda yerdeki şiltelerde yirmi kadar adam uyuyor ya da fıçıların üslünde oturuyordu. Dash adamlarına, "Dağılın ve durmayın," dedi.</p>
	<p class="block_1"> </p>
	<p class="block_">Yaklaşan adamlara şaşkınlıkla bakan en yakındaki adama doğru yürüdü. Derken adam kırmızı kolluğu gördü ve ayağa kalkmaya başladı. Dash, "Prens adına teslim olun!" diye bağırdı. En yakındaki şiltede yatan adam kalkmaya başladı, ama Dash sopasını adama savurdu ve adam bayılarak yere yığıldı. Diğer polisler ileri fırladı ve kılıcını çekmeye çalışan bir adam üç tanesi tarafından bayıltıldı. Bir tanesi kaçmaya çalışmasına rağmen, diğerleri teslim olarak ellerini kaldırdı. Polislerden biri sopasını yere paralel fırlattı ve sopa adamın bacaklarının arkasına çarparak onu yere düşürdü. Adam yere sert bir biçimde düştü ve ayağa kalkamadan iki polis adamı yakaladı. Adamlar direniş düzenleyemeden, elleri arkalarında bağlanmıştı. Yeni göreve başlamış polislerden biri, "Oldukça kolay oldu Şerif," dedi.</p>
	<p class="block_1"> </p>
	<p class="block_">Dash, "Fazla gevşeme," dedi. "Gecenin geri kalanı bu kadar kolay olmayacak."</p>
	<p class="block_6"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Jimmy şafakta uyandığında şiltesinin üstünde endişeli görünen Marcel Duval'ın dikildiğini gördü. Kont James," dedi Bas-Tyralı Toprak Beyi. "Ne oldu?" diye sordu Jimmy kalkıp gerinerek.</p>
	<p class="block_1"> </p>
	<p class="block_">"Atlardan bazılarının ayakları şişmiş efendim ve onları bir gün dinlendirebilir miyiz diye merak ediyordum."</p>
	<p class="block_1"> </p>
	<p class="block_">Jimmy tamamen uyandığından emin olamayarak gözlerini kırpıştırdı. "Dinlendirmek mi?" "Yürüyüş çok zor efendim ve biz Krondor'a ulaşana kadar hayvanların bir kısmı sakatlanacak."</p>
	<p class="block_1"> </p>
	<p class="block_">Jimmy tamamen kendine geldi. "Toprak Beyi," dedi Jimmy elinden geldiği kadar sakin bir sesle.</p>
	<p class="block_1"> </p>
	<p class="block_">"Bas-Tyra'daki sarayda dilediğiniz kadar askercilik oynayabilirsiniz. Ama burada bir askersiniz. Şimdi, ben atımı eyerleyene kadar, sen ve adamların yola çıkmaya hazır olsa iyi olur. Bugün, gösterişli atlılarınız en önden gidecek."</p>
	<p class="block_1"> </p>
	<p class="block_">"Efendim?"</p>
	<p class="block_1"> </p>
	<p class="block_">"Hepsi bu kadar!" dedi Jimmy çok sert bir şekilde. Bir süre gözlerini kapadı, ardından yavaşça ona kadar saydı. Derin bir nefes aldı, ardından, "At bin!" diye bağırdı.</p>
	<p class="block_1"> </p>
	<p class="block_">Her tarafta adamlar eyerlerine çıktı. Jimmy'yi sinirlendiren şeyin bir parçası da atları cezalandırıyor olmalarıydı. Şehre aksayan atlarla girecek olan sadece Duval'ın hoş grubu değildi, ama bu birliği zorlayarak şehre üç günde ulaşabileceğini biliyordu. Bunun çok geçmeden olacağını umut ediyordu.</p>
	<p class="block_1"> </p>
	<p class="block_">Kol hazır olunca, Jimmy geriye baktı ve aklından bir hesap yaptı. Beş yüz süvari ve atlı piyade. Adamlar attan inmeden kuru erzak yiyordu ve birkaç tanesinde hastalık belirtileri çoktan görülmeye başlamıştı. Ama hasta ya da değil, yorgun ya da dinlenmiş, hepsini Krondor'a götürecekti. Oraya vardığında şehir hâlâ ele geçirilmemişse, dengeyi kendi lehlerine bozabilirdi. Açlık ve yorgunlukla savaşarak, "Fırsatınız varken bir şeyler atıştırın," diye bağırdı. "On dakikaya yola çıkıyoruz." Sıranın başına dönerek, "Toprak Beyi Duval, kolu hareket ettirin!" diye bağırdı.</p>
	<p class="block_1"> </p>
	<p class="block_">"Emredersiniz!" diye geldi yanıt ve Duval elli mızraklısını en önden sürmeye başladı. Güneş doğu ufkundan gözükür, yükselir ve etrafı sarıya boyarken, Jimmy Duval'ın birliğinin gösterişli olduğunu kabul etmek zorunda kaldı.</p>
	<p class="block_6"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Saldırı adamların dövüşmeye en az hazır olduğu ve büyük olasılıkla yavaş tepki verecekleri saatte, güneş dağların arkasından çıkmadan şafakta geldi. Erik çoktan uyanmış ve karnını doyurmuş, yapılmasını emrettiği istihkâmları görmüş ve kampa hazırlanmalarını söylemişti. Sabah griliğinde harekâtı izleyerek komuta çadırında oturan Richard, "Üstümüzden geçmek istiyorlar," dedi.</p>
	<p class="block_1"> </p>
	<p class="block_">"Yerlerinde olsaydım ben de aynısını isterdim," dedi Erik. Miğferini kolunun altında tutuyordu ve sağ eliyle gösterdi. "Eğer merkezi tutabilirsek, günü kurtarırız. Eğer iki kanat da düşerse, saldırıyı karşılayabilirim, ama merkez çökerse, geri çekilmek zorundayız."</p>
	<p class="block_1"> </p>
	<p class="block_">Leland babasının yanında duruyordu ve "O halde merkezin düşmemesini sağlayacağız," dedi.</p>
	<p class="block_1"> </p>
	<p class="block_">Miğferini takıp, "Baba, adamlarıma katılabilir miyim?" diye sordu.</p>
	<p class="block_1"> </p>
	<p class="block_">Babası, "Evet oğlum," dedi. Delikanlı bir seyisin atını tuttuğu yere doğru koşarak uzaklaştı.</p>
	<p class="block_1"> </p>
	<p class="block_">Leland eyere atlarken babası, "Tith-Onanka kılıcına yol göstersin ve Ruthia yüzüne gülsün," dedi. Savaş Tanrısı ile Şans Tanrıçası'na dua uygun, diye düşündü Erik.</p>
	<p class="block_1"> </p>
	<p class="block_">İstilacılar, Erik'in Kesh ya da Krallık birliklerinde beklediği davulcu ya da başka bir ritim tutucu olmaksızın düzensiz bir ritimde ilerliyordu. Şu anda karşı karşıya olduğu adamların çoğuyla birlikte savaşmıştı ve aralarında bir casusken onlara çok az yakınlık hissetmişti. Yine de, kişisel cesaretlerine saygı duyuyordu ve Fadawah'ın onları Novindus'taki atlı piyade ve piyadelerden oluşan düzensiz grupluktan çıkartıp gerçek bir ordu şekline soktuğu açıktı. Artık ağır piyadeler, kılıçlı, kalkanlı ve baltalı adamlar tarafından desteklenen mızraklarla ilerleyen adamlardan oluşan birlikler görüyordu. Onların arkalarında görünüşlerinden süvari birliği olduğu anlaşılan yarısı mızraklı, diğer yarısıysa kılıç ve kollarına taktıkları küçük kalkanları olan at üstünde oturan adamlar vardı. Erik atlı okçuların Novindus'ta yaygın olmamasına şükretti. Aklına bir fikir geldi ve bir ulağa döndü. "Akee ve Hadatilere haber götür. Sağımızdaki şu ağaçlara ilerlemelerini istiyorum. Ağaçlıktan geçmeye çalışan yan okçulara baksınlar."</p>
	<p class="block_1"> </p>
	<p class="block_">Ulak koşarak uzaklaştı ve Erik Richard'a döndü. "Artık dövüşmekten başka yapacak bir şey yok." Miğferini taktı ve bir seyisin atını tuttuğu yere gitti. Bindi ve üç elması incelemek için atını hızla ileri sürdü. Durumun böyle olacağını bildiği için, Jadow adamları olabildiğince konumlandırmıştı ve ortadaki elması tutan Kızıl Kartalların en sert askerleriydi. Jadow ortadaki elmasın merkezinden el salladı ve Erik selam verdi. Bir subay olarak bir çavuş görevlendirebilir ve atlı birliklerle geride kalabilirdi, ama Erik yüreğinde Düşler Vadisi'nden gelen Teğmen Jadow Shati'nin hep çavuş kalacağını biliyordu.</p>
	<p class="block_1"> </p>
	<p class="block_">"Tith-Onanka kolunuza güç versin!" diye bağırdı Erik.</p>
	<p class="block_1"> </p>
	<p class="block_">Elmastaki adamlar komutanlarına tezahürat yaptı.</p>
	<p class="block_1"> </p>
	<p class="block_">Ardından istilacılar düzenlerini bozup saldırdı ve savaş başladı.</p>
	<p class="block_6"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Acaila düşünürken Tomas onu izliyordu. Tathar ve bir başka elf oluşturdukları üçgenin köşelerinde onunla beraber oturuyordu. Tomas bilgeliklerini istemişti ve Acaila kılavuzluk etmek için mistik güçlerini kullanmayı kabul etmişti.</p>
	<p class="block_1"> </p>
	<p class="block_">Gedik Savaşları'nın bitiminden sonra Tomas Elvandar'ı korunmasız bırakmayacağına ant içmişti. Şimdi Tomas o yeminin, korumaya söz verdiği şeyleri yıkıma götürüp götürmeyeceğini merak ediyordu.</p>
	<p class="block_1"> </p>
	<p class="block_">Tomas, güçlerini miras aldığı varlığın anılarına sahip olduğu için kadim irfanı biliyordu. Son Valheru Ashen-Shugar kısa bir süre için Tomas ile bir olmuştu ve gücünün çoğu hâlâ Crydeeli eski aşçı yamağının içindeydi. Sadece birkaç kişi gibi, Tomas da hayatını şekillendiren şeyin çoğunun o güçler olduğunu biliyordu.</p>
	<p class="block_1"> </p>
	<p class="block_">Çok çok eski günlerde, Ashen-Shugar ve kardeşleri ejderhaların sırtında göklerde uçmuşlardı. Zeka sahibi olan ya da olmayan yaratıkları yırtıcı hayvanlar gibi avlamışlardı. Kendilerini evrendeki en güçlü varlıklar olarak görüyorlardı ve bunun yanlış bir kanı olduğuna dair hiçbir fikirleri yoktu.</p>
	<p class="block_1"> </p>
	<p class="block_">Tomas yıllar geçtikçe Ashen-Shugar'dan öğrendiklerinin, Ashen-Shugar'ın doğru bildiği şeyler olduğunu fark etmişti. Kadim Valheruların nasıl hissettiğini, düşündüğünü ve hatırladığını biliyordu, ama Valheruların doğru olduğuna inandığı şeyler, onları doğru yapmıyordu.</p>
	<p class="block_1"> </p>
	<p class="block_">Irkı bir yana, Ashen-Shugar. Tomas'ın artık İsimsiz Olan'ın, yalnızca adının söylenmesinin bile yıkım getirdiği tanrının bir piyonu olduğunu bildiği Draken-Korin'in etkisine kapılmamıştı. Tomas'ın içindeki insan, İsimsiz Olan'ın Valheruların kibrini ve güçlerinin sınırsız olduğunu sanmalarını, sonunda onları yok etmek için kullanmış olmasının ironik olduğunu düşünüyordu. Tomas'ın Valheru kısmıysa, ırkının bir araçtan başka hiçbir şey olmadığı ve kullanılıp artık etkili olmayınca gözden çıkarılan bir ırk olduğu düşüncesine öfke hissediyordu.</p>
	<p class="block_1"> </p>
	<p class="block_">Tomas üç elfe baktı. Acaila'nın paylaşacak bilgeliğe sahip olmasının bir süre alacağını biliyordu. Düşünce alanını terk etti ve Elvandar'da yürüdü. Dolaşırken Subai ve Natalli Pahaman'ı konuşurken gördü. Korucu'lar Korucular'dan başka biriyle ve ara sıra elflerle nadiren konuşurdu, bu yüzden Tomas Pahaman'ın Subai'yi akrabası olarak gördüğünü anladı.</p>
	<p class="block_1"> </p>
	<p class="block_">Çocukların kahkahası Tomas'ı mıknatıs gibi çekti. Bir düzine ufaklığın elim sende oynadığını gördü. Tomas denizin ötesinden gelen kadın Ellia'nın yanında oturan oğlu Calis'i gördü. Birbirlerine yakın oturuyorlar ve el ele tutuşuyorlardı. Tomas oğluna karşı bir sıcaklık hissetti. Başka çocuğu olmayacağını biliyordu, çünkü oğluna can veren özel bir büyüydü. Midkemia'daki tüm yaşama büyük bir tehdit olan Hayattaşı'nın yok edilmesinde payına düşeni yerine getirmişti ve artık kaderi kendi ellerindeydi. Ama Calis'in de asla çocuğu olmayacaktı, bu yüzden Tomas'ın soyu oğluyla son buluyordu. Oyun oynayan elf çocuklar Tilac ve Chapac onun ailesi gibi görünüyordu. Çocukların adlarının bile Elvandar'da doğanların kulaklarına garip gelmesi, Tomas'a dünyada tamamen ait olacağı hiçbir yer olmayacağını hatırladı. Calis'e gülümsedi. Oğlu gibi, kendine bir yer bulmuştu ve onunla mutluydu. Calis babasına el sallayıp, "Bize katılsana," dedi. Ellia Tomas'a gülümsedi, ama bu kararsız bir gülümsemeydi. Gedik Savaşları sırasında Ashen-Shugar'ın Valheru zihninden kurtulan ve insan ve Valheru karışımının geri kalan pek çok etkisinin Hayattaşı tarafından silmiş olmasına rağmen, Tomas Valheru etiketini hâlâ üzerinde taşıyordu. Eledhellerin herhangi birinde, neredeyse içgüdüsel bir tepki, korkuya dayanan bir boyun eğme ortaya çıkıyordu.</p>
	<p class="block_1"> </p>
	<p class="block_">Tomas oğlunun yanına diz çöktü. "Şükredilecek çok şey var."</p>
	<p class="block_1"> </p>
	<p class="block_">Calis, "Evet," dedi. Yanındaki kadına göz atınca kadın gülümsedi. Tomas eninde sonunda evleneceklerinden emindi. Çocukların babası, Krallık'ı istila etmek için yapılan Novindus'taki savaş sırasında ölmüştü. Çok düşük doğum oranı ve birbirini "tanıma" altında zaman geçirenlerin yüksek evlilik oranı yüzünden, bir dulun ikinci bir koca bulması çok küçük bir şanstı. Calis hayatının çoğunu insanların arasında geçirdiği ve yarı elf olduğu için, annesinin halkı arasında eşi yoktu. Tomas kaderin, denizin ötesinden bu kadını ve iki çocuğunu getirerek oğluna nazik davranmayı seçmiş olduğunu seziyordu.</p>
	<p class="block_1"> </p>
	<p class="block_">Tomas, "Subai'nin getirdiği haberlerle ilgili endişelenecek çok şeyimiz var," dedi.</p>
	<p class="block_1"> </p>
	<p class="block_">Calis bakışlarını yere çevirdi. "Biliyorum. Sanki Krallık'a geri dönüp tekrar hizmet etsem daha akıllıca olurmuş gibi geliyor."</p>
	<p class="block_1"> </p>
	<p class="block_">Tomas elini oğlunun omzuna koydu. "Sen payına düşeni yaptın. Sanırım Krallık'a dönme zamanı gelen benim."</p>
	<p class="block_1"> </p>
	<p class="block_">Calis babasına baktı. "Ama ayrılmama-"</p>
	<p class="block_1"> </p>
	<p class="block_">"Biliyorum, ama bu senin ve benim gerçekleşebileceğini bildiğimiz tehditse, onunla şimdi Ylith'in güneyinde savaşmazsak, bir gün burada savaşmak zorunda kalacağız."</p>
	<p class="block_1"> </p>
	<p class="block_">Ellia, "Denizin ötesindeki köyümü yok eden de bu çılgınlıktı," dedi. Elflere göre aksanı garipti, ama atalarının dilinde ustalık kazanıyordu. "Hayalin ötesinde kötücüller. Kara ruhlular ve kalpleri yok." Oyun oynayan oğullarına baktı. "Yalnızca bir mucize Miranda'yı bizi kurtarması için gönderdi. Köydeki bütün çocukları öldürmüşlerdi."</p>
	<p class="block_1"> </p>
	<p class="block_">Tomas, "Bu konuda Acaila'nın bilgeliğini bekliyorum, ama sanırım Efsuncunun Adası'na gidip Pug ile de görüşmeliyim," dedi.</p>
	<p class="block_1"> </p>
	<p class="block_">Calis, "İblis yok edilince, bunun insanlar arasındaki bir mesele olduğunu düşünmüştüm," dedi. Tomas kafasını iki yana salladı. "Eğer bana anlatılanların onda birini anladıysam, bu asla sadece insanlar arasındaki bir mesele olmayacak. O adamların arkasında her zaman çok daha büyük güçler olacak ve her seferinde o güçler dengelenmeli." Tomas kalktı. "Akşam yemeğinde görüşecek miyiz?" Calis, "Ellia ve çocuklarla yiyeceğim," dedi.</p>
	<p class="block_1"> </p>
	<p class="block_">Tomas gülümsedi. "Annene söylerim."</p>
	<p class="block_1"> </p>
	<p class="block_">Hayatının çoğunda yuvası olan Elvandar'da dolaştı ve her gün yaptığı gibi, burada yaşamasına izin verildiği için minnettarlık hissetti. Evrende daha güzel bir yer varsa bile, hayal edemiyordu. Ayrılmama yemini etmesinin sebeplerinden bir tanesi buydu, korumak için sürekli burada olmak, çünkü Elvandar'sız bir dünya düşünemiyordu. Yürümeye devam etti ve sonunda kendini düşünce alanında buldu. Acaila düşüncelerinden sıyrılmıştı ve Tomas'a doğru yürüyordu. Yüz ifadesi endişeyle kararmıştı. Eldarların lideri düşüncelerini nadiren gösterdiği için Tomas şaşırmıştı.</p>
	<p class="block_1"> </p>
	<p class="block_">Tomas, "Bir şeyler gördün mü?" diye sordu.</p>
	<p class="block_1"> </p>
	<p class="block_">Acaila, Tathar ve diğer elfe, "Rehberliğiniz için teşekkür ederim," dedi. Tomas'ı dirseğinden tutup, "Yürüyelim dostum," dedi.</p>
	<p class="block_1"> </p>
	<p class="block_">Tomas'ı ormanın mutfaklardan ve atölyelerden uzak, Elvandar'ın kalbinin sınırına yakın sessiz bir kısmına getirdi. Yalnız olduklarından emin olduğunda Acaila, "Krondor'da hâlâ karanlık bir şey var," dedi. Tomas'a baktı. "Harika bir şey de. Bunu açıklayamam, ama iyiliğin eski gücü dönmenin eşiğinde. Belki evren kendini düzeltmeye çalışıyordur."</p>
	<p class="block_1"> </p>
	<p class="block_">Acaila, Valherulara en yakın olan elflerin kadim soyu Eldarları yönetiyordu. Tomas onun söylediklerini dikkate almayı öğrenmişti. Eşsiz ve engin bir bakış açısına sahipti.</p>
	<p class="block_1"> </p>
	<p class="block_">"Ama orada iyilik için ne kadar güç olursa olsun, iblisin yok edilmeden önce yaydığı kötücüllük hâlâ güçlü," diye devam etti Acaila. "O karanlık temsilcinin hizmetkârları var ve Ylith ve Zûn'da ve şimdi de LaMut da güç topluyorlar."</p>
	<p class="block_1"> </p>
	<p class="block_">"Subai'nin insan kurbanıyla ilgili söylediği şey mi?" Acaila, "Bu büyük bir kötücüllüğe ve büyük bir güce sahip bir varlık ve gün geçtikçe güçleniyor," dedi. "Böylesi bir kötücüllüğün hizmetkârları genellikle kandırılmıştır ve kendilerine ya da başkalarına ne getireceklerine dair hiçbir fikirleri olmaz. En başta kendi ruhlarını yok ettiklerini bilmezler. Ruhsuz insanlar oldukları için acıma, utanç ve pişmanlık hissetmezler. Zafer, güç ve zenginlik istediklerini sanarak sadece içgüdüyle hareket ederler. Çoktan kaybolmuş olduklarını ve yaptıklarının sadece ziyan ve yıkım olduğunu bilmezler."</p>
	<p class="block_1"> </p>
	<p class="block_">Tomas bir süre sessizdi, ardından, "Valheru'nun anılarına sahibim, bu yüzden o içgüdüleri iyi bilirim," dedi.</p>
	<p class="block_1"> </p>
	<p class="block_">"Senin Valheru atan farklı bir zamanda yaşadı dostum. Evren farklı bir şekilde düzenlenmişti.</p>
	<p class="block_1"> </p>
	<p class="block_">Valherular ne iyiliğe, ne de kötülüğe hizmet eden doğal güçlerdi.</p>
	<p class="block_1"> </p>
	<p class="block_">"Ama bu şey, diğer her şeyden ayrı olarak kötücül bir varlık ve kökü kazınarak yok edilmeli. Bunu yapmak için de, dayanmaya ve katliamdan kurtulmaya çalışan güçlerin yardıma ihtiyacı olacak."</p>
	<p class="block_1"> </p>
	<p class="block_">Tomas, "Yani gücümle katkıda bulunmak için ayrılmalıyım," dedi.</p>
	<p class="block_1"> </p>
	<p class="block_">Acaila, "Buradaki herkesin içinde, dengeyi iyiliğin lehine bozacak bir tek sen varsın," dedi. "Ayrılıp Pug'ı bulacağım," dedi Tomas. "İkimiz, Krallık'ı kurtarmak ve Krondor'daki kötücüllüğün güçlenmesini engellemek için yapmamız gerekeni yaparız."</p>
	<p class="block_1"> </p>
	<p class="block_">"Kraliçe'ye git," dedi Acaila, "ve ne yaparsan yap, onun ve oğlun için yaptığını bil." Tomas Acaila'nın elini sıkıp ayrıldı.</p>
	<p class="block_1"> </p>
	<p class="block_">O gece karısıyla akşam yemeği yedikten ve uzun bir vedadan sonra, Tomas ormanın merkezinin kuzeyindeki açıklığa geri döndü. Üstünde beyaz ve altın sarısı zırhı vardı. Kadim bir geçmişin mirası olan zırh lekesiz ve çiziksizdi. Oğlu Hayattaşı'nın gizemini çözünce beyaz kabzalı altın kılıcı yerine dönmüştü. Eli kılıcın kabzasının üstündeydi ve üstüne altın bir ejderha işlenmiş beyaz kalkanını sırtında taşıyordu. Gökyüzüne bakıp bir çağrı gönderdi. Beklemeye başladı.</p>
	<p class="block_6"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Her tarafta cesetler yatıyor ve adamlar ölüyordu. Önünde ölü düşmanlardan oluşan bir yığın olan Erik bitkin bir halde dikiliyordu. Öğleden sonra bir ara, atı bir ok yağmuru sırasında ölmüştü. İki kere geri çekilme emri vermeyi düşünmüştü, ama ikisinde de adamları toparlanmış ve düşman geri püskürtülmüştü. Öğleden sonra bir ara belli belirsiz bir durgunluk olmuş ve bir su tulumundan iştahla su içmiş ve bir şeyler yemişti; ne olduğunu hatırlayamıyordu.</p>
	<p class="block_1"> </p>
	<p class="block_">Birkaç dakika önce diğer tarafta borazanlar çalmıştı ve düşman geri çekiliyordu. Elmaslar dayanmış ve geçmeye çalışan bin ya da daha fazla adam ölmüştü. Erik kendilerinden kaç adam öldüğünü kestiremiyordu. Sabah ceset sayımının elinde olacağını biliyordu Leland yanına geldi ve "Babam tebriklerini gönderdi Yüzbaşı," dedi.</p>
	<p class="block_1"> </p>
	<p class="block_">Erik düşüncelerini toplamaya çalışarak başını salladı. "Birazdan yanına gideceğim Teğmen." Erik eğilip kılıcını önündeki ölü bir adamın tuniğiyle temizledi, ardından kınına sokup alana göz gezdirdi. Gözleri merkezdeki elmasla onun sağındakinin arasındaki boşluğa takıldı. Önünde bel seviyesinde ölü adamlar yatıyordu. Dönüp, "Umarım bunu bu yakınlarda tekrarlamak zorunda kalmayız ahbap!" diye bağıran Jadow Shati'ye baktı.</p>
	<p class="block_1"> </p>
	<p class="block_">Erik el salladı. "Yarına kadar değil." Kont Richard'ın çadırına yöneldi. Çadıra vardığı zaman muhafızlar tarafından çadırdan iki tane ceset çıkarıldığını ve bir emir eri kolunu sararken yaşlı Kont'un masasında oturduğunu gördü.</p>
	<p class="block_1"> </p>
	<p class="block_">"Ne oldu?" diye sordu Erik.</p>
	<p class="block_1"> </p>
	<p class="block_">"Düşmanlardan bazıları sol kanadınızı geçmiş Yüzbaşı ve buraya geldiler. Sonunda bu kılıcı kullanabildim."</p>
	<p class="block_1"> </p>
	<p class="block_">"Nasıl hissediyorsunuz?" diye sordu Erik.</p>
	<p class="block_1"> </p>
	<p class="block_">"Cehennem gibi Yüzbaşı." Sargıyı bitiren emir erine baktı ve eliyle gitmesini işaret etti. "Yine de, sonunda kendimi bir asker gibi hissediyorum.</p>
	<p class="block_1"> </p>
	<p class="block_">"Biliyorsun," dedi arkasına yaslanarak, "bir keresinde bir devriyem vardı ve sınırdan geçen Keshlilerle karşılaştık ve o, bugüne kadar gerçek bir savaşa en yakın olduğum andı." Uzaklara daldı. "Bu kırk yıl önceydi Erik."</p>
	<p class="block_1"> </p>
	<p class="block_">Erik oturdu. "Size imreniyorum."</p>
	<p class="block_1"> </p>
	<p class="block_">"Buna kuşkum yok," dedi Richard. "Sırada ne var?"</p>
	<p class="block_1"> </p>
	<p class="block_">"Onlar biraz geri çekilene kadar bekliyoruz, ardından nasıl yayıldıklarını öğrenmek için tepelere birkaç tane keşifçi göndereceğim. Adamlarımız bugün iyi iş çıkardı." "Ama onları dağıtamadık," dedi Richard.</p>
	<p class="block_1"> </p>
	<p class="block_">"Evet," dedi Erik. "Ve burada yolun ortasında dövüştüğümüz her gün, Ylith'e ulaşma şansımız azalıyor ve Yabon'u kurtarma umudumuz zayıflıyor." "Bir çeşit büyüye ihtiyacımız var," dedi Richard.</p>
	<p class="block_1"> </p>
	<p class="block_">"Bende hiç kalmadı," dedi Erik kalkarak. "Adamların durumuna baksam iyi olacak." Selam verip çadırdan çıktı.</p>
	<p class="block_1"> </p>
	<p class="block_">Dışarıda Leland ile karşılaştı ve "Baban iyi; yarası hafif." dedi.</p>
	<p class="block_1"> </p>
	<p class="block_">Rahatlaması Leland'ın yüzünden okunuyordu. Çocuk Erik'in gözüne girmişti; babasının nasıl olduğunu öğrenmeden işini yapmaya gitmişti.</p>
	<p class="block_1"> </p>
	<p class="block_">Erik, "Yedekler ne durumda?" diye sordu.</p>
	<p class="block_1"> </p>
	<p class="block_">"Hazır bekliyorlar," dedi Leland.</p>
	<p class="block_1"> </p>
	<p class="block_">Erik rahatlamıştı. "Öğleden sonra ne olduğunu takip edemedim ve çağırılıp çağırılmadıklarını hatırlayamadım."</p>
	<p class="block_1"> </p>
	<p class="block_">"Çağırılmadılar Yüzbaşı."</p>
	<p class="block_1"> </p>
	<p class="block_">"Güzel, elmasların içindeki adamlarla yer değiştirmelerini emret ve süvarilere izin verdiğimi söyle. Adamların karınlarını doyurun. Ardından yanıma gel. Sana vereceğim bir iş var."</p>
	<p class="block_1"> </p>
	<p class="block_">Leland selam verip hızla uzaklaştı. Erik Kızıl Kartalların arasındaki sade çadırına gidip oturdu. Levazımcılar su ve yiyecek taşıyarak seğirtiyordu ve bir tanesi bir kâse sıcak yahni ve bir su tulumuyla Erik'e yaklaştı. Erik kâseyi aldı ve sıcağa aldırış etmeden yemeye başladı.</p>
	<p class="block_1"> </p>
	<p class="block_">Orta elmastan ağır ağır yürüyerek Jadow Shati ve adamları geldi ve Jadow Erik'in yanına yarı oturdu, yarı çöktü. "Ahbap, bunu tekrar yapmak istemiyorum."</p>
	<p class="block_1"> </p>
	<p class="block_">"Ne durumdayız?"</p>
	<p class="block_1"> </p>
	<p class="block_">"Birkaç kişi kaybettik," dedi Jadow, yorgunluk konuşmasını yavaş ve tonunu kasvetli yapıyordu.</p>
	<p class="block_1"> </p>
	<p class="block_">"Daha kötü de olabilirdi."</p>
	<p class="block_1"> </p>
	<p class="block_">"Biliyorum," dedi Erik. "Zekice ve beklemediğimiz bir şeyle karşılık vermemiz gerek yoksa bu savaşı kaybederiz."</p>
	<p class="block_1"> </p>
	<p class="block_">"Ben de öyle düşünmüştüm," dedi Jadow. "Belki yarın onlara yeterince zarar verebilirsek, bir karşı saldırı başlatabilir ve merkeze yüklenip güçlerini bölebiliriz."</p>
	<p class="block_1"> </p>
	<p class="block_">Bir ulak geldiğinde Erik yemeğini yeni bitirmişti. "Beni Kont Richard gönderdi efendim. Bir an önce ona katılmanızı istiyor."</p>
	<p class="block_1"> </p>
	<p class="block_">Erik kalkıp genç adamı takip etti ve komuta çadırına gitti. Kont Richard'ın yanında duran dehşete düşmüş görünen bir yazman vardı. "Bu birkaç dakika önce geldi," dedi Richard.</p>
	<p class="block_1"> </p>
	<p class="block_">Erik Jimmy'nin mesajını okudu ve "Tanrılar!" dedi.</p>
	<p class="block_1"> </p>
	<p class="block_">Richard, "Sence ne yapmalıyız?" diye sordu.</p>
	<p class="block_1"> </p>
	<p class="block_">"Birliklerimizden herhangi birini güneye gönderirsek Yabon'u kaybederiz. Onları burada tutarsak Krondor'u kaybederiz."</p>
	<p class="block_1"> </p>
	<p class="block_">Richard, "Krondor'u korumalıyız," dedi. "Burayı tutabilir ve gerekirse Yabon'u geri alma seferini gelecek yıla erteleriz."</p>
	<p class="block_1"> </p>
	<p class="block_">Erik, "Bu imkânsız," dedi. Bir süre sessiz kaldıktan sonra, "Lordum, izin verir misiniz?" dedi. Kont, "Her zaman Erik. Şimdiye kadar hata yapmadın." Yaşlı Kont Erik'in becerilerinin ve kişisel hırsları olmadığının farkına varmıştı ve Erik'in vereceği herhangi bir kararı onaylardı.</p>
	<p class="block_1"> </p>
	<p class="block_">Erik, "Jadow Shati'yi çağır." dedi.</p>
	<p class="block_1"> </p>
	<p class="block_">Ulak giderken, Erik yazmanı sorguladı ve adamın onun bilmek istediği çoğu şeyden haberi olmadığını fark etti Adam yine de, Jimmy'nin uyarısını dikkate almasını hissetmesine yetecek kadar Kont James'in endişesini Erik'e tam olarak aktarabilmişti.</p>
	<p class="block_1"> </p>
	<p class="block_">Jadow geldiğinde Erik, "Planlarda değişiklik yapıyoruz," dedi.</p>
	<p class="block_1"> </p>
	<p class="block_">"Her zaman yapmaz mıyız zaten?"</p>
	<p class="block_1"> </p>
	<p class="block_">"Şu andan itibaren bir barikat kurmanı istiyorum. Bu haftanın sonuna kadar bir istihkâm istiyorum." "Nereye?"</p>
	<p class="block_1"> </p>
	<p class="block_">"Buraya," dedi Erik. "Bu yolun üstüne. Tepelerin üstüne Akee'nin Hadatileriyle birlikte bir ekip yerleştir ve güneye geçen her şeyi öldürsünler. Ben aksini söylemedikçe yeni kuzey sınırımız burası."</p>
	<p class="block_1"> </p>
	<p class="block_">"Ne çeşit istihkâmlar?"</p>
	<p class="block_1"> </p>
	<p class="block_">"Üç elmasın yüz metre kuzeyine iki metre yüksekliğinde toprak bir göğüs siperi istiyorum. O iş bittiğinde, bir duvar inşa etmeye başlayın. Güneydeki ağaçları kesin ve duvar dikin. Duvarın üç buçuk metre yüksekliğinde, güçlendirilmiş ve her yirmi metrede bir okçu platformu olmasını istiyorum. Her otuz metrede bir iki balista iskelesi ve duvardaki adamlarımıza çarpmadan taş atabilsinler diye mancınıklar için arkaya temiz bir atış hattı istiyorum."</p>
	<p class="block_1"> </p>
	<p class="block_">"Ahbap, bu şey ne kadar uzunluğunda olacak?"</p>
	<p class="block_1"> </p>
	<p class="block_">"Denize bakan kayalıklardan bulabileceğiniz en dik tepeye kadar."</p>
	<p class="block_1"> </p>
	<p class="block_">"Erik bu üç kilometreden fazla eder!"</p>
	<p class="block_1"> </p>
	<p class="block_">"Hemen başlasan iyi olur o halde."</p>
	<p class="block_1"> </p>
	<p class="block_">Makurlicli Leland çadıra girdi. "Süvarilere izin verildi efendim."</p>
	<p class="block_1"> </p>
	<p class="block_">"Güzel," dedi Erik. "Yarın sabahın ilk ışıklarıyla onları kıyıdan güneye, Krondor'a götürmeni istiyorum."</p>
	<p class="block_1"> </p>
	<p class="block_">"Krondor'a mı?" dedi delikanlı babasına bakarak.</p>
	<p class="block_1"> </p>
	<p class="block_">Yaşlı Kont başını salladı. "Eski arkadaşlarımız Keshliler şehre saldırmak üzere gibi görünüyor.</p>
	<p class="block_1"> </p>
	<p class="block_">Vencar Kontu James destek istiyor."</p>
	<p class="block_1"> </p>
	<p class="block_">"Ama buradaki savaş ne olacak?" diye sordu delikanlı.</p>
	<p class="block_1"> </p>
	<p class="block_">"Güneye git ve Krondor'u kurtar delikanlı," dedi Erik. "Bu bölgeyi bana bırak."</p>
	<p class="block_1"> </p>
	<p class="block_">"Emredersiniz efendim," dedi delikanlı. "Hangi birlikler efendim?"</p>
	<p class="block_1"> </p>
	<p class="block_">"Elimizdeki bütün süvariler. Buraya yerleşip piyadelerle yazın geri kalanında burayı savunabiliriz, ama onlar üç haftadan aşağı Krondor'a ulaşamazlar.</p>
	<p class="block_1"> </p>
	<p class="block_">"Şimdi beni dikkatle dinle. Kıyıyı takip ederek dörtnala gitme. İlk üç günde atların yarısını öldürürsün. Kırk dakika tırısta gidin, ardından atlardan inip yirmi dakika yürüyün. Öğle, yarım saat tırısta gidin, yarım saat yürüyün. Ve her akşam hayvanlara bol bol tahıl ve su verin. Eğer bunu yaparsanız, çoğunu kurtarır ve günde elli kilometre yol alırsınız. Bu sizi bir haftada Krondor'a götürür."</p>
	<p class="block_1"> </p>
	<p class="block_">"Emredersiniz efendim!" dedi Leland. Döndü ve emirleri iletmek üzere ayrıldı.</p>
	<p class="block_1"> </p>
	<p class="block_">Erik yumruğunu sıkıp yukarı baktı. "Kahretsin!" dedi. "Tam da o piçleri o istihkâmın kuzeyine sürmenin bir yolunu bulmuşken, şu olanlara bak."</p>
	<p class="block_1"> </p>
	<p class="block_">Leland geldiğinde ayrılmak üzere olan Jadow, "Bir askerin hayatına Tith-Onanka'nın yön verdiğini söylerler ahbap, benim küçük dünyama Banath yön veriyormuş gibi gözüküyor," dedi.</p>
	<p class="block_1"> </p>
	<p class="block_">Ayrıldı.</p>
	<p class="block_1"> </p>
	<p class="block_">Erik başını salladı. "Benimkine de Banath yön veriyor gibi gözüküyor." Hırsızlar Tanrısı aynı zamanda "Soytarı" olarak da bilinirdi ve genelde ters giden her şey için kullanılırdı.</p>
	<p class="block_1"> </p>
	<p class="block_">Erik, "Elimizden geleni yapıyoruz," diyen yaşlı Kont'a baktı.</p>
	<p class="block_1"> </p>
	<p class="block_">Erik başıyla onayladı ve kendini hayatında hiç hissetmediği kadar yenilmiş hissederek sessizce çadırdan çıktı.</p>
	<p class="block_6"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Dash doğrulup gözlerini ovdu. Acil bir durum olmadıkça öğleden sonra boyunca uyanık kalmaktan vazgeçmişti. Hava karardıktan sonra yapacak çok iş vardı.</p>
	<p class="block_1"> </p>
	<p class="block_">Güne şafakta başlamış ve sabahı sarayda geçirip şehirdeki sorunları çözerek gece boyunca çalışmıştı. Öğleye doğru, tanrılar nazik olsaydı, Yeni Pazar Hapishanesi'nin arka tarafındaki yatağına yığılıp derin bir uykuya dalacaktı. Altı ya da yedi saat sonra kalkacaktı.</p>
	<p class="block_1"> </p>
	<p class="block_">Şehre sızanların yerlerini belirleme konusunda Şakacılar'dan beklenmedik bir yardım görmüştü. En azından iki yüz düşman askerini parmaklıkların arkasına koymuştu ve Patrick'in itirazlarına rağmen şehrin kuzeyindeki bir binayı geçici bir askeri hapishaneye dönüştürmeyi başarmıştı. Kesh saldırırsa -Dash için Kesh saldırdığında idi- Keshliler onları serbest bırakacaktı. En azından, diye düşündü Dash, silahsız ve şehrin dışında olacaklar.</p>
	<p class="block_1"> </p>
	<p class="block_">Onu endişelendiren hâlâ silahlı ve şehrin içinde olanlardı.</p>
	<p class="block_1"> </p>
	<p class="block_">Dash polis örgütü tarafından bir ekip odası olarak kullanılan eski hanın salonuna girerken, fazla uyumuş olduğunu ve kalkmayı planladığı saatten en azından bir saat geç kalkmış olduğunu fark etti. Polislerinden birine, "Saat kaç?" diye sordu.</p>
	<p class="block_1"> </p>
	<p class="block_">"Yaklaşık on beş dakika önce sekizdi. Biri burada bir saattir bekliyor. Seni uyandırmasına izin vermedik."</p>
	<p class="block_1"> </p>
	<p class="block_">Polis bir saray içoğlanını gösteriyordu. "Ne oldu?" diye sordu Dash.</p>
	<p class="block_1"> </p>
	<p class="block_">Delikanlı ona bir not uzattı. "Prens sizi hemen sarayda görmek istiyor efendim," dedi. Dash notu okuyunca ürperdi. Bu akşam sarayda akşam yemeğine davetli olduğunu ve daveti kabul ettiğini tamamen unutmuştu. "En kısa zamanda orada olacağım," dedi Dash.</p>
	<p class="block_1"> </p>
	<p class="block_">Son günlerde Patrick'ten her zamankinden daha fazla hoşlanmıyordu ve daveti unutma sebebi de muhtemelen bu yüzdendi. Dash Prens'in, Dash'ın onayına bakmaksızın istediği şekilde davranabileceğini biliyordu, ama şehrin güvenliği Dash'ın sorumluluğuna verilmiş olduğu için, Dash Patrick'in güvenliği sağlamayı daha da zorlaştıran bu kararlarına sinirlenmişti.</p>
	<p class="block_1"> </p>
	<p class="block_">Dash Patrick'ten bir şeyler yapmasını istiyordu ve Prens'i kızdırmak onlara ulaşmanın iyi bir yolu değildi. Patrick'e şu anda durumun ne kadar tehlikeli olduğunu anlatmak zorundaydı.</p>
	<p class="block_1"> </p>
	<p class="block_">Dash Patrick'e, endişelerinin ana kaynağının saray duvarlarının içindeki iki Kesh ajanının varlığı olduğunu anlatamamış gibi görünüyordu. Dash büyükbabası olsa, Krondor'dan Overn Dibi'ne kadar sahip oldukları bütün bağlantılara o iki ajanın adlarını iletmiş olacağını biliyordu. Ama Patrick dikkatsiz gözüküyordu ve Dük Rufio iki adamın da sarayda olmamasını -biri gitmişti, diğeri tutuklanmıştı- işlerin yolunda olduğu şeklinde algılıyordu. Dash Tahvin'in bu konudaki görüşünün ne olduğunu merak ediyordu. Merhum babasının casusunun bu konuda Rufio'nun ılımlılığını paylaşmayacağından emindi.</p>
	<p class="block_1"> </p>
	<p class="block_">Dash gece baskınındakilere emirler verdi ve en hassas baskının başına Gustaf'ı koydu; diğer adamlara sözü geçen eski paralı askere güvenmeye başlamıştı. Dash atına atlayıp saraya doğru yola çıktı.</p>
	<p class="block_1"> </p>
	<p class="block_">Krondor'da ilerlerken, Dash şehrin, gün geçtikçe daha da tanıdık gelen ritmini fark etti. Krondor canlanıyordu ve Kesh ya da Fadawah, herhangi birinin yaptığı işi berbat etmek için geri dönmesi onu mantıksızlık derecesinde sinirlendiriyordu. Büyükbabası Dash ile ağabeyini Krondor'a getirttiğinde, üç yıl öncesine kadar evi Rillanon olmuştu. O zamandan beri, her zaman büyükbabasının emrinde olmasına rağmen, bir süre Roo Avery için çalışmıştı. Ve herhangi bir mantıklı beklentinin ötesinde şehri sahiplenmişti.</p>
	<p class="block_1"> </p>
	<p class="block_">Saraya yaklaşırken, Dash büyükbabasına, bir zamanlar itiraf etmeye isteksiz olduğundan daha fazla benzediğini kabul ediyordu. Dash ana kapıda Şerifi selamlayan iki muhafızı geçti. Bir seyis aceleyle atını almaya geldi. Dash hızla saray merdivenlerini çıktı ve giriş salonunda duran muhafızları geçti.</p>
	<p class="block_1"> </p>
	<p class="block_">Doğruca büyük salona giden bir köşeyi dönerken neredeyse koşacak kadar hızlı ilerliyordu. Anında bir şeylerin yanlış olduğunu anladı. Büyük kapılar açıktı ve içeride, sanki bir şeye bakıyorlarmış gibi sadece iki tane muhafız vardı. Salondan sarayın arkasına doğru bir şeyler bağırarak bir hizmetkâr koşuyordu.</p>
	<p class="block_1"> </p>
	<p class="block_">Dash koştu. İki muhafızı iterek geçti ve insanların acı içinde ya da baygın bir şekilde yattığını gördü. Salonda, masada oturan herkesin hokkabazların ve soytarıların gösterilerini izlemesine olanak sağlayan U şeklinde devasa bir masa vardı. Prens, Francie, Dükler Brian ve Rufio masanın başındaydı. Dash Prens'in solundaki uzak uçta boş bir sandalye gördü.</p>
	<p class="block_1"> </p>
	<p class="block_">Diğer iki masa bölgenin kalan diğer soylularına ve Krondor'un önemli vatandaşlarına ayrılmıştı. Birkaç tanesi kalkmaya çalışır ve bir iki tanesi yüzlerinde boş ifadelerle otururken, sandalyelerinde yığılmış ya da yerde yatan çoğu kişi baygın görünüyordu.</p>
	<p class="block_1"> </p>
	<p class="block_">Dash ortadaki masaya koşup bacaklarını yüzükoyun yatan Dük Brian'ın üstünden aşırarak atladı. Francie babasıyla Patrick arasında masaya yığılmıştı ve Dük Rufio yere düşmüş ve boş boş tavana bakarak sırtüstü yatıyordu. Prens gözleri ardına kadar açık ve odaksız bir şekilde nefes almak için arkasına yaslanmıştı.</p>
	<p class="block_1"> </p>
	<p class="block_">Dash parmağını Prens'in ağzına sokup Patrick'i kusturdu. Hareketi Francie'nin üstünde tekrarladı ve kız da yediklerini çıkardı. Ne yapmaları gerektiğinden emin olamayarak şaşkın şaşkın bakan hizmetkârlara ve muhafızlara döndü. "Kusturun onları!" diye bağırdı Dash. "Zehirlenmişler!" Dük Silden'in yanına gidip onu da kusturdu, ama adam Dash'ın beklediğinden çok daha az kusmuştu. Dük Rufio'nun yanına gitti ama bir tepki almayı başaramadı. Dük'ün nefes alışverişi zayıf ve yüzü soğuk ve nemliydi.</p>
	<p class="block_1"> </p>
	<p class="block_">Dash ayağa fırladı ve hizmetkârlardan üçünün hâlâ bilinçleri yerinde olanları kusturduğunu gördü. Bir muhafıza, "Bir at al!" diye bağırdı. "Tapınak Meydanı'na git! Bulabildiğin bütün rahipleri buraya getir. İyileştiricilere ihtiyacımız var!"</p>
	<p class="block_1"> </p>
	<p class="block_">Dash hizmetkârları örgütleyip daha fazla temiz su getirilmesini sağladı. Hangi zehrin kullanıldığını bilmiyordu, ama bazılarının seyreltilebileceğini biliyordu. "İçebilenlere olabildiğince su içirin!" diye bağırdı. "İçemeyenleri zorlamayın; onları boğarsınız."</p>
	<p class="block_1"> </p>
	<p class="block_">Dash bir muhafız çavuşunu yakaladı ve "Mutfaktaki herkesi tutukla," dedi.</p>
	<p class="block_1"> </p>
	<p class="block_">Dash bütün soyluları zehirleyenin muhtemelen şimdiye kadar çoktan gitmiş olacağının farkındaydı, ama kaçacak zaman bulamamış olabilirdi. Şerifin geç kalarak zehirlenenler arasında olmayacağını kesinlikle beklemiyordu.</p>
	<p class="block_1"> </p>
	<p class="block_">Salon kokuyordu ve Dash diğerleri hastalarla ilgilenirken bazılarının ortalığı temizlemesini emretti. Bir Astalon rahibi olan ilk rahibin gelmesi neredeyse yarım saat sürdü. Rahip işe Prens ile başlayarak hastalara ne yapabileceğine bakmaya başladı.</p>
	<p class="block_1"> </p>
	<p class="block_">Dash yemektekilere göz gezdirdi: Krondor'daki soylulardan, bu yemekte sadece kendisi yoktu. Bölgedeki Dük'ten Toprak Beyi'ne kadar bütün soylular masadaydı. Şehrin varlıklı ve güçlü tüccarlarından, sadece ailesiyle şehir dışında olduğu için Roo Avery yoktu.</p>
	<p class="block_1"> </p>
	<p class="block_">Çok geçmeden, artık Nakor'un tapınağında hizmet eden Ishaplı Dominic Birader de dahil, çeşitli düzenlerden diğer rahipler de geldi. Rahipler gece boyunca salondakileri tedavi ederken, Dash mutfak personelini sorguladı. Gündoğumuna yakın, artık bir revire dönen büyük salona döndü.</p>
	<p class="block_1"> </p>
	<p class="block_">Dash kapının yanındaki Dominic'i yanına çağırdı. "Nasıl gidiyor?" diye sordu.</p>
	<p class="block_1"> </p>
	<p class="block_">"Kıl payı kurtardık," dedi rahip. "Onları kusturmamış olsaydın, şehirde hâlâ nefes alan tek soylu sen olurdun.</p>
	<p class="block_1"> </p>
	<p class="block_">"Prens ve Leydi Francie uzun süre tam olarak iyileşemeyecek olmalarına rağmen yaşayacak." Kafasını iki yana salladı. "Kızın babası her an hayatını kaybedebilir. Yaşayıp yaşamayacağını bilmiyorum." Dash, "Dük Rufio?" dedi.</p>
	<p class="block_1"> </p>
	<p class="block_">Dominic kafasını iki yana salladı. "Zehir şaraba katılmış. Çok içmiş."</p>
	<p class="block_1"> </p>
	<p class="block_">Dash gözlerini kapadı. "Patrick'e sarayda bir casus varsa..."</p>
	<p class="block_1"> </p>
	<p class="block_">"Eh," dedi Dominic, "kaybımız korkunç olmasına rağmen, en azından Prens yaşıyor."</p>
	<p class="block_1"> </p>
	<p class="block_">"O da doğru." Dash dışarı taşınan ölülere baktı. "Ama bu saldırıya dayanmak için şimdiden çok fazla insan kaybettik. Daha kötü de olabilirdi, ama bu kadar değil," dedi bitkin genç Şerif. Ardından alarm çanı çalmaya başladı ve Dash şehrin saldırı altında olduğunu anladı.</p>
	<p class="block_6"> </p>
	<p class="block_9"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre1"/></p>
	<p class="block_1"> </p>
	<p class="block_3" id="calibre_pb_24"> </p>
</body></html>
