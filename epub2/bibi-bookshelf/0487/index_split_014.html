<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>04 - Kırık Tacın Parçaları - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-12-</p>
	<p class="block_13">KUMAR</p>
	<p class="block_1"> </p>
	<p class="block_">Arutha ileriyi gösterdi.</p>
	<p class="block_1"> </p>
	<p class="block_">Yüzbaşı Subai hareketi tekrarlayınca arkasındaki adam işaret verdi. Bir başka adam aynı yeri gösterip başını salladı. Ardından gösterilen alanı araştırmaya başladı. Yaya adamlar günde yirmi, yirmi beş kilometre yürüyebildikleri için dağlarda ilerlemeleri yavaş olmuştu. Ama tepesinde eski Sarth Manastırı'nın bulunduğu dağın tabanı artık görüş alanlarına girmişti.</p>
	<p class="block_1"> </p>
	<p class="block_">Üç keşifçi yağmur sularıyla açılmış küçük koyaklardan, ufak av patikalarından ya da girişe gidebilecek herhangi bir yoldan yukarı çıkarak zorlu patikada ilerliyordu. Arkasında manastırın altındaki girişe açılan dar, uzun bir geçidin olduğu, dağın yüzeyinde çıkıntı yapan büyük bir kaya arıyorlardı. Arutha babasının ona girişe tam karşıdan bakılmazsa, sadece dağın yamacı gibi gözüken bir yer görüldüğünü söylediğini hatırlıyordu.</p>
	<p class="block_1"> </p>
	<p class="block_">Günlerdir arıyorlardı ve iki kere neredeyse Nordan'ın devriyeleriyle burun buruna gelmişlerdi. Arutha ile Dominic'in yanında, sadece Krallık’taki en iyi korucularla iz sürücülerin olması fark edilmemelerini sağlamıştı. Bu grupta onlardan yalnızca altı tanesi vardı. Manastırı geri alma görevi verilen yüz yirmi Yolbulucu ve Kızıl Kartal, istilacı devriyelerin eriminin hemen dışında, kilometrelerce uzaktaki küçük bir vadide bekliyordu.</p>
	<p class="block_1"> </p>
	<p class="block_">Arutha taşıdığı tulumdan biraz su içti. Yaz sıcağı bunaltıcı olmasına karşın oyalanamazlardı. Babası başka kerteriz noktalarından da bahsetmişti, ama bölgede o noktalara uzaktan yakından benzeyen hiçbir şey yoktu. Büyük meşe ağacı bir yangında yanmış ya da kereste elde etmek için kesilmiş olabilirdi. Bir kayanın üstünde duran üç kaya, yağmur ya da deprem yüzünden düşmüş olabilirdi. Ne de olsa, aradan elli yıl geçmişti. Derken bir ıslık Arutha'yı birisinin bir şey bulduğu yolunda uyardı. Hızla Subai'nin yanına gitti ve Yüzbaşı'nın aşağısında bir adam gördü. Adam boğazına kadar bir çalılığa gömülmüş, bir çukurun içindeydi ve patikadan görülmesi imkânsızdı. Arutha etrafa göz attı ve gözü, durduğu yerin tam karşısında olan, ama daha genç başka ağaçlar tarafından gizlenmiş büyük bir meşe ağacına takıldı. Dönünce, bir araba büyüklüğünde büyük bir kaya parçası gördü. Kayanın dibinde iki tane daha kaya vardı. Anında anladı. "Bulduk!" dedi Subai'ye sessizce.</p>
	<p class="block_1"> </p>
	<p class="block_">Arutha Dominic'e işaret verip askerin arkasına atladı. "Bu çalının öteki tarafında bir şeyler var Ekselans," dedi asker.</p>
	<p class="block_1"> </p>
	<p class="block_">Arutha tek kelime etmeden kılıcını çekip çalıyı kesmeye başladı. Bir an duraksadıktan sonra asker de kılıcını çekti. Dominic yanlarına gelene kadar, bitkinin önemli bir kısmını temizlemişlerdi. Çalının arkasında bir geçit vardı. Arutha, dağın yüzeyiyle kayanın bir yüzü arasında bir koridor gibi gözüken o geçidin babasının tarif ettiği geçit olduğunu biliyordu. Yüzbaşı Subai'ye, "Dominic ve ben girişi bulana kadar burada bekleyin," dedi.</p>
	<p class="block_1"> </p>
	<p class="block_">Rahip ve Dük, dağın yüzeyinden tam yüz metre ileri uzanan dar geçide girdi. Geçidin sonunda, sollarında, bir insanın rahatça sığabileceği büyüklükte bir mağara göründü. Arutha, "Eğer burayı bulmuşlarsa, yukarıdaki giriş kadar kolay savunacaklardır," dedi. Dominic dikkatle karanlığa baktı. "Mağara doğal, ama Ishap Biraderleri tarafından 'geliştirilmiş' idi. Dikkat et, bir keşişin kitap taşıyabilmesi ya da köşeyi bir el arabasıyla dönebilmesi için genişletilmiş, ama kapıyı kırmak için bir koçbaşı geçirecek yeterince yer yok." "Ne kapısı?"</p>
	<p class="block_1"> </p>
	<p class="block_">Dominic gözlerini kapadı, mırıldanarak bir dua okudu, ardından elini kaldırdı. Elinden, Arutha'nın mağara ağzındaki üç metre yüksekliğindeki büyük meşe bir kapıyı görmesine yetecek kadar soluk sarı bir ışık halesi çıktı. Kapının üzerinde mandal ya da kilit yoktu. Kapının üstündeki üç geniş demir şerit kapının güçlendirilmiş olduğunu gösteriyordu. Arutha, "Haklısın," dedi. "Bu kapıyı kırmak için ağır bir koçbaşı gerekir ve burada onu sallayacak yer yok." "Mandal-"</p>
	<p class="block_1"> </p>
	<p class="block_">Arutha, "Bana bir dakika ver," dedi.</p>
	<p class="block_1"> </p>
	<p class="block_">Elini çıkıntılı kaya tabakası üstünde ve kapının yüzeyinde gezdirerek alanı inceledi. Sonunda, "Babam hırsızlık günlerinin hikâyelerini anlatmıştı bana," dedi. "Sık sık kendimi onun yerine koyar ve hoş karşılanmayacağım bir yere girmeye çalışarak bu tür şeyler yaparken hayal ederdim. Bu tür şeyleri yapıp yapamayacağımı merak ederdim." Diz çöküp kapının önünü inceledi. Mağaranın duvarına yerleştirilmiş küçük bir taş vardı. Arutha taşa uzandı.</p>
	<p class="block_1"> </p>
	<p class="block_">"Yerinde olsam bunu yapmazdım," dedi Dominic. Arutha duraksadı. Ardından, "Babamın becerilerinden yoksun olduğumu kabul etmeliyim," dedi. Gülümseyerek ayağa kalkıp,</p>
	<p class="block_1"> </p>
	<p class="block_">"Büyükbabam babamdan çok anneme benzediğimi söylemişti," dedi. "Belki de haklıdır."</p>
	<p class="block_1"> </p>
	<p class="block_">"Bu oldukça gizli bir tuzaktır. Şurada başka bir kol var." Ufak bir oyuğa doğru ilerleyip elini içeri soktu. Etrafı yoklayarak küçük bir mandalı tuttu, ardından hareket enirdi. "O taşı şimdi çek." Arutha denileni yaptı ve taşın çelik bir iple arkadaki büyük bir sürgüye bağlanmış olduğunu fark etti. Taş sadece birkaç santimetre oynadı, ama Arutha onu çeker çekmez kapının öteki tarafından boğuk bir gürültü duyuldu. Kapı ağır ağır hareket etti. Geride, dağın iç kısımlarına açılan dar ve karanlık bir açıklık bırakarak yavaşça sol tarafa doğru açıldı.</p>
	<p class="block_1"> </p>
	<p class="block_">Arutha dönüp Yüzbaşı Subai'ye, "Açıldı," dedi. "Bir ulak gönder ve adamları buraya getir!" Geçide giren Dominic'i takip etti. Rahip bir kolu gösterdi. "Şuna dokunma. Kapıyı arkamızdan kapatır." Geçitte ilerlemeye devam etti. Yaklaşık yüz metre sonra geçit, ayak izlerinin açıkça görülebildiği geniş bir galeriye dönüştü. Arutha izleri inceledikten sonra, "Bunlar çizme izleri değil," dedi. "Sandalet izlerine benziyorlar."</p>
	<p class="block_1"> </p>
	<p class="block_">Dominic, "Kitapları, tomarları ve diğer ciltleri dağın her tarafına depoluyorduk, kaçış rotasına bu kadar yakın olan yerlere bile," dedi. Geçidin gerisini gösterdi. "Ama o taraftan hiçbir şey götürülmedi. Biraderlerim manastırı düzenli bir şekilde terk etti, bu yüzden burada tutulan her şey dağın yukarısına çekildi, arabalara yüklendi ve yeni manastırımız Eski Sarth'a götürüldü."</p>
	<p class="block_1"> </p>
	<p class="block_">"Yeni manastır nerede?" diye sordu Arutha.</p>
	<p class="block_1"> </p>
	<p class="block_">Dominic gülümsedi. "Herkesten iyi anlayacağın sebeplerden dolayı, düzenim yeni manastırın içindeki bilginin yanlış ellerde çok tehlikeli olacağına karar verdi. Bu yüzden, Eski Sarth'ın yerini sadece düzenimizdeki insanlar biliyor. Sana tek söyleyebileceğim Yabon'da, Fadawah'tan güvende olduğu."</p>
	<p class="block_1"> </p>
	<p class="block_">Arutha, "Kraliyet Sarayı'nın bir görevlisi olarak bunu duymak hoşuma gitmedi," dedi. "Ama Pug'ın torunu olarak anlıyorum."</p>
	<p class="block_1"> </p>
	<p class="block_">Taşların üzerindeki çizme sesleri Subai'nin akıncılarının ilk grubunun yaklaştığını söylüyordu. En öndeki adam bir meşale taşıyordu ve arkasından erzak çıkınlarını taşıyan diğerleri geliyordu. Zaman çizelgesi kritikti. Greylock Krondor'a bir hafta içinde varacaktı, ama hemen şehir kapılarının önünde, ilk iki savunma konumuna saldırmak için kuzeye yönelecek ve Sarth'a giden yolda bir saldırı başlatacaktı. Duko'dan aldıkları bilgiye göre o ilk iki savunma nispeten hafifti ve yetersiz bir direnç göstereceklerdi. İlk büyük dirençle Sarth'ın güney sınırında karşılaşacaklardı.</p>
	<p class="block_1"> </p>
	<p class="block_">Oradan kasabanın içine kadar dövüş zor olacaktı, ama eğer Nordan'ın birlikleri saldırmak için manastırdan çıkarsa, Greylock'un ordusu sağlam bir savunma konumuyla dağ eteğinden saldıran bir ordu arasında kalacaktı. Eğer Greylock manastırı ele geçirmek için dağ yoluna dönerse, arkasında kasaba garnizonuyla birkaç yerde tek bir arabanın ya da iki atın geçebileceği kadar daralan yolda savaşmak zorunda kalacaktı.</p>
	<p class="block_1"> </p>
	<p class="block_">Krallık'ın manastırı ele geçirmek ya da düşman birliklerini en azından Owen'ın kasabayı almasına yetecek kadar oyalamak için tek umudu Subai'nin birliğiydi. Kasaba Krallık'ın eline geçtiğinde, manastır yalıtılabilir ve içerideki garnizon açlığa mahkûm edilir ya da çoktan Arutha'nın birliğine teslim olmuş olurdu.</p>
	<p class="block_1"> </p>
	<p class="block_">Adamlar odanın içine doluşurken Arutha bunu düşünüyordu. Yüksek olasılıkla bire dört oranında bir sayıyla karşılaşacaklardı. İçeride kaç askerin olduğunu kimse bilmiyordu. Nordan bu bilgiyi Duko ile paylaşmayı uygun görmemişti. Tek avantajları sürprizdi.</p>
	<p class="block_1"> </p>
	<p class="block_">Manastırın altındaki Krallık güçleri saldırıyı, Greylock'un güneyden gelecek saldırısından bir gece önce yapacaktı. Arutha bu iş için elinde, Subai tarafından titizlikle seçilmiş Krallık'ın en iyi adamlarının olduğunu biliyordu. Yolbulucular her koşula uyum sağlamak için eğitilmişti. Bir insana göre dayanıklı, dirençli ve etkiliydiler. Kızıl Kartallar ise gerekeni duraksamaya düşmeden yapacak, bir acımasız seferler dizisinin gazileriydi.</p>
	<p class="block_1"> </p>
	<p class="block_">Üç gün içinde şafaktan bir saat sonra, ya manastırı kontrolleri altına almaları ya da manastırdakilerin aşağıdaki kasabadan herhangi bir yardım çağrısına yanıt veremeyecekleri kadar sorun çıkarmaları gerekiyordu. Arutha hareket zamanı gelene kadar enerjisini korumak için, yukarı giden bir sonraki tünelin yakınında bir yer bulup oturdu. Subai'nin birliklerinin tamamının mağaraya ulaşması saatler sürecekti, bu yüzden dinlenmekten ve beklemekten başka yapacak bir şey yoktu.</p>
	<p class="block_1"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Erik homurdanıp birtakım notlar aldı. John Vinci yüksek sesle, "Arka tarafta daha büyük bir depoya ihtiyacım olacak ve daha büyük arabaların içeri girip çıkması için kapıların genişletilmesini istiyorum!" dedi.</p>
	<p class="block_1"> </p>
	<p class="block_">Erik yavaşça, "Sakin ol John," dedi. "Bunu üç gündür yapıyoruz ve şimdiye kadar hiç kimse bizden şüphelenmedi. Tabii birileri senin ağır işittiğini düşünmeye başlamazsa."</p>
	<p class="block_1"> </p>
	<p class="block_">Vinci sıkıntılı bir biçimde gülümseyerek, "Sadece inandırıcı olmaya çalışıyorum," dedi. "İşimiz bitti," dedi Erik. "Dükkânına dönelim."</p>
	<p class="block_1"> </p>
	<p class="block_">Sarth'ın kalabalık sokaklarında yürüdüler. Balıkçılar yakaladıklarını pazara getirdiği için kasaba her zaman oldukça kalabalık bir kasabaydı. Aynı zamanda Ylith ile Krondor arasındaki en önemli ikinci limana, Özgür Şehirler ve Queg'den gelen hiç de azımsanamayacak kaçakçıyla pek çok tüccarın ziyaret ettiği bir limana sahipti. Krallık gümrüğü burada daha kontrolsüzdü ve bunun sonucu olarak da kasaba, Krallık'ın ya da yeni gelen istilacıların yönetimine aldırmayan girişimci insanlardan oluşuyordu.</p>
	<p class="block_1"> </p>
	<p class="block_">Her yerde silahlı adamlar olmasına karşın, kasabada gergin bir hava yoktu. Sarth'a yerleştirilmiş Novindus paralı askerlerinin, habersiz saldırılmayacak hatların bayağı gerisinde olduklarını düşündükleri açıktı.</p>
	<p class="block_1"> </p>
	<p class="block_">Erik ile John, hızla John'un dükkânına doğru ilerleyip ön kapıdan, ardından da sıkılmış Roo'nun yarı uyuklayarak bir köşede oturduğu arkadaki depoya girdi. Roo selamsız sabahsız, "Gidiyor muyuz?" diye sordu.</p>
	<p class="block_1"> </p>
	<p class="block_">Erik başını salladı. "Bu gece."</p>
	<p class="block_1"> </p>
	<p class="block_">John, "Kaçakçıların koyunda sizi bekleyen bir kayığım olacak," dedi. "Kargo taşıyacaksınız ve orada bıraktığımız iki adam evlerine dönmekten mutlu olacak." Erik, "Roo, şuna bak," dedi. Roo kalktı ve çizdiği taslakları açan Erik'in yanına gitti. Kâğıtları Sarth kasabası etrafındaki bir bölgenin haritasını oluşturacak şekilde yerleştirdi. "Senin dönüp benim dönememe olasılığına karşı, bunları tekrar çizebilmen için bunu ezberlemen gerekiyor." "Neden bahsediyorsun sen?" diye sordu Roo. "Bunları taşıma riskini göze alamam." Roo ile John'a baktı. "Eğer bu harita üstümüzdeyken durdurulursak, gözümüzü kapamadan ölmüş oluruz. Ama haritayı yanımıza almazsak, kurtulmak için blöf yapabiliriz." John'a baktı. "Eğer yakalandığımızı duyarsan, yarın gece Krondor'a doğru yola çıkmak zorunda kalacaksın." "Ben mi?" dedi Vinci.</p>
	<p class="block_1"> </p>
	<p class="block_">"Sorun yok John," dedi Roo. "Öyle bir şey olmayacak." "Ama olursa," dedi Erik, "Dük Duko ile Owen Greylock'a haber götürmen gerekecek." Bir arada duran kâğıt parçalarını gösterdi. "Şunlara bakıp her şeyi ezberle.</p>
	<p class="block_1"> </p>
	<p class="block_">"Doğal arazi düşmandır," dedi Erik. Parmağıyla kontrol noktasının olduğu yeri gösterdi. "Burası, yolun okyanusun üstündeki uçurumların tepesinden ve dik yamaçlardan geçtiği bir darboğaz."</p>
	<p class="block_1"> </p>
	<p class="block_">Sarth, yolun birden batıya dönüp kasabanın içinden geçtiği o darboğazın kuzeyine kurulmuştu. Kasabanın güney kenarı, deniz alçaldığında bile çıkılacak uygun bir yer olmayan kayalık bir kumsala bakan bir yarın yüzeyine çok yakındı. Sahil bir süre sonra kuzeye dönüyordu ve orada, uzun bir kumsalın ve kuzeydeki birkaç balıkçı köyünün olduğu Sarth limanı vardı.</p>
	<p class="block_1"> </p>
	<p class="block_">"Kaçakçıların koyuna destek birlikleri indirsek bile, yine de o darboğazın güneyinde kalmış oluruz," dedi Erik.</p>
	<p class="block_1"> </p>
	<p class="block_">Parmağıyla limanı gösterdi. "Limanda sadece bir gemileri var, ama durduğu yere bak." Roo, "Yani kasabanın güneyindeki burnu dolaşan bir Krallık filosu gördükleri anda, gemiyi limanın ağzına getirip batırırlar," dedi.</p>
	<p class="block_1"> </p>
	<p class="block_">Erik, "Denizci değilim, ama elimizdeki herhangi bir geminin güneyden gelebileceğini ve onlar o gemiyi hareket ettirip batırmadan önce limana girebileceğini sanmıyorum," dedi. Roo, "Ama biz o gemiyi ele geçirirsek..." dedi.</p>
	<p class="block_1"> </p>
	<p class="block_">"Biz mi?" dedi Erik.</p>
	<p class="block_1"> </p>
	<p class="block_">"Mecaz," dedi Roo sırıtarak.</p>
	<p class="block_1"> </p>
	<p class="block_">Erik kafasını iki yana salladı. "Krondor'a haber götürüp o gemiyi ele geçirmek için bir ekiple geri dönemeyiz. Owen üç gün içinde Krondor'a varmış olacak. Ona son durum hakkında bilgi verebilmek için iki gün içinde Krondor'da olmalıyız."</p>
	<p class="block_1"> </p>
	<p class="block_">Roo, "Eğer kalıp John'un tuttuğu o haydutları kullanırsan o gemiyi ele geçirebilirsin," dedi.</p>
	<p class="block_1"> </p>
	<p class="block_">Erik, "Olmaz," dedi. "Emirler. Yarından sonraki gün geri dönmüş olmalıyım." Roo Vinci'ye baktı. "John?"</p>
	<p class="block_1"> </p>
	<p class="block_">John ellerini kaldırdı. "Asla!" Geniş göbeğine vurup, "Ben yaşlı ve şişman bir adamım Roo ve en iyi zamanımda bile asla bir savaşçı olmadım," dedi.</p>
	<p class="block_1"> </p>
	<p class="block_">Erik Roo'ya bakıp, "Kral ve Ülke için son bir görev yapmak ister misin?" diye sordu.</p>
	<p class="block_1"> </p>
	<p class="block_">Roo kaşlarını çattı. "Ne sebeple?"</p>
	<p class="block_1"> </p>
	<p class="block_">"Pek çok iyi insanın hayatını kurtarabilir, savaşı kısaltabilir ve servetini de o kadar çabuk geri alabilirsin." Erik kasabanın kuzeydoğu ucunu gösterdi. "Eğer Nordan'ın askerlerini sahilin yukarısına püskürtebilir ve o limana Vykor Limanı'ndan gemilerimizi getirebilirsek, birlikleri ikmal edip kuzeye daha hızlı ilerleyebiliriz." Roo, "O gemide kaç adamları var John?" diye sordu.</p>
	<p class="block_1"> </p>
	<p class="block_">"Gördüklerimden anladığım kadarıyla az mürettebat var. Gemi kıştan beri orada duruyor. Ara sıra birileri kayıkla o gemiden kasabaya gidip geliyor. Gemiye safra yüklediklerini düşünüyoruz, ama hiç önemli bir kargo görmedik; sadece ara sıra erzak kutuları. Bu yüzden belki bir abluka gemisidir."</p>
	<p class="block_1"> </p>
	<p class="block_">Roo kafasını kaşıdı. "Aptallık ediyorum, ama senin için o gemiyi ele geçireceğim Erik. Greylock buraya ne zaman gelecek?"</p>
	<p class="block_1"> </p>
	<p class="block_">"Üç gün içinde günbatımında kuzeye dönerse, dördüncü gün şafakta burada olur." "O barakada üç gün daha öyle mi?"</p>
	<p class="block_1"> </p>
	<p class="block_">"Daha kötü yerlerde de uyuduk," dedi Erik.</p>
	<p class="block_1"> </p>
	<p class="block_">Roo başını salladı. "Hatırlatma." İç geçirdi. "Dört gün sonra, şafaktan hemen önce kayıkla açılıp o gemiyi ele geçireceğim."</p>
	<p class="block_1"> </p>
	<p class="block_">Erik, "Güzel," dedi. "Şimdi John, şu haritayı ezberle, çünkü benimle geliyorsun." "Ben mi?" dedi Vinci.</p>
	<p class="block_1"> </p>
	<p class="block_">Erik tehditkâr bir biçimde gülümsedi. "Seçeneğin: ya benimle gelirsin ya da o gemiyi ele geçirirsin."</p>
	<p class="block_1"> </p>
	<p class="block_">Vinci güçlükle yutkundu. "Krondor'a gideceğim." "Akıllı seçim," dedi Erik.</p>
	<p class="block_1"> </p>
	<p class="block_">Roo John'a, "En azından bir düzine güvenilir adama ihtiyacım var, yirmi daha iyi olur," dedi. John omuzlarını silkti. "Bir düzine ayarlayabilirim. Yirmi? Bakarım."</p>
	<p class="block_1"> </p>
	<p class="block_">"Ayrılma zamanı gelene kadar yakınlara gizlenmiş iki tane büyük sandala ihtiyacım olacak."</p>
	<p class="block_1"> </p>
	<p class="block_">"O yakınlarda bir depom var. Bu gece sandalları oraya gönderirim."</p>
	<p class="block_1"> </p>
	<p class="block_">Roo, "Tamam o zaman, sanırım anlaştık," dedi. "Bu iş en azından beş gün sonra bitecek." "Şansımız yaver giderse," dedi Erik.</p>
	<p class="block_1"> </p>
	<p class="block_">Parmağını kasabadan manastıra çıkan yola bastırdı. "Tabii Arutha ve yanındaki birlik Nordan'ın yukarıdaki gücünü etkisiz hale getirebilirse. Kasabadaki askerlerin azlığından, yukarıda en az üç ya da dört yüz askeri olduğunu tahmin ediyorum. Eğer o yoldan aşağı inip kasabaya girmeye çalışırken Owen'a arkadan saldırırsa, bizi darboğazın güneyine püskürtebilirler ve bu bize pahalıya patlar."</p>
	<p class="block_1"> </p>
	<p class="block_">Roo iç geçirdi. "Sadece umut edebiliriz. Novindus'ta canımızı kurtarmak için kaçarken bile tek yapabildiğimiz buydu: elinden gelenin en iyisini yap ve umut et." Erik katılmak zorunda kaldı. "Dua etmek de işe yarayabilir." Roo sessizleşti.</p>
	<p class="block_1"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Arutha kapıyı dinledi. Diğer taraftan konuşma sesleri geliyordu. Dün Sarth'taki terk edilmiş kütüphanenin alt bodrumlarını araştırmışlardı. Manastırdaki yatakhane sadece kırk keşiş için inşa edilmiş olsa da, Dominic bütün boş odaları kullandıkları takdirde manastırda bin tane askerin barınabileceğini hesaplamıştı.</p>
	<p class="block_1"> </p>
	<p class="block_">Manastırın avlusuna kırk ya da elli attan fazlasını koyamayacakları için, manastırdaki askerlerin büyük çoğunluğunun piyade olduğunu tahmin ediyorlardı. Saman ya da tahıl dolu arabalarla atlara yem sağlama sorunu, muhtemelen hayvanlarının sayısını bir düzine kadar daha azaltırdı.</p>
	<p class="block_1"> </p>
	<p class="block_">Kimseyle karşılaşmadan, manastırın giriş katının iki kat altındaki koridorlara ulaşmışlardı. Arutha'nın dinlediği kapının ardında, sıradan bir sohbet havasında konuşmalar duyuluyordu. Arutha Dominic'in yanına gidip fısıldayarak, "Bu odanın etrafından dolaşmanın yolu var mı?" diye sordu.</p>
	<p class="block_1"> </p>
	<p class="block_">Dominic kafasını iki yana sallayıp sessizce, "İki kat aşağı inip diğer tarafa dönersek, karşı kapıdan yine bu odaya çıkarız," diye yanıtladı. "Odada üç kapı var, üçüncüsü yukarı katlara giden bir merdivene açılıyor."</p>
	<p class="block_1"> </p>
	<p class="block_">Arutha başını salladı. Dominic'in yaptığı çizimleri ezberlemişti. "Burada bekleyeceğiz, ardından manastırı ele geçirme zamanı gelince odaya baskın yapacağız."</p>
	<p class="block_1"> </p>
	<p class="block_">Bir kum saati taşıyan Subai'nin askerlerinden birine göz attı. Saat, kalan zamanı ölçmek için önceki gün günbatımında çevrilmişti. Manastırın altındaki bodrumların karanlığında, geçen zamanı belirlemenin doğal bir yolu yoktu. Ve zamanlamanın hayati önemi vardı. "Keşke orada kaç asker olduğunu görmemizin bir yolu olsaydı." Dominic, "Hepsi uyuduğunda, gece geç vakitte şansımız olabilir," dedi.</p>
	<p class="block_1"> </p>
	<p class="block_">Arutha bir askere dönüp, "Yüzbaşı Subai'ye adamların yarısını iki kat aşağıya göndermesini ve diğer taraftan yukarı, bu kapının karşısındaki kapıya çıkmalarını istediğimi söyle," dedi. Asker selam verip emri iletmek için hızla uzaklaştı. Arutha Dominic'e, "Aşağıdaki odalarda bir engelle karşılaşmadık, ama bunun ya da karşısındaki kapının arkasında olabilir," dedi. "Birisi bu kapının arkasına bir ranza yerleştirdi diye bu akının başarısız olmasını istemiyorum. İçeri ilk giren, diğer kapının çabucak açılmasını sağlasın."</p>
	<p class="block_1"> </p>
	<p class="block_">Dominic başını salladı. Kum saatini tutan askere göz attı. "Bir buçuk gün kaldı."</p>
	<p class="block_1"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Roo sabırsızlıkla bekliyordu. Son iki gün, aklını kaybedeceğini sanana dek dakika dakika, saniye saniye, geçmişti. Derken birden ayrılma vakti gelmişti.</p>
	<p class="block_1"> </p>
	<p class="block_">John'un bulduğu adamlara baktı. On altı kişilerdi. Hepsi de kötü görünüşlü olmasına rağmen, aralarında özellikle korkutucu görünen yoktu. Yine de, görünüşe çok fazla önem verdiği zamanlarda, katil çıkan zararsız görünüşlü yeterince adam görmüştü. "İçinizde gemide çalışmayı bilen var mı" diye sordu.</p>
	<p class="block_2"> </p>
	<p class="block_">Beş tanesi elini kaldırdı. Roo kafasını iki yana salladı. İlkini göstererek, "Sen, bağırdığımı duyduğunda, çapa ipini kes," dedi. İkincisine, "Bağırdığımı duyduğun zaman, ulaşabildiğin bütün yelkenleri aç," dedi. Üçüncüsüne, "Sen de, dümene gidip bizi açık denize yönlendir," dedi. Diğer adamlara bakarak, "Geri kalanlarınız, bu üçü size ne derse onu yapın," dedi. "Eğer o gemiyi ele geçirirsek, kıyıdan yardım gelmesi olasılığına karşı yola çıkacak durumda olmak istiyorum." İçinden, eğer Sarth'a yapılan saldırı başarısız olursa buradan defolup gitmek, diye ekledi. "Hazır mıyız?" diye sorunca adamlar başlarını salladı. "Yola koyulduğumuz zaman, ben söylemedikçe ya da saldırıya uğramadıkça hiçbir şey için durmayın." Vinci'nin dükkânının kapısını açıp, "Gidelim," dedi.</p>
	<p class="block_1"> </p>
	<p class="block_">Adamlar, şafak öncesi aydınlığında Vinci'nin dükkânının sokağında ilerleyen Roo'yu takip etti, ardından onları Kral'ın Yolu'nun bir parçası olan, kasabanın içinden geçen ana caddeye çıkartacak bir köşeyi döndüler. Koşmaksızın hızlı hızlı ilerleyerek yolu takip ettiler ve yol tekrar kuzeye döndüğü zaman, rıhtımların güney ucuna çıkan daha küçük bir sokağa girdiler. Roo'ya göre Sarth, parmak uçları güneye bakan bir sağ elden başka bir şeye benzemiyordu. Başparmak yolun bir süreliğine batıya döndüğü yerdi ve yol işaret parmağından kuzeye doğru dönene kadar kasabanın büyük çoğunluğu bu iki parmağın arasında yer alıyordu.</p>
	<p class="block_1"> </p>
	<p class="block_">Rıhtımlar başparmağın kıvrımında başlıyor ve bir süre, anayolla körfez arasındaki birkaç blok evle birlikte anayolu takip ediyordu. Rıhtımlara vardıklarında, Roo, Vinci'nin, diğer adamlarına deponun kapısını kilitlememeleri talimatı verdiğini gördü. Depo alt rıhtımların sonunda, Roo'nun zihnindeki başparmağın en batı kısmındaydı ve içeride iki kayık vardı. Kayıklar altışar adam tarafından kaldırılıp çabucak kayık rampasına taşındı, suya indirildi ve sekiz adam iterek ilk kayığa binerken, Roo ve diğer sekiz adam ikincisine bindi. Sessiz olmak için neredeyse nefeslerini tutuyorlardı, ama etraflarındaki her şey sakin kaldı.</p>
	<p class="block_1"> </p>
	<p class="block_">Kayıklardaki ikişer adam kürekleri suya indirip yavaşça kürek çekerek gri gökyüzü ve denize karşı kara bir siluet şeklinde duran gemiye doğru ilerlemeye başladı. Gemiye yaklaştıklarında, Roo midesinde soğuk bir ürperti hissetti. Hafifçe, "Kahretsin," dedi.</p>
	<p class="block_1"> </p>
	<p class="block_">"Ne oldu?" diye sordu yanındaki adamlardan biri. "Bu bir Queg ticaret gemisi." "Yani?" dedi başka bir adam.</p>
	<p class="block_1"> </p>
	<p class="block_">"Yok bir şey," dedi Roo. "Queg ile başım yeterince belada ve yakalanırsam biraz daha fazlası beni daha fazla öldüremez."</p>
	<p class="block_1"> </p>
	<p class="block_">Söylenene tepki başka bir adamdan gelen bir kıkırdama oldu, ardından adam, "Evet, ama ölümünü biraz daha pis bir hale getirebilirler," dedi.</p>
	<p class="block_1"> </p>
	<p class="block_">"Teşekkürler," dedi Roo. "Bu kendimi daha iyi hissetmemi sağladı."</p>
	<p class="block_1"> </p>
	<p class="block_">İlk kayık iki direkli ticaret gemisine varmıştı. Kayığın pruvasındaki adam arkadaki çapa halatına sıçradı ve filika küpeştesine tırmandı. Güverteye göz attı, döndü ve aşağıdaki adamlara bakıp başını salladı.</p>
	<p class="block_1"> </p>
	<p class="block_">Adamlar sessizce gemiye tırmanmaya başladı.</p>
	<p class="block_1"> </p>
	<p class="block_14">Gece nöbetini tutması gereken güvertedeki denizci tırabzana yaslanmış uyuyordu. Roo işaret edince, adamlardan biri kılıcının kabzasıyla uyuyan nöbetçinin başına sertçe vurdu. Adam bayılarak yere yığıldı</p>
	<p class="block_2"> </p>
	<p class="block_">Roo adamlara pruvaya ve kıça, ardından da aşağıya gitmelerini işaret etti. Ortalık sakinken birden geminin pruvasından bir bağırış ve hemen ardından da yumruk sesleri duyuldu. Başka sesler de yükseldi, ama ardından ortalık tekrar sessizleşti. Bir dakika sonra ön ambardan bir grup üzgün görünüşlü denizci çıkarken, hemen ardından kıçtan yukarı başka denizciler çıktı. Gemide Kaptan ve ikinci kaptan da dahil yalnızca yirmi iki adam vardı. Hepsi de uyuyordu ve karşılarındaki silahlı adamlar tarafından kolayca yataklarından kaldırılmışlardı.</p>
	<p class="block_1"> </p>
	<p class="block_">Roo rahatlayarak iç geçirdi. Gemi onundu.</p>
	<p class="block_1"> </p>
	<p class="block_">Roo bir denizci gibi gözükmeyen adamlardan birine baktı. "Bunu nerede buldunuz?" diye sordu kaçakçılardan birine.</p>
	<p class="block_1"> </p>
	<p class="block_">Kaçakçı, "Kaptanın kamarasının yanındaki küçük kamarada," dedi</p>
	<p class="block_1"> </p>
	<p class="block_">Roo adamın yanına gidip, "Seni gözüm bir yerden ısırıyor," dedi. "Kimsin sen?" Adam yanıt vermedi. Roo, "Bir fener yakın," dedi.</p>
	<p class="block_1"> </p>
	<p class="block_">Kaçakçılardan biri bir fener yakıp Roo'ya verdi. Roo feneri adamın suratına yaklaştırdı. "Seni tanıyorum! Sen Vasarius'un adamlarından birisin. Adın Velari." Adam kibar bir şekilde, "Bay Avery," dedi.</p>
	<p class="block_1"> </p>
	<p class="block_">Roo güldü. "Sakın bana bunun Lord Vasarius'un gemilerinden biri olduğunu söyleme." "Öyle," dedi hizmetkâr. Adaya yaptığı ilk ziyaretinde Roo'yu karşılayan ilk Quegli bu adamdı. "Dünya küçük," dedi Roo. "Eh, eminim Vasarius onu son gördüğümden beridir başına gelen bütün zararlardan beni sorumlu tutuyordur, o yüzden bu onu şaşırtmayacaktır." Velari, "Eninde sonunda öğrenecektir Avery," dedi.</p>
	<p class="block_1"> </p>
	<p class="block_">"Ona sen söyleyebilirsin," dedi Roo.</p>
	<p class="block_1"> </p>
	<p class="block_">"Ben mi? Bizi öldürmeyecek misiniz?"</p>
	<p class="block_1"> </p>
	<p class="block_">"Sebep yok," dedi Roo. "Aslında size bir iyilik yapıyoruz. Önümüzdeki birkaç saat içinde burada tam ölçekli bir savaş patlak verecek ve o zamana kadar bu limandan güvenli bir şekilde çıkmış, güneye doğru yol alıyor olmayı planlıyorum." "Savaş mı?" dedi Velari.</p>
	<p class="block_1"> </p>
	<p class="block_">"Evet, size bu gemiyi liman ağzında batırmanız söylenen savaş."</p>
	<p class="block_1"> </p>
	<p class="block_">"Bu gemiyi batırmak mı?" dedi Velari. "Bunu neden yapalım?"</p>
	<p class="block_1"> </p>
	<p class="block_">"Krallık gemilerini limanın dışında tutmak için," diye karşılık verdi Roo.</p>
	<p class="block_1"> </p>
	<p class="block_">"Böyle bir emir almadık," dedi Velari. "Öyleyse burada ne bekliyorsunuz?" Soru sessizlikle karşılandı.</p>
	<p class="block_1"> </p>
	<p class="block_">Roo arkasına dönecekmiş gibi yaptı, ardından sert bir biçimde yumruğunu Velari'nin midesine indirdi. Adam bir an nefes alamayarak yere yığıldı, ardından güçlükle dizlerinin üstüne kalktı ve güverteye kustu. Roo diz çöküp adamın saçına yapışarak yüzünü yukarı kaldırdı ve "Şimdi, ne bekliyorsunuz?" diye sordu.</p>
	<p class="block_1"> </p>
	<p class="block_">Adam Roo'ya baktı ama hiçbir şey söylemedi. Roo hançerini çekip Velari'nin gözlerinin önünde tuttu. "Bazı parçalarını kaybedersen daha iyi konuşabilir misin?"</p>
	<p class="block_1"> </p>
	<p class="block_">"Başka bir gemi bekliyoruz."</p>
	<p class="block_1"> </p>
	<p class="block_">"Ne gemisi?"</p>
	<p class="block_1"> </p>
	<p class="block_">Roo hançeri adamın omzuna koyup, ciddi bir zarardan çok acı verici olsun diye basıncı yavaşça arttırarak itmeye başlayana kadar adam sessiz kaldı.</p>
	<p class="block_1"> </p>
	<p class="block_">Velari irkildi, ardından gözleri sulandı, ardından bağırdı. "Kes şunu!" diye yalvardı. "Ne gemisi?" diye sordu Roo hançeri daha da derine iterek. Bunun hafif bir yara olduğunu biliyordu, ama Velari'nin bunu bilecek bir adam olmadığını ve acıya dayanamayacağını seziyordu.</p>
	<p class="block_1"> </p>
	<p class="block_">Velari ağlayarak, "Lordum Vasarius Sarth'a geliyor," dedi.</p>
	<p class="block_1"> </p>
	<p class="block_">"Vasarius! Buraya mı geliyor?" dedi Roo hançerini silip kaldırarak. "Neden?" "Bize Queg'e kadar eşlik etmek için."</p>
	<p class="block_1"> </p>
	<p class="block_">Roo gözleri ardına kadar açılmış bir şekilde ayağa kalktı. Kaçakçıların liderine dönerek, "Yelkenleri açmaya hazır olun," dedi. "Eğer yola çıkmamız için bağırırsam, ben güverteye dönene kadar hareket etmiş olmayı istiyorum."</p>
	<p class="block_1"> </p>
	<p class="block_">Roo lombar ağzına seğirtti ve yan atlayarak alt güverteye açılan kapı ağzına indi. Ana kargo ambarına açılan alçak kapıdan eğilerek geçti ve ambarın her iki tarafında da sandıklar ve torbalar olduğunu gördü. Büyük bir torbayı tutup kaldırmaya çalıştı. Çok ağırdı. Torbanın ağzını bağlayan ipi kesmek için hançerini kullandı ve yere altınlar döküldü.</p>
	<p class="block_1"> </p>
	<p class="block_">Roo elinden geldiği kadar yüksek sesle, "Yola çıkın," diye bağırdı.</p>
	<p class="block_1"> </p>
	<p class="block_">Güvertede adamlar bağırmaya başladı. Çeneye inen yumruk sesleri Roo'ya, kaçakçıların tutsak denizcilerin emirlere itaat etmelerini sağladıklarını söylüyordu. Bir balta sesi duydu ve çapa ipinin kesildiğini anladı.</p>
	<p class="block_1"> </p>
	<p class="block_">Roo bir levye bulup sandıklardan birini açtı. Loş ışıkta bile sandığın içindeki serveti tanımakta güçlük çekmedi. Mücevherler, sikkeler, bir top pahalı ipek, her şey alelacele sandığa tıkılmış ve sıkıca kapatılmıştı.</p>
	<p class="block_1"> </p>
	<p class="block_">Roo nasıl bir işe bulaştığını biliyordu; bu, Queg'e gönderilmek için bu gemiye doldurulmuş Krondor ve Sarth'tan elde edilen ganimetti. Güverteye çıkarken, Roo, düşünmeye başladı. General Fadawah Lord Vasarius'a neden bir servet gönderiyordu?</p>
	<p class="block_1"> </p>
	<p class="block_">Serenlerden yelkenlerin inmekte olduğunu ve gemi yavaşça limanın ağzına doğru ilerlerken, dümene geçmesini söylediği adamın yerini almış olduğunu gördü. Roo Velari'nin önünde durup.</p>
	<p class="block_1"> </p>
	<p class="block_">"Fadawah Queg'den ne satın alıyor?" diye sordu.</p>
	<p class="block_1"> </p>
	<p class="block_">Velari'nin yanıt vermeyi reddetme eğilimi vardıysa bile, Roo hançerini çekip gösterdiğinde uçup gitti. "Silah! Silah satın alıyor." "Ne çeşit silahlar?"</p>
	<p class="block_1"> </p>
	<p class="block_">"Kılıç, kalkan, mızrak, yay ve arbalet. Ok ve arbalet oku. Mancınık ve balista. Ve ateş yağı." "Ve silahlar o gemiyle buraya mı getiriliyor?"</p>
	<p class="block_1"> </p>
	<p class="block_">"Hayır, teslimat Ylith'e çoktan yapıldı, Ama altın buradaydı ve Fadawah altının gizlice bu gemiye yüklenmesini ayarladı."</p>
	<p class="block_1"> </p>
	<p class="block_">"Gemiyi neden daha iyi korumadı?" diye sordu yakındaki kaçakçılardan biri. "Yani, haberimiz olsaydı, bu gemiyi günler önce biz ele geçirirdik!"</p>
	<p class="block_1"> </p>
	<p class="block_">"Çünkü muhafızlar dikkat çekerdi," dedi Roo. "Bunun, limanın ağzında batırılacak bir abluka gemisi olduğu haberini yaydılar." Sırıttı. "Çocuklar, düşündüğümüzden daha uzağa yolculuk edeceksiniz. Orduyla buluşmak için koyun aşağısındaki sahile gitmiyoruz. Krondor'a gidiyoruz." "Neden?" diye sordu kaçakçılardan biri.</p>
	<p class="block_1"> </p>
	<p class="block_">"Çünkü bu gemiye, bana hayal edemeyeceğiniz ölçüde altın borçlu olan taç adına el koyuyorum ve bu kargoyu kısmi ödeme adı altında ben alıyorum. Denizde geçirdiğimiz her gün hepiniz günde bir aylık maaşınızı alacaksınız."</p>
	<p class="block_1"> </p>
	<p class="block_">Adamların birinin yüzünden kurnaz bir ifade geçti ve "Neden paylaştırmıyoruz?" diye sordu.</p>
	<p class="block_1"> </p>
	<p class="block_">"Senin için çalışmıyoruz Avery."</p>
	<p class="block_1"> </p>
	<p class="block_">Adam tepki gösteremeden Roo'nun kılıcı aniden kınından çıktı. Kılıcın ucu adamın gırtlağına değdi ve Roo, "Çünkü bu gemideki tek gerçek asker benim ve siz bakır kazıcı haydutların bir miktar gerçek altın görme şansı olacak," dedi. "Hayatta kalıp yaşamınızın geri kalanı boyunca kendinizi sarhoş tutabilecekken, birkaçınız bundan pay alabilsin diye neden ölesiniz ki?" "Sadece sordum," dedi adam gerileyerek.</p>
	<p class="block_1"> </p>
	<p class="block_">"Ayrıca," dedi Roo, "Vinci hepinizi tanıyor ve Krondor'a sağ dönemezsem ve siz de o altınla Batı'da görülürseniz, peşinizden suikastçılar gönderecektir."</p>
	<p class="block_1"> </p>
	<p class="block_">Bu bir blöftü, ama Roo bu kaçakçılardan herhangi birinin bunun bir blöf olduğundan kuşkulanacak kadar zeki olduğunu sanmıyordu. Dönüp, "Limandan çıkar çıkmaz açabildiğiniz bütün yelkenleri açın!" diye bağırdı. "Ve kaptanın kamarasında varsa bir Krallık bayrağı bulun ve göndere çekin! Onların tarafında olduğumuzu anlatana kadar Reeves'in gemilerinden biri tarafından batırılmak istemiyorum."</p>
	<p class="block_1"> </p>
	<p class="block_">Limandan çıkarlarken gözcü, "Sancak pruvasında kadırga!" diye bağırdı.</p>
	<p class="block_1"> </p>
	<p class="block_">Roo geminin ön tarafına koşup gözcünün söylediği yere baktı. Sabah sisinden çıkanın bir Queg savaş kadırgası olduğuna şüphe yoktu. Roo duraksamadan hâlâ gözetim altında tutulan gemi kaptanının yanına gitti. "Hepimizi öldürtmeden bu gemiyi güney burnuna çevirebilir misin?" Kaptan, "Bu hızda pek mümkün değil," dedi.</p>
	<p class="block_1"> </p>
	<p class="block_">"Yani ya yavaşlayıp yakalanacağız ya da güneye dönüp sığlığa gideceğiz." "Evet," dedi kaptan gülümseyerek.</p>
	<p class="block_1"> </p>
	<p class="block_">Roo yelkenlere baktı ve orsa seyrini gördü. Gerçek bir denizci değildi, ama Novindus'a yapılan iki uzun yolculukta gemide çalışmıştı. Yukarıdaki denizcilere, "Eğer o kadırgadan kaçmayı başarırsak, buradaki her adama bin altın vereceğim!" dedi.</p>
	<p class="block_1"> </p>
	<p class="block_">Quegli denizciler çoğunlukla mecburi hizmet yapıyordu ve hiçbirinin İmparator'a derin bir bağlılığı yoktu. Roo emirler yağdırmaya başlayınca yukarıdaki hareketlilik birden çılgınca bir koşuşturmacaya dönüştü. Kaptan karşısında, gemide işlerin nasıl yürüdüğünü bilen bir adam olduğunu fark edince, "Birkaç dakikada iskele tarafına yatabiliriz ve rüzgârı yakalayabilirsek kayalardan kurtulabiliriz," dedi.</p>
	<p class="block_1"> </p>
	<p class="block_">Roo kaptana bakıp, "Taraf mı değiştiriyorsun?" diye sordu.</p>
	<p class="block_1"> </p>
	<p class="block_">"Yirmi yıldır Lordum Vasarius için çalıştım ve eğer o sürede elime bin altın geçmişse şaşarım."</p>
	<p class="block_1"> </p>
	<p class="block_">"Güzel," dedi Roo. "Kaptan için iki bin. Bizi buradan çıkar artık."</p>
	<p class="block_1"> </p>
	<p class="block_">Kaptan emirler yağdırmaya başladı ve dönüp dümeni Roo'nun tayin ettiği adamdan aldı. Velari, "Ben ne olacağım?" diye sordu.</p>
	<p class="block_1"> </p>
	<p class="block_">Roo, "Yüzebilir misin?" diye sordu.</p>
	<p class="block_1"> </p>
	<p class="block_">"Evet, ama-"</p>
	<p class="block_1"> </p>
	<p class="block_">Roo başıyla az önce dümeni bırakan güçlü görünüşlü kaçakçıya işaret edince, adam Velari'yi yakasıyla pantolonunun arkasından yakalayarak iki adım atıp gemiden aşağı attı. Adam su üstüne çıkınca Roo, "Belki işverenin durup seni alır!" diye bağırdı.</p>
	<p class="block_1"> </p>
	<p class="block_">Kadırga üstlerine doğru gelmeye başladı ve kaptan güneye dönerken Roo kıç güvertesinde durarak üstlerine gelen kadırgayı izledi. Kadırganın pruvasında durmuş, korumaları için gönderildikleri geminin yanlış yöne gitmesini yüzlerinde şaşkın ifadelerle izleyen adamlar açıkça görülebiliyordu.</p>
	<p class="block_1"> </p>
	<p class="block_">Birkaç dakika sonra kadırga onları takip etmek için döndü. "Kurtulduk mu?" diye sordu Roo. Kaptan, "Onların köleleri tükenmeden bizim rüzgârımız tükenirse hayır," dedi. "İlk önce onlar kölelerini kaybederse evet."</p>
	<p class="block_1"> </p>
	<p class="block_">Roo, "Kölelere bunu yapmaktan nefret ediyorum ama rüzgâr için dua edelim," dedi. Kaptan başını salladı.</p>
	<p class="block_1"> </p>
	<p class="block_">"Adın ne?"</p>
	<p class="block_1"> </p>
	<p class="block_">"Nardini," dedi kaptan.</p>
	<p class="block_1"> </p>
	<p class="block_">"Pekâlâ, Kaptan Nardini, eskiden bir filom vardı ve tekrar bir tane daha kurmayı düşünüyorum.</p>
	<p class="block_1"> </p>
	<p class="block_">Eğer bu işten sağ salim kurtulursak, sana sadece söz verdiğim altını değil, bir de iş veririm." "Bu harika olur," dedi orta yaşlarda kel bir adam olan kaptan. "Rıhtımları dışında Krondor'a gitmedim. Orada da en son üç yıl önce bulunmuştum." "O zamandan beri çok değişti," dedi Roo.</p>
	<p class="block_1"> </p>
	<p class="block_">"Ben de öyle duydum," dedi kaptan.</p>
	<p class="block_1"> </p>
	<p class="block_">Roo geriye bakınca kadırganın iki yüz metre arkalarından gelmekte olduğunu gördü. Roo'nun düşünüş şekliyle başparmağın etrafından dolaşmışlardı ve onları nispeten açık denizde bırakarak kıyı doğuya doğru uzaklaşıyordu.</p>
	<p class="block_1"> </p>
	<p class="block_">Roo öğle Sarth'a bir destek filosunun varacağını biliyordu ve Vasarius'un savaş kadırgası onlara ulaşmadan kendilerinin filoya ulaşmasını umuyordu.</p>
	<p class="block_1"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Arutha fısıldayarak, "Mandalı dene," dedi.</p>
	<p class="block_1"> </p>
	<p class="block_">Hemen yanındaki asker mandalı sessizce kaldırdı ve kapı açıldı. Belli belirsiz bir gıcırtı oldu, ama odadaki hiç kimse fark etmemiş gibiydi. Arutha ilk adamın arkasından odaya girip loş ışıkta etrafa göz gezdirdi. Odayı, üst kata çıkan merdivenlerin tam karşısındaki duvarın ortasında duran bir masanın üstündeki tek bir mum aydınlatıyordu. Yerde bir düzine boş ve altı tanesi dolu şilte vardı. Bir el işaretiyle, Yüzbaşı Subai adamları etkisiz hale getireceklerini işaret etti ve öyle de oldu. İkinci kapıdan askerler girince, Arutha gülümsedi ve fısıldayarak, "Eh, sanırım bu askerlere bir özür borçluyum; bir hiç uğruna bir sürü merdiven çıktılar," dedi.</p>
	<p class="block_1"> </p>
	<p class="block_">Subai, "Anlıyorlar," dedi.</p>
	<p class="block_1"> </p>
	<p class="block_">Arutha Dominic Birader'in nerede olduğunu görmek için döndü. Rahip bir miğfer takmış ve bir göğüs zırhı giymişti, ama kılıç taşımıyordu. Sadece kalın, kısa bir sopa taşıyordu. Düzeninin kan dökmeye izin vermediğini söylemişti. Ama kafa kırmak nedense serbest, demişti Arutha alaycı bir tonda.</p>
	<p class="block_1"> </p>
	<p class="block_">"Ne oldu?"'</p>
	<p class="block_1"> </p>
	<p class="block_">Dominic, "Bir şey var..." dedi. "Ne?"</p>
	<p class="block_1"> </p>
	<p class="block_">"Bilmiyorum. Bir varlık..." Arutha, "Bir varlık mı?" dedi.</p>
	<p class="block_1"> </p>
	<p class="block_">"Daha önce de daha zayıf, daha belirsiz bir şey hissetmiştim." "Ne?" diye üsteledi Arutha.</p>
	<p class="block_1"> </p>
	<p class="block_">"Bilmiyorum," diye fısıldadı rahip. "Ama her neyse iyi değil. Askerleri üst kata ben çıkartmalıyım. Eğer büyülü ya da mistik bir şeyse, belki bizi koruyabilirim."</p>
	<p class="block_1"> </p>
	<p class="block_">Arutha kaşlarını çatarak başını salladı. Pantathialı Yılan Rahiplerin ölümünden ve Pug'ın Jakan'ı yok edişinden beri düşmanın arasında hiç büyü girişimi rapor edilmemişti. Düşmanın arasında birtakım karanlık ajanların olup artık kendilerini göstermeye başlıyor olma olasılığı onu rahatsız ediyordu. Ama geri dönüş yoktu.</p>
	<p class="block_1"> </p>
	<p class="block_">Dominic basamakları tırmanmaya başladı ve Arutha, Subai ve askerler onu takip etti. Her iki tarafında da kapıların olduğu, her birinin arkasında sadece bir yıl önce kitapların durduğu büyük depolar olan bir koridora çıktılar. Bütün kapılar açıktı ve içeride uyuyan adamları görebiliyorlardı. Arutha çabuk bir tahmin yaptı ve odalarda yüz adam olduğu sonucuna vardı. İşaret verince. Subai koridorun her iki ucuna da okçular yerleştirdi.</p>
	<p class="block_1"> </p>
	<p class="block_">Ardından istilacıları uyandırmaya başladı, sessizce ve her seferinde bir tane. Böylece her adam burnunun dibinde bir bıçakla uyanacaktı. Yarım saatten az bir sürede yüz paralı askerin hepsi de, yakaladıkları ilk altı adama katılmak için bir alt kata indirilmişti.</p>
	<p class="block_1"> </p>
	<p class="block_">"Hepsi bu kadar olamaz," dedi Subai sessizce.</p>
	<p class="block_1"> </p>
	<p class="block_">Bunu doğrulamak istercesine, bir üst kata çıkan merdivenlerin başında beliren iki adam gördüler. Adamlar siyah üniformaları görür görmez, binada Krallık askerlerinin olduğunu anladı. Adamlar alarm verince Arutha, "Herkes yerlerine geçsin!" diye bağırdı.</p>
	<p class="block_1"> </p>
	<p class="block_">Her adam görevini biliyordu. Manastırın içinde bir düzine kilit nokta vardı ve Krallık güçleri oraları ele geçirebilirse, istilacıların aşağıdaki kasabayla bağlantısı kesilmiş olacaktı. Arutha ve askerleri eninde sonunda manastırın alt katlarına geri çekilmek zorunda kalsa bile, buradaki askerleri Sarth'taki garnizona destek olmak için dağdan aşağı bir karşı saldırı başlatmaktan alıkoymuş olacaklardı.</p>
	<p class="block_1"> </p>
	<p class="block_">Uykudan uyanmış paralı askerler sendeleyerek koridora çıktı ve Arutha kendini canı için dövüşürken buldu. Daha önce hiç savaşmamıştı ve şu ana kadar bu göreve uygun olmadığına dair derin bir korku hissetmişti. Kral'a, babasının ya da oğullarının yapmış olduğu şekilde hizmet edemeyecek olmanın utancını hissediyordu. Ama yine de şu an, duraksamaya düşmeden, onu öldürmeye gelen bir adamla sakin bir şekilde dövüşüyordu. Önceki kuşkularını düşünecek zamanı yoktu ve bilinçsizce, kontrolü yıllardır yaptığı pratik ve eğitim devralmıştı ve bir zamanlar adaşı Prens Arutha'nın taşıdığı kılıcı kullanarak adama saldırmaya başlamıştı.</p>
	<p class="block_1"> </p>
	<p class="block_">General Nordan'ın güçlerini yavaşça gerileterek koridorda ilerlediler. Koridorun sonunda, bir üst kata çıkan merdivenler vardı. Arutha merdivenlere ulaştığında, koridorun her tarafına çoğu istilacılara ait cesetler saçılmıştı ve merdivenlerin dibinde üç adam duruyordu. Yükseklik dezavantajından dolayı merdiven yukarı dövüşmek zordu.</p>
	<p class="block_1"> </p>
	<p class="block_">Arkadan gelen bir ses, "Yatın!" diye bağırdı.</p>
	<p class="block_1"> </p>
	<p class="block_">Arutha yerdeki kan gölüne aldırış etmeyerek duraksamadan kendini yere attı. Üstlerinden bir ok yağmuru geçti ve merdivenlerin ilk basamağındaki üç adam yere yığıldı. Arutha ayağa kalkamadan, adamlar düşmanı üst katta karşılamak için koşarak yanından geçmeye başlamıştı.</p>
	<p class="block_1"> </p>
	<p class="block_">Arutha yer seviyesinden bir kat aşağıda olduklarını biliyordu. Yukarılarında manastır, ahır, ek binalar ve duvarlar vardı. Manastırın tepesindeki kuleye ve duvarların üstündeki komuta yerlerine varabilirlerse, bu günü zaferle bitirebilirlerdi.</p>
	<p class="block_1"> </p>
	<p class="block_">Arutha derin bir nefes aldı ve önündeki askerlerin ardından koşmaya başladı.</p>
	<p class="block_1"> </p>
	<p class="block_9"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre1"/></p>
	<p class="block_3" id="calibre_pb_14"> </p>
</body></html>
