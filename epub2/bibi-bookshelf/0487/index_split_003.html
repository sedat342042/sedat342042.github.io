<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>04 - Kırık Tacın Parçaları - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-1-</p>
	<p class="block_13">KIŞ</p>
	<p class="block_1"> </p>
	<p class="block_">Rüzgâr dinmişti.</p>
	<p class="block_1"> </p>
	<p class="block_">Dash bekliyordu. Aşağıdaki yolu incelerken, soğuk hava yüzünden hâlâ gözleri sulanıyordu.</p>
	<p class="block_1"> </p>
	<p class="block_">Darkmoor'un yeniden inşası sürekli yağan kar ve yağmur yüzünden can sıkıcı ve yavaş olmuştu. Eğer kaygan buz, şehrin batı kısmındaki duvarları tekrar inşa etmeye çalışan işçiler için yürümeyi tehlikeli hale getirmiyorduysa, bu sefer de gerekli malzemeleri taşıyan arabalar dize kadar çamura saplanıyordu.</p>
	<p class="block_1"> </p>
	<p class="block_">Hava çok soğuktu, ama Dash en azından şu anda kar yağmadığı için minnettardı. Gökyüzü açıktı ve ikindi güneşi gerçekte olmayan sıcaklığın izlerini taşıyordu. Dash bunun havadan olduğu kadar ruh haliyle de ilgisi olduğunu biliyordu, ama özellikle bu kış, genç yaşamında gördüklerinden daha uzun sürecekmiş gibi görünüyordu.</p>
	<p class="block_1"> </p>
	<p class="block_">Günün sonuna yaklaşan durgun, soğuk havada şehrin sesleri taşınıyordu. Şansın da yardımıyla, yeni kapı güneş batmadan önce bitmiş olacaktı ve dün yapılanlara ek olarak güvenlik bir parça daha artacaktı.</p>
	<p class="block_1"> </p>
	<p class="block_">Dash, yirmi yıllık hayatında hiç bu kadar yorgun olduğunu hatırlamıyordu. Bir kısmı, ilgilenilmesi gereken sonsuz gibi görünen işler listesi yüzünden, geri kalanıysa endişedendi; ağabeyi Jimmy gecikmişti.</p>
	<p class="block_1"> </p>
	<p class="block_">Jimmy keşif subayı olarak düşman hatlarının arkasına gitmişti. Krondor Prensi Patrick baharda, Krallık'ın güneyine ilerleyen Kesh tehdidine karşı sert ve hızlı hareket etme kararı almıştı. Bu, geçen yaz gerçekleşen istilada kaybedilen toprakları geri alma işinin Krondor Şövalye-Mareşali Owen Greylock'a ve seçkin adamlardan kurulu gezici birlik Kızıl Kartalların Şövalye-Yüzbaşısı Erik von Darkmoor'a kaldığı anlamına geliyordu.</p>
	<p class="block_1"> </p>
	<p class="block_">Bu da Prens'in, istilacıların Darkmoor ile Krondor arasında ne yapmakta olduğuna dair bilgiye ihtiyacı olduğu anlamına geliyordu. Ve Jimmy, olanlar hakkında bilgi toplamak üzere gitmeye gönüllü olmuştu.</p>
	<p class="block_1"> </p>
	<p class="block_">Üç gün gecikmişti.</p>
	<p class="block_1"> </p>
	<p class="block_">Dash, Darkmoor'un dış şehrinin batı sınırını belirleyen yanmış bir duvarlar dizisine, devriye gezilen bölgenin sınırına gelmişti. Prens'in şehirdeki ordusu, şehirden atla bir günlük uzaklığa kadar çok az tehlike olduğuna dair garanti vermişti, ama bu kısmi duvarlar ve yıkılan duvar yığınları pusu için bol bol yer sağlıyordu ve leş yiyicilerden ve haydutlardan birden fazla gruba sığınak olmuştu. Dash ağabeyini arayarak ufku taradı. Aşağıdaki ormanlık bölgeden gelen sesler az ve seyrekti. Ağaç dallarından düşen karın ara sıra duyulan hışırtısı ya da erime başladığı için birkaç kilometre öteden gelen buz kırılma sesi. Bir kuşun ötüşü ya da çalılardaki bir hayvan. Kış soğuğunda sesler kilometrelerce öteye taşınıyordu.</p>
	<p class="block_1"> </p>
	<p class="block_">Derken Dash bir şey duydu, uzaktan gelen hafif bir ses. Bu, Dash'ın duymayı umduğu, toprağa ve kayalara sertçe vuran toynak sesleri değildi. Daha çok ayağın altında ezilen karın sesiydi. Ve sesi her kim çıkarıyorduysa, sistemli, düzgün ve yavaş adımlarla ona doğru geliyordu. Dash eldivenli parmaklarını büküp yavaşça kılıcını çekti. Önceki savaş ona hiçbir şey öğretmediyse bile, her zaman hazır olmayı öğretmişti. Darkmoor şehrini çevreleyen hisarın dışında güvenli bir yer yoktu.</p>
	<p class="block_2"> </p>
	<p class="block_">Uzakta bir hareket saptadı ve harekete odaklandı. Yolda ağır adımlarla birisi yürüyordu. Dash ağır adımlarla ilerleyişini, izlerken, hafifçe hızlandı. Dash gelenin yüz adım normal, yüz adım hızlı yürüdüğünü anladı. Bu çocukken silah eğitmenleri tarafından Dash'a ve ağabeyine öğretilen bir yol alma şekliydi. Bu yöntem, bineği olmayan birisinin, neredeyse bir atın bir günde alacağı yol kadar uzaklık kat etmesini sağlıyordu.</p>
	<p class="block_1"> </p>
	<p class="block_">Dash izlemeye devam etti. Gelen, giyenin kışın loşluğunda herhangi bir uzaklıktan görülmesini zorlaştıracak şekilde tasarlanmış gri, kalın bir pelerine sarınmış bir adamdı. Yalnızca gökyüzünün açık olduğu günlerde kolayca görülebilirdi.</p>
	<p class="block_1"> </p>
	<p class="block_">Adam yaklaştıkça, Dash şapka yerine başının kalın bir kumaşla sarılı olduğunu gördü. Belinde bir kılıç ve ellerinde birbirine uymayan eldivenler vardı. Çizmeleri çamur ve karla kaplıydı. Adamın ayaklarının altında ezilen karın sesi, Dash'ın önünde durana kadar gittikçe arttı. Adam kafasını kaldırıp baktı ve sonunda, "Yolumun üstünde duruyorsun," dedi.</p>
	<p class="block_1"> </p>
	<p class="block_">Dash atını Darkmoor'a doğru çevirerek kenara geçti. Kılıcını kınına soktu, hayvanı dehledi ve yaya adamın yanında ilerlemeye başladı. "Atını mı kaybettin?" diye sordu.</p>
	<p class="block_1"> </p>
	<p class="block_">Ağabeyi Jimmy başparmağıyla omzunun gerisini gösterdi. "Geride kaldı."</p>
	<p class="block_1"> </p>
	<p class="block_">"Oldukça kayıtsız gibisin," dedi küçük kardeş. "Pahalı bir attı."</p>
	<p class="block_1"> </p>
	<p class="block_">Jimmy, "Biliyorum," dedi. "Ama onu taşımak istemedim. Ölmüştü." "Yazık. Gerçekten iyi bir attı."</p>
	<p class="block_1"> </p>
	<p class="block_">"Onu benim özleyeceğim kadar özleyemezsin," dedi Jimmy.</p>
	<p class="block_1"> </p>
	<p class="block_">"Daha hızlı gitmek ister misin?" diye sordu Dash.</p>
	<p class="block_1"> </p>
	<p class="block_">Jimmy durdu, döndü ve kardeşine baktı. Krondor Dükü Lord Arutha'nın iki oğlu da birbirine benzemiyordu. James ince yapısı, sarı saçları, yalnızca güzelce çizilmiş olarak adlandırılabilecek etkileyici yüz hatları ve safir mavisi gözlerle büyükannesine benziyordu.</p>
	<p class="block_1"> </p>
	<p class="block_">Dash ise, kumral kıvırcık saçları, kara gözleri ve alaycı yüz ifadesiyle büyükbabasına benziyordu. Karakter olarak ikizler kadar birbirlerine benziyorlardı. "Tam zamanında teklif ettin," dedi Jimmy, Dash'ın elini tutmak için uzanarak.</p>
	<p class="block_1"> </p>
	<p class="block_">Kardeşinin arkasına atladı ve yavaşça şehre doğru ilerlemeye başladılar. "Ne kadar kötüydü?" diye sordu Dash.</p>
	<p class="block_1"> </p>
	<p class="block_">"Çok kötüydü," dedi Jimmy.</p>
	<p class="block_1"> </p>
	<p class="block_">"Düşündüğümüzden daha mı çok?"</p>
	<p class="block_1"> </p>
	<p class="block_">"Hayal edebileceğimizin de ötesinde."</p>
	<p class="block_1"> </p>
	<p class="block_">Dash, ağabeyinin doğrudan Prens'e rapor vereceğini bildiği ve bütün ayrıntıları o zaman duyacağı için daha fazla konuşmadı.</p>
	<p class="block_1"> </p>
	<p class="block_">Jimmy balla tatlandırılmış ve bol kremalı sıcak kahveyi alıp başını sallayarak teşekkür etti.</p>
	<p class="block_1"> </p>
	<p class="block_">Hizmetkâr çabucak çıkıp kapıyı arkasından kapadı. Jimmy Prens'in odasında oturuyor ve Prens, Şövalye-Mareşal Owen Greylock, Krondor Dükü Arutha ve Erik von Darkmoor sabırla raporunu vermesini bekliyordu.</p>
	<p class="block_1"> </p>
	<p class="block_">Krondor Prensi ve Adalar Krallığı'nın Batı Toprakları hükümdarı Patrick, "Pekâlâ," dedi. "Ne buldun?"</p>
	<p class="block_1"> </p>
	<p class="block_">Jimmy sıcak içeceğinden aldığı ilk yudumunu bitirip, "Durum korktuğumuzdan daha kötü," dedi. Patrick Batı'ya, başkenti Krondor'a beş adam göndermiş, ama şimdiye kadar yalnızca üçü dönmüştü. Ona tasvir edilen manzara ancak sevimsiz olarak adlandırılabilirdi. "Devam et." Jimmy kupasını masaya koydu ve kalın pelerinini çıkarırken, "Krondor'a gittim," dedi. "Zor oldu, ama burasıyla orası arasında kalan askerlerin çoğu hayduttan başka bir şey değil. Kar, yağmur ve sulusepken yağarak geçen birkaç aydan sonra, ateşlerine sokulup hayatta kalmaya çabalayarak mevzilenmeye başlamışlar."</p>
	<p class="block_1"> </p>
	<p class="block_">"Krondor ne durumda?" diye sordu Patrick.</p>
	<p class="block_1"> </p>
	<p class="block_">Jimmy, "Neredeyse boş," dedi. "Etrafta birkaç insan var, ama kimse benimle konuşmak istemedi ve açıkçası ben de fazla konuşkan davranmaya hevesli değildim. Gözüme ilişenlerin çoğu, molozlarda yiyecek bir şeyler arayan askerlerdi."</p>
	<p class="block_1"> </p>
	<p class="block_">Jimmy yorgunmuş gibi gerindi. Kahvesinden bir yudum daha aldı. "Gerçi ne bulabileceklerini pek bilmiyorum." Patrick'e baktı. "Ekselans, Krondor daha önce ya da en kötü Kâbusumda gördüğüm hiçbir şeye benzemiyor. Bütün taşlar kararmış ve neredeyse, yanmamış bir tek tahta bile kalmamış. Yangının üzerinden aylar geçmesine karşın, havada hâlâ yanık kokusu var. Yağmur ve kar şehri henüz temizleyememiş.</p>
	<p class="block_1"> </p>
	<p class="block_">"Saray-"</p>
	<p class="block_1"> </p>
	<p class="block_">"Saray ne durumda?" diye sordu Patrick sıkıntılı bir sesle.</p>
	<p class="block_1"> </p>
	<p class="block_">"Mahvolmuş. Dış duvarlar yerinde duruyor, ama büyük gedikler var. İç saray, kararmış moloz yığınından biraz daha iyi durumda; ateş o kadar sıcakmış ki, keresteler kül olmuş ve iç duvarlardan bazıları çökmüş. Sadece kadim iç kale ayakta duruyor, o da 'ayakta durmak' terimini cömertçe kullanırsanız. Kararmış taş bir kabuk gibi. İçerideki taş merdivenlerden çatıya çıktım. Oradan şehrin tamamı ve kuzeyle batının bir kısmı görülebiliyordu.</p>
	<p class="block_1"> </p>
	<p class="block_">Liman, direkleri kararmış ve çürüyen batık gemilerle dolu. Rıhtımlar gitmiş. Rıhtımların hemen bitişiğindeki sokakların çoğu yerle bir olmuş. Şehrin batısının üçte birlik kesimindeki bütün binalar, alevlerin en sıcak olduğu bölge orasıymış gibi yanıp kül olmuş ya da moloza dönmüş." Krondor Dükü Arutha başını salladı. Görevi devraldığı babası Lord James istilacıları alevlerin arasında tuzağa düşürmek için şehri havaya uçurmuş ve bunu yaparken Arutha'nın annesiyle beraber ölmüştü. Arutha şehrin altına yerleştirilen Queg ateş yağının, babasının en uygun olarak gördüğü yerdeki, rıhtımlarda piyadeleri boşaltmamış gemilerin yakınındaki, ardından şehrin fakir mahallesindeki, ardından tüccarlar mahallesindeki hasarı arttıracağını biliyordu.</p>
	<p class="block_1"> </p>
	<p class="block_">"Şehrin merkezinin üçte biri ciddi biçimde hasar görmüş, ama her sokakta yıkımdan kurtulmuş bir ya da iki bina olabilir. Diğerleri tamir edilemeyecek durumda. Doğu kısmının üçte biri de ağır hasar almış, ama binaların çoğu onarılabilir."</p>
	<p class="block_1"> </p>
	<p class="block_">"Şehrin dışındaki malikâneler ne durumda?" diye sordu aklına Rupert'in, atla Krondor'un doğusuna bir günlük uzaklıktaki büyük evi gelen Erik.</p>
	<p class="block_1"> </p>
	<p class="block_">"Çoğu yanıp kül olmuş, diğerleriyse yağmalanıp öylece bırakılmış. Birkaçı, istilacılar olarak düşündüğüm birlikler tarafından karargâh olarak kullanılmakta olduğu için, çok fazla yaklaşamadım," dedi Jimmy. Kahvesini yudumladı. "İşler ilginçleştiğinde ayrılmak üzereydim."</p>
	<p class="block_1"> </p>
	<p class="block_">Patrick ve Arutha umutla Jimmy'ye baktı. Jimmy kahvesinden bir yudum daha aldıktan sonra devam etti. "Kamp yaptığım yerden en az yüz atlıdan oluşan bir birlik geçti." Kardeşine baktı. "Dokumacılar Caddesi'nin bir sokak yukarısında bulunan, şu kavgaya karıştığın küçük hanı hatırlıyor musun?" Dash başını salladı. Jimmy bakışlarını Prense çevirip devam etti. "Hafif bir yükseltinin üzerinde ve sağlam bir çatısı vardı ve daha da iyisi, kuzey kapısına giden diğer yan yolların birkaçı kadar Yüksek Cadde ile Saray Caddesi'nin tamamını görüyordu." "Adamlar?" diye sordu Owen Greylock.</p>
	<p class="block_1"> </p>
	<p class="block_">"Eğer paralı asker birlikleri tarafından kullanılan işaretleri doğru biliyorsam, General Duko şu anda ya Krondor'a doğru yol alıyor, ya da çoktan vardı bile."</p>
	<p class="block_1"> </p>
	<p class="block_">Erik küfür etti. Ardından Patrick'e bakıp, "Özür dilerim Ekselans," dedi.</p>
	<p class="block_1"> </p>
	<p class="block_">Patrick, "Anlıyorum," dedi. "Okuduğum bütün raporlar bana Duko'nun hafife alınmayacak bir düşman olduğunu söylüyor."</p>
	<p class="block_1"> </p>
	<p class="block_">Erik, "Daha fazlası da var," dedi. "Kâbus Sıradağlarında kuzey kanadımıza, askerlerini ziyan etmeden sürekli baskı yapmıştı. İstilacıların elindeki, taktik ve savaş düzeni bilgisi bir Krallık generaline yaklaşan tek adam."</p>
	<p class="block_1"> </p>
	<p class="block_">Owen başıyla onayladı. "Eğer Krondor'daysa ve orayı savunma emri almışsa, işimiz oldukça zorlaştı demektir."</p>
	<p class="block_1"> </p>
	<p class="block_14">Endişeli görünen Patrick bir süre sessiz kaldı. Ardından, "Neden Krondor'a ilerliyorlar?" diye sordu. "Orada hiçbir şey kalmadı, güney kanatlarını korumak için Krondor'a ihtiyaçları yok. Vykor Limanı'ndaki yeni üssümüzden haberleri olabilir mi?"</p>
	<p class="block_1"> </p>
	<p class="block_">"Olabilir," dedi Owen. "Ya da sadece bizim Krondor'u ileri üs olarak kullanmamızı istemiyorlardı."</p>
	<p class="block_1"> </p>
	<p class="block_">Jimmy Patrick'in aniden yorgun ve endişeli görünmeye başladığını düşündü. Uzun süreli bir sessizliğin daha ardından Prens, "Elimizde olandan daha fazla bilgiye ihtiyacımız var," dedi. İkisi de aynı şeyi düşünen kardeşler birbirlerine baktı; bu bilgiyi almak için gönderilecekler arasında çok büyük olasılıkla onlar da vardı.</p>
	<p class="block_1"> </p>
	<p class="block_">Patrick James'e, "Ne kadar kaldın?" diye sordu.</p>
	<p class="block_1"> </p>
	<p class="block_">"Bölgeyi güven altına almaya başladıklarını görmeye yetecek kadar, bu yüzden görülmeden çıkmak için doğu kapısını kullandım. Şehirden çıktım, ama Krondor ile Ravensburg arasındaki bir devriyeye rastladım. Ormanlık bölgede onlardan kurtulmayı başardım, ama atımı öldürdüler." Patrick, "Devriye mi?" dedi. "O kadar doğuda?" Owen başını sallayıp, "Erik?" dedi.</p>
	<p class="block_1"> </p>
	<p class="block_">Erik'in yüz ifadesi, kafasının odadaki herkes kadar karışmış olduğunu gösteriyordu. "General Fadawah'ın tekrar güneye saldırabileceği ya da en azından varlığının bilinmesini sağlamak istediğine dair sığınmacılardan gelen raporlar var. Eğer Duko Krondor'da ise, o söylenenler doğrudur. Ama şimdiden o kadar doğuda devriyelerinin olması, Krondor'a ilerlediğimizde bize hoş geldin demeleri için çabucak yayıldıkları anlamına gelir."</p>
	<p class="block_1"> </p>
	<p class="block_">Patrick, "Dışarısı buz gibi," dedi. "Fadawah neyin peşinde?"</p>
	<p class="block_1"> </p>
	<p class="block_">"Bunu bilseydik," dedi Dash ilgisiz bir tavırla, "buz gibi soğukta yürümek zorunda kalmazdık." Owen gülümsedi. Dük Arutha gülümsemesini saklamaya çalıştı ama başaramadı.</p>
	<p class="block_1"> </p>
	<p class="block_">Patrick, "Doğru," dedi protokolün ihlaline aldırış etmeyerek. Kışın birbirlerine yakın odalarda kalmaları, bu grubu resmi toplantı olmadığı zamanlarda oldukça samimi bir arkadaş grubu haline getirmişti.</p>
	<p class="block_1"> </p>
	<p class="block_">İstilacılar Kâbus Sıradağları Savaşı'nda yenilgiye uğratılmıştı, ama Adalar Krallığının Batı Toprakları'nın uğradığı yıkım akıl almazdı. Baharla birlikte birliklerini hareket ettirme becerisi kazanacak olan Patrick, bahar yaklaşırken umutsuzca prensliğine olanları hayal etmeye çalışıyordu. Patrick, Greylock'a döndü. "Ne kadar çabuk harekete geçebilirsin'" "Ekselans?" dedi Owen.</p>
	<p class="block_1"> </p>
	<p class="block_">"Şehri geri almak için ne kadar çabuk hareket edebilirsin?"</p>
	<p class="block_1"> </p>
	<p class="block_">Owen, "Birlikleri toparlayıp bir haftadan az bir sürede harekete hazır hale getirebilirim," dedi. "Tepelere ve Düşler Vadisi'ne doğru yayılmış bazı garnizonlarımız var ve çoğu bir araya getirilecek kadar yakın, ama anladığım kadarıyla nasıl bir güçle karşı karşıya olduğumuzu anlamak için elimizdeki bilgiden daha fazlasına ihtiyacımız var."</p>
	<p class="block_1"> </p>
	<p class="block_">Patrick arkasına yaslandı. "Daha fazla bilgi edineceğimizi umuyordum."</p>
	<p class="block_1"> </p>
	<p class="block_">Jimmy, herhangi bir yorumda bulunmaması konusunda onu uyarmak için kafasını hafifçe iki yana sallayan babasına göz attı. Dash Prens'in az önce söylediği şeyin düşüncesizce edilmiş bir laf olduğunu doğrulamak için ağabeyine bakıp kaşlarını çok hafifçe kaldırdı.</p>
	<p class="block_1"> </p>
	<p class="block_">Patrick, "Güneyde güçlü bir cephemiz var ve Doğu Orduları'nın bütün ana birlikleri Kesh'ten gelebilecek herhangi bir istilaya karşı hazır, ama Batı Toprakları'nı almak için sınırlı sayıda gücümüz var," dedi.</p>
	<p class="block_1"> </p>
	<p class="block_">Jimmy bir şey söylemedi.</p>
	<p class="block_1"> </p>
	<p class="block_">Sonunda Prens, Jimmy'ye bakıp başını, ardından da elini salladı. "Gidebilirsin. Yıkanıp temiz kıyafetler giy. Bu konuyu akşam yemeğinde tekrar görüşeceğiz."</p>
	<p class="block_1"> </p>
	<p class="block_">Jimmy odadan çıkarken babasıyla kardeşi de peşinden geldi. Kapının hemen dışında durdular. Arutha, "İçeri dönmem gerekiyor," dedi. "Sadece iyi olup olmadığını görmeye geldim." "İyiyim," dedi Jimmy, babasının endişesini anladığını gösteren hafif bir gülümsemeyle.</p>
	<p class="block_1"> </p>
	<p class="block_">Büyükbabalarıyla büyükannelerinin ölümünden sonra, çok fazla endişe ve çok az uykudan dolayı Arutha'nın yüz hatları bitkin bir hal almıştı. "Sadece birkaç parmağım uyuştu."</p>
	<p class="block_1"> </p>
	<p class="block_">Arutha başını sallayıp bir süre oğlunun omzunu sıktı. "Bir şeyler yiyip dinlen. Henüz işin başındayız ve Patrick düşmanın üstüne saldırmaya hazır olsa da, çok daha fazla bilgiye ihtiyacımız var." Kapıyı açıp Prens'in huzuruna döndü. Dash, "Seninle geliyorum," dedi. Jimmy, "Olur," dedi.</p>
	<p class="block_1"> </p>
	<p class="block_">İki kardeş uzun koridorda mutfağa doğru ilerlemeye başladı.</p>
	<p class="block_1"> </p>
	<p class="block_">Erik mutfağa girdi. Büyük taş odanın karşı tarafındaki Milo'ya eliyle selam verdi. Ravensburglü hancıya, Darkmoor Baronunun annesi olan kızı Rosalyn'e yakın olabilmesi için şatonun mutfağında iş verilmişti. Kızı ve kocası fırıncı Rudolph, bebek baronla birlikte şatoda yaşıyordu. Erik'in annesi, artık şatoya yakın binalardan birinde yaşıyordu; onunla Dul Barones arasında uzun zamandan beri varola gelen düşmanlık, iki kadını ayrı tutmayı zorunlu kılmıştı. Barones, Erik'in annesi Freida tarafından yıllarca, merhum Baron Otto'nun gayrimeşru oğlu olan Erik yüzünden toplum önünde küçük düşürülmüştü. Erik'in üvey babası Nathan, Baronluk'un demirhanesinde, önlerindeki bahar seferi için silah ve diğer demir eşyaları hazırlayarak çılgınca çalışıyordu. Bu sosyal açıdan zaman zaman garip bir durum olsa da, Erik ailesinin yakınında olmasının tadını çıkarıyordu.</p>
	<p class="block_1"> </p>
	<p class="block_">Erik oturdu. "İyi misin?" diye sordu Jimmy'ye.</p>
	<p class="block_1"> </p>
	<p class="block_">"Sadece yorgunum. Bir keresinde başarısızlığa düşmeme ramak kalmıştı, ama anlatılacak pek bir şey yok. Yalnızca atımı kaybettim ve bir süreliğine bir devriyeden saklanmak zorunda kaldım. Bir kütüğün altında saklanırken neredeyse, donuyordum. Kar yağarken kayalık bir bölgeden geçince izimi süremediler. Sonunda gittiklerinde, güçlükle hareket edebiliyordum." "Soğuk ısırması mı?" diye sordu Erik.</p>
	<p class="block_1"> </p>
	<p class="block_">"Bilmiyorum," dedi Jimmy. "Çizmelerimi çıkarmadım. Ama parmaklarım iyi." Parmaklarını oynattı.</p>
	<p class="block_1"> </p>
	<p class="block_">"Burada iyileştirici bir rahibimiz var. Rillanon'daki Dala Tapınağı, Prens'e tavsiye vermesi için bir tane gönderdi."</p>
	<p class="block_1"> </p>
	<p class="block_">Dash sırıttı. "Kral, Patrick'in yaralanması durumunda birileri yakınlarda olsun diye onlara baskı yaptı demek istiyorsun."</p>
	<p class="block_1"> </p>
	<p class="block_">"Onun gibi bir şey," dedi Erik sırıtmaya karşılık vererek. "Ayaklarına bakmasını söyleyeyim.</p>
	<p class="block_1"> </p>
	<p class="block_">Parmaksız pek bir işimize yaramazsın."</p>
	<p class="block_1"> </p>
	<p class="block_">Jimmy ağzındaki lokmayı yuttu. "Neden, benim nasıl olduğumu düşünmektense, görev için uygun olup olmadığımla daha çok ilgilendiğiniz izlenimine kapılıyorum Yüzbaşı?"</p>
	<p class="block_1"> </p>
	<p class="block_">Erik abartılı bir şekilde omuzlarını silkti. "Sarayda işlerin nasıl yürüdüğüne dair mantıklı bir kavrayışa sahip olduğun için mi?"</p>
	<p class="block_1"> </p>
	<p class="block_">Jimmy takındığı maskeyi indirmiş gibi aniden çok yorgun göründü. "Ne zaman?" diye sordu.</p>
	<p class="block_1"> </p>
	<p class="block_">Erik halden anlar bir şekilde baktı. "Hafta sonunda. Üç dört günün var." Jimmy başını salladı. Kalkıp, "Şu rahibi bulsam iyi olacak," dedi.</p>
	<p class="block_1"> </p>
	<p class="block_">"Prens'in odasının koridorunda, benim odamın yanında. Adı Herbert. Ona kim olduğunu söyle; paçavracı gibi görünüyorsun."</p>
	<p class="block_1"> </p>
	<p class="block_">Dash ağabeyinin gidişini izledikten sonra, "Parmakları çözüldüğünde güçlükle yürüyebilecek," dedi. "Sanırım o rahip kazandığı parayı hak edecek."</p>
	<p class="block_1"> </p>
	<p class="block_">Erik Milo'nun getirdiği bir kupa kahveyi alıp teşekkür ettikten sonra Dash'a döndü. "Çoktan etti. Eğer o rahip olmasaydı ve tabii Nakor, göreve uygun olduğu halde hâlâ yatakta olan yirmi adamım vardı."</p>
	<p class="block_1"> </p>
	<p class="block_">"O sıska çatlak nerede?" diye sordu Dash, Nakor'dan bahsedilince. "Onu bir haftadır görmüyorum."</p>
	<p class="block_1"> </p>
	<p class="block_">"Dışarılarda bir yerlerde. Yeni inancı için adam topluyor."</p>
	<p class="block_1"> </p>
	<p class="block_">"Tanrıça'yı geri getirmek için iyilik mesajını yayma işi nasıl gidiyor?"</p>
	<p class="block_1"> </p>
	<p class="block_">Erik güldü. "Nüfusu neredeyse açlıktan ölecek bir noktaya getiren bir savaştan sonra, kışın ortasında iyilik adına çalışmaya istekli insanlar bulmak, neredeyse Nakor'un sinsi tarzının bile ötesinde."</p>
	<p class="block_1"> </p>
	<p class="block_">"Kimseyi bulabilmiş mi?"</p>
	<p class="block_1"> </p>
	<p class="block_">"Birkaç kişi. Bir ya da ikisi istekli, diğerleri bir öğün yemek peşinde."</p>
	<p class="block_1"> </p>
	<p class="block_">Dash başını salladı. "Önümüzdeki görev benim yapabileceğim bir şey mi? Jimmy dinlenebilirdi." "Hepimiz dinlenebilirdik," dedi Erik. Ardından kafasını iki yana salladı. "Ama hepimiz gittiğimiz için sen ayrı tutulmayacaksın." "Nereye?" diye sordu Dash.</p>
	<p class="block_1"> </p>
	<p class="block_">"Krondor'a. Patrick sonsuza kadar burada oturamaz. Ve ağabeyinin raporu, aldığımız diğer raporlarla uyuşursa, ne kadar çok beklersek, Fadawah Krondor'da o kadar güçlenecek demektir. Elimizdeki her şeyle, istediğimizden daha erken saldırmak zorunda kalabiliriz.</p>
	<p class="block_1"> </p>
	<p class="block_">"Kesh güney sınırımızı tehdit ettiği için, Patrick Doğu Orduları'nı geri göndermeye isteksizdi. Kral bazı birliklerin geri dönmesini emretmiş. Artık çizgiyi aşmamalarını sağlayacak büyük bir ordu ya da devasa bir donanma olmadığı için, Krallık'ın doğu komşularından bazıları huysuzlanmaya başlamış. Bu yüzden, Kral Borric Doğu'ya daha fazla askerin dönmesini emretmeden önce, Patrick Krondor'u geri alma konusunda acele ediyor." Dash, "Krondor'a kaç kişiyle gideceğiz yani?" diye sordu.</p>
	<p class="block_1"> </p>
	<p class="block_">"Kartallar ile," dedi Erik, Dash ile Jimmy'nin büyükbabası merhum Krondor Dükü Lord James tarafından bir araya getirilip eğitilmiş özel askerlerden oluşan birliğin adını söyleyerek. "biraz yedek kuvvetimiz, Duga'nın askerleri," istila sırasında Krallık tarafına geçen paralı askerlerden oluşan büyük birlikten bahsediyordu, "ve Yüzbaşı Subai'nin Yolbulucuları var." "Hepsi bu kadar mı?" diye sordu Dash.</p>
	<p class="block_1"> </p>
	<p class="block_">"Başlangıç için hepsi bu kadar," dedi Erik. "Bir hafta içinde bütün Prenslik'i fethetmeye çalışmıyoruz." Kahvesini yudumladı. "Toplanabileceğimiz kolay savunmaya uygun bir yer bulduktan sonra Krondor'a güvenle girip çıkabiliriz."</p>
	<p class="block_1"> </p>
	<p class="block_">"Kolay görünüyor," dedi Dash alaycı bir tonla. "Tabii şu anda orada başka bir ordu olmasaydı." Erik'in yüzünü inceledi. "Başka bir şeyler var. Patrick şehri ele geçirmek için neden bu kadar acele ediyor? Krondor'u umursamasaydım, Batı'yı geri alma işini idare edebileceğim yarım düzine daha iyi yer düşünebilirdim; doğuya kamp kurarak bağlantılarını kesip oradakileri açlığa terk edebilirdik örneğin."</p>
	<p class="block_1"> </p>
	<p class="block_">"Biliyorum," dedi Erik, "ama işin içinde gurur var. Orası Patrick'in şehri, topraklarının başkenti. Orayı kaybetmeden kısa bir süre önce Krondor Prensi olmuştu. Ve görevi devraldığı kişi bir efsaneydi."</p>
	<p class="block_1"> </p>
	<p class="block_">Dash başıyla onayladı. "Rillanon'da büyüdüğümüz için Jimmy ve ben Prens Arutha ile birkaç kez karşılaşmıştık; ben değerini anlayacak kadar büyüdüğümde, o yaşını başını almış gidiyordu. Ama babamın ve diğer insanların onun hakkında söyledikleri, o zaman bile onu etkileyici kılıyordu." Bir süre Erik'e baktıktan sonra, "Patrick'in, Arutha'nın şehri bir şekilde elinde tutmayı başaracağı fikrine kapıldığını düşünüyor musun?" diye sordu. "Onun gibi bir şey," dedi Erik. "Prens'in sırdaşı değilim. Ama bu işte yaralanmış bir gururdan fazlası olduğunu biliyorum. Tabii bir de lojistik sorunu var. Liman yıllarca kullanılamayacak. Krondor'da savaştan önceki insan gücümüz ve malzememiz, bütün o işçiler, tarama aletleri ve hatta işbirliği yapan birkaç büyücü olsaydı bile, limanı temizlemek yine de bir yılımızı, belki de daha fazlasını alırdı. Şu andaki durumuyla, Krondor'un eskisi gibi bir gemicilik merkezi olup olmayacağına dair hiçbir fikrim yok.</p>
	<p class="block_1"> </p>
	<p class="block_">"Ama oranın güneyinde, Shandon Körfezi'nde Vykor Limanı adında yeni bir limanımız var ve o limanı kullanabilmemiz için, orasıyla Batı'nın geri kalanı arasında güvenli bir ticaret rotası sağlamalıyız ki, bu da Krondor'un geri alınması gerektiği anlamına geliyor. Krondor'a ihtiyacımız yok, ama Fadawah'ın generallerinin bize saldırmak için orayı bir üs olarak kullanmasına kesinlikle izin veremeyiz." Sesini alçattı. "Eğer Vykor Limanı ile bağlantımız kesilirse, bir daha asla Doğu Toprakları ile Batı Toprakları'nı birleştiremeyebiliriz."</p>
	<p class="block_1"> </p>
	<p class="block_">Dash başını salladı. "Mantıklı."</p>
	<p class="block_1"> </p>
	<p class="block_">Erik boş kupasını masaya koyup, "Hiç olmadığı kadar," dedi.</p>
	<p class="block_1"> </p>
	<p class="block_">Erik kalkarken Dash onaylamayla başını salladı. Uzun boylu, güçlü yapılı yüzbaşıya bakarak, "Son zamanlarda eski işverenimi göremiyorum," dedi. "Arkadaşın Rupert ne yapıyor?"</p>
	<p class="block_1"> </p>
	<p class="block_">Erik gülümsedi. "Roo ihtiyacımız olan şeyleri Darkmoor'a ilk getiren kişi olmak için çamurun ve buzun içinde saçma miktarlarda mal getiriyor." Ardından güldü. "Bana hesaplarına göre dünyadaki en zengin adam olduğunu, ama neredeyse hiç altını kalmadığını, bu yüzden kendini toparlaması için tek umudunun Krallık'ın ona geri ödeme yapacak kadar uzun süre ayakta kalması olduğunu söyledi."</p>
	<p class="block_1"> </p>
	<p class="block_">"Garip bir yurtseverlik anlayışı, değil mi?"</p>
	<p class="block_1"> </p>
	<p class="block_">Erik başını sallarken gülümsedi. "Roo'yu benim tanıdığım kadar iyi tanısaydın, bunun tamamen doğasından kaynaklandığı anlardın." Sanki ikinci kahvesini içmeyi düşünüyormuş gibi duraklayan Erik, hafif bir üzüntüyle boş kupasına baktı. Bir sürelik bir sessizliğin ardından, "Owen'ın ne yapılmasını istediğine baksam iyi olur," dedi.</p>
	<p class="block_1"> </p>
	<p class="block_">Ayrıldı. Dash, mutfağın koşuşturmasının ortasında az önce konuşulanları düşündü, ardından kalktı ve nasıl olduğuna bakmak için Jimmy'yi görmeye gitti.</p>
	<p class="block_1"> </p>
	<p class="block_">Dash vardığında, rahip Jimmy'nin odasından yeni çıkıyordu.</p>
	<p class="block_1"> </p>
	<p class="block_">Dash, kalın yün bir battaniyenin altında yatan ağabeyinin yanına oturup, "İşin çabuk bitmiş," dedi.</p>
	<p class="block_1"> </p>
	<p class="block_">"Rahip bana bir şeyler içirdi, ayaklarımı merhemli suda yıkadı, ardından biraz uyumamı söyledi." "Durum ne kadar kötüymüş?"</p>
	<p class="block_1"> </p>
	<p class="block_">"Az daha parmaklarımı kaybediyormuşum," dedi Jimmy, "tabii o burada olmasaydı." Başıyla odadan çıkan rahibi gösterdi.</p>
	<p class="block_1"> </p>
	<p class="block_">"Dışarıdaki durum için oldukça tatsız bir tablo çizdin."</p>
	<p class="block_1"> </p>
	<p class="block_">Jimmy iç geçirdi. "İnsanların çorba yapmak için ağaç kabuğu soyduğu yerler gördüm."</p>
	<p class="block_1"> </p>
	<p class="block_">Dash arkasına yaslandı. "Patrick memnun olmayacak."</p>
	<p class="block_1"> </p>
	<p class="block_">"Ben yokken burada neler oldu?" diye sordu Jimmy, esnemesini bastırarak.</p>
	<p class="block_1"> </p>
	<p class="block_">Dash, "Hiç kimse son zamanlarda şu Duko piçinin izine rastlayamamış olsa da, elimizde kuzeyde işlerin durağan olduğuna dair raporlar var," dedi.</p>
	<p class="block_1"> </p>
	<p class="block_">Jimmy, "Fadawah Duko'yu güneye gönderiyorsa, Krondor'u ele geçirmek çok zor olabilir," dedi. "Evet," dedi Dash. "Kesh Yıldızlimanı'nda olanlardan memnun değil ve Ran garnizonundan birlikler ve Kral'ın özel birliklerinin yarısı Landreth yakınlarında güneye ilerlemek için bir bahane bekliyor. Kesh Shamata'dan çekildi, ama Patrick'in hoşlanacağından daha yakındalar ve vadi bir kez daha tampon bölge konumunda. Biz şu anda konuşurken bile görüşmeler yapılıyor." "Doğu?" diye sordu Jimmy, bu kez esnemesini bastıramayarak.</p>
	<p class="block_1"> </p>
	<p class="block_">"Bahara kadar bilemeyeceğiz, ama daha küçük krallıklardan bazıları sorun çıkarabilir. Patrick ve Kral mesajlaşıyorlar ve Borric'in karlar erimeye başlar başlamaz Doğu Orduları'nın bir kısmını geri istediği izlenimine kapıldım."</p>
	<p class="block_1"> </p>
	<p class="block_">"Babam ne diyor?"</p>
	<p class="block_1"> </p>
	<p class="block_">"Bana mı?" diye sordu Dash. Jimmy başını salladı. "Pek bir şey demiyor," dedi Dash, ağabeyine büyükbabalarının daha neşeli hallerini hatırlatan bir gülümsemeyle. "Ağzı oldukça sıkı." "Annem?" diye sordu Jimmy.</p>
	<p class="block_1"> </p>
	<p class="block_">Dash bir kez daha başını salladı. "Annem bizi ziyarete gelene kadar uzun zaman geçecekmiş hissine kapılıyorum. Düşes unvanına sahip olmasa da, Krondor'un yanmış kalıntılarında bir çadırda yaşamaktansa Roldem'deki saray hayatını tercih edeceğini düşünüyorum."</p>
	<p class="block_1"> </p>
	<p class="block_">Jimmy gözlerini kapadı. "O ve Polina teyze şu anda büyük olasılıkla alışveriş yapıyordur. Bir ziyafet ya da bir dans için gece elbisesi deniyor da olabilirler."</p>
	<p class="block_1"> </p>
	<p class="block_">"Büyük olasılıkla," dedi Dash. "Babam çok yıprandı. Kışın büyük bir bölümünde yoktun ve onu burada gördüğün birkaç keresinde de meşguldü."</p>
	<p class="block_1"> </p>
	<p class="block_">"Büyükbabamla büyükannem mi?" diye sordu Jimmy.</p>
	<p class="block_1"> </p>
	<p class="block_">"Evet," dedi Dash. "Yalnız kaldığında ve benim dikkat etmediğimi sandığında, düşüncelere dalıyor. Yapabileceği hiçbir şey olmadığını biliyor ve sessizce buna öfkeleniyor. Bahar gelip de savaşmaya başladığımızda umarım kendine gelir, ama eskiden olduğundan daha fazla içiyor ve çoğu zaman içine kapanık görünüyor."</p>
	<p class="block_1"> </p>
	<p class="block_">Jimmy hiçbir şey söylemeyince Dash ağabeyine baktı ve uyanık kalmaya çalışan Jimmy'nin çenesinin göğsüne düştüğünü ve gözlerinin yarı kapalı olduğunu gördü. Dash sessizce kalkıp kapıya ilerledi. Ağabeyine uzun uzun bakınca, bir an yüz hatlarında ölü büyükannelerinin yansımasını gördü. Gözlerinin dolmaya başladığını hisseden Dash, ağabeyini sağ salim geri getirdiği için içinden Şans Tanrıçası Ruthia'ya dua ederek çabucak odadan çıkıp kapıyı arkasından sessizce kapadı.</p>
	<p class="block_1"> </p>
	<p class="block_">"Erik!"</p>
	<p class="block_1"> </p>
	<p class="block_">Dash dönünce Rosalyn'in koridorda hızla ilerlediğini gördü ve genç kadının geçmesi için yana çekildi. Dash kızın bazen Baron'un annesi olmanın ağırlığı altında ezildiğini hissettiğini ve Erik'in onun en yakın arkadaşı olduğunu biliyordu. Çocukluklarından beri kardeş gibi büyümüşlerdi ve her sıkıntıya düştüğünde koştuğu ilk insan Erik idi. Dash kızın, Yüzbaşı'nın odasının önünde durup kapıyı çalışını izledi.</p>
	<p class="block_1"> </p>
	<p class="block_">Erik kapıyı açıp. "Ne oldu?" dedi.</p>
	<p class="block_1"> </p>
	<p class="block_">Dash bir an duraksadıktan sonra yürümeye devam ederken Rosalyn, "Barones," dedi. "Oğlumu yıkamama izin vermiyor! Yapmamı istemediği bir şey daha! Bir şeyler yap!" Dash durdu ve "Affedersiniz," dedi.</p>
	<p class="block_1"> </p>
	<p class="block_">Erik ve Rosalyn genç adama doğru döndü. "Evet?" dedi Erik.</p>
	<p class="block_1"> </p>
	<p class="block_">"Parçası olmadığım bir konuşmaya kulak misafiri oldum ve karışıp karışmamaya karar veremedim, ama izninizle bir şey söyleyebilir miyim?" "Evet?" dedi Rosalyn.</p>
	<p class="block_1"> </p>
	<p class="block_">"Oldukça... inatçı doğası göz önünde tutulacak olursa. Dul Barones aslında oğlunuzun yeni unvanını oldukça sakin bir biçimde karşılamıştı."</p>
	<p class="block_1"> </p>
	<p class="block_">Rosalyn kafasını iki yana salladı. Erik ile birlikte Ravensburg'de büyümüş, oldukça güzel bir kızdı, ama iki çocuk doğurmak, kocasının fırınında çok çalışmak ve savaşın sıkıntısı saçlarına aklar düşürmüştü ve Erik'in gençliğinde bildiği yüzün yumuşaklığını alıp götürmüştü. Artık bakışları sertti ve Dash'tan, oğlunu ondan daha fazla uzaklaştıracak herhangi bir şey duymanın kuşkusuyla dinliyordu.</p>
	<p class="block_1"> </p>
	<p class="block_">"Gerd artık Baron von Darkmoor," dedi Dash, küçümseyici olmadan sabırlı ve bilgi verici olmaya çalışarak. Rosalyn eğitim görmemiş sıradan bir kadın olabilirdi, ama aptal değildi. "Hayatının geri kalanı boyunca, sizin yaptığınız pek çok şey hizmetkârları tarafından yapılacak. Barones olmuş olsaydınız, onu asla yıkamaz, altını değiştirmez, hatta emzirmezdiniz bile.</p>
	<p class="block_1"> </p>
	<p class="block_">"Oğlunuzun Baron olarak eğitime başlama zamanı geldi." Dash eliyle etrafı gösterdi. "Batı geri alınana kadar artık Krallık'ın sınırı burası ve Gerd'in yetişkinliğine kadar yıllarca hayati bir kale olarak kalmaya devam edebilir. Gerd neredeyse beş yaşında ve yakında gününün çoğunu eğitmenler ve öğretmenlerle geçirecek. Okumayı öğrenmesi gerekiyor, yazmayı, insanlarının tarihini, ata binmeyi, silahları, saray adabını..."</p>
	<p class="block_1"> </p>
	<p class="block_">Erik elini Rosalyn'in omzuna koyarak başını salladı. "Dash haklı." genç kadın karşı çıkacakmış gibi gözüküyordu ve Erik omzunun gergin olduğunu hissediyordu. Erik gülümsedi. "Ama hizmetkârlar onunla ilgilenirken yanında durup izlememen için hiçbir sebep yok."</p>
	<p class="block_1"> </p>
	<p class="block_">Rosalyn bir süre hiçbir şey söylemedi, ardından başını salladı ve Baron'un şatodaki odasına doğru ilerlemeye başladı. Erik uzaklaşan kızı izledi, ardından Dash'a döndü. "Durumu açıkladığın için teşekkür ederim."</p>
	<p class="block_1"> </p>
	<p class="block_">"Konuşmanıza karışıp karışmama konusunda karasız kaldım, ama gerçekler bunlar."</p>
	<p class="block_1"> </p>
	<p class="block_">Erik Rosalyn'in köşeyi dönüp gözden kaybolduğu koridora baktı. "Çok fazla şey değişti. Hepimizin alışması gereken çok şey var."</p>
	<p class="block_1"> </p>
	<p class="block_">Dash, "Haddimi bir kez daha aşmak istemem Yüzbaşı," dedi, "ama eğer herhangi bir yardıma ihtiyacın olursa..."</p>
	<p class="block_1"> </p>
	<p class="block_">Erik gülümsedi. "Pek zannetmiyorum. Ama sana ve ağabeyine güveniyorum. Henüz duymadıysanız söyleyeyim, ikiniz de benim emrime verildiniz." "Yaa?" dedi Dash.</p>
	<p class="block_1"> </p>
	<p class="block_">"Babanızın fikriydi. Önümüzdeki seferde şahsen yer alacak."</p>
	<p class="block_1"> </p>
	<p class="block_">Dash başını salladı. "Babasının oğlu."</p>
	<p class="block_1"> </p>
	<p class="block_">Erik, "Büyükbabanı pek iyi tanımadığımı söylemeliyim, ama bunun bir iltifat olduğunu anlayacak kadar iyi tanıyordum," dedi.</p>
	<p class="block_1"> </p>
	<p class="block_">Dash sırıttı. "Eğer onu daha iyi tanısaydın, böyle düşünmeyebilirdin. Batı'ya dönmeye karar verirse, anneme sorarsın."</p>
	<p class="block_1"> </p>
	<p class="block_">"Her neyse," diye devam etti Erik, "ordusunun çoğu uzakta ve donanması yok olduğu için Doğu Krallıkları'nın sorun çıkartmaya başlamasını önlemeye çalışan Kral Doğu ile meşgul. Prens de güneyde Kesh ile uğraştığı için, Batı'yı ele geçirmek bizim küçük şen gruba kalıyor." "Bu neden içimi neşeyle doldurmuyor?" diye sordu Dash iğneleyici bir şekilde. "Eğer aksi olsaydı, sanırım sana iyileştirici bir rahip bulmamız gerekirdi." "Sefer ne zaman başlıyor?" diye sordu Dash.</p>
	<p class="block_1"> </p>
	<p class="block_">"Batı'da ilk buzun kırıldığını duyduğun zaman, eşyalarını toplamaya başla." Dash, "Bu sabah duydum," dedi.</p>
	<p class="block_1"> </p>
	<p class="block_">"İyi, toparlanmaya başla o halde," dedi Erik. "Bir hafta içinde Krondor'a doğru yola çıkıyoruz." Dash başını salladı. "Pekâlâ Yüzbaşı."</p>
	<p class="block_1"> </p>
	<p class="block_">Dash arkasını dönerken Erik, "Bir şey daha var," dedi.</p>
	<p class="block_1"> </p>
	<p class="block_">"Nedir efendim?" diye sordu Dash.</p>
	<p class="block_1"> </p>
	<p class="block_">"Saray Baronu unvanın orduda bir işine yaramaz, bu yüzden sana ve Jimmy'ye Şövalye-Teğmen rütbesi verildi."</p>
	<p class="block_1"> </p>
	<p class="block_">"Sanırım teşekkür etmem gerekiyor," dedi Dash.</p>
	<p class="block_1"> </p>
	<p class="block_">"Yarın levazım subayına gidip kendin ve James için üniforma al."</p>
	<p class="block_1"> </p>
	<p class="block_">"Efendim," dedi Dash hafifçe selam vererek. Ardından dönüp odasına doğru yürümeye başladı. Kendi kendine, "Kahretsin," diye mırıldandı. "Ordudayım."</p>
	<p class="block_1"> </p>
	<p class="block_">Jimmy üstüne iyi oturmayan siyah tuniğini çekiştirdi. "Kahretsin. Ordudayım."</p>
	<p class="block_1"> </p>
	<p class="block_">Dash güldü. Prens'in konuşmak üzere olduğunu göstermek için ağabeyini dirseğiyle hafifçe dürttü.</p>
	<p class="block_1"> </p>
	<p class="block_">"Lordlarım, beyler," diye başladı Prens, eskiden Darkmoor Baronu'nun kullandığı kabul salonunda toplananlara hitaben. "Kral, Kesh sınırındaki ve doğudaki Doğu Orduları'nın büyük bir kısmını geri istiyor. Kalan istilacıları kıyılarımızdan sürmek, Batı Orduları'ndan geriye kalan birliklere düşüyor."</p>
	<p class="block_1"> </p>
	<p class="block_">Dash fısıldayarak ağabeyine. "Belki de bütün gemilerini batırmamalıydık." dedi. "Bu eve dönüşlerini daha da zorlaştırdı."</p>
	<p class="block_1"> </p>
	<p class="block_">Krondor Dükü Arutha, küçük oğluna uğursuz bir bakış atınca, Jimmy gülmemek için kendini tutarken Dash sessizleşti. James'in kardeşinin en beğendiği yanlarından biri de, ne kadar tatsız olursa olsun neredeyse her durumda komik bir şeyler bulabilmesiydi.</p>
	<p class="block_1"> </p>
	<p class="block_">Prens Patrick, "Elbette zorlaştırdı," dedi doğrudan Dash'a bakarak.</p>
	<p class="block_1"> </p>
	<p class="block_">Dash kıpkırmızı oldu.</p>
	<p class="block_1"> </p>
	<p class="block_">"Ama onları evlerine geri gönderme işini daha sonra da ayarlayabiliriz. İlk önce teslim olmalılar." Dash görünmez olmaya çalıştı.</p>
	<p class="block_1"> </p>
	<p class="block_">Patrick devam etti. "Haber kaynaklarımız, General Fadawah'ın Zümrüt Kraliçe'nin yenilmesinden doğan fırsatı değerlendirip kendine küçük bir imparatorluk kurduğunu doğruluyor."</p>
	<p class="block_1"> </p>
	<p class="block_">Bir çubuk alıp haritaya doğru yürüdü ve Krondor ile Ylith arasındaki bölgeyi gösterdi. "Sarth'tan Ylith'e kadar, kontrol tamamen Fadawah'ın birliklerinde." Çubuk doğuya kaydı. "Dağların yukarısındaki ormanları ve Kâbus Sıradağları'ndaki geçitlerin çoğunu kontrol ediyorlar. Tepe hattında sabit bir cephemiz var.</p>
	<p class="block_1"> </p>
	<p class="block_">"Kuzeyde," çubuk Ylith'in kuzeyine kaydı, "LaMut'ta sert bir dirençle karşılaştı. Kont Takari güçlükle de olsa şehri savunuyor. Fadawah'ın şehri almasını yalnızca sert kış şartları engelliyor." Arutha'ya bakarak, "Bana Dük Carl'dan bahset," dedi.</p>
	<p class="block_1"> </p>
	<p class="block_">Arutha, "Dük daha bir çocuk," dedi. "On yedisine yeni girdi. Kont Takari ondan sadece üç yaş daha büyük."</p>
	<p class="block_1"> </p>
	<p class="block_">Odadaki adamlar bahsedilen iki soylunun babalarının istilada öldüğünü biliyordu. Arutha, "Ama Takari Tsurani soyundan ve yürümeye başladığından beridir Kılıç Ustası'ndan eğitim alıyor," diye devam etti. "Gerekirse LaMut'u son adamına kadar savunacaktır.</p>
	<p class="block_1"> </p>
	<p class="block_">"Cari belki bir çocuk olabilir, ama öyle bile olsa güçlü bir ordu tarafından çevrilmiş durumda." Arutha başıyla, Erik'in arkasında duran uzun boylu, siyah saçlı, ekose etek giyen ve sırtında bir uzun kılıç taşıyan bir adamı gösterdi. Dash ve Jimmy onu Akee adıyla, Yabon'daki Hadati dağ adamlarının lideri olarak tanıyordu.</p>
	<p class="block_1"> </p>
	<p class="block_">Akee, "Halkımdan çoğu Yabon'da hizmet veriyor," dedi. "Fadawah Yabon'u alamaz."</p>
	<p class="block_1"> </p>
	<p class="block_">Patrick neredeyse kendi kendine, "Ama önümüzdeki bahar La-Mut'un duvarlarının içinde olacak ve o şehirdeki Tsurani onuru bile onu, bunu yapmaktan alıkoyamayacak," dedi. Patrick bir süre sessiz kaldıktan sonra, "Dük Carl'ın birlikleri LaMut'u kurtarabilir mi?" diye sordu.</p>
	<p class="block_1"> </p>
	<p class="block_">"Evet," dedi Owen. "Eğer Kara Yol Kardeşliği'nin başımıza iş açmayacağını varsayar ve elflerle cücelere ve Özgür Şehirler'in, batı cephesini sabit tutacağına güvenirsek, o zaman Cari doğu kanadında bırakması gerektiği kadarını bırakıp adamlarının çoğunu LaMut'un güneyine ilerletebilir. Bu şartlar altında Fadawah'ı tutabilir." "Eğer bunu başarırsa, Ylith'i geri alabilir mi?" diye sordu Patrick.</p>
	<p class="block_1"> </p>
	<p class="block_">Akee başlarını sallayan Erik ile Arutha'ya göz attı. Akee Patrick'e bakıp, "Hayır alamaz," dedi. "Ylith'i geri alabilmesi için elindeki adamların üç katına ihtiyacı var. General Fadawah bütün gücünü kuzeye çevirmezse -ki Krondor'u elinde tutmak için adamlarını güneye gönderiyorsa bunu yapamaz- Dük Cari olduğu yerde tutunabilir, ama Ylith'i geri alamaz."</p>
	<p class="block_1"> </p>
	<p class="block_">"Lordlarım ve beyler," dedi Prens, "LaMut zorunlu olarak örstür." Owen Greylock'a bakıp, "Lord Mareşalim, ordunuz da çekiç olmak zorunda," dedi.</p>
	<p class="block_1"> </p>
	<p class="block_">Owen, "Küçük bir çekiç Patrick," dedi.</p>
	<p class="block_1"> </p>
	<p class="block_">Prens, "Doğru, ama Kesh güney sınırımıza asker yığıyor, donanmamızdan geriye kalanlar Quegli ve Durbinli korsanları kontrol altında tutuyor ve doğu krallarından bazılarının ağzı sulanmaya başlıyor," dedi. "Bunu şu andaki gücünüzle yapmak zorundasınız."</p>
	<p class="block_1"> </p>
	<p class="block_">Owen, "Bu ancak yirmi bin adam eder," dedi. "Kaç kişiye karşı? Yüz bin mi?"</p>
	<p class="block_1"> </p>
	<p class="block_">Patrick, "Biz diğer sorunları çözene kadar bizden aldıkları toprakları ellerinde tutmalarına izin veremeyiz, değil mi?" dedi. Sorusu sessizlikle karşılandı.</p>
	<p class="block_1"> </p>
	<p class="block_">Patrick tek tek odadakilere baktı. "Atalarımın kusurlarının ne olduğunu bilmiyor değilim. Batı Toprakları'nın her santimini başkalarından aldık. Krallık'a sadece Yabon kendi isteğiyle katıldı ve bu da onları Kara Yol Kardeşliği'nden kurtardığımız için oldu, aksi takdirde düşeceklerdi. Ama işin en başında burada bir Baron von Darkmoor olmasının tek sebebi, haydut atalarının çetin ceviz olmasıydı Yüzbaşı Erik. Buraya kralın aptal bir yeğenini geçirmek yerine zaten almış oldukları toprakları ellerinde tutmalarına izin verip onları Krallık soylusu yapmak daha kolaydı." Patrick'in sesi yükselmeye başladı. "Ve yıllar boyunca eski düşmanların değerli kullar olmasını sağlamak için birkaç kişiye daha unvan verildi."</p>
	<p class="block_1"> </p>
	<p class="block_">Artık sesi bağırma noktasına yükselmişti. "Ama eğer birtakım katil piçlerin kendine 'Acı Deniz Kralı' demesine ve benim prensliğimi yönetmesine izin verirsem, Yedinci Cehennem'de kahrolayım. Fadawah bunu ancak bir ayağı cesedimin üstündeyken başarabilir!"</p>
	<p class="block_1"> </p>
	<p class="block_">Dash ve James birbirlerine baktı. Birbirlerine hiçbir şey söylemelerine gerek yoktu. Mesaj açıktı. Owen Greylock ve Erik von Darkmoor Prensliği, Batı Orduları'ndan geriye ne kaldıysa, başka herhangi bir yardım almaksızın geri alacaktı.</p>
	<p class="block_1"> </p>
	<p class="block_">Owen boğazını temizledi. Patrick Krondor Şövalye-Mareşali'ne bakıp, "Evet?" dedi.</p>
	<p class="block_1"> </p>
	<p class="block_">"Başka bir şey var mı Ekselans?"</p>
	<p class="block_1"> </p>
	<p class="block_">Patrick uzun süre sessiz kaldıktan sonra, "Hayır," dedi. Salondakilere, "Lordlarım ve beyler, şu andan itibaren hepiniz Mareşal Greylock'un komutası altındasınız," dedi. "Emirlerine benim emirlerimmiş gibi uyun." Sesini alçattı. "Ve tanrılar yüzümüze gülsün," dedi. Ve salondan ayrıldı.</p>
	<p class="block_1"> </p>
	<p class="block_">Odadaki soylular birbirleriyle fısıldaşmaya başlayınca Owen, "Lordlarım!" dedi. Salon tekrar sessizliğe büründü.</p>
	<p class="block_1"> </p>
	<p class="block_">Greylock, "Sabah hareket ediyoruz," dedi. "Öncü birliklerin hava karardığında Ravensburg'de ve keşifçilerin de hafta sonuna kadar Krondor duvarlarında olacağını tahmin ediyorum." Tek tek salondakilere göz gezdirdikten sonra. "Ne yapmanız gerektiğini biliyorsunuz," dedi. Salon boşalmaya başlayınca, Erik Dash ile James'in yanına gitti. "Benimle gelin," dedi ve dönüp salonun başka tarafındaki küçük bir kapıya ilerledi.</p>
	<p class="block_1"> </p>
	<p class="block_">Kapıdan girdiklerinde kardeşler babalarının odada beklediğini gördü ve bir an sonra içeri Greylock girip kapıyı arkasından kapadı. "Yalnızca şunu bilmenizi istiyorum," dedi Owen kardeşlere, "elimizdeki en pis iş size verilecek."</p>
	<p class="block_1"> </p>
	<p class="block_">Dash gülümsedi. "Harika!"</p>
	<p class="block_1"> </p>
	<p class="block_">Jimmy kardeşine uğursuz bir bakış atıp, "Neymiş o?" dedi.</p>
	<p class="block_1"> </p>
	<p class="block_">"Jimmy, sen özel öncü birliğimizden sorumlusun." "Özel öncü birlik mi?" dedi Jimmy.</p>
	<p class="block_1"> </p>
	<p class="block_">Arutha başıyla onayladı. "O," dedi Dash'ı göstererek.</p>
	<p class="block_1"> </p>
	<p class="block_">Dash gözlerini devirdi ama bir şey söylemedi. Ne zaman beraber çalışsalar, kendini ağabeyinden emir alırken bulmaya uzun zaman önce alıştırmıştı.</p>
	<p class="block_1"> </p>
	<p class="block_">Arutha, "Owen düşman hatlarının arkasında görev yapacak bir çift kurnaz piçe ihtiyacı olduğunu söyledi," dedi. Gülümsedi. "Ona soyunuzun belli olduğunu, ama iş için yeterince kurnaz olduğunuzu söyledim."</p>
	<p class="block_1"> </p>
	<p class="block_">"Ne zaman yola çıkıyoruz?" diye sordu Jimmy.</p>
	<p class="block_1"> </p>
	<p class="block_">"Hemen," dedi Erik. "Bir haftalık bir erzakla yan kapıda sizi bekleyen iki at var."</p>
	<p class="block_1"> </p>
	<p class="block_">James, "Bir hafta mı?" dedi. "Bu, keşifçileriniz Krondor duvarlarına ulaştığında, bizim içeride olmamızı istediğiniz anlamına mı geliyor?"</p>
	<p class="block_1"> </p>
	<p class="block_">Owen başını salladı. "Ya da yaklaştıklarında. O üniformaları burada bırakıp paralı askerler gibi giyinin. Yakalanırsanız, orduya yazılmaya gelen Vadililer olduğunuzu söylersiniz."</p>
	<p class="block_1"> </p>
	<p class="block_">Dash sırıttı, ama ses tonu alaycıydı. "Aman ne güzel. Tekrar casusçuluk oynayacağız." Jimmy, sanki deliymiş gibi kardeşine bakıp, "Çok garip şeyleri eğlendirici buluyorsun," dedi.</p>
	<p class="block_1"> </p>
	<p class="block_">Arutha oğullarına bakıp, "Sadece Duko'nun güneye indiği haberini doğrulamak istiyoruz," dedi. Arı kovanındaki çomak bu, değil mi?" dedi Dash.</p>
	<p class="block_1"> </p>
	<p class="block_">Arutha başını salladı. "Evet. Eğer Duko Krondor'a bizden önce yerleşirse, Vykor Limanı'nı tehdit etmeye başlar. Vykor ile bağlantımız kesilirse, donanmayla bağlantımız kalmaz; donanmayla bağlantımız kesilirse, Günbatımı Adaları ve Uzak Sahil'den ikmal yapma şansımız kalmaz." Owen, "Belki bu bir savaş hilesidir, gerçek hedefleri Sarth'tır," dedi. "Ama Fadawah'ın birinci komutanı Nordan'ın komutası altında Şahin Kovuğu tarafından güneye ikinci bir birliğin ilerlediğine dair bir rapor var."</p>
	<p class="block_1"> </p>
	<p class="block_">"Bu buzun ve çamurun içinde ilerleyen çok fazla adam demektir," dedi Jimmy. Arutha, "Krondor limanı işe yaramaz durumda; Fadawah bunu biliyor," dedi. "Shandon Körfezi'ndeki Vykor limanından haberi olup olmadığını bilmiyoruz, ama haberi varsa, bu bir savaş hilesi değildir."</p>
	<p class="block_1"> </p>
	<p class="block_">Jimmy kardeşine göz attıktan sonra babasına bakıp, "Yani bizden hangisi olduğunu öğrenmemizi istiyorsunuz?" diye sordu.</p>
	<p class="block_1"> </p>
	<p class="block_">"Eğer mümkünse," dedi Arutha. "Fadawah'ın sadece Sarth'ı güçlendirebilmek için ilerleyişimizi yavaşlatmaya çalışıp çalışmadığını öğrenmek zorundayız."</p>
	<p class="block_1"> </p>
	<p class="block_">Dash odadakilere göz attıktan sonra, "Başka bir şey var mı?" diye sordu.</p>
	<p class="block_1"> </p>
	<p class="block_">Arutha, "Hayatta kalın," dedi.</p>
	<p class="block_1"> </p>
	<p class="block_">Jimmy gülümsedi. "Amacımız her zaman bu baba."</p>
	<p class="block_1"> </p>
	<p class="block_">Arutha yanlarına gidip önce Dash'a. ardından da Jimmy'ye sarıldı.</p>
	<p class="block_1"> </p>
	<p class="block_">Dash, "Yapma baba, bu gece yola çıkmamız gerekiyor," dedi. Odadan çıkarlarken, Jimmy hâlâ kuşkulu görünüyordu.</p>
	<p class="block_1"> </p>
	<p class="block_9"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre1"/></p>
	<p class="block_3" id="calibre_pb_3"> </p>
</body></html>
