<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>04 - Kırık Tacın Parçaları - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-3-</p>
	<p class="block_13">YÜZLEŞMELER</p>
	<p class="block_1"> </p>
	<p class="block_">Pug kaşlarını çattı.</p>
	<p class="block_1"> </p>
	<p class="block_">Hükümetinden gelen son mesajı okumayı bitirirken Kesh Büyükelçisi'nin gülümsemesi zorakiydi.</p>
	<p class="block_1"> </p>
	<p class="block_">Lordum Gadesh," dedi gülümsemesi büyükelçininki kadar sahte Krallık temsilcisi Baron Marcel de Greu. "Bu imkânsız."</p>
	<p class="block_1"> </p>
	<p class="block_">Pug sağında oturan Nakor'a göz attı. Krallık ve Yüce Kesh İmparatorluğu arasındaki son görüşmeler bir öncekilerin basit bir tekrarı halinde geçiyordu.</p>
	<p class="block_1"> </p>
	<p class="block_">Nakor kafasını iki yana sallayıp, "Neden kısa bir ara verip bu işi adamakıllı düşünmek için kendimize zaman tanımıyoruz lordlarım?" dedi</p>
	<p class="block_1"> </p>
	<p class="block_">Tarafsız gözlemci olarak Tsuranuanni İmparatorluğu'nu temsil ilen Tsurani Yücesi Kalari, "Harika bir fikir dostum," dedi. İki büyükelçi kendilerine ayrılan odalarına çekildi ve Pug, Nakor ve Kalari'yi, Miranda ile Yıldızlimanı'ndaki üç büyücü grubundan en güçlüsünün lideri Kalied'in beklediği başka bir odaya götürdü.</p>
	<p class="block_1"> </p>
	<p class="block_">Pug ondan yaklaşık olarak yirmi yıl daha büyük olsa da, Kalied Pug'dan daha yaşlı gözüküyordu. Pug, Hayattaşı'nın içine sıkıştırılmış ruh enerjilerinin serbest bırakılmasından kaynaklanan gençleşme sonrasında yirmilerinin ortalarındaymış gibi duruyordu.</p>
	<p class="block_1"> </p>
	<p class="block_">Ve kendisi de yirmilerinin ortalarında gözüken Miranda kocasına gülümsedi,</p>
	<p class="block_1"> </p>
	<p class="block_">"Sonuç?"</p>
	<p class="block_1"> </p>
	<p class="block_">"Yok," dedi Pug, Krallık ile Yüce Kesh İmparatorluğu arasındaki görüşmelerde Yıldızlimanı'nın çıkarlarını temsil edenlere hizmet eden bir öğrencinin uzattığı bir kupa birayı alırken. "İtiraf etmeliyim ki," dedi Kalari, "bu görüşmeler beklediğimden daha da törensel geçiyor." Kahvesinden bir yudum aldı ve aromasının hoşuna gittiğini belli edercesine başını salladı. Delici mavi gözlere, hâlâ ince ve atletik bir yapıya sahip, orta yaşlarda kel bir adamdı. "Kral'ın Dili'nin ya da Kesh kültürünün inceliklerini bilmediğim için mi, yoksa bu sadece bir önceki iddiaların ve isteklerin tekrarlanması olduğu için mi bana öyle geliyor?"</p>
	<p class="block_1"> </p>
	<p class="block_">"Hayır," dedi Nakor, "durumu değerlendirmende bir yanlış yok." "O zaman amaç ne?" diye sordu </p>
	<p class="block_1"> </p>
	<p class="block_">Kalari. "Genellikle Tsurani Lordları arasında yapılmasına karşın görüşmelerde bulunmak İmparatorumun geleneklerinde de var. Korkarım diplomasi anlayışına bana biraz yabancı."</p>
	<p class="block_1"> </p>
	<p class="block_">Kalari Tsuranuanni İmparatorluğunun Yıldızlimanı'ndaki çıkarlarını temsil etmek için Kelewan'daki Büyücüler Meclisi tarafından gönderilmişti. Eski düşmanlar Adalar Krallığı ve Tsuranuanni İmparatorluğu arasındaki ticaret yıllar içinde periyodik bir hale gelmişti.</p>
	<p class="block_1"> </p>
	<p class="block_">Acoma Ailesi'nin ve onların yenilikçi liderleri İmparatorluk'un Hizmetkârı Leydi Mara'nın gücünü arttırması, Tsurani toplumunda neredeyse elli yıl süren büyük bir ayaklanma çıkmasıyla sonuçlanmıştı Mara'nın bir kenara bıraktığı eski gelenekleri İmparatorluğa döndürmek için düzenlenen birkaç siyasi entrikaya rağmen, İmparatorluğu oğlu Justin yönetmişti. Değişikliklerin çoğu karmaşayla sonuçlandığı için, iki dünya arasındaki ticaret çeşitli zamanlarda durma noktasına kadar gelmiş olsa da, son on yıldır sabit bir noktada gidiyordu ve İmparator, Midkemia ile ticarete devam etmek istiyordu.</p>
	<p class="block_1"> </p>
	<p class="block_">Pug, "Eğer bizi sadece daha fazla askeri olan Thuril halkı gibi görürsen, ihtiyaçlarımızı tahmin edebilirsin," dedi.</p>
	<p class="block_1"> </p>
	<p class="block_">Kalari başını salladı. Thuril, Tsuranuanni İmparatorluğu'na direnen tek ulus olmuş ve İmparatorluk'u tedbirli bir barışa zorlamıştı. İmparatorluk'un Meclis'in pek çok ayrıcalığını kaldırdığından beridir, sürekli yeni şeyler öğrenmek zorunda kaldık. Sanırım bir masanın etrafında hiçbir yere varmayacak sonsuz konuşmalar yapmak, idare etmesi zor bir süreç olabilir."</p>
	<p class="block_1"> </p>
	<p class="block_">Nakor güldü. "Aslında çok kolay. Bu yüzden diplomatlar bunu bu kadar çok yapıyor." Kalari garip adamı inceledi. Pug görüşmelere Nakor'un da katılmasını istemişti. Tsurani dünyasında Milamber olarak bilinen Pug, efsanevi kişi, neredeyse Leydi Mara kadar saygınlık uyandıran bir isimdi. Görüşmelere Nakor'un da dahil edilmesine Tsurani Yüceleri'nden bazılarını şaşırmıştı. Çünkü dışarıdan bakıldığında, adam kendi kendini bilinmeyen bir düzenin "Başrahip'i ilan eden perişan bir aylaktan, belki de akıllıyı oynayan ikna edici bir hilekârdan başka bir şey olamazdı. Yine de Kalari'ye garip küçük adam hakkında çok çabuk yargıya varma konusunda dikkatli olması gerektiğini düşündüren bir şeyler vardı. Saygısız mizacının arkasında büyük bir kavrama yeteneği gizliydi ve Kalari'nin benliği bu adamın, son zamanlarda din adamlığına dönmüş sıradan bir kumarbaz maskesi takınmış büyük büyü becerileri olan bir adam olduğunu söylüyordu. Tanrılardan gelen güçlerden ya da sadece sık sık olduğu gibi 'numaralar'dan bahsediyor olabilirdi, ama Kalari bu adamın Milamber, yani Pug'dan sonra güç bakımından ikinci olduğunu seziyordu.</p>
	<p class="block_1"> </p>
	<p class="block_">Kalari Nakor ile ilgili aklından çıkmayan kuşkularını bir kenara itti. Ne olursa olsun, Yüce Kesh'teki Isalani ulusundan gelen bu adamı komik ve samimi buluyordu. "O zaman," dedi büyücü, "bu amaçsız didişmeyi en iyi nasıl yürüteceğimiz konusunda bana bilgi vermek zorunda kalacaksınız."</p>
	<p class="block_1"> </p>
	<p class="block_">Nakor, "Başkasını bul," dedi. "Bunları ben de senin bulduğun kadar sıkıcı buluyorum." Nakor birasından bir yudum aldı. "Ayrıca, görüşmelerin nasıl sonuçlanacağına çoktan karar verilmiş."</p>
	<p class="block_1"> </p>
	<p class="block_">"Sahi mi?" dedi Pug. "Düşüncelerini bizimle paylaşmak ister misin?"</p>
	<p class="block_1"> </p>
	<p class="block_">Nakor, sezilerini ve görüşlerini başkalarıyla paylaşmak üzere olduğunda hep yaptığı gibi sırıttı. "Çok kolay." Odayı gösterdi. "Deneseydin sen de bulabilirdin." Miranda ve kocası birbirlerine bakıp buruk bir biçimde gülümsedi. Nakor devam etti. "Krallık ölümcül olmasa da bir yara aldı. Kesh bunu biliyor. Casusları var. Eğer güneyde herhangi bir sorun çıkmazsa, Kral'ın birliklerini geri isteyeceğini biliyorlar. Eğer Kesh sorun çıkarırsa, Kral askerlerin Prens'te kalmasını emreder. Ama Kesh Doğu Orduları gidene kadar beklerse, bu Patrick'e daha çok yerleşme, hazırlanma ve onlarla başa çıkmak için daha çok zaman verir."</p>
	<p class="block_1"> </p>
	<p class="block_">Nakor kafasını iki yana salladı. "Hayır, Kesh fırsattan yararlanmaya çalıştığında, Krallık'ın onlara verdiklerini kaybettiklerini biliyordu. Ellerinden gelen en iyi şeyin bazı ticari ayrıcalıklar almak olabileceğini biliyorlar, ama Krallık'ın güney sınırını koruma karşılığında kendilerine verilenleri asla geri alamayacaklar." Tek tek yüzlerine baktı "Aptal olduklarını itiraf etmeden insanlara aptal olduklarını nasıl söyleyebileceklerini bulmaya çalışıyorlar."</p>
	<p class="block_1"> </p>
	<p class="block_">Kalari güldü. Genellikle az konuşan Kalied bile gülümsemesini engel olamadı. Pug, "Yani bu bir onur meselesi," dedi.</p>
	<p class="block_1"> </p>
	<p class="block_">Nakor omuzlarını silkti. "Daha çok, yurtlarına döndüklerinde cezalandırılmaktan kaçınma meselesi. Generaller Rufi ibn Salamon Behan Solan, Kesh Şehri'ne döndüğünde İmparatorlarına çok şey açıklamak zorunda kalacak. İmparatorun cömertliğiyle kazanılan toprakları aç gözlülükleriyle nasıl kaybettiklerini açıklamak için çok iyi bir hikâye uydurmak zorundalar. Vadinin tamamını ele geçirirken Kesh'ten yetki almadıklarını biliyorsunuz, değil mi?"</p>
	<p class="block_1"> </p>
	<p class="block_">Pug kısık gözlerle Nakor'a baktı. "Peki, sen bunu nereden biliyordun?" diye sordu.</p>
	<p class="block_1"> </p>
	<p class="block_">Nakor, "Etrafta geziniyorum," dedi. "Dinliyorum. Generaller ağızlarını sıkı tutabilir, ama askerler konuşur. Generallerin çadırlarında hizmet eden askerler tüccarlarla ve kamp kızlarıyla konuşurlar ve barlarda kamp kızları da araba sürücüleriyle konuşur ve çok geçmeden herkes Generalin ne yaptığını öğrenir."</p>
	<p class="block_1"> </p>
	<p class="block_">"Krallık zayıf olsa bile, Kesh savaş istemiyor. Kesh Kuşağı'nın aşağısındaki güney uluslarını asla tam olarak sindiremediler. Kesh Konfederasyonu ilk fırsatta tekrar ayaklanabilir ve Kralınız bunu biliyor. İmparatorluk savaş istemiyor. Şu anda ellerindeki savaşla çok meşgul olduğu için Krallık da başka bir savaş istemiyor ve sonuç zaten bilinmesine karşın biz burada oturuyoruz." "Bir şey hariç," dedi Pug. Nakor, "Yıldızlimanı," dedi. Kalied, "O mesele halledildi," dedi. Pug omuzlarını silkti. "Halledildiğini biliyorum. Nakor'a Krallık'a yardım etmeniz için ne gerekiyorsa yapmasını söylemiştim. Ama hâlâ dukalıklarından birini nasıl kaybettiğimi açıklama meselesi var." Kalied, "Konsey üyeleriyle akşam yemeği yiyeceğim," dedi. "Robert d'Lyes Darkmoor'da Prens'e hizmet etmeye devam etme kararı alınca, konseyde yerine başkasını getirdik." Kalkıp, "Ama şunu aklından çıkarma Pug, bütün gücüne ve burayı kurmak için yaptıklarına hepimiz saygı duysak da, Yıldızlimanı artık kişisel derebeyliğin değil," dedi. "Nakor bize, Krallık'a yardım etmemizi sağlamak için yaptığın anlaşmaya sadık kalacağına dair söz verdi. Konsey artık sen başka yerlerdeyken burayı senin adına değil, burada yaşayan herkes adına yönetiyor. Artık sadece Akademi'nin herhangi bir üyesi kadar söz hakkına sahipsin."</p>
	<p class="block_1"> </p>
	<p class="block_">Pug bir süre sessiz kaldıktan sonra, "Pekâlâ," dedi. "Sözümü tutup Krallık'ın özerkliğinizi tanımasını sağlayacağım."</p>
	<p class="block_1"> </p>
	<p class="block_">"Özerklik mi?" dedi Kalied. "İlginç bir sözcük seçimi. Biz bağımsızlık olarak düşünmeyi tercih ediyoruz."</p>
	<p class="block_1"> </p>
	<p class="block_">Nakor elini sallayarak söyleneni geçiştirdi. "Aptal olma. Pug Kral'ı kendi kendinizi yönetmeye ikna edebilir, ama ondan Kral'ı Krallık'ın sınırları içindeki bir yere tamamen bağımsızlık vermesine ikna etmesini beklemeyin. Ayrıca, siz Krallık'ı Kesh'ten korurken, Krallık da sizi Kesh'ten koruyor. İmparatorun bu kadar cömert davranacağını mı sanıyorsun?"</p>
	<p class="block_1"> </p>
	<p class="block_">Kalied uzun süre hiçbir şey söylemedi, ardından, "Pekâlâ," dedi, "Bunu konseye sunacağım ve bu konuda 'aptal' olmayı seçmeyeceklerine eminim." Nakor'a uğursuz bir bakış atarak odadakilere başıyla selam verip ayrıldı.</p>
	<p class="block_1"> </p>
	<p class="block_">Kalari Nakor'a bakıp, "Az önce diplomasi üzerine yaptığın yorumların, uygulamadan çok teorik olduğunu mu varsaymalıyım?" dedi. Miranda güldü. Pug da ona katıldı. "Pekâlâ, hâlâ Prens'e açıklayacak yığınla şeyim var ve sanırım bunu ertelemenin bir yararı yok. Korkarım Patrick, sınırlarının içinde özerk bir Yıldızlimanı olmasından, Kalied'in olduğundan daha fazla rahatsız olacak."</p>
	<p class="block_1"> </p>
	<p class="block_">Miranda, "Darkmoor'a mı gidiyoruz?" diye sordu. Pug başını salladı. "Nakor?"</p>
	<p class="block_1"> </p>
	<p class="block_">Nakor başını salladı. "Buradaki işim bitti. Burada eğitim gören büyücülerin gerici olmaması için Mavi Atlılar tekrar hayata geçirildi. Ayrıca Dominic ve kendini Prens'in yanında bulan diğer İshaplılarla biraz, zaman geçirmem gerekiyor. Sho Pi'yi alayım da hep beraber gidelim."</p>
	<p class="block_1"> </p>
	<p class="block_">Ayrıldı ve Kalari, "Pug, bir soru." dedi.</p>
	<p class="block_1"> </p>
	<p class="block_">Pug dönüp Tsurani Yücesi'ne baktı.</p>
	<p class="block_1"> </p>
	<p class="block_">"İmparator adına Yıldızlimanı'na geldiğimden beridir, burada işlerin nasıl yürüdüğüne dair bir fikir edindim. Neden senin Meclis'e gelip bu Zümrüt Kraliçe tehdidiyle başa çıkabilmek için yardımımızı talep etmediğini merak ediyorum." Sesini alçalttı. "Burada tam olarak neler döndüğünden emin değilim, ama birçok insanın anlayamadığı çok büyük bir tehlike olduğu izlenimine kapıldım." Miranda ile Pug birbirlerine baktı ve Pug, "Evet, ama ayrıntıları anlatmakta özgür değilim," dedi.</p>
	<p class="block_1"> </p>
	<p class="block_">Neden Tsurani yardımı istemediğimize gelince, İmparatorluk ile bizim ilişkilerimiz Makala'dan beri asla aynı olmadı."</p>
	<p class="block_1"> </p>
	<p class="block_">Kalari, "Ah," diyerek başını salladı. Makala adındaki bir Tsurani Yüce'si, görünüşte Kelewan'daki Meclis ile Prens arasındaki bağlantıyı sağlamak için yıllar önce Krondor Prensi'nin sarayına gelmiş, ama Makala Gedik Savaşları'ndan sonra Sethanon'da gerçekten olanları mahvetmeye kararlı bir casus olduğu ortaya çıkmıştı.</p>
	<p class="block_1"> </p>
	<p class="block_">İmparatorluk'a olan bağlılığından ve birtakım Krallık entrikalarının ya da büyük bir güç taşıyan bir silahtan korktuğu için harekete geçmiş ve Hayattaşı'nın sırrını öğrenmişti. Sethanon'a yaklaşabilenler arasında, Kara Yol Kardeşliği'nin dahil olduğu bir komplonun parçası olmuştu. Büyük bir felaketi yalnızca dönek bir moredhelin araya girmesi önlemişti. Makala ve Tsuranili dört arkadaşı Sethanon şehrinin altında yaşayan büyük ejderha kâhini büyüyle etkisiz hale getirmiş ve Pug ve arkadaşları vardığında Hayattaşı'nı açmanın sınırına gelmişti. Bu sır, şehrin altındaki mağaranın derinliklerinde Makala ve dört arkadaşıyla beraber yok olmuştu.</p>
	<p class="block_1"> </p>
	<p class="block_">Güvene ihanet etmesi, Krallık ile İmparatorluk arasındaki ilişkilerin gerilmesine yol açmıştı. Gediğin her iki tarafında da ibret verici bir hikâye olarak anlatılan olayı yalnızca Kelewan'daki Meclis üyeleri ve Krondor Prensi'nin güvenilir birkaç danışmanı biliyordu. O zamandan beri, Tsuranuanni İmparatorluğu ile Adalar Krallığı arasındaki ticaret son derece resmi ve dikkatli bir şekilde yürütülmüştü. İki dünya arasındaki gediğin kalıcı olarak kapanması birden fazla kere gündeme gelmiş olmasına rağmen aralarındaki ticaret devam etmişti. Ama ticaret artık Yıldızlimanı'ndaki tek gedikle sınırlandırılmıştı, bu yüzden de İmparatorluk bu görüşmelerde yer almıştı. Dünyalar arasındaki bu tek geçişin açık kalmasını istiyorlardı.</p>
	<p class="block_1"> </p>
	<p class="block_">"Yine de," dedi Kalari, "Keshlilere hazırladığımız güç gösterişinde yardımımızı isteme konusunda ihtiyatlı görünüyordun." Pug kalasını iki yana sallayıp omuzlarını silkti. "Nakor." Kalari gülümsedi "Hayatımda gördüğün en garip adam." Pug onayladı.</p>
	<p class="block_2"> </p>
	<p class="block_">Miranda, "Patrick'e ne söyleyeceksin?" diye sordu. Pug yorgun bir şekilde uzun uzun iç geçirdi.</p>
	<p class="block_1"> </p>
	<p class="block_">"Duymaktan hoşlanmayacağı pek çok şey..."</p>
	<p class="block_1"> </p>
	<p class="block_">Prens Patrick patlamaya hazır görünüyordu. Normalde açık olan teni kızarmış ve sesi yükselmişti.</p>
	<p class="block_1"> </p>
	<p class="block_">"Özerklik mi? Bu da ne demek oluyor?" diye bağırdı.</p>
	<p class="block_1"> </p>
	<p class="block_">Pug iç geçirdi. Selefi Prens Arutha'nın aksine, Patrick ileri görüşlü biri değildi. Pug kendine Prens'in pek çok bakımdan toy ve Prens Arutha'nın aksine, kaynayan savaş kazanında sinirini kontrol edemeyen genç bir adam olduğunu hatırlattı. Şehri yok edilirken Patrick Kral'ın ısrarı yüzünden Doğu'ya gitmişti. Pug, Patrick'in kötü ruh halinin hayal kırıklığı ve babasının söylediklerinden başka bir şey yapamamaktan kaynaklandığından kuşkulanıyordu.</p>
	<p class="block_1"> </p>
	<p class="block_">Pug sakin bir şekilde, "Yıldızlimanı'ndaki büyücülerin istekleri-" "İstekmiş!" diye bağırdı Patrick. "İstekleri mi var?" Eskiden Darkmoor Baronu'nun makam koltuğu olan tahtından kalktı ve Pug'un tam önünde durmak için bir adım atarak aşağı indi. "Sana Krallarının isteğini söyleyeyim. Değişmez bağlılıklarını ve itaat etmelerini istiyor!"</p>
	<p class="block_1"> </p>
	<p class="block_">Pug torunu Arutha'ya bakınca Dük, Prens öfkeliyken onunla konuşmanın çok az yararı olduğunu göstermek için kafasını hafifçe iki yana salladı. Pug umursamadı. Prens'ten üç kat daha yaşlıydı ve çoğu insanın bir düzine yaşam süresinde gördüğünden çok daha fazla şey görmüş ve artık yorulmuştu. "Patrick," dedi sakince. "İnsan bazen kaybeder."</p>
	<p class="block_1"> </p>
	<p class="block_">Onlar bizim vatandaşlarımız! Krallık sınırları içinde yaşıyorlar."</p>
	<p class="block_1"> </p>
	<p class="block_">Öğrencisi Sho Pi ile bir köşede sessizce duran Nakor, "Tabii eski Ulular yerinde duruyor olsaydı Ekselans," dedi.</p>
	<p class="block_1"> </p>
	<p class="block_">Patrick hızla başını çevirip, "Kim sana konuşma izni verdi Keshli!" dedi.</p>
	<p class="block_1"> </p>
	<p class="block_">Nakor arsız bir sırıtmayla karşılık verdi. "Uzun yıllar önce Kralınız. Ayrıca ben Isalani'yim." Pug, "Patrick, olan olmuş," dedi. "Bu pek uygun olmayan bir çözüm ama en azından bir çözüm. Batıda istilacılarla, güneyde Kesh ve bir de Yıldızlimanı'nda büyücülerle başa çıkamazsın. Bir yerden başlamak gerekiyor; Yıldızlimanı en kolayı. Özerklikleri garanti edilmiş bir topluluk oldukları için, Kesh eski sınırlara gerilemek zorunda kalacak. Bu iki sorunu birden çözer. Ardından Batı'yı geri alabilirsin," Patrick sakinleşmeye çalışarak bir şey söylemedi. "Bundan hoşlanmıyorum."</p>
	<p class="block_1"> </p>
	<p class="block_">Nakor, "Kral da bundan pek hoşlanmayacak, ama anlayışla karşılayacaktır," dedi. "Prens Erland bir süre Kesh'te kaldı. İmparator'un varisini kurtardı ve İmparatoriçe'yi iyi tanıyor. Çok iyi hem de," diye ekledi sırıtarak. "Erland Kesh'e bir ziyaret daha yaparsa, çok önceden güney sınırında işler normale döner."</p>
	<p class="block_1"> </p>
	<p class="block_">Patrick, "Benim Yıldızlimanı'nı kaybetmem hariç." diye araya girdi. Pug, "Kabul etmezseniz çok daha fazlasını kaybedeceksiniz," dedi ve prensin gözlerinin içine baktı. "Yönetmek bazen kötüyle daha kötü arasında seçim yapmayı gerektirir. Yıldızlimanı'nın kendini yönetmesine izin verirsen, Kesh'i yenersin."</p>
	<p class="block_1"> </p>
	<p class="block_">Pug'ın sözleri genç Prens'in duraklamasına yol açtı. Prens bir süre sonra konuştu. "Pekâlâ, belgeleri hazırlayın düküm," dedi Patrick, Pug'ın Yıldızlimanı Dükü unvanını kullanarak. "Kaybettiğimiz sizin dukalığınız. Babamın size başka bir görev bulacağına eminim. Ne de olsa, senin bir çeşit kuzen olduğunu ve sana öyle davranılması gerektiğini söylemişti." Pug karısına göz attı. Karşılık olarak hafif bir omuz silkme hareketi yapan Pug Miranda'nın, kendi düşüncelerine katılırcasına, "Genç" der gibi ona baktığını gördü. Pug arkasını dönmeye başlamıştı, ama Patrick konuşmaya devam etti. "Sanırım burada olanları Kral'a senin açıklaman daha iyi olur."</p>
	<p class="block_1"> </p>
	<p class="block_">Pug tekrar Patrick'e doğru döndü. "Benden Kral için bir rapor hazırlamamı mı istiyorsun?"</p>
	<p class="block_1"> </p>
	<p class="block_">Patrick'in yüz ifadesi sinirine hakim olamadığını gösteriyordu. "Hayır, senden kendini, sahip olduğun büyü sanatlarıyla Rillanon'a götürmeni istiyorum. Aslında bunu yapmanızı emrediyorum, düküm. Belki benden daha akıllı olduğu için, Kral bunun nasıl olup da bir çeşit hainlik olmadığını anlayabilir." Miranda'ya göz attı. "Karın bir İmparatorluk casusu değilse şaşarım." Pug'ın gözleri kısıldı, ama sessiz kaldı.</p>
	<p class="block_1"> </p>
	<p class="block_">"Eğer bu makamın onayını kazanmak istiyorsan büyücü, son zamanlarda yetersiz bulduğum bağlılığı kanıtlamak zorundasın."</p>
	<p class="block_1"> </p>
	<p class="block_">"Kanıtlamak mı?" dedi Pug hafifçe. "Hepimizin üstün saydığı şehri yıkımdan kurtarmak için elimden geleni yaptım ben."</p>
	<p class="block_1"> </p>
	<p class="block_">Patrick, "Raporları okudum," dedi. "Anlatılanları dinledim. İblisi ve alt cehennemlerin dölleri. Evet, dünyayı karanlığa boğacak bir büyü ve gerisi."</p>
	<p class="block_1"> </p>
	<p class="block_">Arutha birinden diğerine bakarak, "Ekselans! Büyükbaba. Lütfen dedi. "Yapacak çok fazla işimiz var ve yüksek mevkideki insanlarsınız çekişmenin bize bir yararı olmaz."</p>
	<p class="block_1"> </p>
	<p class="block_">Pug torununa baktı ve yavaşça, "Çekişme derdinde değilim Arutha," dedi, "en başından beri benim tek amacım hizmet etmek olmuştur."</p>
	<p class="block_1"> </p>
	<p class="block_">Pug bir adım öne attı. Sesi tehditle doluydu. "Eğer emrederseniz prense itaat ederim. Gider Kral'ı ziyaret ederim. Eğer son aylardaki durumumdan memnun değilseniz, belki babanız ödediğim bedelin bağlılığımı kanıtladığına ikna olur."</p>
	<p class="block_1"> </p>
	<p class="block_">"Belki!" dedi Patrick. Kelimeyi tükürür gibi söylemişti. "Sen bütün raporlara göre ihmal ettiğin bir dukalığı verdin, bense enkaza dönen bu şehre sahibim ve batıdaki Prensliğim düşman güçlerin elinde iken kim daha çok şey kaybetmiş?" Kan Pug'ın yanaklarına hücum ederken, boğazı yanmaya başladı. Büyük bir hışımla "Kayıp mı?" dedi. "Bana ne cüretle kayıptan bahsedersin?" Prens ile burun buruna gelecek şekilde ilerleyen Pug, daha uzun boylu ve genç adama baktı. "Ben neredeyse her şeyimi kaybettim çocuk! Oğlumu ve kızımı ve ikinci oğlum olarak gördüğüm, kızımın sevdiği adamı kaybettim. William, Gamina ve James, Krondor ve Krallık için hayatlarını verdi. Bu tahtta birkaç yıldır oturuyorsun Patrick. Benim yaşıma geldiğinde, tabii o kadar şanslı olursan, burada söylediklerini hatırla."</p>
	<p class="block_1"> </p>
	<p class="block_">Patrick savaşta Pug'ın ailesinin öldüğünü unuttuğunu fark edince durakladı ama yine de öfkesine hakim olamadı ve Pug'u itmek için dönerken gürleyerek, "Benimle bu şekilde konuşamazsın büyücü!" dedi. "İster Dük ol, ister kuzen, buraya gelip benden özür dileyeceksin!" Sonra hızla arkasını döndü. O konuşmadan Arutha Prens'in önüne dikildi "Ekselans!" Elini nazikçe Patrick'in omzuna koydu. Fısıldayarak, "Bunun hiçbir yararı yok!" dedi. "Bunu yarın, siz sakinleştikten sonra yeniden konuşalım. Patrick, baban bundan hoşlanmayacaktır." Prens bir şey söyleyemeden Arutha dönüp, "Büyükbaba," dedi. "eşinizle birlikte akşam yemeğinde bana katılırsanız, kralla ne gibi bir iletişim kurulabileceği konusunu enine boyuna konuşuruz." Salondaki diğer insanlara, "Bugünlük bu kadar," dedi. "Görüşme bitmiştir."</p>
	<p class="block_1"> </p>
	<p class="block_">Daha fazla tahrik olmasına izin vermemek için Patrick'i hızla, Darkmoor'da kaldığı süre içerisinde ona ayrılan dairenin kapısına götürdü. Pug, "Bu çocuğun biraz eğitime ihtiyacı var," diyen Miranda'ya baktı.</p>
	<p class="block_1"> </p>
	<p class="block_">Pug bir şey söylemedi, sadece karısına kolunu uzattı ve onu kendilerine ayrılan daireye götürdü.</p>
	<p class="block_1"> </p>
	<p class="block_">Prens yatışır yatışmaz torununun onları görmeye geleceğini biliyordu.</p>
	<p class="block_1"> </p>
	<p class="block_">Arutha birkaç saatte yıllarca yaşlanmış gibi görünüyordu. Genelde parlak ve uyanık olan gözleri, şu anda altlarındaki koyu halkalara boğulmuştu. İç geçirdi ve Miranda ona bir kadeh şarap verince başını sallayarak teşekkür etti.</p>
	<p class="block_1"> </p>
	<p class="block_">"Prens?" diye sordu Pug.</p>
	<p class="block_1"> </p>
	<p class="block_">Arutha omuzlarını silkti. "Zor bir durumda. Savaş süresince, babamım ve William dayımın gösterdiği yolda ilerlemekten memnundu. O Krondor'a geldiğinde şehri savunmak için hazırlıklara çoktan başlanmıştı ve sadece babamın isteklerine uyuyordu. Artık ne yapacağını bilmiyor. Krallık tarihindeki en iyi generalleri bile zorlayacak kararlar vermesi istendi." Şarabını yudumladı. "Kısmen benim hatam." Pug kafasını iki yana salladı. "Hayır, Patrick kendi yaptıklarından sorumlu."</p>
	<p class="block_1"> </p>
	<p class="block_">"Ama babam olsaydı-"</p>
	<p class="block_1"> </p>
	<p class="block_">Pug araya girdi. "Sen baban değilsin." Yavaşça nefesini koy verdi. "Hiç kimse James değil. James eşsizdi. Prens Arutha gibi. Batı Toprakları bir daha böylesi iki adamı asla bir arada göremeyebilir. Pug düşüncelere daldı. "Her şey Lord Borric ile başladı. Onun eşi bir insan daha görmedim. Arutha pek çok bakımdan onun benzeridir. Hatta bazı zamanlar ondan daha da iyidir. Her şey bir yana Borric, Krallık'ın ihtiyacı olan iki oğul yetiştirdi."</p>
	<p class="block_1"> </p>
	<p class="block_">"Ama ondan sonra soyun zayıflamaya başladığını görüyoruz. Kral Borric Kesh'e yaptığı yolculuklardan dolayı deneyimli, ama babasına benzemiyor." Pug pencereden, şatonun surlarında yanan uzaktaki meşale ışıklarına baktı. "Belki sadece tarihin bakış açısıyla birlikte düşünme becerisidir, ama Gedik Savaşları sırasında Batı Topraklarında, o savaştan eninde sonunda galip çıkacağımıza dair bir düşünce vardı. Bunun Prens Arutha'dan, babanın en küstah ve en pervasız halinden ve yöneten ve yönetilen diğer herkesten kaynaklandığını şimdi anlıyorum." Pug torununa bakarak, "Bir adım öne çıkmalısın Arutha," dedi.</p>
	<p class="block_1"> </p>
	<p class="block_">Adını aldığın adam ve asla baban olamayacaksın, ama ne kadar değerli olurlarsa olsunlar doğa bu iki adam gibi olmanı istemese de, elinden gelenin en iyisini yapmalısın. Savaşın faturasının bana olduğu kadar sana da ağır olduğunu biliyorum. Neler hissettiğimi buradaki herkesten daha iyi anlayacak tek kişi sensin. Owen Greylock Erik von Darkmoor gibi adamlar ulusun ihtiyaçlarını karşılamak İçin yükselmeli." Sırıtarak, "Düşündüğünden daha yeteneklisin," diye ekledi. "İyi bir Krondor Dükü olacaksın."</p>
	<p class="block_1"> </p>
	<p class="block_">Arutha başını salladı. Annesi Gamina, Pug'ın evlatlık çocuğuydu, Pug evlatlık kızını, oğlu William gibi sevmiş ve çok değer vermişti. Onları birbiri ardına kaybetmek korkunç olmalıydı. "Bunun senin için daha acı olduğunu biliyorum büyükbaba. Ben annemle babamın yasını tutuyorum. Sense çocuklarının."</p>
	<p class="block_1"> </p>
	<p class="block_">Pug yutkunup Miranda'nın elini sıkarak hiçbir şey söylemedi. Savaşın bitiminden beridir, ara sıra derin bir üzüntü ve acı duymuştu ve geçeceğini umduğu halde yokluk hissi geçmemişti. Zaman zaman diniyordu, hatta bazen saatlerce aklına bile gelmiyordu, ama her sessizlikte, her düşünceli anda geri dönüyordu.</p>
	<p class="block_1"> </p>
	<p class="block_">Sanki her gecikme onlardan bir şeyler götürecekmiş gibi, Miranda ile evliliği bile aceleye gelmişti. Pug ve karısı birbirlerine geçmişlerini anlatıp geleceklerini konuşarak birlikte olabildiğince çok zaman geçiriyordu. Yine de ne kadar neşeli olursa olsun, beraber oldukları her an yokluk hissiyle, bir şeylerin henüz bitirilmemiş olduğu hissiyle ve onları döndürmek için hiçbir şey yapılamayacağı hissiyle gölgeleniyordu.</p>
	<p class="block_1"> </p>
	<p class="block_">Pug torununun söylediklerini başıyla onayladı. İç geçirdi. "Arutha seninle asla yakınlaşma fırsatımız olmadı. İlk karımın ölümünden sonra annenle arama mesafe koymuştum. Onun büyüyüp yaşlanmasın görmek kaçınmaya çalıştığım bir kaderdi." Torununun gözlerinin içine baktı. "Hem annenin, hem de babanın özelliklerinin çoğunu taşıyorsun. Babanın seni, doğumundan itibaren Krallık'a hizmet etmek için yetiştirdiğini biliyorum, ama seni yetersiz olduğunu düşündüğü herhangi bir göreve getirmediğini de biliyorum; şu anda olduğundan daha beceriksiz bir adam olsaydın, bu görev sana verilmezdi. Bu yüzden bir kez daha bir adım öne çıkman gerektiğini söylüyorum. Patrick belli ki bir gün değerli bir hükümdar olacaktır, ama o gün henüz gelmedi ve sık sık tarihimizde seçenekleri sınırlı danışmanlar yöneticilerden önce gelmiştir." Deli Kral Rodric'in hükümdarlığını hatırlayan Pug, "Belki de geçmişte böyle adamlardan daha çok yararlanmalıydık," dedi.</p>
	<p class="block_1"> </p>
	<p class="block_">Arutha, "Deneyeceğim büyükbaba," dedi.</p>
	<p class="block_1"> </p>
	<p class="block_">Miranda, "Öğüt vermek gibi olmasın ama, zamanında yöneticilerime itaat ederek hiç de iyi yapmadım, ama çok geç olmadan önce denemekten daha fazlasını yapmak zorundasın," dedi.</p>
	<p class="block_1"> </p>
	<p class="block_">Arutha bitkin bir şekilde baktı. "Biliyorum."</p>
	<p class="block_1"> </p>
	<p class="block_">Bir hizmetkâr akşam yemeğinin hazır olduğunu bildirince yandaki odaya geçtiler. Pug torununun önünde yürürken. Arutha'nın bu kadar bitkin olmasının sebeplerinden birisini biliyordu: oğulları için endişeleniyordu.</p>
	<p class="block_1"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Jimmy etrafına göz attı. Son iki gündür geçtikleri bölgelerde devriyeler dolaşıyordu. Şehre girmeyi denemişler ve hiç kimsenin kurulan kontrol noktalarından geçmeye izinli olmadığını öğrenmişlerdi. General Duko ya da Krondor'da her kim işin başındaysa, Krallık'ın içeri sızmasının ciddi bir tehdit olduğuna karar verip şehri mühürlemişti.</p>
	<p class="block_1"> </p>
	<p class="block_">Nehir duvarlarının dışında toplanan paralı askerler ve tüccarlar sorum çıkarmadıkları sürece rahat bırakılıyordu. Gece uzaktaki büyük bir ateşin başında bir kumar borcu, kadın ya da hakaret yüzünden bir kavga patlak vermiş, ama şehirden çıkan bir grup birlik tarafından çabucak bastırılmış ve etraftaki herkes dağıtılmıştı. Yatıştırma şeklinde nazik ya da düzenli hiçbir şey yoktu, sadece hız ve etkililikle koordine edilmiş, dağıtmak için yapılan bir baskındı. Vurucu birlik şehre girerken yerde yarım düzine adam ölü yatıyor, diğerleriyse inleyip yaralarıyla ilgileniyordu, ama düzen yeniden sağlanmıştı. Duvarların arkasındaki pek çok insan yağmaya ya da düzenli para kazanmaya gelmişti, iyi güçlendirilmiş bir şehre saldırmaya değil. Jimmy Patrick ve ordusu şehir duvarlarının dışında olsaydı şehrin kolaylıkla geri alınabileceğini düşünüyordu, ama değildiler. Ya Darkmoor'daydılar ya da yoldaydılar ve onlar Krondor'a ulaşana kadar, yeniden şekillendirme korkutucu boyutlara erişecekti. İşçiler -özgür adamlar ya da mahkûmlar, Jimmy hangisi olduğunu bilmiyordu- her gün şafakla kalkıyor ve geçen yılki savaşın şehre verdiği hasarı onarıyordu.</p>
	<p class="block_1"> </p>
	<p class="block_">Doğu kapısının önünden yavaşça geçme şansı yakalamış ve kapının başarıyla yerine yerleştirildiğini görmüştü. Orijinali kadar görkemli olmasa da, yeni kapılar sağlam ve iyi yapılmıştı. İstilacılar içindeki insanların arasında becerikli marangozlar vardı çünkü Novindus kıtasındaki savaşacak yaştaki bütün erkekler orduya alınmıştı. Malar, "Genç Efendi, uyumak için güvenli bir yer arayacak mıyız?" diye sorduğunda, ikinci günlerinde hava kararmak üzereydi.</p>
	<p class="block_1"> </p>
	<p class="block_">Jimmy kafasını iki yana salladı. "Sanırım dışarıyı yeterince gördüm. Şehrin içine girme zamanı geldi."</p>
	<p class="block_1"> </p>
	<p class="block_">"Cehaletimi bağışlayın, ama her kapı ve duvarlardaki her delik şu ana kadar gördüklerimiz gibi tutuluyorsa, bunu yapmayı nasıl başaracağız?"</p>
	<p class="block_1"> </p>
	<p class="block_">Jimmy, "Krondor'a girip çıkmanın göründüğünden daha fazla yolu vardır," dedi. "Büyükbabam hepsini biliyordu ve öğrenmemizi sağladı."</p>
	<p class="block_1"> </p>
	<p class="block_">"Kardeşinizin de benzer bir giriş bulması mümkün mü?" Jimmy 'hizmetkârına' onu takip etmesini işaret etti ve yavaşça, az yiyecek ve beklentiyle bir kamp ateşinin etrafında soğuk bir gece daha geçirmek için yerleşmeye hazırlanan bir grup asık yüzlü askerin yanından geçtiler. "Dash'ı tanıyorsam, çoktan şehre girmiştir."</p>
	<p class="block_1"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Dash sırtını pis taş duvara dayamış oturuyordu. Diğer mahkûmlar da aynısını yapıyordu. Duvarın her iki tarafı da adamlarla doluydu ama itiraz etmedi; hava hâlâ soğuktu ve onları yakalayan adamların kölelerin kulübesini ısıtmak için yakacak harcamaya niyetleri yoktu. Üstünde sadece atleti ve pantolonu vardı. Çizmeleri, ceketi, pelerini ve üzerinde taşıdığı diğer bütün eşyaları alınmıştı.</p>
	<p class="block_1"> </p>
	<p class="block_">Peşindeki devriyeden kurtulmayı başarmış ve Krondor'un sınırına kadar gelmişti. Orada, şehir kapılarının dışında toplanmış büyüyen bir tüccarlar, hırsızlar ve kamp takipçileri topluluğu bulmuştu. İstilacılar şehre kendilerinden başka kimsenin girmesine izin vermiyordu ve doğu duvarında garip bir ateşkes vardı.</p>
	<p class="block_1"> </p>
	<p class="block_">Duvarlardaki pek çok delik yüzünden düzen, duvarların dışında toplanmış olanların arasında -iş arayan Krallık firarilerinden, yerlerinden edilmiş çiftçilerden, işçilerden ve paralı askerlerden oluşan bir karışım- dolaşan devriyelerle sağlanıyordu. İstilacı ve Krallık askerlerinin arasında hiç de az sayıda olmayan Keshli, Quegli ve Natal'ın diğer Şehirlerin'den savaşçılar göze çarpıyordu.</p>
	<p class="block_1"> </p>
	<p class="block_">Dash, Krondor'a gizlice girmeye çalışarak hata yapmıştı. İnsan duvarların dışında özgürlüğün tadını çıkartabiliyorsa da, duvarların içindeki özgür insanlar sadece General Duko'nun askerleriydi.</p>
	<p class="block_1"> </p>
	<p class="block_">Bir gün boyunca görünmeden kalmayı başarmış olmasına karşın, bir devriye rastlamış ve saklanmak için boş gözüken bir eve girdiğinde, burada o an işi olmayan yarım düzine askerle dolu olduğunu görmüştü. Askerler devriye gelene kadar onu orada tutmuştu ve şehirde bulunma sebebini bile sormadan onu dövmüşler, soymuşlar, ardından da hapse atmışlardı.</p>
	<p class="block_1"> </p>
	<p class="block_14">Bu olay üç gün önce olmuştu. Dash çürüklerinin ve ağrıyan bedeninin iyileşmesini bekliyordu; kaçabilme şansının az olduğunu biliyordu ve bir daha şehrin boş olduğunu düşünerek hata yapmayacaktı. Aslında, Jimmy'nin raporundan düşündüğünden çok daha canlı bir yere dönüşmüştü.</p>
	<p class="block_2"> </p>
	<p class="block_">Kuzey duvarının onarılmasında çalışarak iki gün geçirmişti. Diğerlerinin konuşmalarını duymaya çalışmıştı, ama duyduklarının çok azını anlayabiliyordu. Bu dile ağabeyi daha yetenekliydi. Dash çocukken Rillanon'da ona öğretilen Kesh ve Roldem dillerini yeterli düzeyde konuşabiliyordu. Ama, her ne kadar Keshçe'den geliyor olsalar da, ona başka bir dil gibi gelen Quegçe, Natalca ve Yabonca dillerini güçlükle konuşuyordu. Ve Novindus'ın bu yaygın dili diğerlerine oranla Kesh'den daha da farklıydı.</p>
	<p class="block_1"> </p>
	<p class="block_">Yine de, garip bir şeylerin olduğu ya da olmak üzere olduğu fikrine kapılıyordu. Devriyedeki ve şehirdeki askerler kuzeyde olanlar karşısında, doğudan gelebilecekler kadar endişeli görünüyordu.</p>
	<p class="block_1"> </p>
	<p class="block_">"Gitme zamanı," dedi Dash'ın yanından bir ses. Dash kalkarken başını salladı. Adı Gustaf olan adam, iriyarı büyükbabasının mesleğini akla getirmesine rağmen, Düşler Vadisi'nden gelen bir paralı askerdi. Dash ilk gece mahkûmların çoğunun şanssız şehir halkı, balıkçılar ve yakınlardaki çiftçiler olduğunu fark etmişti. Krallık askerleri diğer mahkûmlardan ayrı tutulduğu için Gustaf'da bir gariplik vardı. Askerlere iş yaptırılmıyordu, ama idam da edilmiyorlardı. Dash'ın General Duko'nun onlarla ne yapacağına dair bir fikri yoktu; belki de onları rehine olarak kullanacaktı. Ama bu ayırma yüzünden, Gustaf ve elli adamın arasındaki bir ya da iki kişi kaçarken Dash'a yararlı olabilecekti.</p>
	<p class="block_1"> </p>
	<p class="block_">Adamlardan bir diğeri neredeyse bir hırsız olduğu kesin olan Tahvin idi, ama Dash onunla çok fazla konuşmaktan kaçınmıştı. Şehrin lağımlarına girdikleri zaman, oraları bilen bir hırsız yararlı bir rehber olabilirdi, ama bir hücreyi paylaştıkları sürece Tahvin fazladan bir öğün için muhafızlara Dash'ın bir Krallık casusu olduğunu söyleyebilirdi.</p>
	<p class="block_1"> </p>
	<p class="block_">Kapı açıldı ve adamlar her taraflarına kramplar sokan odadan minnetle çıkıp dışarıdaki koridorda sıraya geçti. Şehrin Kuzey Mahallesi'ndeki yarısı yanmış bir tabakhanede tutuluyorlardı. Kötü kokulu iş yerlerinin çoğu -mezbahalar, boyacılar, balıkçılar- burada toplanmıştı ve bir nedenle bölge istilacılara iki avantaj sağlıyordu: nispeten daha az zarar görmüş binalar ve çok fazla onarıma ihtiyacı olan duvar bölgesine yakınlık. Dash Doğu Mahallesindeki işçilerin terk edilmiş ahırlara ve barakalara yerleştirildiğini tahmin ediyordu.</p>
	<p class="block_1"> </p>
	<p class="block_">Muhafız işaret edince sıradaki ilk adam koridordan soğuk sabah güneşine çıktı. Dash ışığa çıktığında, gözlerini kırpıştırdı ve neredeyse sürekli olan bulut örtüsünün buraya kadar ilerlemiş olduğunu görerek şaşırdı. Gün sıcaklık vaat ediyordu ki, bu hem iyi, hem de kötü bir şeydi. Yapması gereken iş göz önüne alınınca gündüz soğuğu zar zor fark ediyordu, ama en azından gece daha bağışlayıcı olacaktı. İlerleyip yiyecek ve su dağıtan çocuk görünene kadar bekledi. Yanındakiler kadar heyecanlı bir şekilde verilen bir dilim ekmeği aldı. Bu sıradan ve tatsız bir yemekti; kabuklar ya da küçük taş parçaları yüzünden dişinizi kıracağınızı bildiğiniz son derece kötü öğütülmüş tahılla yapılmıştı.</p>
	<p class="block_1"> </p>
	<p class="block_">Verilen suya az miktar şarap karıştırılıyordu. Dash'ın yakalanmasından bir ya da iki gün önce adamlardan bazıları ishal olduğu için, istilacılar ishal yayılmasın diye suya biraz şarap koyuyordu. Sabah öğünü çabucak bitmiş ve işe koyulmuşlardı. Dash, Krondor savaşında düşmüş büyük bir duvar taşını yerleştirmeye çalışan iri bir adama katıldı. Taşı, inşaattan çok savaş makineleri yapmakta usta olan istilacı teknikerlerin yaptığı eğreti bir vincin üstüne yerleştiriyorlardı. Buna rağmen Dash, son iki gündür ahşap mekanizmayla çok büyük taşların kaldırıldığını görmüştü ve aletin bir süre daha iş göreceğinden emindi.</p>
	<p class="block_1"> </p>
	<p class="block_">Krondor'u yeniden inşa etmek için neden bu kadar acele ediliyor olduğunu anlayamasa da Duko'nun şehri Patrick'e vermek istememesi mantıklıydı. Ama Duko'nun şehri uzun vadede elinde tutmaya çalışması pek mantıklı görünmüyordu. Dash bir gizem kokusu alıyordu ve kaçmak istediği kadar, kaçmadan önce neler olduğunu da öğrenmek istiyordu.</p>
	<p class="block_1"> </p>
	<p class="block_">Adamlardan biri homurdandı ve taş kaldırıldı; altına çabucak biri çekildi. Dash diğer adamların ağır vince bağlamasından doğan boşluğu değerlendirip Gustaf'a, "Buralarda takılmakla hevesli misin?" diye sordu.</p>
	<p class="block_1"> </p>
	<p class="block_">Orta yapılı sessiz bir adam olan asker, en etkileyici yüz ifadesi ile ve hafif bir gülümsemeyle, "Elbette," dedi. "Terfi etmek için çok fırsat var."</p>
	<p class="block_1"> </p>
	<p class="block_">Dash, "Evet," dedi. "Bir düzine daha adam öldüğü zaman, sabah kuru ekmek ve su sırasında ilk sıraya terfi etmiş olacaksın."</p>
	<p class="block_1"> </p>
	<p class="block_">"Aklında ne var?" diye sordu Gustaf fısıldayarak.</p>
	<p class="block_1"> </p>
	<p class="block_">Tahvin tarafından izlenildiklerini fark eden Dash, "Sonra söylerim " dedi. Gustaf başıyla onayladı ve adamlar bir diğer büyük taşa aynı uygulamayı yapmak üzere dönünce bir şey söylemedi.</p>
	<p class="block_1"> </p>
	<p class="block_9"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre1"/></p>
	<p class="block_3" id="calibre_pb_5"> </p>
</body></html>
