<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>04 - Kırık Tacın Parçaları - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-28-</p>
	<p class="block_13">BÖLÜNME</p>
	<p class="block_1"> </p>
	<p class="block_">Gathis başını eğdi.</p>
	<p class="block_1"> </p>
	<p class="block_">"Hepinizin döndüğüne ve iyi olduğuna sevindim," dedi.</p>
	<p class="block_1"> </p>
	<p class="block_">Pug, Miranda ve Nakor, Pug'ın Efsuncunun Adası'ndaki evinin bahçesinin ortasındaki çeşmenin yanında az önce cisimleşmişti.</p>
	<p class="block_1"> </p>
	<p class="block_">Pug, "Biz de seni gördüğümüze aynı derecede memnun olduk," dedi. "Burada işler nasıl gidiyor?" Gathis dişlek goblinimsi gülümsemesiyle gülümsedi. "Çok iyi. İzin verirseniz, dinlenmenizden önce size göstermek istediğim bir şey var. Sadece birkaç dakika sürer."</p>
	<p class="block_1"> </p>
	<p class="block_">Pug başını salladı ve Gathis onları bahçenin dışına ve kayıp Büyü Tanrısı'nın türbesinin olduğu gizli mağaraya doğru giden çayırlığa yönlendirdi. Mağara açık duruyordu.</p>
	<p class="block_1"> </p>
	<p class="block_">"Ne oldu?" diye sordu Pug.</p>
	<p class="block_1"> </p>
	<p class="block_">"Sanırım Efendi Pug," dedi Gathis, "daha önce uygun kişinin eninde sonunda bu türbeyi bulacağını söylemiştiniz."</p>
	<p class="block_1"> </p>
	<p class="block_">Miranda, "O kişi geldi mi?" diye sordu.</p>
	<p class="block_1"> </p>
	<p class="block_">"Düşündüğümüz şekilde değil," dedi Gathis.</p>
	<p class="block_1"> </p>
	<p class="block_">Pug diğerleri arkasında mağaraya girdi ve bir zamanlar Kara Macros'a benzeyen heykele baktı. Heykelin yüzünde kendini görünce sendeledi. "Ne?"</p>
	<p class="block_1"> </p>
	<p class="block_">Miranda kocasının etrafından dolaştı ve heykelde kendi yüzünü gördü. "Kendimi görüyorum!"</p>
	<p class="block_1"> </p>
	<p class="block_">Nakor, "Biraz daha izleyin," dedi.</p>
	<p class="block_1"> </p>
	<p class="block_">Heykelin yüzü değişiyordu ve Robert d'Lyes'in suratını gördüler. Ardından adadaki diğer öğlencilerin yüzlerini.</p>
	<p class="block_1"> </p>
	<p class="block_">"Bu ne anlama geliyor?" diye sordu Miranda.</p>
	<p class="block_1"> </p>
	<p class="block_">"Bu," dedi Nakor, "hepinizin büyünün hizmetkârları olduğu ve tanrının Midkemia'daki temsilcisinin tek bir kişi olmadığı anlamına geliyor. Kayıp Büyü Tanrısı'nı evrendeki yerine döndürmek için pek çok insan çalışacak."</p>
	<p class="block_1"> </p>
	<p class="block_">Pug tanıdığı ve hiç karşılaşmadığı başka büyücülerin yüzleri belirirken heykeli inceledi. Birkaç dakika sonra Pug kendi yüzünü tekrar gördü. Pug, "Eve dönelim," dedi.</p>
	<p class="block_1"> </p>
	<p class="block_">Eve doğru yürürlerken Pug, "Nakor, heykelde senin yüzünü görmedim," dedi.</p>
	<p class="block_1"> </p>
	<p class="block_">Nakor sırıtıp omuzlarını silkti. "Büyü diye bir şey olmadığını biliyorum."</p>
	<p class="block_1"> </p>
	<p class="block_">Pug güldü. "Bu bir 'ya hep ya hiç' durumu Nakor. Ya her şey büyüdür ya da hiçbir şey." Nakor omuzlarını silkti. "Her iki durumu da eşit olasılıkta görüyorum, ama estetik açıdan, büyü olmadığı kavramını tercih ediyorum. Onu kullanmak için sadece güç ve beceri gerekir."</p>
	<p class="block_1"> </p>
	<p class="block_">Miranda, "Bu uzun boyutlu tartışmanın sınırlarını ikiniz şarap içerken de konuşabilirsiniz, çünkü ben çok açım," dedi.</p>
	<p class="block_1"> </p>
	<p class="block_">Gathis, "Yiyecek ve şarap çalışma odanızda sizi bekliyor Efendi Pug," dedi.</p>
	<p class="block_1"> </p>
	<p class="block_">"Bize katıl," dedi Pug hizmetkâra.</p>
	<p class="block_1"> </p>
	<p class="block_">Eve döndüklerinde, onlar için hazırlanmış zengin bir sofrayla karşılaştılar. Miranda bir tabak alıp meyve ve peynir doldurmaya başladı. Pug büyük bir sürahi şarap alıp kadehleri doldurdu.</p>
	<p class="block_1"> </p>
	<p class="block_">"Gathis," dedi Pug, "sen o türbenin bekçisiydin. Gördüğümüz şey hakkındaki fikrin nedir?" "Efendi Nakor'un söylediği gibi: artık kayıp Büyü Tanrısı'nın tek bir temsilcisi olmayacak. Belki de güçler, bir kişiye güvenmenin hata olduğunu öğrenmiştir. Sanatları çalışanların, büyünün dönmesine yardım edeceğini anlatıyor."</p>
	<p class="block_1"> </p>
	<p class="block_">Nakor omuzlarını silkti. "Hangi güçler dönmeye çalışıyorsa, Büyü Tanrısı'nın bütün o sorumluluğu tek bir kişiye yüklemenin riskli olduğu sonucuna vardığı anlamına geliyor. Bütün o gücüne rağmen Macros birçok hata yaptı."</p>
	<p class="block_1"> </p>
	<p class="block_">Pug, "Ben de birkaç tane yaptığım için bunu kabul ediyorum," dedi.</p>
	<p class="block_1"> </p>
	<p class="block_">Miranda, "Artık bir Krallık Dükü olmadığına göre, planların nedir?" diye sordu.</p>
	<p class="block_1"> </p>
	<p class="block_">"Hâlâ Ethel Du-ath'a yerleştirmem gereken binlerce Saaur var. Eninde sonunda Shila'ya dönecek ve kalan bütün iblisleri yok edeceğim. Ardından, Saaurların birkaç yüzyıl içinde oraya geri dönebilmesi için, o gezegene yeterince yaşam ekme işiyle meşgul olacağım." Gülümsedi. "Ardından buradaki öğrenci meselesi var. Eğitilmeleri ve eğitmeleri gerekiyor. Ve Nalar'ın ajanlarını bulup yok etme meselesi var. Ondan sonra balık tutmaya başlayabilirim."</p>
	<p class="block_1"> </p>
	<p class="block_">Nakor güldü. "Balık tutmak sabrı öğretir. Ben bu yüzden hiç başlamadım."</p>
	<p class="block_1"> </p>
	<p class="block_">"Gedik Savaşları sırasında on binlerce ve bu Yılan Savaşları sırasında da onun iki katı insan öldü, bu. Bu felaket getiren olayların tekrarlanmasına bir daha asla izin verilmemeli."</p>
	<p class="block_1"> </p>
	<p class="block_">"Olmamalarını nasıl sağlarız?" diye sordu Miranda. Pug, "Üzerinde düşünmem gereken bir şey bu," dedi. "Ve hepimizin dahil olduğu bir şey olmalı bu. Sanırım sizinle ve bu adada yaşayan diğerleriyle paylaşmak istediğim bazı düşüncelerim var. Emin olmamız gereken ilk şey bizim adımıza çalışanların kullanılmasını önlemek. Bunlar düşmanımızın taktiği ve baban tarafından bu tür bir kullanıma maruz kalmış biri olarak aşkım, bu uygulamaya devam etmeyi hoş bulmuyorum. O yüzden bu ada kalemiz olmalı ve burada hizmet edenler gönülden hizmet etmeli ve etki altına alınamayacak kadar bilgili olmalı." "Yıldızlimanı ne olacak?" diye sordu Miranda.</p>
	<p class="block_1"> </p>
	<p class="block_">Pug, "Yıldızlimanı iyi niyetlerle kuruldu, ama çok fazla hata yaptım," dedi. "Sanırım Akademi'de öğrencilere daha fazla söz hakkı vermeliydim. Açık olmak gerekirse, bir Tsurani Meclisi üretimiydim. Sanırım o zamandan beri bu hataları fark edeceğim kadar çok zaman geçti.</p>
	<p class="block_1"> </p>
	<p class="block_">"Yıldızlimanı varlığını sürdürecek ve bizim için değerli bir yer olacak; ben o topluluğu kurmadan önce, büyücüler sık sık, yeteneklerinden korkan insanlar tarafından zulme uğruyordu. 'Cadılar' avlanıyordu ve acınası orman kulübeleri yakılıyordu, ya da 'büyücüler' açlıktan ve susuzluktan ölmeleri için mağaralara kapatılıyordu, tabii insanları kendilerine yaklaşmaya korkutacak kadar yeterince güç sahibi değiller ya da soylu ya da zengin bir işvereni yoksa. Yıldızlimanı'na gitmek isterlerse, en azından orada bir sığınakları var artık.</p>
	<p class="block_1"> </p>
	<p class="block_">"Ayrıca kısa bir süre Yıldızlimanı'nda kalıp amacımıza hizmet etmek isteyenleri toplayabilir ve başkalarını aramak için ayrılabiliriz."</p>
	<p class="block_1"> </p>
	<p class="block_">"Aynı hataları yapmayacağımızı nereden bileceğiz?" diye sordu Miranda.</p>
	<p class="block_1"> </p>
	<p class="block_">"Farklı yapacağımız pek çok şey var; burada son sözü ben söyleyeceğim. Sizin ve diğerlerinin bilgisine başvurabilirim, ama kritik konularda kararları ben vereceğim. Yıldızlimanı'nda, böyle bir davranışın onursuzca ve keyfi olduğunu düşünerek hata yaptım, ama artık öyle olmadığını biliyorum. İleri görüş olmadan, tartışan bir topluluk ve alışkanlıkların kolayca 'gelenek'e dönüştüğü bir yer oluruz. Gelenek çoğu kez baskı, bağnazlık ya da gerici düşünceyi doğurur."</p>
	<p class="block_1"> </p>
	<p class="block_">"Mavi Atlılar'ımın gelenek bağımlısı olması önlenecek."</p>
	<p class="block_1"> </p>
	<p class="block_">"Dostum," dedi Pug, "Mavi Atlılar'ın başka bir gelenek olacak. Ve şu an kendilerine 'Korsh'un Eli' ya da 'Watoom Değneği' diyen o gelenekçiler arasındaki savaşı kim kazanırsa, sabit bir çizgide ilerlemeye devam edecek. Takipçilerinin yarattığı şeyi görse, Korsh ve Watoom bile dehşete düşerdi."</p>
	<p class="block_1"> </p>
	<p class="block_">"Belki de oraya geri dönmeliyim," dedi Nakor yarı şaka.</p>
	<p class="block_1"> </p>
	<p class="block_">"Belki de dönmemelisin," dedi Pug. "Yıldızlimanı varlığını sürdürecek ve sürdürdüğüne şükredeceğimiz zamanlar da gelecek."</p>
	<p class="block_1"> </p>
	<p class="block_">Pug odadakilere bakarak, "Burada uzun bir mücadeleye başlıyoruz," dedi. "Evrende, sadece bir kısmını anlayabileceğimiz, devinen engin güçler var. Şimdiye kadar gördüğümüz iki büyük savaş sadece bir satranç oyununun açılış hamleleriydi."</p>
	<p class="block_1"> </p>
	<p class="block_">Miranda, "Bizim tarafımızdaki Tanrılar bu işle ilgili ne yapıyor?" diye sordu.</p>
	<p class="block_1"> </p>
	<p class="block_">Nakor, "Bize yardım ediyorlar," dedi.</p>
	<p class="block_1"> </p>
	<p class="block_">"Nasıl?" diye sordu Miranda.</p>
	<p class="block_1"> </p>
	<p class="block_">"Açık ve gizli yollarla," dedi Nakor.</p>
	<p class="block_1"> </p>
	<p class="block_">Pug, "Kaos Savaşları sırasında, evrenin doğası değişti ve o zamandan beridir de Tanrılar temsilciler ve piyonlar aracılığıyla hareket ediyor," dedi. "Biz, tanrılar bizi kendi temsilcileri olarak seçtiği için bugünkü durumumuzdayız."</p>
	<p class="block_1"> </p>
	<p class="block_">"Tanrıların bile öğrenmeye ihtiyacı var," dedi Nakor. "Tanrı'nın bakış açısından babanın Sarig ile ilişkisi tam işlevsel değildi, bu yüzden aynı hatayı tekrarlamak yerine, başka bir yöntem denemeyi seçti."</p>
	<p class="block_1"> </p>
	<p class="block_">Miranda, "Giriştiğimiz işin pek bir faydası olacağını sanmıyorum," dedi.</p>
	<p class="block_1"> </p>
	<p class="block_">"Olabilir," dedi Nakor, "ama harika şeyler gördük. Arch-Indar Tapınağı'nın kurulması yabana atılır bir başarı değil. Yüzyıllar boyunca ufak, önemsiz bir din olarak kalacak ve onunla karşılaşan çoğu kişi onun uzun süredir var olan Astalon, Dala, Sung ve diğer küçük tanrılar kadar önemli olmadığını düşünecek. Buna rağmen Nalar'ın dünyamızda tekrar yıkım yaratma çabalanın engellememize yardım etmek için evrende Tanrıça'nın sadığının yeteri kadar var olması gerçeği bir mucizedir. Yüzyıllar boyunca bir daha böylesi bir mucize görülmeyebilir." "Sen ne yapacaksın?" diye sordu Pug. "Planların ne?" "Bir süre için buradaki işim bitti," dedi Nakor. "Nereye gideceksin?" diye sordu Miranda.</p>
	<p class="block_1"> </p>
	<p class="block_">"Oraya, buraya... Nalar'ın piyonlarını atayacağım ve onlarla karşılaştığımda size haber göndereceğim. Bazen de topluluğunuz için olası adaylarla karşılaşacağım ve onları size göndereceğim. Ve zaman zaman da yemeğinizi yemek ve şarabınızı içip buradaki haberleri ve ilginç şeyleri dinlemek için buraya geleceğim." "Kapımız sana her zaman açık Nakor." Miranda, "Kime hizmet ediyorsun Nakor?" diye sordu. Nakor sırıttı. "Kendime. Hepimize. Her şeye." Omuzlarını silkti. "Bilmiyorum. Belki bir gün öğrenirim, ama şimdilik dolaşmaktan, bir şeyler öğrenmekten ve edebildiğim yerde yardım etmekten mutluyum."</p>
	<p class="block_1"> </p>
	<p class="block_">"Pekâlâ," dedi Pug, bir kadeh daha şarap alarak, "bir süre burada kal ve yeni meclisimi oluştururken bana bilgeliğinden yararlanma şansı ver."</p>
	<p class="block_1"> </p>
	<p class="block_">Nakor, "Buna bilgelik diyorsan, gerçekten tavsiyeme ihtiyacın var demektir," dedi. Miranda güldü.</p>
	<p class="block_6"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Prens ve nişanlısı taht odasından ayrılırken borazanlar ve davullar çaldı. Taç, Pug savaşı sona erdirdiğinden beri geçen altı haftalık göreli barıştan sonra resmi duyurunun yapılmasının uygun olduğuna karar vermişti. Patrick huzurundakileri, kraliyet düğünü için Francie ile birlikte Rillanon'a dönmek üzere ayın sonunda ayrılacaklarına dair az önce bilgilendirmişti. Salondaki soylular ve nüfuzlu avam tezahürat yaptı ve Patrick Francie'ye salonun dışına eşlik edene kadar dağılmayı beklediler.</p>
	<p class="block_1"> </p>
	<p class="block_">Jimmy Erik von Darkmoor'un yanına gidip, "Yüzbaşı, Yabon'da yaptıklarınızı okuduğumda ne kadar etkilendiğimi söylemek istiyorum," dedi.</p>
	<p class="block_1"> </p>
	<p class="block_">Erik omuzlarını silkti. "Pug, Nakor ve diğerlerinin yaptıklarından sonra, karşımızda çok ciddi bir rakip yoktu."</p>
	<p class="block_1"> </p>
	<p class="block_">"O cebri yürüyüş yorucu olmuş olmalı."</p>
	<p class="block_1"> </p>
	<p class="block_">"Öyleydi," dedi Erik, "ama atımız olmadığı için çoğunlukla yayaydık. Girdiğimiz herhangi bir bölgeyi güven altına almakta çok az sorunla karşılaştık ve Ylith ve Zûn'daki esirleri serbest bıraktığımız zaman arkada gardiyan olarak bırakacak yeterince adamımız oldu. La-Mut'a ulaşana kadar haydutları avladık, başka bir şey değil. General Nordan'ın Novindus'a geri dönmek isteyenleri -ve dönmek istemeyen birkaç kişiyi- götürmeyi kabul etmesi ve diğerlerinin Duko'nun yanında hizmet etmek için güneye gönderilmesiyle, durum oldukça sakin." Jimmy, "Yine de etkileyici bir üç haftaydı," dedi.</p>
	<p class="block_1"> </p>
	<p class="block_">"Keşke daha fazla gemimiz olsaydı," dedi Erik. "İstilacıların denizin ötesine geri götürülmesinde Quegliler ile iş yaptığımız için, Balık Mahallesi'nin açığına demirlemiş her Queg gemisi gördüğümde her tarafımı kaşıntı basıyor."</p>
	<p class="block_1"> </p>
	<p class="block_">"Arkadaşını suçla," dedi Jimmy, yanında karısıyla küçük bir soyluyla konuşan Roo'yu göstererek. "Roo fırsatın kokusunu her zaman almıştır. Sadece Queglileri anlaşma yapmaya nasıl ikna ettiğini bilmek isterdim. Genelde onlarla anlaşma yapmak imkânsızdır." Jimmy omuzlarını silkti. "Muhtemelen gerçekten istedikleri bir şey bulmuştur ve bu şeyi onlara verme karşılığında kabul ettirmiştir; ticaret genelde bu şekilde yapılır." "İş meselelerini Roo'ya bırakıyorum. Kızıl Kartallar'ın Yüzbaşısı olmak bana yetiyor."</p>
	<p class="block_1"> </p>
	<p class="block_">"Terfiyi kabul etmemene şaşırdım," dedi Jimmy. "Ben olduğum yerde mutluyum. Prens'in Özel Muhafızları'nın Yüzbaşısı olmak gerçek asker olmaktan çok, törensel bir şey."</p>
	<p class="block_1"> </p>
	<p class="block_">"Ama o görevden bir adım sonrası bir Dük'ün Kılıç Ustası ya da Şövalye-Mareşal olmak demektir."</p>
	<p class="block_1"> </p>
	<p class="block_">Erik gülümsedi. "Ben mutluyum. Kızıl Kartallar'ı idare etmeyi seviyorum ve sanırım Krallık'ın diğer soylulardan bağımsız bir orduya ihtiyacı var. Eğer Sarth, Ylith ve Zûn'da garnizonlarımız olsaydı bu savaş çok farklı olurdu."</p>
	<p class="block_1"> </p>
	<p class="block_">"Haklı olabilirsin, ama Dükler Dukalıklarında kontrol edemediği garnizonların olması fikrine direnecektir."</p>
	<p class="block_1"> </p>
	<p class="block_">"Bunu Krondor'a döndüğüm zaman düşünürüm," dedi Erik. "Şu anda Ravensburg'e ve karıma gidiyorum. Aylar oldu ve acaba neye benzediğimi hatırlıyor mu merak ediyorum." Jimmy, "Sen kolay unutulacak bir tip değilsin Yüzbaşı," dedi. "Birkaç kişi senin kadar iri olabilir."</p>
	<p class="block_1"> </p>
	<p class="block_">Erik güldü ve "Senden ne haber?" diye sordu. "Ben Kral'ın hizmetkârıyım. Patrick ile Rillanon'a döneceğim ve Majesteleri bundan sonra hizmet edeceğim yeri söyleyecek. Oldukça çabuk Krondor'a döneceğimden şüpheleniyorum. Rudolfo'nun ölümü ve Brian'ın zehirlenmeden sonra yürüyememesi yüzünden, çabucak yeni bir Krondor Dükü'ne ihtiyacımız olacak. Dük Cari Yabon'daki savaştan sağ çıkmayı başardı, ama iki Dukalık arasında yirmi tane soyluyu bir yüzyıl meşgul tutacak kadar çok iş var.</p>
	<p class="block_1"> </p>
	<p class="block_">"Muhtemelen o görevi bana verecekler ve çok fazla iş için çok az kaynak var. İşler genelde bu şekilde yürüyor."</p>
	<p class="block_1"> </p>
	<p class="block_">Erik gülümseyip Jimmy'nin omzuna vurdu. "İyi iş çıkaracağını biliyorum Jimmy." Yanlarına Roo ve Karli geldi ve ikisiyle de sıcak bir şekilde selamlaştılar. Erik, "Keshliler arazinden geçerken yakalanmaktan nasıl kurtuldun?" diye sordu.</p>
	<p class="block_1"> </p>
	<p class="block_">Roo güldü. "Evi yeniden inşa ettirdiğimiz için, evin dışında kalıyorduk. Süvariler gelince, büyük evin içine girdiler ve biz de ağaçlıklara sıvıştık. Saklanmak için bulduğum ufak bir mağara vardı. Döndükten sonra ilk işim oraya erzak yığmak olmuştu. Bu aralar Batı'da hoşuma gidenden çok fazla ordu dolaşıyor."</p>
	<p class="block_1"> </p>
	<p class="block_">Erik. "O sorunu çözmeye çalışıyoruz Roo," dedi. Karli eliyle gülümsemesini sakladı.</p>
	<p class="block_1"> </p>
	<p class="block_">Roo, "Kardeşini etrafta göremiyorum Jimmy," dedi.</p>
	<p class="block_1"> </p>
	<p class="block_">"Dash bir yere gitti. Herkesin düğüne gitmesi yüzünden, burası bir süre ona bırakıldı." "Eminim düğünü kaçırdığına üzülüyordur," dedi Karli.</p>
	<p class="block_1"> </p>
	<p class="block_">Jimmy gülümsedi. "Bu şehirde her şeyi yerli yerine koyma işinde olduğundan daha fazla değil muhtemelen."</p>
	<p class="block_1"> </p>
	<p class="block_">Roo, "Biliyorum," dedi. "Birileri Barret'in bodrumuna girmiş ve her yiyecek kırıntısını ve bütün kahveyi götürmüş! Elimde kahve olmadan bir kahve evi nasıl açabilirim?"</p>
	<p class="block_1"> </p>
	<p class="block_">"Sanırım biraz daha kahve almak zorunda kalacaksın." dedi Erik. Arkadaşının omzunu sıktı. "Sen her zamanki gibi bir yolunu bulursun dostum."</p>
	<p class="block_1"> </p>
	<p class="block_">Roo gülümsedi. "Jimmy'nin büyükbabası artık etrafta olmadığından beridir biraz daha sıkı çalışmam gerekiyor, ama bu şekilde de vergi ödemeyip para biriktiriyorum." Jimmy, "İstersen bunu Prens ile konuşabilirim," dedi.</p>
	<p class="block_1"> </p>
	<p class="block_">Roo teslim olurcasına ellerini kaldırdı. "Hayır, böyle iyiyim. Taç'ın Acı Deniz Şirketine olan borçlarını gündeme getirecek zamanı ben seçeceğim. O uzun ve sıkıcı tartışmaya başlamadan önce Batı'da işlerin düzene girmesini bekleyelim."</p>
	<p class="block_1"> </p>
	<p class="block_">Karli, "İşte kardeşin Jimmy," dedi. "Konuştuğu kim?" Jimmy dönünce başka bir adamla koyu bir sohbete dalmış Dash'ın salona girdiğini gördü. "Tahvin adında bir saray görevlisi. Patrick için ne iş yaptığını hâlâ anlayabilmiş değilim, ama son birkaç yıldır onu buralarda görüyordum. Herkes düğün için Rillanon'a gittiğinden Saray Kâhyalığı görevini yürütüyor. Onun ve Dash'ın konuşacak çok şeyi olduğuna eminim."</p>
	<p class="block_1"> </p>
	<p class="block_">"İkisini birden yapamazsın Dash," dedi Tahvin. "Ya görevini yerine getirirsin ya da getirmezsin." Dash Kraliyet Haber Alma Örgütü'nün başına baktı ve "Bak, düğün yüzünden seninle bir aydan fazla burada tıkılıp kalacağız, bu yüzden neden birlikte çalışmayı kabul etmiyoruz," dedi. "Sen Prenslik'in ve şatonun işleriyle ilgilen, ben de şehirle ilgileneyim." "Çünkü sen güvenilmezsin," dedi Tahvin.</p>
	<p class="block_1"> </p>
	<p class="block_">Dash'ın yüzü öfkeden kıpkırmızı oldu. "Ne demek istediğini açıkla." "Geçen hafta iki kere, küçük suç işleyenleri mahkemeye çıkartmadan serbest bıraktığını biliyorum."</p>
	<p class="block_1"> </p>
	<p class="block_">"Onlar aç insanlardı!" dedi Dash, etraftaki birkaç kişinin dönüp bakmasına yetecek kadar sesini yükselterek. Sesini alçattı. "Elimizdeki mahkûmlarla yeterince sorun yaşıyoruz zaten. Bir ekmek çaldı diye bir çocuğu katillerle aynı hücreye koymayacağım." Ardından güldü. "Ve Fadawah'tan bize miras kalan o kahrolası Jikanji yamyamlarıyla aynı hücreye de."</p>
	<p class="block_1"> </p>
	<p class="block_">Tahvin de güldü. "Pekâlâ, kararlarında biraz mantıklı davranmış olabileceğini kabul ediyorum. Ama savaş bittiğinden beri, Krondor'da sokak suçlarında büyük bir artış belirledim ve sen öncekinden daha az titizsin."</p>
	<p class="block_1"> </p>
	<p class="block_">"Yoruldum," dedi Dash. Ardından, "Evet, kesinlikle," dedi. Gülümsedi. "Az önce önemli bir şeyi görmemi sağladın. Teşekkür ederim."</p>
	<p class="block_1"> </p>
	<p class="block_">"Ne için?"</p>
	<p class="block_1"> </p>
	<p class="block_">"Haftalardır görmezden geldiğim bir şeyi görmemi sağladığın için." Hafifçe Tahvin'in koluna vurdu. "Yarın istifamı masanda bulabilirsin."</p>
	<p class="block_1"> </p>
	<p class="block_">"Ne?"</p>
	<p class="block_1"> </p>
	<p class="block_">"Daha fazla Krondor Şerifi olmak istemiyorum," dedi Dash. "Kendine işi yapacak başka birini bul Tahvin."</p>
	<p class="block_1"> </p>
	<p class="block_">Döndü ve ağabeyinin Erik, Roo ve Karli ile konuştuğu yere yöneldi. Selamlaşmalarının ardından, "Roo, yanında çalışabilirim," dedi.</p>
	<p class="block_1"> </p>
	<p class="block_">Jimmy, "Ne?" dedi.</p>
	<p class="block_1"> </p>
	<p class="block_">"Görevimden istifa ettim."</p>
	<p class="block_1"> </p>
	<p class="block_">"Neden?" diye sordu Jimmy.</p>
	<p class="block_1"> </p>
	<p class="block_">"Sonra konuşuruz," dedi Dash. Roo'ya, "Yardım ister misin?" diye sordu.</p>
	<p class="block_1"> </p>
	<p class="block_">"Senin becerilerinde birisininkini kesinlikle," dedi Roo. "Ama seni son işe aldığımda, bu bana çok fazla paraya mâl olmuştu."</p>
	<p class="block_1"> </p>
	<p class="block_">Dash sırıttı. "Eh, aslında o zaman büyükbabam için çalışıyordum. Bu kez kendim için çalışacağım." "Yani?"</p>
	<p class="block_1"> </p>
	<p class="block_">"Sanırım soyluluğumu devam ettirmek ve taç için çalışmaktansa kendi kaderimi çizmeyi tercih ediyorum. Sanırım Acı Deniz Şirketi'nde bir gün kendi işimi kurabileceğim bir yer bulabilirim kendime."</p>
	<p class="block_1"> </p>
	<p class="block_">"Bunu seve seve konuşabiliriz," dedi Roo. "Yarın Barret'e gel, bu meseleyi konuşalım." Karli'nin koluna girdi. "Şimdi izin verirseniz, eve gitmemiz gerekiyor."</p>
	<p class="block_1"> </p>
	<p class="block_">Ayrılırlarken Erik Ravensburg'e giderken uğrayacağına söz verdi. Erik Dash'a dönüp, "Bu istifa işinden emin misin?" diye sordu. "Kral kalman konusunda ısrar edebilir." "Unvanlarımdan feragat edersem edemez," dedi Dash.</p>
	<p class="block_1"> </p>
	<p class="block_">Erik, "Bunu konuşmanız için ikinizi yalnız bırakayım," dedi. "Karımı ve ailemi görmek üzere Ravensburg'e gidiyorum."</p>
	<p class="block_1"> </p>
	<p class="block_">Jimmy kardeşinin koluna yapışıp onu salondaki diğer insanlardan uzak bir pencere kenarına yönlendirdi. "Delirdin mi? Kalıtsal unvanlarından feragat mı edeceksin?"</p>
	<p class="block_1"> </p>
	<p class="block_">"Delirmiş olabilirim ağabey, ama ciddiyim. Sabah Patrick'e iletmesi için Tahvin'in masasına istifamı koyacağım. Kral Yüce Özgürlük'ü ihlal etmediği sürece, hiç kimse isteği dışında unvan kabul etmek zorunda bırakılamaz. Bir unvana ihtiyacım yok. Kendi ayaklarımın üzerinde durabilirim."</p>
	<p class="block_1"> </p>
	<p class="block_">Jimmy afallamış görünüyordu. "Peki ya yaptığımız onca şey? Ya büyükbabamla büyükannem? Bir hiç uğruna mı öldüler?"</p>
	<p class="block_1"> </p>
	<p class="block_">Dash sinirlenmeye başlıyordu. "O ölümleri benim suratıma vurma Jimmy. Onlar inandıkları şey için öldü ve benim başka bir yolu seçmem onların fedakârlıklarını azaltmaz. Sadece ne olmam gerektiğiyle ilgili düşünceleri doğrultusunda yaşamaktan yoruldum. Kim olmam gerektiğiyle." Jimmy, "Neden benimle Rillanon'a germiyorsun?" dedi. "Patrick'e senin yerine başka bir Şerif bulurum. Düğüne gideriz, ardından Roldem'e gidip annemi ziyaret ederiz. Onunla bir iki hafta geçirdikten sonra suçlularına dönmeye can atıyor olacaksın."</p>
	<p class="block_1"> </p>
	<p class="block_">Dash güldü. "Kuşkusuz. Hayır, sen git. Benim için annemi, Magda teyzemi ve diğerlerini öp. Anneme bir gün onu ziyarete geleceğimi söyle; bir daha Krallık toprağına ayak basmayacağını biliyorum."</p>
	<p class="block_1"> </p>
	<p class="block_">"Ben kral olursam basabilir," dedi Jimmy.</p>
	<p class="block_1"> </p>
	<p class="block_">"Onun için olabilir," dedi Dash ve güldüler.</p>
	<p class="block_1"> </p>
	<p class="block_">Jimmy kolunu kardeşinin omzuna attı. "İyi olacak mısın?"</p>
	<p class="block_1"> </p>
	<p class="block_">"Eninde sonunda," dedi Dash. "Artık sadece benim yönlendirdiğim bir hayatı yaşamak istiyorum. Aklımı insanları öldürtmekten çok daha yararlı bir şeylere kullanmak istiyorum."</p>
	<p class="block_1"> </p>
	<p class="block_">Pug ortaya çıkmadan önce duvarların dışında Keshlilerin geri birlikleriyle yaptıkları savaşı hatırlayan Jimmy, "Bu işte yanlış bir taraf göremiyorum," dedi. "Bu sadece..."</p>
	<p class="block_1"> </p>
	<p class="block_">"Ne?"</p>
	<p class="block_1"> </p>
	<p class="block_">"Sadece babamızın oğluyuz."</p>
	<p class="block_1"> </p>
	<p class="block_">"Biliyorum. Bunu yapmak kolay değil, ama bu seçeneği görür görmez doğru şey olduğunu anladım, birbirimize karşı olan görevler, bir bayrağa ya da bir krala olan görevlerimizden çok daha önemli. Sorgusuz sualsiz Patrick'in adına çalışabildiğini dürüstçe söyleyebilir misin?" Jimmy, "Asla doğrudan Patrick için çalışmadım; benim hizmet ettiğim taçtı," dedi.</p>
	<p class="block_1"> </p>
	<p class="block_">Dash hafifçe ağabeyinin göğsünü dürttü. "İşte aramızdaki fark bu sevgili ağabeyim. Bu şehri savunmak için savaşan sıradan adamlar ve kadınlar gördüm, ama bu işten onlara düşen pay ne?" "Özgürlüklerini korudular!" dedi Jimmy. "Kesh yönetiminin Krondor'a ne getireceğini biliyorsun: kölelik, zorla adam çalıştırma, genelevlere satılan çocuklar."</p>
	<p class="block_1"> </p>
	<p class="block_">"Biz çok soyluyuz yani?"</p>
	<p class="block_1"> </p>
	<p class="block_">"Sorunlarımızın olduğu kesin, ama yasalarımız var."</p>
	<p class="block_1"> </p>
	<p class="block_">Dash, "Şimdiye kadar o yasaları yerine getiriyordum Jimmy," dedi. "On yaşında bir çocuğu sadece yiyecek çaldığı için iş ekibine göndermekten o kadar da emin değilim." "Bu uç bir örnek," dedi Jimmy.</p>
	<p class="block_1"> </p>
	<p class="block_">"Öyle olmasını dilerdim."</p>
	<p class="block_1"> </p>
	<p class="block_">Jimmy, "Gitmem gerekiyor," dedi. "Francie ve Patrick ile yemeğe davetliyiz. Gelecek misin?" "Hayır," dedi Dash. "Üzüntülerimi bildiren bir not gönderirim. Görevimi başkasına devretmek istiyorsam sabaha kadar yapacak çok işim var."</p>
	<p class="block_1"> </p>
	<p class="block_">Jimmy, "Keşke en azından Patrick Rillanon'dan dönene kadar bekleseydin," dedi. "Belki o zamana kadar fikrini değiştirirdin. Bunun için çok geç değil biliyorsun."</p>
	<p class="block_1"> </p>
	<p class="block_">Dash bir süre sessiz kaldıktan sonra, "Eğer öyle yaparsam, işlerimi düzene koyacak daha fazla zamanım olur," dedi. "Pekâlâ, görevimden Prens ve Prenses Rillanon'dan döndükten sonra istifa edeceğim."</p>
	<p class="block_1"> </p>
	<p class="block_">Jimmy sırıttı. "Seni bu işten vazgeçireceğim."</p>
	<p class="block_1"> </p>
	<p class="block_">"Yine de yemeğe gelmiyorum. Sabah ayrılmandan önce görüşürüz."</p>
	<p class="block_1"> </p>
	<p class="block_">Kucaklaştılar ve Dash büyük salondan çıkıp ana girişe ve avluyu geçerek Yeni Pazar Hapishanesi'ne yöneldi.</p>
	<p class="block_6"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Gecenin en karanlık saatinde, doğu göğü aydınlanmaya başlamadan önce, bir adam rıhtımların yakınındaki gölgelerde saklanıyordu. Sanki takip edilmekten korkuyormuş gibi arkasına bakıp duruyordu ve sonunda, arkasında kimsenin olup olmadığını anlamak için beklemek üzere bir kapı eşiğinden içeri daldı.</p>
	<p class="block_1"> </p>
	<p class="block_">Uzun dakikalar geçtikten sonra kapıdan çıktı, ama gırtlağında bir hançer gerisin geri kapıya doğru itildi. "Bir yere mi gidiyordun Reese?" Hırsızın gözleri büyüdü. "Şerif! Bir şeyler çevirmiyordum, yemin ederim. Yalnızca uyumak için deliğime gidiyordum."</p>
	<p class="block_1"> </p>
	<p class="block_">"Bilgiye ihtiyacım var ve o bilgiyi bana verecek olan kişi sensin," dedi Dash.</p>
	<p class="block_1"> </p>
	<p class="block_">"Elbette, ne istersen."</p>
	<p class="block_1"> </p>
	<p class="block_">"Trina öldüğüne göre yeni Günustası kim?" "Sana söylersem canımdan olurum," dedi Reese.</p>
	<p class="block_1"> </p>
	<p class="block_">"Asıl söylemezsen canından olursun. Seni asmak için Yeni Pazar'a götürüp uyduruk bir mahkeme düzenlemekten bahsetmiyorum, şu anda gırtlağını kesmekten bahsediyorum."</p>
	<p class="block_1"> </p>
	<p class="block_">"Fark etmez," dedi Reese. "Günustası yok. Dürüst adam ve Trina öldüğünden beri Şakacılar diyebileceğin doğru düzgün bir şey kalmadı."</p>
	<p class="block_1"> </p>
	<p class="block_">"Geceustası kim?"</p>
	<p class="block_1"> </p>
	<p class="block_">"Savaş sırasında öldü. Lider yok artık. Artık Ana bile güvenli değil. Birileri, gemilerden indirilen malları çalmak için Balık Mahallesi yakınlarında yeni bir çete kuruyor. Ve eski rıhtımların yakınlarında iş yapan bazı dayakçılar var. İşler eskisi gibi değil Dash."</p>
	<p class="block_1"> </p>
	<p class="block_">"Bana Balık Mahallesi ile rıhtımlardaki çeteleri nerede bulabileceğimi söyle."</p>
	<p class="block_1"> </p>
	<p class="block_">Reese ona bildiklerini anlattı, ardından Dash, "İşte bilmen gerekenler," dedi. "Krondor'da işler değişiyor ve değişiklikleri yapan da biz olacağız." "Biz mi?" dedi Reese.</p>
	<p class="block_1"> </p>
	<p class="block_">"Sen ve ben."</p>
	<p class="block_1"> </p>
	<p class="block_">"Şerif için çalıştığım öğrenilirse biterim," dedi Reese.</p>
	<p class="block_1"> </p>
	<p class="block_">"Ah, işimiz bittiğinde bu kadar basit olmasını isteyeceksin. Sen akıllı bir adamsın Reese; Tahvin ve benle bağlantı kurup iş ekibinden kurtulacak kadar zekiydin." "Eh, fırsatı gördüm ve değerlendirdim."</p>
	<p class="block_1"> </p>
	<p class="block_">"Gerçekten zeki erkek ya da kadın, çocuklarla iyi geçinen başka kim var?"</p>
	<p class="block_1"> </p>
	<p class="block_">"Jenny oldukça zekidir ve dilenciler ve yankesiciler onu sever."</p>
	<p class="block_1"> </p>
	<p class="block_">"Güzel. Jenny ile senin, yarın günbatımından bir saat sonra benimle kuzey duvarı su deposunun aşağısındaki iskelede buluşmasını istiyorum." Adamın gömleğini bırakıp hançerini gırtlağından çekti.</p>
	<p class="block_1"> </p>
	<p class="block_">"Gelmezsem ne olur?"</p>
	<p class="block_1"> </p>
	<p class="block_">"Seni bulup öldürürüm," dedi Dash. "Günbatımından bir saat sonra. Sadece ikiniz." Reese, "Onu getireceğim," dedi. Karanlıkta koşarak uzaklaştı.</p>
	<p class="block_1"> </p>
	<p class="block_">Dash görülmediğinden emin olmak için etrafına bakındı, ardından başka yöne gitti, Jimmy ayrılmak için kalkınca Francie, "Jimmy, seninle biraz konuşabilir miyiz?" diye sordu. Jimmy gülümsedi. "Ne zaman istersen Francie."</p>
	<p class="block_1"> </p>
	<p class="block_">Kız Jimmy'nin yanına geldi ve "Hâlâ bir bahçemiz olsaydı, belki biraz yürüyebilirdik," dedi.</p>
	<p class="block_1"> </p>
	<p class="block_">"Eğitim avlusuna ne dersin?"</p>
	<p class="block_1"> </p>
	<p class="block_">Kız güldü. "Başka seçeneğimiz yok."</p>
	<p class="block_1"> </p>
	<p class="block_">Babasıyla Patrick'e dönüp, "Hemen döneriz," dedi. Prens'in büyük salonundan eğitim avlusuna bakan balkona giden uzun koridorda yürüdüler. Akşam havası ılıktı ve havada hafif bir çiçek kokusu vardı.</p>
	<p class="block_1"> </p>
	<p class="block_">"Döndüğümüz zaman, bahçenin en kısa zamanda onarılmasını sağlayacağım." Jimmy, "Güzel olur," dedi.</p>
	<p class="block_1"> </p>
	<p class="block_">"Yaz Ortası Festivali için Krondor'a zamanında dönebilecek misin?" diye sordu Francie. "Muhtemelen hayır. Annemi ziyaret etmek için Roldem'e gideceğim. Babamın ölümünden dolayı bir daha Krallık'a dönmeyecek."</p>
	<p class="block_1"> </p>
	<p class="block_">Francie iç geçirdi. "Birbirlerini hiç sevemediler mi?"</p>
	<p class="block_1"> </p>
	<p class="block_">Jimmy kafasını iki yana salladı. "Sanırım en fazla birbirlerinin bazı huylarını beğeniyorlardı. Annem, bir diplomat olarak babamın becerilerini takdir ediyordu; Roldem bir saray adamlığı ulusudur. Babamın çok iyi dans ettiğini biliyor muydun?"</p>
	<p class="block_1"> </p>
	<p class="block_">"Onu Kral'ın sarayındaki bir kutlamada gördüğümü hatırlıyorum. Çok canlı figürler yapıyordu. Çocukken ona aşıktım."</p>
	<p class="block_1"> </p>
	<p class="block_">"Çok iyi bir babaydı," dedi Jimmy, aniden onu çok fazla özleyerek. "Annemin örgütleme becerisini her zaman sevmiştir. Yemeğe bir ya da yüz tane konuğun katılması önemli değildi, yemek başladığında her şeyin tam zamanında ve düzgün olmasını sağlardı hep. Babam, onun kendisinden daha iyi bir Dük olacağını söyleyerek şaka yapardı."</p>
	<p class="block_1"> </p>
	<p class="block_">"Ama hiç yakınlaşmadılar, öyle mi?"</p>
	<p class="block_1"> </p>
	<p class="block_">"Hayır," dedi Jimmy. "Bu konuda her zaman dikkatli davranmasına rağmen, annemin aşıkları olduğunu biliyorum. Babamı bilmiyorum. Büyükbabamın ona verdiği işlerle çok meşgul gözüküyordu. Muhtemelen o tür işlerle ilgilenemeyecek kadar meşguldü."</p>
	<p class="block_1"> </p>
	<p class="block_">"Sen ve Dash ile ilgilendi."</p>
	<p class="block_1"> </p>
	<p class="block_">Jimmy başıyla onayladı. "Biliyorum. Bize karşı olan sevgisinde her zaman cömert olmuştur." Kız elini Jimmy'nin koluna koydu. "Ne yapacağımı bilmiyorum Jimmy. Patrick'ten oldukça hoşlanıyorum; üçümüz her zaman arkadaştık. Çocukken seninle evleneceğimi düşünürdüm." Jimmy gülümsedi. "Biliyorum. Eskiden bunu sinir bozucu bulurdum, ama sonra hoşuma gitmeye başladı."</p>
	<p class="block_1"> </p>
	<p class="block_">Kız eğilip hafifçe Jimmy'yi öptü. Ardından, "Arkadaşım ol," dedi. "Annene benzeyip Patrick'e aldırış edip etmeyeceğimi, ya da hayatımı geleceğin Adalar Kralı'nın yetiştirmeye adayıp adamayacağımı bilmiyorum. Bahçeyle uğraşmaya başlayabilirim ve bir aşıklar serisi yapmaya karar verirsem, sen ilk olacaksın, ama hepsinden önemlisi iyi arkadaşlara ihtiyacım olacak. "Geleceğin Adalar Kraliçesi'nde ne gördüklerini biliyorum ama tanıdığım herkes arkadaşım olmaya çalışıyor. Sen, Dash ve Rillanon'daki birkaç iyi arkadaşımız sahip olduğum tek şey." Jimmy başını salladı. "Anlıyorum Francie. Her zaman en iyi arkadaşın olacağım."</p>
	<p class="block_1"> </p>
	<p class="block_">Kız Jimmy'nin koluna girdi ve omzuna doğru sokuldu. "Teşekkür ederim Jimmy. Şimdi, geri dönüp Prens'e katılalım."</p>
	<p class="block_1"> </p>
	<p class="block_">Jimmy bir noktada eninde sonunda ülke için evleneceğini biliyordu. Dinleyen herhangi bir tanrıya, kaderin ona layık gördüğü kadının şu anda koluna girmiş olana eşdeğer olması için dua etti. Ve onun da Francie gibi iyi bir arkadaş olması için dua etti. </p>
	<p class="block_6"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">İki gece sonra hırsızlar Ana'daydı. Genel kanı, Ana'nın artık güvenli bir yer olmadığı yönünde olduğu için çoğu kaçmaya hazır bir şekilde etrafı kolaçan ediyordu. Dışarıda, Prens'in adamlarını kollayan birkaç gözcü vardı.</p>
	<p class="block_1"> </p>
	<p class="block_">Reese bir masanın üstüne çıkıp, "Herkes burada mı?" diye sordu.</p>
	<p class="block_1"> </p>
	<p class="block_">Odanın arkasından birisi, "Gelen herkes burada!" diye bağırdı.</p>
	<p class="block_1"> </p>
	<p class="block_">Bu birkaç tane hafif kıkırdamayı da beraberinde getirdi, ama kimse kötü espriden gerçekten keyif alacak havada değildi.</p>
	<p class="block_1"> </p>
	<p class="block_">Reese, "Yeni kurallarımız var," dedi.</p>
	<p class="block_1"> </p>
	<p class="block_">"Kurallarmış!" diye bağırdı bir köşedeki iri yarı bir adam. "Kimin kuralları?"</p>
	<p class="block_1"> </p>
	<p class="block_14">"Şakacılar'ın Kuralları!" diye bağırdı uzak bir kapıdan giren genç bir kadın. Sağlam yapılı bir kadındı ve sıradan hatlara sahipti, ama loncadaki en akıllı hırsızlardan biri olarak biliniyordu. Adı Jenny idi.</p>
	<p class="block_2"> </p>
	<p class="block_">"Kural koymak için Şakacılar olduğunu kim söylüyor?" diye sordu başka bir adam. "Dürüst Adam!" diye bağırdı Reese. "O söylüyor."</p>
	<p class="block_1"> </p>
	<p class="block_">"Dürüst Adam öldü!" dedi geniş odanın arkalarından bir adam. "Bunu herkes biliyor."</p>
	<p class="block_1"> </p>
	<p class="block_">Reese'in arkasındaki derin gölgelerden boğuk bir ses, "Dürüst Adam daha önce de ölmüştü, ama her zaman geri döndü," dedi.</p>
	<p class="block_1"> </p>
	<p class="block_">"Kim o?" diye sordu köşedeki iri yarı adam.</p>
	<p class="block_1"> </p>
	<p class="block_">"Seni tanıyan biri John Tuppin. Dayakçıların başı sensin." Karanlık şekil kim olduğunu bilince adamın rengi benzi attı.</p>
	<p class="block_1"> </p>
	<p class="block_">Arkadaki zayıf bir adam, "Tuppin'i herkes tanır," dedi. "Fark edilmemek için çok büyük!"</p>
	<p class="block_1"> </p>
	<p class="block_">Diğerleri güldü, ama birkaçı yüzlerinde endişeli ifadelerle etrafına baktı.</p>
	<p class="block_1"> </p>
	<p class="block_">Gölgelerden gelen ses, "Seni de tanıyorum Sıçan," dedi. "Şakacılar'daki en iyi nokta gözcüsüsün. Hepinizi tanıyorum.</p>
	<p class="block_1"> </p>
	<p class="block_">"Her hırsızı, yankesiciyi, kaçakçıyı ve dayakçıyı, çöp toplayıcıyı ve Ana'ya ev diyen her fahişeyi tanıyorum. Siz de beni tanıyorsunuz."</p>
	<p class="block_1"> </p>
	<p class="block_">"Bu Dürüst Adam," diye fısıldadı birisi.</p>
	<p class="block_1"> </p>
	<p class="block_">"Söylediğin kişi olduğunu iddia edebilirsin," dedi John Tuppin, "ama iddia etmekle olmak aynı şey değildir. Lanet Krondor Dükü olduğumu iddia edebilirim, ama bu beni Krondor Dükü yapmaz."</p>
	<p class="block_1"> </p>
	<p class="block_">Gölgelerdeki ses, "Balık Mahallesi çetesi bugün baskına uğradı," dedi.</p>
	<p class="block_1"> </p>
	<p class="block_">Aniden odadaki insanlar konuşmaya başladı. Reese kalın bir sopa alıp duvara vurdu. "Kesin!" Sessizlik çöktü ve karanlıktaki ses, "Yarın Şerif Eski Rıhtım dayakçılarını basacak," dedi.</p>
	<p class="block_1"> </p>
	<p class="block_">"Krondor sokaklarında hiç kimse benim iznim olmadan çalışmayacak."</p>
	<p class="block_1"> </p>
	<p class="block_">"Eğer o dayakçılar yarın basılırsa," dedi Tuppin, "dediğin kişi olduğuna inanırım." "Ben de," diye bağırdı Sıçan adındaki adam.</p>
	<p class="block_1"> </p>
	<p class="block_14">"Haberi iletin," dedi ses. "Kervansarayda uyuşturucu satan Keshli dönekler yakalanacak. Durbin köle tüccarlarına satmak için çocukları yakalayan domuzlar yakalanacak. Şakacılar ile iş yapmayan herkes yakalanacak."</p>
	<p class="block_2"> </p>
	<p class="block_">Odadaki birkaç kişi sevinç çığlığı attı.</p>
	<p class="block_1"> </p>
	<p class="block_">"Reese Geceustası, Jenny de Günustası'dır. Sorununuz olursa, onlara söyleyin."</p>
	<p class="block_1"> </p>
	<p class="block_">Daha fazla sevinç çığlığının ardından Reese, "Kaybolun!" diye bağırdı. "Dürüst Adam'ın döndüğü haberini yayın!"</p>
	<p class="block_1"> </p>
	<p class="block_">Ana'da yalnızca üç kişi kalana kadar hırsızlar dağıldı.</p>
	<p class="block_1"> </p>
	<p class="block_">Gölgelerden Dash çıktı. İyi iş çıkardınız. Tuppin ile Sıçan'a söyleyin, onlar da iyiydi."</p>
	<p class="block_1"> </p>
	<p class="block_">"Peşin pazarlıktı, " dedi Reese. "Birçok kafa patlatman gerekecek."</p>
	<p class="block_1"> </p>
	<p class="block_">"Prens dönene ve göreve yeni bir Şerif gelene kadar birkaç ayım var," dedi Dash. "O zamana kadar örgütlenmiş oluruz."</p>
	<p class="block_1"> </p>
	<p class="block_14">Genç kadın, "Bir şeyi anlamadım," dedi. "Bunu neden yapıyorsun? Krondor Dükü'nün oğlusun! Tehlikeli yolda, dürüstken zengin olacağından daha fazla zengin olmayacaksın asla. Yakalanırsak, hayatımızı hapiste ya da iş ekibinde geçiririz. Ama sen yakalanırsan, ihanetten asılırsın. Bunu neden yapıyorsun?"</p>
	<p class="block_2"> </p>
	<p class="block_">Dash, "Bir söz verdim," dedi. Jenny başka bir soru soracakmış gibi görünüyordu, ama Dash araya girdi. "İkinizin de yapacak bir sürü işi var. Benim de öyle. Saraya ve Tahvin'e yakın birilerini sokman gerekiyor. Onu takip ettirmen gerekiyor ve bu hiç kolay olmayacak. Bağlantılarını ve ajanlarının kim olduklarını öğrenmeliyiz. O adam Şakacılar'ın şu ana kadar karşılaştığı en ciddi tehdit olabilir."</p>
	<p class="block_1"> </p>
	<p class="block_">"Elimde tam da bu işe uygun bir kız var," dedi Jenny. "Genç, masum, bulaşık yıkayabilir, dikiş dikebilir ve bir bakır sikke için adamın kalbini söker." "Mutfağa sokabileceğim bir adamım var," dedi Reese.</p>
	<p class="block_1"> </p>
	<p class="block_">"Onları işe alacağım," dedi Dash. "Şimdi gidin."</p>
	<p class="block_1"> </p>
	<p class="block_">Gittiler ve Dash arka tarafa daldı. Bekleyip kimsenin onu görmediğinden tatmin olunca hırsızların karargâhından çıktığında, hayatının asla tamamen kendisine ait olmayacağını biliyordu.</p>
	<p class="block_1"> </p>
	<p class="block_">Bir tüccar olarak bir servet kazanacağını ve muhtemelen seveceği, saygın bir kadınla evleneceğini ve çocukları olacağını biliyordu. Dışarıdan bakıldığında bu iyi bir hayat olacaktı. Toplumda imrenilecek, önemli bir adam olacaktı. Ama aynı anda iki dünyada yaşayacağını ve hayatının çoğunun onun olmayacağını da biliyordu.</p>
	<p class="block_1"> </p>
	<p class="block_">Babası ve büyükbabası tarafından rızası alınmadan doğuştan verilmiş taca olan görevinden daha çok, bu hırsızlar ve haydutlardan oluşan kılıksız gruba karşı olan görev ona çok daha bağlayıcı geliyordu, çünkü bu seçtiği bir görevdi, insanın onur meselesi olarak gördüğü bir şey ve ölene kadar bu görevde başarısız olmayacağını biliyordu.</p>
	<p class="block_1"> </p>
	<p class="block_">Dash, hayatının geri kalanında ikinci yuvası olacak lağımlarda ilerlemeye başladı.</p>
	<p class="block_6"> </p>
	<p class="block_9"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre1"/></p>
	<p class="block_1"> </p>
	<p class="block_3" id="calibre_pb_29"> </p>
</body></html>
