<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>04 - Kırık Tacın Parçaları - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-9-</p>
	<p class="block_13">PAZARLIKLAR</p>
	<p class="block_1"> </p>
	<p class="block_">Jimmy el salladı.</p>
	<p class="block_1"> </p>
	<p class="block_">Dash Darkmoor Şatosu'nun avlusuna girerken ağabeyinin selamına karşılık verdi. Erik ile birlikte geçirdiği geceden sonra bir at almış ve Prens'in sarayına doğru at sürmüştü. Prens'in huzuruna çıkmaya can atarak, bir ulak gibi binek değiştirmişti.</p>
	<p class="block_1"> </p>
	<p class="block_">Dash attan inip dizginleri bir seyise verdi ve ağabeyini kucakladı. "Seni bir süreliğine tekrar göremeyeceğimden endişeleniyordum," dedi.</p>
	<p class="block_1"> </p>
	<p class="block_">Jimmy gülümsedi. "Ben de aynısından korktum, Ama Jameson Kardeşler bir kez daha hayatta kalmayı başardı,"</p>
	<p class="block_1"> </p>
	<p class="block_">"Güçbela," dedi Dash. "Bir iş ekibinden kaçıp Şakacılar'ın kucağına düştüm."</p>
	<p class="block_1"> </p>
	<p class="block_">"Benimle gel, olanları yıkanırken anlatırsın Babam Prens'in yanında ve huzura kabul edilmeye uygun olduğunda seni görmeye can atıyor. General Duko ile bir anlaşmaya vardığımız için savunmalar hakkında herhangi bir ayrıntıya ihtiyacımız olmayacak gibi görünüyor."</p>
	<p class="block_1"> </p>
	<p class="block_">"Erik von Darkmoor da öyle söylemişti " Etrafa göz gezdirdi. "İlerlemeye hazır birlikler, cesur sancaklar ve yüksek sesli borazanlar nerede?"</p>
	<p class="block_1"> </p>
	<p class="block_">"Ah," dedi Jimmy, yüzünden uğursuz bir İfade geçerek. "Yola çıkış gecikti."</p>
	<p class="block_1"> </p>
	<p class="block_">"Gecikti mi?" Dash şaşkın görünüyordu. "Patrick bir an önce Krondor'a girmek için kendini parçalıyor sanıyordum. Şehri ne kadar erken ele geçirirsek, Sarth'a o kadar çabuk dönebiliriz ve Acı Deniz kıyısını ve Yabon'u o kadar çabuk geri almaya başlarız."</p>
	<p class="block_1"> </p>
	<p class="block_">"Başka meseleler var." Jimmy kardeşini kolundan çekti. "Gel. Sen yıkanırken konuşuruz." Dash iç geçirdi. Ağabeyinin peşinden ağır ağır yürümeye başladı.</p>
	<p class="block_1"> </p>
	<p class="block_">Jimmy üzerine bir kova dolusu sıcak su daha dökerken Dash nefesini verdi. "Demek seni serbest bıraktı?"</p>
	<p class="block_1"> </p>
	<p class="block_">"Evet," dedi Dash, "ama aileye bağlılıktan olduğunu sanmıyorum. Gördüklerim oldukça acınası bir gruba benziyordu ve beni serbest bırakmak ona gerçekten bir şeyler kazandırabilecekken, beni öldürmenin çok az şeyi koruyacağını bildiğinden kuşkulanıyorum."</p>
	<p class="block_1"> </p>
	<p class="block_">"Eh, eğer Duko yalancıların piri değilse, şehre girmek için Şakacılar'a ihtiyacımız olmayacak." "Katılıyorum," dedi Dash. "Hayatımın geri kalanına yetecek kadar kan döküldüğünü gördüm." Jimmy kovayı yere koyup küvetten çıkan Dash'a bir havlu verdi. Bir hizmetkâr yatağın üstüne temiz kıyafetler koymuş ve kardeşleri yalnız bırakmıştı. Dash kurulanırken, "Bu seni rahatsız ediyor mu?" diye sordu.</p>
	<p class="block_1"> </p>
	<p class="block_">"Öldürmek mi?" diye sordu Jimmy.</p>
	<p class="block_1"> </p>
	<p class="block_">Dash başını salladı.</p>
	<p class="block_1"> </p>
	<p class="block_">Jimmy pencere rafına oturdu. "Bazen. Büyükbabam Prens Arutha ile yaptıkları şeylerden bahsederken öldürmek... düşmana yaptığın bir şeydi. Ölüler büyükbabamın hikâyelerinin bir parçası değildi,"</p>
	<p class="block_1"> </p>
	<p class="block_">"Genelevdeki yaşayan ölüler hakkındaki hikâye hariç," dedi Dash gülerek. "Şu anda buna inanıp inanmadığımı bilmiyorum. Onlardan kurtulmak için bütün binayı yakıp kül etmek."</p>
	<p class="block_1"> </p>
	<p class="block_">Jimmy de güldü. Ardından ifadesi ciddileşti. "Son iki yılda yaşadıklarımıza bakılırsa, büyükbabamın bize anlattığı hiçbir şeyi uydurma olarak düşünmeme eğilimindeyim." Dash başını salladı. "Bütün bunları neden yaptığımızı sordun mu hiç kendine?" "Neredeyse her gün," dedi Jimmy.</p>
	<p class="block_1"> </p>
	<p class="block_">Dash gömleğini giydi. "Güzel, yanıt nedir?"</p>
	<p class="block_1"> </p>
	<p class="block_">"Çünkü görev bizi nereye çağırırsa oraya gidiyoruz."</p>
	<p class="block_1"> </p>
	<p class="block_">Dash pantolonunu giydi. "Görev mi?" Çizmelerini alıp giymek için yatağa oturdu. "Bunlar Krondor'da kaybettiklerim kadar iyi değil."</p>
	<p class="block_1"> </p>
	<p class="block_">"Onlar Rillanon'dan getirdiğin ikinci çift en iyi çizme; gardırobunu kontrol ettim."</p>
	<p class="block_1"> </p>
	<p class="block_">Dash başını salladı. "Her neyse, büyükbabam daima görevden bahsederdi, ama büyüdüğü yeri kendi gözlerimle gördüm ve neden bu şekilde hissettiğine dair hiçbir fikrim yok."</p>
	<p class="block_1"> </p>
	<p class="block_">"Ne şekilde?" diye sordu Jimmy. "Seni anladığımdan emin değilim."</p>
	<p class="block_1"> </p>
	<p class="block_">"Krallık'a karşı olan görevine çok derin bir bağlılık hissediyordu demek istiyorum. Bahsettiğim o Şakacılar göreve senin ya da benim Sung'a hizmet yemini etmişiz gibi baktığımız şekilde bakıyor." "Bekarlık erdem listemde asla üst sıralarda yer almadı," dedi Jimmy.</p>
	<p class="block_1"> </p>
	<p class="block_">"Benim de demek istediğim bu. Büyükbabam biz doğmadan önce babamı sanki bir din öğretiyormuşçasına kural ve ulus fikriyle doldurmuş. Ben sadece büyükbabamın nasıl bir şekilde düşündüğüne şaşıyorum."</p>
	<p class="block_1"> </p>
	<p class="block_">Jimmy giyinmeyi bitiren kardeşine baktı, "İlginç bir konu. Belki babam sana bir fikir verebilir. Eğer duyduğumuz bütün hikâyeler doğruysa ve Şakacılar'ın arasında yaşamak kuşkulandığım kadar tatsızsa, büyükbabam çok derin bir minnettarlık hissiyle doluyor demektir."</p>
	<p class="block_1"> </p>
	<p class="block_">Dash aynaya baktı ve dış görünüşünün Prens ile görüşmek için uygun olduğuna karar verdi. "Bu yüzden olduğunu sanmıyorum. Minnettarlıktan fazlası var." Jimmy'ye baktı. "Taca bağlılık yeminini bozmana sebep olacak herhangi bir şey düşünebiliyor musun?"</p>
	<p class="block_1"> </p>
	<p class="block_">Jimmy neredeyse adımının ortasında durdu; bu kavram hayal etmesi çok yabancı bir kavramdı.</p>
	<p class="block_1"> </p>
	<p class="block_">"Hain olmak mı?" Durdu ve "Ne olabileceğini bilemiyorum," dedi. "Belki bir çeşit gerçek aşk..." Kafasını iki yana salladı. "Hayır, çünkü üstün tuttuğum bir şeye karşı gelmemi sağlayacak bir kadın düşünemiyorum."</p>
	<p class="block_1"> </p>
	<p class="block_">"Kadınlardan bahsetmişken, hızla geçen Silden üniforması giymiş bir içoğlanı mı gördüm ben?" "Evet gördün," dedi Jimmy sırıtarak.</p>
	<p class="block_1"> </p>
	<p class="block_">"Francie de burada mı?"</p>
	<p class="block_1"> </p>
	<p class="block_">Jimmy başını salladı. "Evet."</p>
	<p class="block_1"> </p>
	<p class="block_">"Peki hâlâ sana vurgun mu?"</p>
	<p class="block_1"> </p>
	<p class="block_">Jimmy'nin sırıtışı yayıldı. "Umarım öyledir." Güldü. "Geçen gün öğle yemeği yedik. Tam tahmin ettiğim gibi çıktı."</p>
	<p class="block_1"> </p>
	<p class="block_">Dash kapıyı açıp, "Eğer doğru hatırlıyorsam, çirkindi ve düzenli olarak seni hırpalardı," dedi. "Hayır," dedi Jimmy, dışarı çıkarak. "Onun hırpaladığı sendin. Ben çok büyüktüm. Ayrıca bana aşık olduğunu düşünüyormuş."</p>
	<p class="block_1"> </p>
	<p class="block_">"Pekâlâ, konuya dönersek, burada bir şeyler mi oluyor'"</p>
	<p class="block_1"> </p>
	<p class="block_">Jimmy kardeşiyle birlikte koridorda ilerledi. "Cidden bilmiyorum. Ayrıca bu konuda ne benim, ne de Francie'nin söyleyecek sözü olmayacak."</p>
	<p class="block_1"> </p>
	<p class="block_">"Patrick mi?"</p>
	<p class="block_1"> </p>
	<p class="block_">"Bahsettiğim gecikme oydu. Dükler birdenbire göç eden kuşlar gibi Darkmoor'a gelmeye başladı."</p>
	<p class="block_1"> </p>
	<p class="block_">"Hepsinin de yanında evlenme çağındaki kızları mı var?"</p>
	<p class="block_1"> </p>
	<p class="block_">Bir köşeyi dönüp nöbetçileri geçtiklerinde Jimmy, "Sanırım Kralın önümüzdeki savaşla ilgili endişeleri var, başka bir varis yararlı olabilir," dedi. Patrick'in oturumlarını yaptığı Baronluk'un büyük salonuna giden ana koridora çıkan merdivenleri tırmandılar. "İkizlerin laneti."</p>
	<p class="block_1"> </p>
	<p class="block_">"Erland'ın kardeşine karşı hiçbir şey yapmayacağını biliyoruz, ama Erland'ın oğullarına kız verip tahtta hak iddia edecek birden fazla soylu var. Eğer Patrick evlenip bir çocuk yapmazsa..." Kabul salonuna ulaştıklarında cümlesini tamamlamadı.</p>
	<p class="block_1"> </p>
	<p class="block_">Karlar erimeye başladığından beridir soylular azar azar Darkmoor'a gelmekteydi ve artık mütevazı Baronluk salonu tıka basa doluluk oranına yaklaşmaktaydı. Dash, "Bu kalabalığı koyacak büyüklükte bir salon bulabilmemiz için Krondor'u geri alsak iyi olacak," dedi.</p>
	<p class="block_1"> </p>
	<p class="block_">Jimmy, "Şşş," dedi. Prens'in yanında duran babasını gösterdi. Bu Darkmoor'da gördüğü en resmi görünüşlü huzura kabuldü, çünkü altın tacını takmış olan Patrick mor kaftanını ve ermin cüppesini giymişti. Arutha da aynı şekilde resmi giyinmişti; üstünde altın işlemeli siyah bir tunik ve kırmızı bir pantolon vardı ve ucunda Düklük mührü bulunan makam kolyesini takmıştı. Belinde bir zamanlar adaşı tarafından taşınan ve Arutha'ya Erik von Darkmoor tarafından getirilen kılıcı sarkıyordu.</p>
	<p class="block_1"> </p>
	<p class="block_">Prens günlük işleri hallederken, kardeşler salonun arkasında bekledi. Ardından genç bir içoğlanı, "Bugünkü huzura kabul sona ermiştir beyler ve hanımlar," diye duyuru yaptı.</p>
	<p class="block_1"> </p>
	<p class="block_">Patrick ayağa kalkınca salondaki herkes başını eğdi. Prens ayrılırken, Arutha oğullarını gördü ve yanına gelmelerini işaret etti.</p>
	<p class="block_1"> </p>
	<p class="block_">Kalabalık salonu geçtiler ve tahtın üzerinde durduğu platforma vardıkları zaman, Arutha küçük oğluna sarıldı. "Seni gördüğüme ne kadar sevindim bilemezsin." "Elbette bilirim," dedi Dash.</p>
	<p class="block_1"> </p>
	<p class="block_">Arutha, "Gel, Prens'e Krondor'da gördüklerini anlatmalısın," dedi.</p>
	<p class="block_1"> </p>
	<p class="block_">Dash babasıyla ağabeyini Prens'in odasına doğru takip etti.</p>
	<p class="block_1"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Nakor, "Bu işten sıkılacaklarını düşünüyor musun?" diye sordu.</p>
	<p class="block_1"> </p>
	<p class="block_">Pug, "Eninde sonunda ya da okları tükenince," dedi,</p>
	<p class="block_1"> </p>
	<p class="block_">Pug, mızraklarını indirmiş hızla üstlerine gelen Saaurların konuşmaya gelmediği belli olunca mistik bir kalkan kaldırmıştı. Bunlar kan dökmeye hevesli genç Saaur savaşçılarına benziyordu. Birkaç tanesi mızraklarıyla Pug'ın görünmez engeline vurup silahları parçalanınca eyerlerinden düşerek ciddi biçimde yaralanmıştı. O zamandan beri günün neredeyse yarısı geçmesine karşın, Saaurlar iki adamdan on metre ötede konum alıp onlara ok atmaktan hoşnut görünüyordu.</p>
	<p class="block_1"> </p>
	<p class="block_">Pug sorgusuz sualsiz onları öldürmeye çalışmalarından rahatsız olmasına rağmen, bu karmaşa Nakor'u eğlendiriyormuş gibi görünüyordu. Oldukça çaresiz, silahsız ve yalnız iki adam gibi görünüyorlardı. Saaurların dalga dalga gelen şiddetli saldırısı karşısında atları ürkmüştü. Pug engeli kaldırmadan önce atlarının kaçmasını sağlamıştı ama artık buna pişmandı. Eyer çantalarındaki yiyecek ve su gitmişti ve Nakor'un tükenmez gibi görünen portakallarından başka yiyecekleri yoktu.</p>
	<p class="block_1"> </p>
	<p class="block_">Nakor bir portakal çıkardı, kabuğunu soydu ve yemeye başladı. "Portakal ister misin?"</p>
	<p class="block_1"> </p>
	<p class="block_">"Hayır, teşekkür ederim; belki sonra," dedi Pug. "Bu kalkan büyüsü onları uzak tutmak için fazla bile, ama engeli sağlam tutmak için biraz enerji harcamak zorunda kalıyorum." "Yanlarında büyücü getirmedikleri iyi olmuş, değil mi?" "İşler biraz zorlaşabilirdi," dedi Pug.</p>
	<p class="block_1"> </p>
	<p class="block_">Nakor gözlerini kısıp, "O halde çok geçmeden işler biraz zorlaşabilir," dedi. Onlara hâlâ ok atan kızgın atlıların arkasındaki ufku gösterdi.</p>
	<p class="block_1"> </p>
	<p class="block_">Onlara doğru hızla bir grup atlı daha yaklaşıyordu ve en öndeki teşrifatçıların taşıdıkları sancaklara bakılırsa, Pug bu sorunu çözmeye gelenin önemli birisi olduğunu tahmin etti. "Pekâlâ, eğer sana kaçmanı söylersem, sakın duraksama." Nakor, "Gerektiğinde çok iyi kaçarım," dedi.</p>
	<p class="block_1"> </p>
	<p class="block_">Yeni gelen atlı grubu durunca, koruyucu kürenin etrafına toplanmış olan atlılar, bir düzine atlının yaklaşıp iki insanı sorgulaması için geri çekildi. Yeni gelenlerin başında Saaurların Sha-shahan'ı Jatuk vardı.</p>
	<p class="block_1"> </p>
	<p class="block_">Liderleri bineğini durdurunca, genç savaşçılar sessizleşti. Lider atından atladı ve enerji engeline sadece birkaç santim kalacak şekilde yaklaştı. "Siz insanlar neden Saaurlara sorun çıkartıyorsunuz?" diye sordu.</p>
	<p class="block_1"> </p>
	<p class="block_">Pug omuzlarını silken Nakor'a göz attı.</p>
	<p class="block_1"> </p>
	<p class="block_">Pug Jatuk'a bakıp, "Saaurların Sha-shahan'ı, bize neden savaş açtınız?" diye sordu.</p>
	<p class="block_1"> </p>
	<p class="block_">"Senin türüne savaş açmadım Siyah Cüppe."</p>
	<p class="block_1"> </p>
	<p class="block_">"Arkamda, Kralımın böyle düşünmeyen üç yüz ölü askeri var," diye karşılık verdi Pug.</p>
	<p class="block_1"> </p>
	<p class="block_">"Tabii hâlâ düşünebiliyor olsalardı," diye ekledi Nakor.</p>
	<p class="block_1"> </p>
	<p class="block_">"Ayrılmayı reddettiler," dedi Jatuk. "Onlara bu odakları aldığımız söylendi." Pug, "Eğer bu engeli indirirsem, konuşabilir miyiz?" diye sordu.</p>
	<p class="block_1"> </p>
	<p class="block_">Jatuk eliyle onayladığını gösterdi. "Burada kamp yapıyoruz!" diye bağırdı ve anında iki insanın çevresindeki elli ya da daha fazla atlı bineklerinden inip kamp kurmaya başladı. Birkaç tanesi atları uzaklaştırdı, bazıları kazık duvarlar için malzeme toplarken, bir kısmı da ateş çukurları açmaya başladı. Birkaç tanesi de su getirmek için yakındaki nehre gidiyordu.</p>
	<p class="block_1"> </p>
	<p class="block_">Pug engeli indirince Jatuk, "Seni hatırlıyorum Siyah Cüppe," dedi. "Pantathialıların bize ihanet ettiğini ortaya çıkaran Hanam'ın son sözlerini bana getiren sendin Seninle barış içinde konuşacağım ve bittiğinde özgürce gidebileceksin."</p>
	<p class="block_1"> </p>
	<p class="block_">"Ben de mi?" diye sordu Nakor.</p>
	<p class="block_1"> </p>
	<p class="block_">Jatuk soruya tenezzül etmedi, iki adama arkasını dönerken sadece eliyle soruyu geçiştirdi. Bir Saaur savaşçısının tuttuğu atına gitti ve yolculuk çantasını istediğini işaret etti. Savaşçı itaat etti ve liderine bir insanın taşımakta zorlanabileceği bir çanta verdi.</p>
	<p class="block_1"> </p>
	<p class="block_">Pug Saaurların ölçüleriyle bir kere daha hayrete düşmüştü. Ortalama bir savaşçı üç buçuk metreden biraz daha uzundu. Bir yetmiş bir seksen ağır Midkemia savaş atlarının yanında, atlarının yerden yüksekliği iki buçuk metreye yakındı. Kamp kurmalarından da etkilenmişti. Anayurtları Shila'da her ne kadar büyük şehirler kurmuş olsalar da, içlerinde göçebelik ruhu taşıyan bir halk olduğunu fark etti. Saaurların çoğunluğu Shila'nın büyük otlaklarında binlerce atlı, aileleri ve sonsuz yolculuklarına eşlik eden sürüleriyle birlikte dolanıyordu.</p>
	<p class="block_1"> </p>
	<p class="block_">Bir iblis saldırısı bu büyük uygarlığı sona erdirmişti. Anayurtlarını baştanbaşa kontrol altında tutan milyonlarca Saaurdan, Midkemia'da on binden daha azı hayatta kalmıştı. Pug son birkaç yılki savaşın sayılarını azalttığını tahmin ediyordu, ama savaşmaya ara vermezlerse, acı bir gelecekle karşılaşacak bir halk olduklarını biliyordu.</p>
	<p class="block_1"> </p>
	<p class="block_">Bir ateş yakıldı ve Jatuk Pug ile Nakor'a ona katılmalarını işaret etti. Sürüngen suratı şaşırtıcı derecede anlamlıydı ve Pug bu devasa savaşçıyı inceledikçe, ona özgü farklılıkları görmek kolaylaşıyordu. Jatuk'un hizmetkârlığını yapan bir savaşçı, temizlenmesi için ona ahşap bir kâsede su getirdi. Jatuk yüzünü ve ellerini yıkadıktan sonra nemli bir havluyla ensesini sildi Bu hareket Pug'ın Saaurlarda gördüğü kan dökme içermeyen en insansı hareketti.</p>
	<p class="block_1"> </p>
	<p class="block_">Saaurların son İrfanustası Hanam'ın ruhuyla, harap olmuş Shila dünyasında yolculuk ederken, Pug o dünyanın halkı ve tarihi hakkında pek çok şey öğrenmişti. İnsanlarla Saaurların yakın ilişkiler içerisinde olabileceğinden kuşkuluydu, ama biraz uğraşla, insanlarla elflerin ve insanlarla cücelerin yaptığı gibi birbirlerine saygılı olabilir ve birbirlerini rahat bırakabilirlerdi. İnsanlığın moredheller, goblinler ya da trolller gibi bir düşmana daha ihtiyacı olmadığını biliyordu, özellikle de Saaurlar gibi fiziksel bakımdan güçlü ve kararlı bir düşmana.</p>
	<p class="block_1"> </p>
	<p class="block_">Jatuk, "Otlakları terk etmeyen adamların kafalarını uyarı olarak kazıklara geçirdik," dedi. "Ama buna karşın bizi bulmaya çalışarak uyarıyı görmezden geldiniz. Sizin türünüzden bıktık Siyah Cüppe. Bu dünyaya geldiğimizden beri ölüm ve kayıptan başka bir şey görmedik." Kuzeydoğuyu, Gümbürcehennem enginliğinin yukarısını gösterdi. "Burası anladığımız bir toprak. Engebeli ovalar, su ve buraya getirmeyi başardığımız sığırlarımız var."</p>
	<p class="block_1"> </p>
	<p class="block_">Pug başını salladı. Ardından, "Ama burası sizin topraklarınız değil," dedi.</p>
	<p class="block_1"> </p>
	<p class="block_">"Burası bizim dünyamız değil," dedi Jatuk buruk bir biçimde. "O yüzden alabildiğimizi almalıyız." Güneye baktı. "Krallık'ın insanları olarak acı çektiniz ve buraya getirilmemizin sizin suçunuz olmadığını biliyorum artık. Ama yurdumuza dönmemizin bir yolu yok. Ayrıca olsa bile, orada ne bulacağız Siyah Cüppe?"</p>
	<p class="block_1"> </p>
	<p class="block_">"Açlıktan ölmek üzere olan ve geriye bir tanesi kalana kadar birbirlerinin üstünde avlanan iblislerle dolu yanıp kül olmuş bir dünya. Son iblis de zamanla aç kalacak ve zayıf düşecek. Ve sonunda ölecek." dedi Pug.</p>
	<p class="block_1"> </p>
	<p class="block_">"Demek gidecek hiçbir yerimiz yok." Pug, "Belki vardır," dedi.</p>
	<p class="block_1"> </p>
	<p class="block_">Jatuk, Pug'a bakıp, "Neresi?" diye sordu.</p>
	<p class="block_1"> </p>
	<p class="block_">"Henüz bilmiyorum, ama Midkemia büyük bir dünyadır. Burada otlaklar engin gözükür, ama geçmişinizi biliyorsun. Bir zamanlar atalarınız da sizin gibiymiş; Alma-Lodaka adındaki bir Valheru tarafından Shila'ya bırakılmış küçük bir grup."</p>
	<p class="block_1"> </p>
	<p class="block_">"Tanrıçalarının gerçek doğasını öğrenmiş olmalarına rağmen, eski alışkanlıklar güç kırılıyordu ve daha yaşlı Saaurlar Yeşil Anne'nin adı söylenince başlarını eğdi. "Ama yüzyıllar içerisinde," diye devam etti Pug, "ulusunuz bütün gezegeni ele geçirinceye kadar çoğaldı. Sen ve çocukların bu toprakları sahiplenen göçebe kabilelerle savaşarak Gümbürcehennem'de dolaşmakla yetinebilirsiniz belki, ama eninde sonunda ulusumun köylerine ve kasabalarına yöneleceksiniz. Ya savaşmak ya da yöntemlerinizi değiştirmek zorunda kalacaksınız." Jatuk sessizdi. "Ne yapabiliriz?"</p>
	<p class="block_1"> </p>
	<p class="block_">Pug, "Dayanın," dedi. "Güneydekileri rahat bırakırsanız, biz de sizi rahat bırakırız. Fadawah ve adamlarından kurtulduğumuz ve topraklarımıza barışı tekrar getirdiğimiz zaman, dikkatimizi Saaurlara uygun bir yurt bulmaya çevireceğiz."</p>
	<p class="block_1"> </p>
	<p class="block_">Jatuk bunu düşündü ve sonunda, "O zaman bunu yapman çok uzun sürmesin Siyah Cüppe, çünkü halkım burada yaşamaktan hoşlanmaya başlıyor," dedi. "Çok fazla vakit geçerse, ayrılmamak için direniriz."</p>
	<p class="block_1"> </p>
	<p class="block_">"Anlıyorum," dedi Pug. İçinden, geriye bir tek Patrick'e anlatmak kalıyor, diye geçirdi. Nakor ile önüne yiyecek konulunca bu düşünceyi kafasından uzaklaştırdı ve Saaurlar hakkında daha çok şey öğrenme fırsatının kaçırılmayacak kadar iyi olduğuna karar verdi. Darkmoor'a döndüğünde Patrick'in vereceği tepki için sabah endişelenebilirdi.</p>
	<p class="block_1"> </p>
	<p class="block_">Patrick, "Ne yaptın?" dedi.</p>
	<p class="block_1"> </p>
	<p class="block_">Pug, "Fadawah'tan kurtulduktan sonra onlara Krallık'ın dışında bir yer bulacağımıza dair güvence verdim," dedi. "Ama ayrılmayı kabul ettiler, öyle mi?" "Evet, eğer mantıklı bir seçenek sunarsak." "Seçenekmiş!" diye bağırdı Patrick. Huzura kabul başlamak üzereydi ve Prens, Pug, Nakor, Arutha ve oğulları ile programda olmayan bir görüşme yapıyordu. "O canavarlar üç yüz adamımı öldürdü!" Arutha, "Bir yanlış anlaşılma Ekselans," dedi.</p>
	<p class="block_1"> </p>
	<p class="block_">"Yanlış anlaşılma mı?" dedi Patrick ikna olmamış bir şekilde. Pug'a dönerek, "Neden bana itaatsizlik ettin?" diye sordu. "Eğer Krallık'ı derhal terk etmezlerse onları yok etmeni emretmiştim."</p>
	<p class="block_1"> </p>
	<p class="block_">Pug genç Prens'in tavırlarından sıkılmaya başlıyordu. "Ekselans, ben cellat değilim. Krallık için daha önce de savaştım, ama siz incindiniz diye güçlerimi bütün bir ırkı yok etmek için kullanmayacağım."</p>
	<p class="block_1"> </p>
	<p class="block_">"İncinmekmiş!" Patrick'in öfkesi patladı. "Benimle bu şekilde konuşmaya nasıl cüret edersin?" Pug ayağa kalktı, Arutha'ya baktı ve ardından, "Durumu çocuğa anlat, yoksa babasına gidip bu konuşmayı Kral ile yaparım." dedi. "Ve konuşmamı bitirdiğimde, Borric Krallığının bu kısmını kimin yönetmekte olduğunu tekrar düşünmek zorunda kalabilir."</p>
	<p class="block_1"> </p>
	<p class="block_">Prens'in gözleri büyüdü ve Pug gitmek için dönerken Patrick, "Ayrılma izni vermedim!" diye bağırdı.</p>
	<p class="block_1"> </p>
	<p class="block_">Pug Prens'i duymazdan gelerek salondan çıktı. Nakor kalkıp Arutha'ya, "Onunla gitsem iyi olur," dedi. Patrick'e, "Sen de onu dinlesen iyi olur çocuk," dedi, "En iyi dostun ya da en kötü düşmanın olacak kadar güçlü."</p>
	<p class="block_1"> </p>
	<p class="block_">Küçük adam da aşağılamasına katkıda bulununca Patrick'in ağzı bir karış açık kaldı. Arutha'ya baktı. Arutha kafasını hafifçe iki yana sallayarak, "Kabulümüz var Ekselans," dedi.</p>
	<p class="block_1"> </p>
	<p class="block_">Dash ile Jimmy birbirlerine baktı, ama hiçbir söylemedi. Patrick uzunca bir süre hareketsiz durduktan sonra kendini toparladı. "Haklısınız Düküm. Kabulü bekletmemeliyiz." Jimmy ile Dash bir yan kapıdan çıkarken, Jimmy, "Dük Pug Kral'ı, Prens ile bu şekilde konuşabileceği konusunda haklı olduğuna ikna edebileceğine fazla güveniyor," dedi.</p>
	<p class="block_1"> </p>
	<p class="block_">Avluya doğru yürüdüler. Dash, "Duyduklarıma bakılırsa... bence bu muhtemelen hak edilmiş bir güven," dedi. Etrafa göz attı. "Bak, ikimiz de Patrick'in sinirli birisi olduğunu biliyoruz. Çocukken onunla çok kavga ederdik. Ve Kral'ın hazır olmadığını düşündüğü için onu Krondor tahtından bir yıl fazladan uzak tuttuğunu da biliyoruz." Jimmy sesini alçattı. "Eh, hazır değildi." "Hâlâ değil," dedi Dash.</p>
	<p class="block_1"> </p>
	<p class="block_">Jimmy kardeşine bakıp çok sessizce, "Hazır ya da değil, Krondor Prensi o," dedi. "Bizler tacın hizmetkârlarıyız. Seçeneğimiz yok."</p>
	<p class="block_1"> </p>
	<p class="block_">Dash, "Babam onu kontrol altında tutsa iyi olur, yoksa seçeneğimiz olmadığı için pek çoğumuz ölecek," dedi. Dash'ın ses tonunda hafif bir öfke hissediliyordu. "Bak, bu, bahçede oyun oynarken midilliye ilk kimin bineceği ya da topa ilk kimin vuracağı üzerine yapılan bir tartışma değil. Bu bir savaş ve hiç de hoş bir savaş değil."</p>
	<p class="block_1"> </p>
	<p class="block_">Köşeden Nakor çıkageldi. "Ah, demek buradasınız. Sizi arıyordum."</p>
	<p class="block_1"> </p>
	<p class="block_">Jimmy sırıttı. "Ne için?"</p>
	<p class="block_1"> </p>
	<p class="block_">"Sizden biraz bilgi almam gerekiyor ve eğer ihtiyacım olan bilgi sizdeyse, Sarth Manastırı'nı geri almak için yola çıkmamız gerekiyor."</p>
	<p class="block_1"> </p>
	<p class="block_">Manastırdan bahsedilince Dash ile Jimmy'nin gözleri büyüdü. "Manastırı geri almak mı?" dedi Dash.</p>
	<p class="block_1"> </p>
	<p class="block_">"Hatırlarsanız, büyükbabanız bana bir keresinde, şu dönek moredhel reisiyle birlikte Sarth Manastırı'na gizlice girmelerinin hikâyesini anlatmıştı."</p>
	<p class="block_1"> </p>
	<p class="block_">Jimmy Dash'a baktı. "Buna benzer bir hikâye hatırlıyor musun?"</p>
	<p class="block_1"> </p>
	<p class="block_">"Hayır," dedi Dash. "Büyükbabamın anlattığı bütün hikâyeleri duyduğumu sanıyordum." Arkalarından gelen bir ses, "Hayır, duymadınız," dedi.</p>
	<p class="block_1"> </p>
	<p class="block_">Döndüklerinde Dük Arutha'nın arkalarında durduğunu gördüler. "Ama ben o hikâyeyi hatırlıyorum."</p>
	<p class="block_1"> </p>
	<p class="block_">Nakor sırıttı. "Subai dağlardan, kadim Ishap manastırının tepesine kurulduğu dağın tabanındaki küçük bir vadiye inen bir keçi yolu biliyor."</p>
	<p class="block_1"> </p>
	<p class="block_">Arutha bir süre durakladıktan sonra, "Yani biz birlikleri kilit noktalara yerleştirmek için Krondor'da işleri yoluna koymakla ilgilenir ve Fadawah'ın casusları tarafından yakından izleniyorken, gizlice dağların arasından geçmek, manastırın tabanındaki o gizli geçişi bulmak ve Greylock kasabaya girene kadar orayı ele geçirip bölgeyi temizlemek mi istiyorsun?" diye sordu. "Onun gibi bir şey, ama 'senin' olduğun kısımlar hariç. Bu baskını biraz daha genç birilerinin yapması gerekiyor." Birbirlerine bakan kardeşlere göz attı.</p>
	<p class="block_1"> </p>
	<p class="block_">"Hayır," dediler aynı anda. "Bu Kartallar'a ya da Yolbulucular'a göre bir görev!" diye ekledi Dash.</p>
	<p class="block_1"> </p>
	<p class="block_">Arutha, "Bunu konuşuruz," dedi. "Ama Nakor haklı. Eğer babamın bana anlattığı girişi bulabilirsem ve hâlâ orada ve kullanılabilir durumdaysa, bu savaşı bir yıl kısaltabiliriz."</p>
	<p class="block_1"> </p>
	<p class="block_">Prens'in sabah kabulüne katılmak için dönüp uzaklaşmaya başlayınca, Jimmy Nakor'a döndü.</p>
	<p class="block_1"> </p>
	<p class="block_">"Pug iyi mi?"</p>
	<p class="block_1"> </p>
	<p class="block_">"Sadece sinirleri bozuk," dedi Nakor. "Patrick çabuk çözümler istiyor ve Pug da o duyguyu iyi bilir, ama en çabuk çözümlerin genelde en pahalıya patlayan çözümler olduğunu bilecek kadar yaşlı." Ellerini kardeşlerin omuzlarına koyup onlarla birlikte yürümeye başladı. "Gerçek bağlılığın ne olduğuna karar vermek için düşüncelerini toparlaması gerekiyor."</p>
	<p class="block_1"> </p>
	<p class="block_">Jimmy, "Gerçek bağlılık mı?" dedi. "O bir Krallık soylusu; kraliyet ailesine evlatlık alındı." "Ama daha büyük sorumlulukları var," dedi Nakor. "Unutmayın, o yalnızca Krallık'ı yıkımdan kurtarmadı; bütün Midkemia'yı kurtardı, diğer taraftaki insanları, Saaurları, hayatta kalan Pantathialıları, Kara Yol Kardeşliği'ni, herkesi."</p>
	<p class="block_1"> </p>
	<p class="block_">Jimmy, "Ama Krallık'a olan bağlılığını öylece bir kenara atamaz," dedi.</p>
	<p class="block_1"> </p>
	<p class="block_">Dash, "O kadar emin olma," dedi.</p>
	<p class="block_1"> </p>
	<p class="block_">"Herhangi bir şeyi bir kenara atacağını sanmıyorum," dedi Nakor avluya doğru ilerlerlerken. "En azından bir yere kadar."</p>
	<p class="block_1"> </p>
	<p class="block_">Pug aniden bir nehrin kıyısında ortaya çıktı. "Merhaba!" diye seslendi. Bir süre sonra bir ses, "Hoş geldin büyücü," dedi.</p>
	<p class="block_1"> </p>
	<p class="block_">"Girebilir miyim?"</p>
	<p class="block_1"> </p>
	<p class="block_">"Elvandar'a hoş geldin," diye geldi yanıt, bir ağacın arkasından birisi çıkarken.</p>
	<p class="block_1"> </p>
	<p class="block_">"Galain!" dedi Pug, elf ormanlarına girerken kullanmayı tercih ettiği yolu geçerken.</p>
	<p class="block_1"> </p>
	<p class="block_">Elf ölçütlerine göre genç olan savaşçı yere dayadığı büyük yayına yaslanmış duruyordu. "İki gün önce Miranda gelince, buraya gelip izlemeye başladım. Çok geçmeden senin de gelebileceğini düşündüm."</p>
	<p class="block_1"> </p>
	<p class="block_">"Böyle düşünmene sevindim. Saraydan ne haber?"</p>
	<p class="block_1"> </p>
	<p class="block_">"Saray kederli. Arkadaşın ve bir zamanlar Crydee Dükü olan adam, Kutlu Adalara gitmek üzere aramızdan ayrıldı."</p>
	<p class="block_1"> </p>
	<p class="block_">Pug başını salladı. Martin Longbow yüz yaşına yaklaşmıştı ve ömrünün son zamanlarını burada, çocukken onu büyüten halkın arasında geçirmişti. "Marcus ile Margaret?" diye sordu Pug, Martin'in çocuklarını kastederek,</p>
	<p class="block_1"> </p>
	<p class="block_">"Eşleri ve çocuklarıyla birlikte gelip babalarının bedenini aldılar. Crydee'ye götürüp âdetleri olduğu üzere bir yeraltı mezarına gömecekler."</p>
	<p class="block_1"> </p>
	<p class="block_">"Ne kadar oldu?"</p>
	<p class="block_1"> </p>
	<p class="block_">"Çok değil, birkaç hafta. Marcus ve maiyeti nehir kıyısından ayrılalı iki hafta olmadı."</p>
	<p class="block_1"> </p>
	<p class="block_">Pug başını salladı. "Bu, haberin neden bize ulaşmadığını açıklıyor. Marcus'un Vykor Limanı'na gemiyle haber göndermesi haftalar sürer. Prens'in haberi olmayacak." Elfe baktı. "Bana söylediğin için teşekkür ederim. O insan, Tomas hariç, Crydee'deki ilk yıllarımdan gerçek dostumdu." "Hepimiz tarafından çok sevilirdi."</p>
	<p class="block_1"> </p>
	<p class="block_">"Diğerleri nasıl?"</p>
	<p class="block_1"> </p>
	<p class="block_">"Bu kayıp hariç, hepsi iyi." Yayını omzuna asıp, "Kraliçe ile Tomas da iyi," dedi. "Prens Calin ve Kızılağaç birlikte avlanıyor. Doğumuzdaki savaşa rağmen, istilacılar Crydee'ye girmeye çalışmadıkları için sınırlarımızda sorun çıkmıyor."</p>
	<p class="block_1"> </p>
	<p class="block_">"Calis nasıl?"</p>
	<p class="block_1"> </p>
	<p class="block_">Galain gülümsedi "Çok iyi. Doğumundan beri onu bu kadar mutlu görmemiştim. Sanırım Hayattaşı'nı serbest bırakmak onu mirasının korkunç bir parçasından kurtardı." Pug, "Karımı görmek için sabırsızlanıyorum," dedi.</p>
	<p class="block_1"> </p>
	<p class="block_">"Anlıyorum," dedi Galain. Şu ana kadar karım olacak kişiyle karşılaşacak kadar şanslı değildim."</p>
	<p class="block_1"> </p>
	<p class="block_">"Gençsin," dedi Pug yavan bir şekilde. "Neredeyse yüz yaşındasın."</p>
	<p class="block_1"> </p>
	<p class="block_">Galain gülümsedi. "Doğru." Elini kaldırıp, "Birkaç gün içinde sarayda görüşürüz," dedi.</p>
	<p class="block_1"> </p>
	<p class="block_">"Seni de götürebilirim," dedi Pug.</p>
	<p class="block_1"> </p>
	<p class="block_">"İşlerim var. Siz insanların Crydee dediği nehrin kıyısını devriye gezmeliyim. Bu tarafa sadece seni karşılamak için geldim."</p>
	<p class="block_1"> </p>
	<p class="block_">Elfleri ziyaret ettiği sayısız kereyi düşünen Pug söyleneni doğru yorumlayıp, "Çabana teşekkür ederim," dedi</p>
	<p class="block_1"> </p>
	<p class="block_">"Rica ederim."</p>
	<p class="block_1"> </p>
	<p class="block_">Pug yanındaki aleti çalıştırdı ve kendini istediği yerin sekiz yüz metre yukarısındaki ağaçların tepesinde buldu. Düşüp ölmekten güçlerini tam zamanında kontrol ederek kurtulmayı başardı ve yumuşakça yere indi. Şaşkınlıkla Tsurani küresini inceledi ve bir kısmının, ona artık kullanılabilir olmadığını söylercesine yok olduğunu gördü. Aleti kaybettiğine üzülüyordu. Miranda'nın istediği an hareket edebilme numarasını öğrenene kadar, bir yerden başka bir yere çabuk hareket etme becerisini kaybetmişti. Aleti cüppesinin içine koydu. Adasındaki öğrenciler bunun benzeri başka aletleri inceliyordu ve bir tanesinin daha kullanışlı olabileceğini düşündü. Gedik aracılığıyla, Tsuranuanni İmparatorluğu ile serbestçe ticaret yapılan günleri düşündü. Artık tek gedik, her iki taraftan da dikkatlice izlenen Yıldızlimanı'ndakiydi. Bir an için insanoğlunun berbat etmediği herhangi bir şey olup olmadığını düşündü; hayatında, en yüksek ülkülerle, İmparatorluk'a hizmetle harekete geçmiş, ihaneti iki dünya arasında yabancılaşmaya sebep olan Tsurani büyücüsü Makala'ya son kez küfür etmiyordu.</p>
	<p class="block_1"> </p>
	<p class="block_">Geçmişteki başarısızlıklarla yaşamanın, sadece başarısızlıkların sayısını arttırdığını öğrenmişti.</p>
	<p class="block_1"> </p>
	<p class="block_">Anıları bir kenara bırakıp yürümeye başladı.</p>
	<p class="block_1"> </p>
	<p class="block_">Kısa bir süre sonra Elvandar'ı çevreleyen açıklığa ulaştı. Her defasında olduğu gibi, kendini şehrin görüntüsüne kaptırmış olarak buldu. En parlak gün ışığında bile ağaçların rengi olağanüstüydü. Buranın büyüsü zor algılanmasına karşın, doğanın verdiği şekille tatlı bir karşıtlık oluşturuyordu.</p>
	<p class="block_1"> </p>
	<p class="block_">Çok yükseklerdeki üstleri düz dallar, ağaç gövdeleri arasında yollar oluşturuyordu ve ağaçların diplerinde yanan yemek ateşleri, sepileme askıları, çömlek çarkları ve diğer zanaatlara ayrılmış bölgeler vardı. Pug onu tanıyan birkaç elfe olduğu kadar, tanımayanlara da selam verdi.</p>
	<p class="block_1"> </p>
	<p class="block_">Büyük elf şehrinin merkezine varana kadar basamaklardan ve dallardan oluşan yolları tırmandı.</p>
	<p class="block_1"> </p>
	<p class="block_">Kraliçe'nin sarayının hemen dışında, Kraliçe'nin en yaşlı danışmanı Tathar'ı gördü. "Büyücü!" dedi Tathar, insan tarzında tokalaşmak için elini uzatarak. "Seni tekrar gördüğüme sevindim." Pug, "Ben de seni gördüğüme sevindim dostum," dedi. Etrafa göz atıp, "Tekrar Elvandar'da olmak güzel," dedi. Tathar'a baktı. "Karım?"</p>
	<p class="block_1"> </p>
	<p class="block_">"Kraliçe ve Tomas ile birlikte," diye yanıtladı yaşlı danışman. "Gel."</p>
	<p class="block_1"> </p>
	<p class="block_">Pug'ı, Kraliçe Aglaranna, Tomas ve Miranda'nın oturmuş sohbet ettiği Kraliçe'nin sarayının merkezine doğru yönlendirdi. Çocukluk arkadaşını gören Tomas ayağa kalktı, ama ona ilk sarılan Miranda oldu. "Geleceğini sanmıyordum!" dedi kadın, yanılmış olmaktan dolayı mutlu bir şekilde. "Ben de," dedi Pug. "Ama Patrick ile biraz tartıştım ve-"</p>
	<p class="block_1"> </p>
	<p class="block_">"Krondor Prensi ile mi?" diye sordu Tomas. Kendinden kısa olan arkadaşına tepeden bakıp gülümsedi.</p>
	<p class="block_1"> </p>
	<p class="block_">Pug sütkardeşine baktı; bu uzun boylu, hafifçe yabancı adamda bile, mutfakta yamak olarak çalışan çocuğun izlerini görüyordu. "Ta kendisi. Benden Saaurları yok etmemi istedi, ama ben onlara barışçıl bir seçenek sunmanın daha akıllıca bir yol olacağını düşündüm."</p>
	<p class="block_1"> </p>
	<p class="block_">Tomas başını salladı. "Düşmanlarını acımasızca ez." Kafasını iki yana salladı. "Bu güdülerin hepsini çok iyi hatırlıyorum dostum."</p>
	<p class="block_1"> </p>
	<p class="block_">Pug Miranda'nın Aglaranna'nın tahtına kadar kendisiyle gelmesine ses çıkarmadı ve başını eğip, "Selamlar Leydim," dedi.</p>
	<p class="block_1"> </p>
	<p class="block_">"Hoş geldin Pug."</p>
	<p class="block_1"> </p>
	<p class="block_">"Bir arkadaşın aramızdan ayrıldığını öğrendiğime üzüldüm," dedi Pug.</p>
	<p class="block_1"> </p>
	<p class="block_14">Aglaranna, "Yaşamın ona verdiği ölçüde mutlu ayrıldı," dedi. "Hiç kimse daha fazlasını isteyemez. Bize iyi geceler diledi ve bir daha uyanmadı. Huzurluydu. Irkınızdan birine göre çok uzun yaşadı."</p>
	<p class="block_2"> </p>
	<p class="block_">Pug başıyla onayladı. "Ama onu özleyeceğim. Bütün çocukluk arkadaşlarımı özleyeceğim gibi." "Anlıyorum," dedi Kraliçe. "Bu yüzden daha sık ziyarete gelmelisin. Biz eledheller siz insanlara kıyasla daha uzun yaşarız." Pug ile Miranda'nın yaşını düşününce, "Çoğunuzdan," diye düzeltti.</p>
	<p class="block_1"> </p>
	<p class="block_">Pug, "Doğru," dedi. Etrafa göz atarak, "Calis nerede?" diye sordu.</p>
	<p class="block_1"> </p>
	<p class="block_">Miranda gülümsedi. "Çok uzakta değil. Diye düşünüyorum." Tomas sırıttı. "Bir kadın var..." Omuzlarını silkip göz kırptı.</p>
	<p class="block_1"> </p>
	<p class="block_">Pug, "Calis mi?" dedi.</p>
	<p class="block_1"> </p>
	<p class="block_">"Miranda'nın aramıza okyanusun ötesinden getirdiği kadın. Babaya ihtiyacı olan iki güzel çocuğu olan."</p>
	<p class="block_1"> </p>
	<p class="block_">"İş... ciddi mi?" diye sordu Pug.</p>
	<p class="block_1"> </p>
	<p class="block_">Tomas güldü. "Karımın halkı senden ve benden çok farklıdır Pug. Ve oğlumdan. Ama o bir yarı elf, bu dünyada eşsiz ve insanlar arasında çok zaman geçirdi." Tomas öne eğildi ve hafif alaycı bir tonla, "Sanırım kendini oldukça kaptırmış, ama aşık olduğundan haberi bile yok!" dedi.</p>
	<p class="block_1"> </p>
	<p class="block_">Tathar gülüp, "Doğru," dedi. "Halkımızın arasında birbirini tanıma, önünüzde eşinizin durduğunu gösteren ani bir his vardır. Halkımızın hepsi bunu kesin olarak bilmez ve bu gibiler kendileri gibi olanlarla zor yolda yavaşça bir bağ kurmaya çalışır. Calis ve Ellia zor yoldalar. Ama bu çoğu kez ilki kadar derin bir aşkla sonuçlanır."</p>
	<p class="block_1"> </p>
	<p class="block_">Miranda gülümsedi. "Sanırım onu ve çocuklarını ilk bulduğumda kadının içinde bir şeyler hissettim. Sanırım her şey hallolacak."</p>
	<p class="block_1"> </p>
	<p class="block_">Aglaranna yakındaki bir elle dönüp, "Oğluma bu akşam bizimle yemek yemesi haberini iletir misin lütfen," dedi. "Ellia ile çocukları da getirsin." Elf başını eğerek selam verip hızla uzaklaştı.</p>
	<p class="block_1"> </p>
	<p class="block_">"Hangi rüzgâr attı seni?" diye sordu Tomas.</p>
	<p class="block_1"> </p>
	<p class="block_">"Karımı görmek istedim," dedi Pug gülümseyerek. "Ve dostlarımla birlikte savaşın, dumanın ve kanın olmadığı bir yerde bir akşam geçirmek istedim. Başka bir yolculuğa çıkmadan önce sessiz bir gece geçirmek istedim."</p>
	<p class="block_1"> </p>
	<p class="block_">"Yolculuk mu?" dedi Kraliçe. "Bu sefer ne arıyorsun büyücü?"</p>
	<p class="block_1"> </p>
	<p class="block_">"Saaurlara bir yurt bulmam lazım," dedi Pug. "Aksi halde birini bitirmeden başka bir savaşa girebiliriz."</p>
	<p class="block_1"> </p>
	<p class="block_">Miranda, "O zaman sabah ayrılırız," dedi.</p>
	<p class="block_1"> </p>
	<p class="block_">"Yalnız gidecektim," dedi Pug, "ama Tsurani küresi artık çalışmıyor -beni yarı yolda havada asılı bıraktığında neredeyse boynumu kırıyordum- ve nereye gideceğimi bilmiyorum." "Yani bana seni etrafta dolaştırmam için ihtiyacın var?"</p>
	<p class="block_1"> </p>
	<p class="block_">"Onun gibi bir şey."</p>
	<p class="block_1"> </p>
	<p class="block_">Miranda gülümsedi. "Yapıp yapmayacağımı bilmiyorum." "Ne? Neden?" diye sordu Pug.</p>
	<p class="block_1"> </p>
	<p class="block_">Miranda parmağını Pug'ın göğsüne vurarak, "Çünkü bir şeyleri senden daha iyi yapmak hoşuma gidiyor," dedi.</p>
	<p class="block_1"> </p>
	<p class="block_">Kraliçe'nin huzurundaki herkes güldü ve içoğlanları şarap ve yiyecek getirdi; çok geçmeden aralarına Calis ve okyanusun ötesinden gelen kadınla oğulları da katıldı. Ve en azından bu gece için, savaş ve savaş tehdidi düşüncelerini bir kenara bıraktılar ve iyi dostların arasında olmanın keyfini çıkardılar.</p>
	<p class="block_1"> </p>
	<p class="block_9"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre1"/></p>
	<p class="block_3" id="calibre_pb_11"> </p>
</body></html>
