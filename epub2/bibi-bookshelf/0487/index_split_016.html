<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>04 - Kırık Tacın Parçaları - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-14-</p>
	<p class="block_13">SONUÇLAR</p>
	<p class="block_1"> </p>
	<p class="block_">Jimmy ağlıyordu.</p>
	<p class="block_1"> </p>
	<p class="block_">Krondor'daki sarayın merdivenlerinde yanında kardeşiyle birlikte Prens'in bir adım arkasında, yanaklarından yaşlar süzülerek hazır olda duruyordu. Babasız bir yaşam düşünemiyordu. Savaşanların ölebileceğini biliyordu, ama babası bir savaşçı değildi. Krallık'taki her soylu gibi silahlar ve zırhlar konusunda eğitim almıştı, ama hayatı yönetim, diplomasi ve yargıyla geçmişti.</p>
	<p class="block_1"> </p>
	<p class="block_">Yalnızca bir kere savaşmayı seçmiş ve bu seçim yaşamına mâlolmuştu.</p>
	<p class="block_1"> </p>
	<p class="block_">Dash babasının Krondor'a bir arabada döneceğini hayal bile etmemişti. Babasının cesedini taşıyan arabanın geçişini izlerken, ifadesiz bir şekilde duruyordu. Sarth'ı geri alırken ölen Dük Arutha ve diğer askerler için bir günlük yas ilan edilmişti.</p>
	<p class="block_1"> </p>
	<p class="block_">Dash buna değip değmediğini düşündü. İçini kaplayan boşluktan başka bir şey hissetmiyordu.</p>
	<p class="block_1"> </p>
	<p class="block_">Jimmy öfkesini ve acısını gösteriyordu, ama Dash bir şeyleri içine gömüyordu. Babalarının cesedi Krondor'a getirilirken başlarını eğen Krallık'ın soylularına ve askeri yüzbaşılarına bakan Dash buna bir anlam veremiyordu.</p>
	<p class="block_1"> </p>
	<p class="block_">Babası her zaman mantıklı bir adam olmuştu. En azından antrenman karşılaşmalarında oldukça iyi bir kılıç kullanıcısıydı ve fırsat buldukça ata binerek ve yüzerek kendini formda tutardı, ama asla askeri bir harekâta katılmamıştı. Dash birden, şimdiki zamanda düşündüğünü fark etti. Yüzbaşı Subai'nin söylediğine göre, sonunda cesur bir asker olmuştu, ama asla o görevde yer almasına izin verilmemeliydi. Dash gözlerinden yaşların aktığını fark edip gözlerini kırpıştırdı. Dük Arutha ailenin pratik zekâlı üyesiydi.</p>
	<p class="block_1"> </p>
	<p class="block_">Anneleri Rillanon'daki kraliyet sarayının dedikodularına ilgi gösterir ve Roldem'deki ailesine uzun ziyaretler yapardı. Kardeşlerin çocuklukları dadılar, eğitmenler ve onlara duvara tırmanmayı, kilit açmayı ve uygunsuz bütün davranışları öğreten büyükbabalarıyla dolu olmuştu. Büyükanneleri yatıştırıcı bir varlık, babalarıysa bir kaya, bir sakinlik, pek az şeyi umursayan ve seven sessiz bir adamdı. Dash babasının onu sıcak bir kucaklamayla karşılamadığı bir anı bile hatırlamıyordu. Sanki fiziksel temas önemliymiş gibi bir eli Dash'ın omzunda, defalarca burada olacağını söylemişti.</p>
	<p class="block_1"> </p>
	<p class="block_">Aniden Dash bütün ailesini kaybetmenin yasını tuttuğunu fark etti. Roldem'deki büyükannesiyle büyükbabası çoğu bakımdan bir yabancıydı. Çocukluğunda o ada krallığına yarım düzine ziyaret gerçekleştirmişti; annesinin ebeveynleri Rillanon'a sadece bir kere, kızlarının düğününe gelmişti. Ablası Roldem'deki Faranzia Dükü ile evlenmiş ve o zamandan beri de Krallık'a bir kere bile gelmemişti. Ailesinden geriye kalan tek kişi ağabeyi Jimmy idi.</p>
	<p class="block_1"> </p>
	<p class="block_">Araba ahır bölgesinde gözden kaybolunca Prens Patrick, "Beyler, bütün ulus babanızın ölümünün yasını tutuyor," dedi. "Şimdi, bir saat içinde benimle birlikte divan toplantısına katılın lütfen." Avlunun karşısında babasıyla bekleyen Francie'ye başını sallayıp döndü ve geniş saray merdivenlerini çıktı. Prens görüş alanından çıkar çıkmaz, Krondor'da toplanmış soylular dağıldı. Jimmy duygularını kontrol altına almak için derin bir nefes aldı ve Dash'a ona eşlik etmesini işaret etti. Bir cenaze görevlisinin babalarının cesedini devralma işlemini denetlediği yere gittiler. İki asker Dük Arutha'nın solmuş keten bezine sarılı bedenini dikkatlice kaldırdı. Cenaze görevlisi Jimmy'ye dönüp, "Lord Arutha'nın oğlu siz misiniz?" diye sordu.</p>
	<p class="block_1"> </p>
	<p class="block_">Jimmy Dük'ün oğullarının Dash ile kendisi olduğunu gösteren bir hareketle başını salladı.</p>
	<p class="block_1"> </p>
	<p class="block_">Cenaze görevlisi şefkatli bir tavır takınmaya çalıştı. "Ulus sizinle birlikte yas tutuyor genç lordlar. Babanızın cesedinin ne yapılmasını istersiniz?" Jimmy durup Dash'a baktı. "Ben... hiç..." Dash, "Geneli nedir?" diye sordu.</p>
	<p class="block_1"> </p>
	<p class="block_">"Krondor Dükü olarak, babanızın sarayın yeraltı mezarlığına gömülme hakkı var. Vencar Kontu olarak, Rillanon'daki Kraliyet Sarayı'nda gömülme hakkı var. Ya da aile mezarınız varsa?"</p>
	<p class="block_1"> </p>
	<p class="block_">Jimmy sessiz kalan Dash'a baktı. Sonunda, "Ailemin evi bu şehirde," dedi. "Ama babam Rillanon'da doğup büyüdü. Onun evi daima orasıydı. Onu oraya gömün." "Nasıl isterseniz," dedi cenaze görevlisi.</p>
	<p class="block_1"> </p>
	<p class="block_">Dash elini Jimmy'nin omzuna koyup, "Gel, bir şeyler içelim," dedi.</p>
	<p class="block_1"> </p>
	<p class="block_">"Sadece birer tane. Bir saat içinde Prens'i görmemiz gerekiyor. Babamız için daha sonra sarhoş olabiliriz."</p>
	<p class="block_1"> </p>
	<p class="block_">Sarayın ana girişine geri dönerlerken Dash başıyla onayladı.</p>
	<p class="block_1"> </p>
	<p class="block_">Girişe ulaştıklarında Malar Enares'in orada dikilmekte olduğunu gördüler. "Efendiler," dedi. "Çok üzücü. Üzüntünüzü paylaşıyorum."</p>
	<p class="block_1"> </p>
	<p class="block_">Vadili hizmetkâr, sarayda yararlı olmanın yüz farklı yolunu bulmuştu. Jimmy hizmetkârın hâlâ gözetim altında olduğunu sanarak Krondor'a döndüğünde, adamın Duko'nun merkez ofisinde harıl harıl çalıştığını öğrenince hem sevinmiş, hem de şaşırmıştı. Adam düzenleme, temizlik ve işlerin düzgün yürümesini sağlamakta bir harikaydı. Duko Güney Sınır Bölgesi'nin komutasını devralmak ve Kesh sınırındaki gözcü istihkâmlarını kontrol etmek için güneye gittiğinde, tekrar Jimmy'nin yanına gelmişti.</p>
	<p class="block_2"> </p>
	<p class="block_">Malar içeri giren kardeşleri takip etti. "Sizin için yapabileceğim bir şey var mı genç efendiler?" Jimmy, "Odama çok iyi kalite bir şişe konyak getirirsen, minnettar olurum," dedi.</p>
	<p class="block_1"> </p>
	<p class="block_">"Elimden geleni yaparım," dedi Malar ve hızla uzaklaştı.</p>
	<p class="block_1"> </p>
	<p class="block_">Dash ve Jimmy, artık neredeyse Krondor'un yıkımından önceki haline getirilmiş sarayın uzun koridorlarında yürüdü. İşçiler, pencerelerin ve kapıların etrafındaki süslemeleri boyayarak, yer döşemelerini değiştirerek ve goblenleri asarak hâlâ sarayda koşturuyordu. Üst kata çıkan en arka merdivenlerin hâlâ onarıma ihtiyacı vardı, ama çatlak taşların sonuncusu da sökülmüş ve taş işçileri tarafından değiştirilmişti. İsin ve ateşin verdiği hasar temizlenmişti.</p>
	<p class="block_1"> </p>
	<p class="block_">"Buranın daha önceden neye benzediğini hatırlıyor musun?" diye sordu Dash.</p>
	<p class="block_1"> </p>
	<p class="block_">Jimmy, "Biliyor musun, ben de aynı şeyi düşünüyordum," dedi. "Goblenlerin farklı olduğunu biliyorum, ama daha öncekilerin neye benzediğini hatırlıyorsam kahrolayım." "Patrick Prens'in salonundaki bütün eski savaş sancaklarını tekrar yaptırttı."</p>
	<p class="block_1"> </p>
	<p class="block_">"Bu aynı şey değil," dedi Jimmy, "ama sebebini anlayabiliyorum."</p>
	<p class="block_1"> </p>
	<p class="block_">Jimmy'nin odasına vardılar ve içeri girdiler. Bir süre sessizce oturdular, ardından Dash, "Ona çok kızgınım," dedi. Kafasını kaldırdığında gözlerinde yaş vardı.</p>
	<p class="block_1"> </p>
	<p class="block_">"Biliyorum," derken Jimmy'nin de gözleri doldu. "Nasıl bu kadar aptal olabildi? Gidip kendini öldürttü."</p>
	<p class="block_1"> </p>
	<p class="block_">"Annemle teyzelerimize haber gönderdin mi?"</p>
	<p class="block_1"> </p>
	<p class="block_">"Henüz değil. Hâlâ ne yazacağımdan emin değilim."</p>
	<p class="block_1"> </p>
	<p class="block_">Dash yaşların akmasına aldırış etmeden, "Onlara cesurca öldüğünü söyle," dedi. "Kral ve Ülke için."</p>
	<p class="block_1"> </p>
	<p class="block_">"Züğürt tesellisi," dedi Jimmy.</p>
	<p class="block_1"> </p>
	<p class="block_">Dash yaşlarını sildi. "Gitmek zorundaydı." Jimmy, "Hayır, değildi," dedi.</p>
	<p class="block_1"> </p>
	<p class="block_">"Evet zorundaydı," dedi Dash. "Bütün hayatı boyunca büyükbabamın ve adını aldığı adamın gölgesinde kaldı."</p>
	<p class="block_1"> </p>
	<p class="block_">Jimmy gözlerini silip, "Tarihte yalnızca bir tane Krondor Dükü Arutha olacak," dedi. İç geçirdi. "Babam muhtemelen unutulup gidecektir. Rillanon ve Krondor'da yöneticiyken takdire değer hizmetler veren büyük bir prensin adı verilmiş adam. Bundan daha fazlasını ifade etmiyor mu?" Dash, "Sadece onu tanıyanlara ve sevenlere," dedi.</p>
	<p class="block_1"> </p>
	<p class="block_">Kapı çalınca Jimmy ayağa kalktı. Kapıyı açtı ve dışarıda, bir şişe konyak ve iki kristal kadehin olduğu bir tepsi tutan Malar Enares'in dikildiğini gördü.</p>
	<p class="block_1"> </p>
	<p class="block_">Jimmy hizmetkârın girmesi için kenara çekildi. Malar tepsiyi masaya koyup, "En derin üzüntülerimi sunmak isterim genç efendiler," dedi. "Babanızla tanışma şerefine erişemememe rağmen, ondan daha yararlı bir insan duymadım." "Teşekkürler," dedi Jimmy.</p>
	<p class="block_1"> </p>
	<p class="block_">Malar odadan çıkıp kapıyı arkasından kapatırken, Dash şişeyi alıp içkileri koydu. Kadehlerden birini ağabeyine veren Dash kadehini kaldırıp, "Babama," dedi.</p>
	<p class="block_1"> </p>
	<p class="block_">"Babama," diye tekrarladı Jimmy. Sessizce içkilerini içtiler.</p>
	<p class="block_1"> </p>
	<p class="block_">Bir süre sonra Jimmy, "Babamın ne hissettiğini biliyorum," dedi.</p>
	<p class="block_1"> </p>
	<p class="block_">"Nasıl hissediyormuş?" diye sordu Dash.</p>
	<p class="block_1"> </p>
	<p class="block_">"Ne kadar iyi olursam olayım, ne kadar yükselirsem yükseleyim, yalnızca bir tane Krondorlu James olacak," dedi.</p>
	<p class="block_1"> </p>
	<p class="block_">"Yalnızca bir tane Eliuzun Jimmy," dedi Dash.</p>
	<p class="block_1"> </p>
	<p class="block_">"Ama büyükbabam bunun ünle bir ilgisi olmadığını söyleyecekti." "Ama kendisi ünlü olmaktan memnundu," dedi Dash.</p>
	<p class="block_1"> </p>
	<p class="block_">"Katılıyorum," dedi Jimmy. "Ama o ününü yaptığı şeylerin çok zekice olmasından kazandı. Tarihteki en şeytani zekâya sahip soylu olmayı planlamıyordu."</p>
	<p class="block_1"> </p>
	<p class="block_">"Belki de babam bunu başından beri biliyordu; sadece işini yap, bırak tarihe tarih karar versin," dedi Dash.</p>
	<p class="block_1"> </p>
	<p class="block_">Jimmy, "Kuşkusuz haklısın," dedi. "Pekâlâ, Patrick'in huzuruna çıkıp Prens'in ne karar vereceğine baksak iyi olur."</p>
	<p class="block_1"> </p>
	<p class="block_">Dash ayağa kalktı, tuniğini düzeltti ve "Sence seni Krondor Dükü yapar mı?" diye sordu. "Büyük çocuk hikâyesi."</p>
	<p class="block_1"> </p>
	<p class="block_">Jimmy güldü. "Sanmam. Kral gibi Patrick de o göreve daha deneyimli birisini istiyor."</p>
	<p class="block_1"> </p>
	<p class="block_">Dash kapıyı açtı. "Sen Patrick'ten sadece iki yaş küçüksün Jimmy."</p>
	<p class="block_1"> </p>
	<p class="block_">"İşte o yüzden Borric Krondor'da daha yaşlı ve daha mantıklı birisini istiyor," dedi Jimmy kapıdan çıkarken. "Babam Crydee ya da Yabon Dükü olsaydı, batıya giden ilk gemiye bindirilen güçlü bir Krallık danışmanıyla, büyük olasılıkla görev bana verilirdi, ama Krondor? Hayır, yapılacak çok iş ve çok fazla hata yapma şansı var." Koridorda ilerlerlerken, "Ayrıca, çok fazla sorun var. Patrick bana hangi görevi verirse versin, Dük görevi vermesinden iyidir," diye ekledi.</p>
	<p class="block_1"> </p>
	<p class="block_">Prens'in dairesine açılan yan kapıya varana kadar hızla ilerlediler. Jimmy çalınca kapı açıldı. Bir içoğlanı girmeleri için yana çekildi. Darkmoor'daki sıkıcı ofise kıyasla, bu ofis ferahtı. Babalarının güvenli bir yere götürülmesini emrettiği kitaplar ve tomarlar yerlerine yerleştirilmişti. Malar bir yazmana bir yığın tomar veriyordu. "Yardım mı ediyorsun?" diye sordu Jimmy geçerlerken.</p>
	<p class="block_1"> </p>
	<p class="block_">"İnsan yapabildiği yerde yardım eder," dedi hizmetkâr gülümseyerek.</p>
	<p class="block_1"> </p>
	<p class="block_">Prens'in çalışma odasına geçtiler ve Patrick kafasını kaldırdı. Prens'in masasının yanında Silden Dükü Brian oturuyordu. Adam kardeşlere başıyla selam verdi. Brian ile babalarının sarayda çok yakın arkadaş olduklarını ve ülkedeki soyluların içinde acılarını gerçekten paylaşan tek insanın Brian olduğunu ikisi de biliyordu.</p>
	<p class="block_1"> </p>
	<p class="block_">Patrick arkasına yaslanıp, "Beyler, babanızın ölümüne ne kadar üzüldüğümü bir kez daha belirtmek istiyorum," dedi. "Onun ölümü sadece ailesini ve arkadaşlarını değil, bütün Krallık'ı üzmüştür." Patrick sanki bir şey arıyormuş gibi odadakilere göz gezdirdi. "Baktığım her yüzde onu görecekmişim gibi geliyor. Onun tavsiyelerine ne kadar güvenebileceğimi şimdi anlıyorum." Patrick iç geçirmeye yakın bir şekilde yavaşça nefesini koy verip, "Ama her zaman olduğu gibi devam etmeliyiz," diye devam etti. "Kral Krondor'a yeni bir Dük atayana kadar vekil danışmanım Lord Silden olacak." Patrick Jimmy'ye bakıp, "Seni görevi beklemediğini bilecek kadar iyi tanıyorum," dedi.</p>
	<p class="block_1"> </p>
	<p class="block_">Jimmy kafasını iki yana salladı. "On yıl sonra belki, ama şimdi değil."</p>
	<p class="block_1"> </p>
	<p class="block_">Patrick başıyla onayladı. "Güzel, çünkü sana Krondor'un dışında bir yerde ihtiyacımız var." "Nerede Ekselans?"</p>
	<p class="block_1"> </p>
	<p class="block_">"Duko'ya göz kulak olacak güvenilir birisine ihtiyacım var. Onunla oldukça iyi anlaşıyor gibi görünüyorsun ve güneyde itaat etmesini sağlayacak birisine ihtiyacım var." Jimmy başını eğdi. "Ekselans."</p>
	<p class="block_1"> </p>
	<p class="block_">"Babama bir mesaj gönderdim Jimmy. Vencar Kontu olarak babanın halefi olman yolundaki tavsiyemi kabul edeceğini tahmin ediyorum. Küçük, hoş bir konak ve baban onu senin almanı isterdi."</p>
	<p class="block_1"> </p>
	<p class="block_">Jimmy başını eğdi. "Teşekkür ederim Ekselansları." Vencar büyüdükleri yerdi. Rillanon Krallığının asıl adasındaki konakların çoğu gibi, ana kara standartlara göre küçüktü. Bir deresi, çayırları ve otlakları olan dört yüz metre kare toprak Rillanon yüzyıllar önce ana karaya genişledikten sonra rençperler toprağı ekmeyi bırakmıştı. Ama konak sade boyutlarına karşın, Krallık'taki en güzel mülkler arasındaydı. Vencar Kontu vârissiz ölünce, büyükbabaları burayı Arutha'ya ayarlamıştı. Jimmy ablası gibi sarayda doğmuştu, ama bebekken oraya taşınmışlardı.</p>
	<p class="block_1"> </p>
	<p class="block_">Dash orada doğmuştu. Orası yuvalarıydı.</p>
	<p class="block_1"> </p>
	<p class="block_">"Yani babam bana aptal olduğumu söyleyen bir mesaj göndermedikçe, şu andan itibaren Kont James'sin."</p>
	<p class="block_1"> </p>
	<p class="block_">Jimmy, "Ekselanslarına teşekkür ederim," dedi.</p>
	<p class="block_1"> </p>
	<p class="block_">Patrick, "Senin için özel bir görevim var Dash," dedi.</p>
	<p class="block_1"> </p>
	<p class="block_">"Ekselans."</p>
	<p class="block_1"> </p>
	<p class="block_">"Krondor'da bir sorunumuz var. Ordu kuzeyde, Duko'nun adamları da güneyde. Elimde sadece saray muhafızları var. Şehir canlanmaya başlıyor ve haydutlar, kabadayılar, katiller ve hırsızlar şehre doluşuyor. Düzeni sağlayacak birisine ihtiyacım var. Etrafımdaki insanları düşündüğümde, içlerinde şehir sokaklarına en ilgili olanın sen olduğuna karar verdim. Seni Krondor Şerifi ilan ediyorum. Gerçek bir Şehir Muhafızları ve Polis Ofisi oluşturulana kadar şehirdeki yasa sensin. Yanına kimi istiyorsan al, ama savaşlar bitene kadar bu şehri kontrol altında tut." Dash, "Şerif mi?" dedi.</p>
	<p class="block_1"> </p>
	<p class="block_">Patrick, "İtiraz mı ediyorsun?" dedi.</p>
	<p class="block_1"> </p>
	<p class="block_">"Ah... hayır Ekselans. Sadece biraz şaşırdım."</p>
	<p class="block_1"> </p>
	<p class="block_">"Hayat sürprizlerle dolu," dedi Patrick. Masasındaki birkaç parşömeni gösterdi. "Her iki cepheden gelen raporlar. Keshliler Duko Karanın Sonu'na varmadan geri çekildi, ama Shamata yakınındaki doğu sınırına baskı yapıyor. Sanırım Yıldızlimanı'ndaki büyücülerden korktukları için çok fazla yaklaşamayacaklar, ama şu anda seyrek olan devriyelerimizi taciz ediyorlar. Greylock Sarth'ı ele geçirmiş ve kuzeye doğru ilerlemeye devam ediyor." Patrick'in yüzünde endişeli bir ifade vardı. "Bir terslik var. Sahildeki savunma zayıf. Fadawah'ın Duko'yu Krondor'a göndermesinin sebebinin Duko'nun bağlılığına duyduğu kuşku olduğunu biliyoruz.</p>
	<p class="block_1"> </p>
	<p class="block_">"Aynı şekilde Nordan'ı da gözden çıkarmışa benziyor, ama bütün raporlara göre Nordan en eski ve en güvenilir dostu."</p>
	<p class="block_1"> </p>
	<p class="block_">"Belki de adamları üzerindeki kontrolü düşündüğümüzden daha zayıftır," dedi Jimmy.</p>
	<p class="block_1"> </p>
	<p class="block_14">Silden Dükü Brian, "Bütün raporlar, pek çoğu yaralarından ve açlıktan ölen istilacılar için zor bir kış olduğunu söylüyor," dedi. "Ama casuslarımızdan Queg ve Özgür Şehirler ile ticaret yaptıklarını, yiyeceğin bol olduğunu ve Ylith'te güçlendiklerine dair haberler aldık." Patrick elini yüzünde gezdirdi. "Yabon'dan haber var mı?"</p>
	<p class="block_1"> </p>
	<p class="block_">"Yok," dedi Dük Brian. "Sarth'taki savaştan beri haber almadık. Hiçbir gemi Queg korsanlarını geçip Özgür Şehirler'e ulaşamaz. Uzak Sahil'den gelen bütün gemilerimiz akını desteklemek için kullanıldı. Eğer haber geliyorsa, ulakla geliyordur ve bir ulağın düşmanı geçip bize ulaşma şansı zayıf. Belki Ylith'e yaklaştığımız zaman, Yabon'dan haber alabiliriz, ama şimdilik genç Dük'ün LaMut ile Yabon'u savunabilmesi için dua edelim."</p>
	<p class="block_1"> </p>
	<p class="block_">Patrick Jimmy ile Dash'a bakarak, "Bu akşam benimle yemek yiyin de görevlerinizi konuşalım," dedi. "Sen yarın yola çıkıyorsun Jimmy."</p>
	<p class="block_1"> </p>
	<p class="block_">"Yarın mı?" dedi Dash. "Patrick... Ekselans, babamın cenazesini Rillanon'a götürebileceğimizi düşünmüştüm."</p>
	<p class="block_1"> </p>
	<p class="block_">"Üzülerek söylüyorum ki zamanımız yok. Vedanızı bu akşamki yemekten sonra edersiniz. Belki yemekten sonra ufak bir anma yaparız... evet, bu uygun olacaktır. Ama bu savaşın gereksinimleri, bize kişisel acılarımızı ya da sevinçlerimizi yaşama lüksü vermiyor. Devlet düğünü hakkında pek çok Krallık soylusuna yalan söylemek zorunda kaldım ve Krondor'un küllerinde evlenme fikrinden, Kral'ın sarayında evlenmeyi düşünen Francie kadar ben de hoşlanmıyorum. Yani hepimiz fedakârlıkta bulunuyoruz."</p>
	<p class="block_1"> </p>
	<p class="block_">"Yemekte görüşmek üzere," dedi Dash.</p>
	<p class="block_1"> </p>
	<p class="block_">"Çekilebilirsiniz," dedi Prens.</p>
	<p class="block_1"> </p>
	<p class="block_">Kardeşler başlarını eğip selam verdi ve Prens'in huzurundan ayrıldı.</p>
	<p class="block_1"> </p>
	<p class="block_">"Buna inanıyor musun?" diye sordu Jimmy.</p>
	<p class="block_1"> </p>
	<p class="block_">"Neye?" dedi Dash.</p>
	<p class="block_1"> </p>
	<p class="block_">"Şu 'hepimiz fedakârlıkta bulunuyoruz' meselesine."</p>
	<p class="block_1"> </p>
	<p class="block_">Dash omuzlarını silkti. "Patrick bu. Ne zaman konuşacağını ve ne zaman susması gerektiğini bilmez."</p>
	<p class="block_1"> </p>
	<p class="block_">Odalarına giden köşeyi dönerlerken Jimmy güldü. "Haklısın. Kötü bir kart oyuncusu olmasının sebebi muhtemelen budur."</p>
	<p class="block_2"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_2"> </p>
	<p class="block_">"Mükemmel," dedi Nakor.</p>
	<p class="block_1"> </p>
	<p class="block_">Aleta kıpırdamadan duruyordu. "Kendimi aptal gibi hissediyorum," dedi.</p>
	<p class="block_1"> </p>
	<p class="block_">"Harika görünüyorsun," dedi Nakor.</p>
	<p class="block_1"> </p>
	<p class="block_">Genç kadın başının ve omuzlarının etrafına attığı bir keten kumaşla, bir kutunun üstünde duruyordu. Bir heykeltıraş, kadının görüntüsünü aynen yansıtmaya çalışarak kil üstünde harıl harıl çalışıyordu. Üç gündür bununla uğraşıyordu ve geri çekilip, "Bitti," dedi.</p>
	<p class="block_1"> </p>
	<p class="block_">Aleta kutudan inip kopyaya bakmaya gelirken Nakor heykelin etrafında dolaştı. "Ben buna mı benziyorum'" diye sordu kadın.</p>
	<p class="block_1"> </p>
	<p class="block_">"Evet," dedi Nakor. Heykelin etrafında yürümeye devam etti ve sonunda, "Evet, bu iş görür," dedi. Heykeltıraşa bakarak, "Ne kadar sürer?" diye sordu.</p>
	<p class="block_1"> </p>
	<p class="block_">"Ne büyüklükte istiyorsun?"</p>
	<p class="block_1"> </p>
	<p class="block_">"Gerçek boyutlarında istiyorum." Aleta'yı göstererek, "Onunla aynı boyutlarda," dedi. "O halde her biri için bir ay gerekir."</p>
	<p class="block_1"> </p>
	<p class="block_">"Güzel. Bir ay iyidir."</p>
	<p class="block_1"> </p>
	<p class="block_">"Onları buraya getirmemi mi istiyorsun?"</p>
	<p class="block_1"> </p>
	<p class="block_14">"Bir tanesinin, avluya koyulmak üzere buraya getirilmesini istiyorum. Diğerinin Krondor'a." "Krondor mu? Bay Avery bir heykelin bütün Krondor yolu boyunca taşınacağı hakkında hiçbir şey söylemedi."</p>
	<p class="block_2"> </p>
	<p class="block_">"Heykelini arabacıların yüklemesine izin vermek ister misin?"</p>
	<p class="block_1"> </p>
	<p class="block_">Heykeltıraş omuzlarını silkti. "Benim için fark etmez, ama bu ek ücret demektir."</p>
	<p class="block_1"> </p>
	<p class="block_">Nakor kaşlarını çattı. "Bu seninle Roo arasında."</p>
	<p class="block_1"> </p>
	<p class="block_">Heykeltıraş başını sallayıp kil kopyayı dikkatlice yağlı beze sardı ve dışarıdaki arabasına götürdü.</p>
	<p class="block_1"> </p>
	<p class="block_">Aleta, "İşim bitti mi artık?" diye sordu.</p>
	<p class="block_1"> </p>
	<p class="block_">Nakor, "Muhtemelen hayır, ama artık poz vermen gerekmiyor," dedi.</p>
	<p class="block_1"> </p>
	<p class="block_">"Bütün bunlar da neyin nesi'" diye sordu kadın, üstündeki kumaşı katlarken. "O şey için poz verirken kendimi aptal gibi hissettim." "O şey Tanrıça'nın heykeli olacak."</p>
	<p class="block_1"> </p>
	<p class="block_">"Tanrıça'nın heykeli için beni mi kullandın!" Kız afallamış gibiydi.</p>
	<p class="block_1"> </p>
	<p class="block_">"Ama..."</p>
	<p class="block_1"> </p>
	<p class="block_">Nakor şaşkın görünüyordu. "Anlamadığım bir şey. Ama doğru seçimdi."</p>
	<p class="block_1"> </p>
	<p class="block_">Bir kenarda durmuş bütün olayı izleyen Dominic Birader, "Güven bana çocuğum, bu garip adam anlamadığı şeyleri biliyor," dedi. "Ama eğer biliyorsa, doğrudur."</p>
	<p class="block_1"> </p>
	<p class="block_">Genç kadın, sanki bu açıklama kafasını daha da karıştırmış gibi baktı. Dominic, "Nakor Tanrıça'yı temsil etmek için uygun olduğunu söylüyorsa, uygunsundur," dedi. "Bu konuda bana güven. Bu küfür değildir."</p>
	<p class="block_1"> </p>
	<p class="block_">Kız biraz rahatlamış göründü. "Pekâlâ, çamaşır yıkamam gerekiyor," dedi.</p>
	<p class="block_1"> </p>
	<p class="block_">Kız gidince Dominic Nakor'un yanına geldi ve "O kızda ne gördün?" diye sordu.</p>
	<p class="block_1"> </p>
	<p class="block_">Nakor omuzlarını silkti. "Harika bir şey."</p>
	<p class="block_1"> </p>
	<p class="block_">"Daha açık olmak ister misin?"</p>
	<p class="block_1"> </p>
	<p class="block_">"Hayır," dedi Nakor. "Benimle Krondor'a gelecek misin?"</p>
	<p class="block_1"> </p>
	<p class="block_">Dominic, "Tapınaktan bana verilen talimat, elimden geldiğince senin planlarına uymak," dedi. "Eğer bu seninle Krondor'a gelmem anlamına geliyorsa, gelirim."</p>
	<p class="block_1"> </p>
	<p class="block_">Nakor, "Güzel," dedi. "Buradaki işler bensiz de yürüyecek durumda. Açların doyurulmasını ve çocukların eğitimini Sho Pi idare edebilir. Keşiş olma ilkeleri hakkında öğrencileri eğitmeye çoktan başladı; Dala düzeni başlatmak için iyi bir yer ve bu gerçekten katkıda bulunmak isteyenlerle bedava yemek ve sıcak bir yatak arayanları ayıklayacak." "Ne zaman yola çıkıyoruz?" diye sordu Dominic.</p>
	<p class="block_1"> </p>
	<p class="block_">Nakor omuzlarını silkti. "Bir iki gün içinde. Son birlikler de Prens'e katılmak için Krondor'a gitmek üzere yola çıkacak. Biz de peşlerinden gidebiliriz." Dominic, "Pekâlâ," dedi. "Hazır olacağım."</p>
	<p class="block_1"> </p>
	<p class="block_">Dominic ayrılırken, Nakor dönüp avludaki ipe çamaşırları asan Aleta'ya baktı. Kıza arkadan vuran güneş, parmak uçlarına kalkıp ipe çamaşır asarken başının etrafında bir an için altın bir hale oluşturdu, Nakor sırıttı. "Çok harika bir şey," dedi kendi kendine.</p>
	<p class="block_1"> </p>
	<p class="block_">Yemek durgun geçiyordu. Çok az konuşma olmuştu. Çoğunlukla Krallık'ın şu ya da bu sorunu ya da Lord Arutha'nın ufak bir anısı üzerine tek tük konuşmalardı, ama uzun süreler sessizlik içinde geçmişti.</p>
	<p class="block_1"> </p>
	<p class="block_">Son tabak da kaldırıldığında, üzerinde kristal kadehler ve konyak sürahileri olan tepsiler taşıyan garsonlar gözüktü. Patrick, "Lord Arutha'nın çocukları olarak size cenazesini başkente götürme izni verilmediği için, gayrı resmi bir anmayla onu onurlandırmanın uygun olacağını düşündüm," dedi. "Uygun görürseniz beyler, bir iki kelime bir şeyler söylemeniz yerinde olacaktır.</p>
	<p class="block_1"> </p>
	<p class="block_">"Lord Brian?"</p>
	<p class="block_1"> </p>
	<p class="block_">Silden Dükü, "Arutha ile çocukluğumuzdan beri arkadaşız," dedi. "Çoğunu olağanüstü bulduğum pek çok özelliğinden birisi de eşsiz düşünce berraklığıydı. Belirttiği fikir ne olursa olsun, hangi konuda olursa olsun, olağanüstü bir düşüncenin ürünü olurdu. Tanıdığım en yetenekli adamdı." Arkadaşlarının babalarını bu şekilde görmüş olabileceğini hiç düşünmedikleri için, Jimmy ile Dash birbirlerine baktı.</p>
	<p class="block_1"> </p>
	<p class="block_">Diğer soylular da bir şeyler söyledi ve çocuklardan önce Yüzbaşı Subai konuştu. Uzun konuşmalar yapmayı sevmeyen biri olarak sıkıntılı gözükmesine rağmen Subai, "Bence Dük tanıdığım en akıllı insanlardan biriydi," dedi. "Sınırlarını bilirdi ama yine de onlara meydan okumaktan korkmazdı. Başkalarının refahını kendininkinin üstünde tutardı. Ailesini severdi. Onu özleyeceğiz."</p>
	<p class="block_1"> </p>
	<p class="block_">Subai, "Ona büyük bir adamın adı verilmişti," diyen Jimmy'ye baktı. Jimmy başıyla büyükbabasını kastettiği Patrick'i gösterdi. "Tarihte bir eşi daha bulunmayabilecek bir adam tarafından yetiştirilmişti. Buna rağmen nasıl kendisi olacağını biliyordu." Patrick'e bakarak, "Muhtemelen onun adını taşıdığım için, Krondorlu Lord James'in torunu olmanın nasıl bir şey olduğunu düşünürüm," dedi. "Onun oğlu olmanın nasıl bir şey olduğunu nadiren düşündüm." James'in gözleri yaşla doldu ve "Keşke ona benim için ne çok şey ifade ettiğini söyleyebilseydim," dedi.</p>
	<p class="block_1"> </p>
	<p class="block_">Dash, "Ben de," dedi. "Onun hep yanımda olacağını düşünüyordum. Umarım sevdiğim diğer insanlar için aynı hatayı yapmam."</p>
	<p class="block_1"> </p>
	<p class="block_">Prens hizmetkârdan bir kadeh alarak ayağa kalktı. Diğerleri de ayağa kalktı. Prens, "Lord Arutha'ya!" derken, Jimmy ve Dash kadehlerini kaldırdı.</p>
	<p class="block_1"> </p>
	<p class="block_">Patrick'in "özel" yemeğine davetli Lord Silden, Yüzbaşı Subai ve diğer soylular kadeh kaldırıp içkilerini içti. Ardından Patrick, "Yemek sona erdi beyler," dedi. Salondan ayrılırken, konukların geri kalanı ayrılmak için uygun zamanı bekledi.</p>
	<p class="block_1"> </p>
	<p class="block_">James ve Dash, Lord Silden ve Yüzbaşı Subai'den hemen sonra salondan çıktı. Diğerlerine iyi geceler dileyip odalarına döndüler. Bir içoğlanı koşarak geldiğinde Jimmy Dash'a iyi geceler demek üzereydi. "Beyler lütfen! Hemen Prens'in huzuruna çıkın!"</p>
	<p class="block_1"> </p>
	<p class="block_">Onları Prens'in ofisine götüren içoğlanının arkasından seğirttiler. İçeri girdiklerinde Patrick'in masasının önünde durduğunu gördüler. Yüzü öfkeden kıpkırmızıydı ve elinde sıktığı bir mesaj tutuyordu. Mesajı Lord Silden'e verdi ve adam kâğıdı açıp mesajı okudu. Gözleri büyüdü.</p>
	<p class="block_1"> </p>
	<p class="block_">"Tanrılar!" dedi. Afallamış bir ifadeyle bakarak hafifçe, "LaMut düşmüş," dedi.</p>
	<p class="block_1"> </p>
	<p class="block_">Patrick, "Bir asker kaçmayı başarmış ve arkasında Fadawah'ın ordusunun yarısı Loriel'e ulaşmış," dedi. "Mesajı ilettikten sonra ölmüş. Mesaj oradan Darkmoor'a, sonra da buraya hızlı ulakla gelmiş.</p>
	<p class="block_1"> </p>
	<p class="block_">LaMut üç haftadır düşmanın elindeymiş." Patrick buruk bir ifadeyle konuştu.</p>
	<p class="block_1"> </p>
	<p class="block_">"Kendimizi Sarth'ı çok kolay ele geçirmekle avuturken, meğerse bir değiş tokuş yapıyormuşuz.</p>
	<p class="block_1"> </p>
	<p class="block_">Bize bir balıkçı kasabasını, önemi olmayan bir limanı verdi ve karşılığında Yabon'un kalbini aldı! Yabon Şehri artık büyük tehlikede ve Ylith'i almaya karların ilk erimeye başladığından daha yakın değiliz!"</p>
	<p class="block_1"> </p>
	<p class="block_">Prens çıldırma noktasına yakınmış gibi gözüküyordu. Aniden Jimmy ve Dash acı bir şekilde babalarının yokluğunun farkına vardı. İkisi de konuşmaya korkuyormuş gibi sessizce dikilen Brian Silden'e göz attı. Patrick sonunda, "Yabon'a haber göndermeliyiz!" dedi. "Dük Carl'a biz onu kurtarana kadar dayanmasını söylemeliyiz." "Loriel'den ne haber?" diye sordu Jimmy.</p>
	<p class="block_1"> </p>
	<p class="block_">"Tutunuyor," dedi Patrick. "Ama ne kadar dayanır bilemiyoruz. Fadawah duvarların dışına bir sürü adam yığmış ve bu rapora göre savaş amansız geçiyormuş. Çoktan düşmüş olabilir. Ve raporlar savunmacıların üstüne bir çeşit kara büyü yapıldığını söylüyor."</p>
	<p class="block_1"> </p>
	<p class="block_">Jimmy ile Dash birbirlerine baktı. Geçen yılın seferlerinden gelen raporlar Pantathialı Yılan Rahiplerin yok edildiğini söylüyordu, ama belki de erken karara varmışlardı. Ve yaptıkları büyüyü önlemenin bir yolu yoktu.</p>
	<p class="block_1"> </p>
	<p class="block_">"Büyük büyükbabama haber göndermeliyiz," dedi Jimmy.</p>
	<p class="block_1"> </p>
	<p class="block_">"Büyücüye mi?" dedi Patrick. "Nerede o?"</p>
	<p class="block_1"> </p>
	<p class="block_">"Eğer işler planladığı gibi gittiyse hâlâ Elvandar'da olmalı. Yıldızlimanı'na önümüzdeki ay dönecek."</p>
	<p class="block_1"> </p>
	<p class="block_">"Yüzbaşı Subai," dedi Patrick. "Yabon'a ulak yollayabilir misiniz?"</p>
	<p class="block_1"> </p>
	<p class="block_">"Zor Ekselans. Loriel'in kuzeyindeki dağlardan bir tane gönderebiliriz. Belki Yabon'dan bazı dağ adamlarına ulaşabilir. Onlardan biri Elvandar'a devam edebilir."</p>
	<p class="block_1"> </p>
	<p class="block_">Patrick, "Subai, sabahın ilk ışıklarıyla Darkmoor'a doğru yola çık," dedi. "İhtiyacın olan yardımı al ve kuzeye git. Bu göreve gönderecek başka biri yok elimde. Greylock ve von Darkmoor istilacıların Ylith'in güneyindeki savunmalarına varana kadar durmayacak. Jimmy, güneye Duko'nun yanına git ve ona neyle karşı karşıya olduğumuzu anlat. Krondor artık boş bir kabuk ve savunmasız. Güçlü gözükmeliyiz. Dash ne şekilde olursa olsun, bu şehri kontrol altında tutmalısın. Şimdi, Lord Silden, lütfen kalın ve emirleri hazırlamamda bana yardımcı olun. Beyler, geri kalanlarınız çekilebilir."</p>
	<p class="block_1"> </p>
	<p class="block_">Prens'in ofisinin dışında Jimmy, "Yüzbaşı Subai, büyük büyükbabama bir mesaj yazarsam, ona iletilmesini sağlar mısınız?" diye sordu.</p>
	<p class="block_1"> </p>
	<p class="block_">"Elbette," dedi Yüzbaşı. "Sanırım yarın günün ilk ışıklarında ikimiz de şehir kapısında olacağız. Mesajı bana o zaman verirsin. Benim de sana vereceğim bir şeyim var. Görüşmek üzere, iyi geceler."</p>
	<p class="block_1"> </p>
	<p class="block_">Jimmy ve Dash Yüzbaşı'ya iyi geceler diledikten sonra Jimmy, "Pekâlâ Şerif, büyük büyükbabama bir mesaj yazmama yardım et," dedi. Dash, "Şerif mi?" dedi. İç geçirerek ağabeyini takip etti. Ağabeyinin yanında duran Dash, şafağın sökmesine daha saatler olmasına karşın doğu göğünün aydınlanmaya başladığını gördü. İkinci bir atta, bir şekilde Jimmy'nin yapacağı yolculuğu öğrenmiş Vadili hizmetkâr Malar Enares oturuyordu. Krondor'da yapacak iş çok olmasına rağmen verilen paranın çok olmadığını ve eski efendisinin Kesh sınırındaki iş yerlerinin hâlâ çalışıyor olabileceğini söyleyerek, Jimmy'yi güneye beraber yolculuk etmeye ikna etmişti. Adam zararsız ve genellikle yararlı bir yol arkadaşı olduğu için Jimmy bunu kabul etmişti.</p>
	<p class="block_1"> </p>
	<p class="block_">Yüzbaşı Subai Yolbulucuları'ndan bir birlikle yanlarına geldi ve Jimmy'ye çadır bezine sarılı bir şey verdi. "Bu babanın kılıcıydı Jimmy. Vücudu Krondor'a gönderilmeye hazırlanmadan önce ondan aldım. Büyük oğul olarak bunun senin olduğunu biliyordum."</p>
	<p class="block_1"> </p>
	<p class="block_">Jimmy kılıcı alıp bezi açtı. Kılıcın kabzası yıpranmıştı ve kını çizik çizikti. Ama keskin tarafı sapasağlamdı. Kılıcın kabzaya yakın olan kısımda minyatür bir savaş çekicinin dış hatlarını gördü. Prens Arutha moredhel lideri Murmandamus ile yüzleşeceği zaman Sarth Manastırı'nın Başrahibi'nden alınan bir tılsımla kılıcın Kara Macros tarafından güçlendirildiğini biliyordu. Yaşlı Prens öldüğünden beri kılıç Krondor'daki çalışma odasının duvarında asılı duruyordu ve Dük James tarafından oğluna gönderilmişti. Artık onu Jimmy taşıyacaktı. "Bilmiyorum," dedi Jimmy.</p>
	<p class="block_1"> </p>
	<p class="block_">"Sanırım bu Patrick'e ya da Kral'a gitmeli."</p>
	<p class="block_1"> </p>
	<p class="block_">Subai kafasını iki yana salladı. "Hayır, eğer Krondor Prensi kılıcın Kral'a gitmesini isteseydi, gönderirdi. Bunu bir sebeple Krondor'da bıraktı."</p>
	<p class="block_1"> </p>
	<p class="block_">Jimmy kılıcı bir süre saygıyla tuttuktan sonra kemerini çözüp kılıcını Dash'a verdi. Babasının kılıcını beline bağladı. "Teşekkür ederim."</p>
	<p class="block_1"> </p>
	<p class="block_">Dash Yüzbaşı Subai'nin yanına gidip, "Elvandar'a göndereceğin ulağın bu mesajı büyük büyükbabamıza ulaştırmasını sağlar mısın lütfen?" dedi.</p>
	<p class="block_1"> </p>
	<p class="block_14">Subai mesajı alıp tuniğinin içine koydu. "O ulak benim. Yabon'a, oradan da Elvandar'a gidecek Yolbulucuları ben götüreceğim." "Teşekkür ederim," dedi Dash.</p>
	<p class="block_2"> </p>
	<p class="block_">Subai, "Eğer tekrar karşılaşma fırsatımız olmazsa genç Jimmy, benim için bir onurdu," dedi. Jimmy, "İyi yolculuklar Yüzbaşı," dedi.</p>
	<p class="block_1"> </p>
	<p class="block_">Yolbulucular kapıdan çıktı ve rahat bir tırısla doğuya doğru yola koyuldu. Jimmy kardeşine baktı. "Hoşçakal kardeşim."</p>
	<p class="block_1"> </p>
	<p class="block_">Dash elini uzatıp Jimmy'nin elini sıktı. "İyi yolculuklar Jimmy. Birbirimizi tekrar görene kadar ne kadar zaman geçer bilmiyorum, ama seni özleyeceğim."</p>
	<p class="block_1"> </p>
	<p class="block_">Jimmy başını salladı. "Anneme ve ailenin diğer üyelerine yazdığım mesajlar Rillanon'a gidecek kutunun içinde. Vykor Limanı'na vardığımda sana haber yollarım."</p>
	<p class="block_1"> </p>
	<p class="block_">Dash Jimmy ve Malar kapıdan çıkarken el salladı, ardından dönüp şatoya yöneldi. Bir saat içinde</p>
	<p class="block_1"> </p>
	<p class="block_">Prens, Lord Brian ve şatodaki diğer soylularla bir toplantısı vardı. Ardından, Jimmy Vykor Limanı'na at sürerken, Krondor'a adalet ve düzen getirmeye başlamak zorundaydı.</p>
	<p class="block_1"> </p>
	<p class="block_9"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre1"/></p>
	<p class="block_1"> </p>
	<p class="block_3" id="calibre_pb_16"> </p>
</body></html>
