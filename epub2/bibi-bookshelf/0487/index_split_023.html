<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>04 - Kırık Tacın Parçaları - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-22-</p>
	<p class="block_13">KAVRAYIŞ</p>
	<p class="block_1"> </p>
	<p class="block_">Adamlar ormanda sessizce ilerliyordu</p>
	<p class="block_1"> </p>
	<p class="block_">Subai nehri takip ederek sessizce yürüyordu. İki tanesinin tepeleri aşıp Darkmoor'a inen dağların doğu tarafına varması olası olsa da, adamlarının çoğu ölmüştü. Adamların Darkmoor'a ulaşması için dua etti.</p>
	<p class="block_1"> </p>
	<p class="block_">Haftalarca ölümcül bir yolculuk yapmıştı. Yolbulucuları'nın becerileri, elfler ve Natal Korucuları hariç Midkemia'da eşsizdi. Ama Fadawah'ın savunmaları insan becerilerini aşan korkunç bir şey, Subai'nin anlamadığı kara büyüler tarafından destekleniyordu.</p>
	<p class="block_1"> </p>
	<p class="block_">O korkunç şey, ilk gerçek güney savunmasını geçtiklerinde fark edilir olmuştu. Ölümün ve yıkımın yanı sıra, sanki havada bir acı ve çaresizlik havası varmış gibi her yerde umutsuzluk hissi vardı. Kuzeye ilerledikçe, his daha da kötüleşiyordu.</p>
	<p class="block_1"> </p>
	<p class="block_">Sorgulayıcının Bakışı'na giden yolun kuzeybatıya döndüğü yerde kuzeye devam ederlerken, bir süre çok az kıyı savunması görmüşlerdi. Sorgulayıcının Bakışı'ndan Şahin Kovuğu'na giden yola vardıklarında, karanlık güçlere ait daha fazla ize rastlamışlardı.</p>
	<p class="block_1"> </p>
	<p class="block_">Sadece o yolun kuzeyindeki tepeler güçlendirilmekle kalmamış, güney tepeleri de tüyler ürpertici cesetlerle donatılmıştı. Tepe hattına ağaç X'ler dikilmiş ve her birine birer tutsak çivilenmişti. Hepsinin yüzlerinde de açık hava şartlarından ve çarmıha gerilmekten çok yaralarından öldüklerini gösteren korku ifadeleri vardı. Çoğunun boğazı kesilmişti, ama birkaçının göğüslerindeki açıklıklardan kalplerinin söküldüğü anlaşılıyordu.</p>
	<p class="block_1"> </p>
	<p class="block_">Ve cesetler sadece erkeklere ait değildi. Bu iğrenç sergi için kadınlar ve çocuklar da öldürülmüştü.</p>
	<p class="block_1"> </p>
	<p class="block_">Yanaklarında yara izleri olan ve insanüstü bir güç ve kararlılıkta görünen korkunç görünümlü adamların saldırısından sadece bir saat sonra adamlarından ikisi ölmüştü bile. Zümrüt Kraliçe'nin ordusu hakkında okuduklarından, Subai bu adamların büyük olasılıkla Ölümsüzler olduğunu biliyordu. Aslında Lanada'nın Rahip Kralı'nın onur muhafızları olan adamlar, kara ayin ve uyuşturucu diyetiyle katil şeytanlara dönüştürülmüşlerdi. Zümrüt Kraliçe, sonsuz gençliğini sürdürmek için ölüm ayinlerini her gece birinin üstünde uygulayarak onları daha da yozlaştırmıştı. Fadawah'ın gözünden düştükleri düşünülmüştü, ama Yabon'a yaklaştıkça öyle olmadığı açıkça anlaşılıyordu.</p>
	<p class="block_1"> </p>
	<p class="block_">Ölümsüzler bir hafta boyunca onları avlamış ve iki adamı daha ölmüştü ve Subai kalan iki adamından doğuya yönelip hâlâ Krallık'ın elinde bulunan Loriel'e gitmelerini istemek zorunda kalmıştı. Bunun peşlerindeki savaşçıları uzaklaştıracağını ummuştu.</p>
	<p class="block_1"> </p>
	<p class="block_">Subai adamları, iki kişinin dikkat çekeceği yerden tek başına geçebileceğini umarak göndermişti. Bir hafta süresince devriyeleri ve kamp yerlerini geçmiş ve her seferinde de, Krallık'ın Yabon'u geri alma şansına olan inancı azalarak başka bir düşman birliği görmüştü. Fadawah'ın komutası altında sadece yirmi, yirmi beş bin adam kaldığı teorisi hatalıydı. Sarth yakınlarına yerleştirilen adamların sayısını ve LaMut'u geri almak için kaç adam gerektiğini düşününce, Subai artık Fadawah'ın en azından otuz beş bin askeri olduğuna ikna olmuştu.</p>
	<p class="block_1"> </p>
	<p class="block_">Subai, tahmini doğruysa ve Kesh güney sınırına ufak akınlar yapmayı sürdürüp sınırdaki askerleri orada tutarsa, Greylock'un Fadawah'ı yerinden etmek için yeterli sayıda adamı olmayacağını biliyordu.</p>
	<p class="block_1"> </p>
	<p class="block_">Ylith'i geri almak mümkün olabilirdi, ama bedeli ağır olurdu.</p>
	<p class="block_1"> </p>
	<p class="block_">Subai Yabon'a ulaşamamıştı. Şehir kuşatma altındaydı ve içeri girebileceği kadar yaklaşmak mümkün olmamıştı. Tyr-Sog'a gitmeyi düşünmüş, ama kendini düşman hatlarının arkasında bulmuştu ve en iyi şansının Gökyüzü Gölü'ne gitmek ve Gri Kuleler'in kuzey ucundan dolaşıp elf ormanlarına inmek olduğunu fark etmişti.</p>
	<p class="block_1"> </p>
	<p class="block_">Subai boş hayaller kurmuyordu. Neredeyse Gökyüzü Gölü'ne ulaştığından beri iki gündür takip ediliyordu. Arkasındaki adamların Fadawah'ın fanatikleri mi yoksa dönekler mi olduğunu bilmiyordu, ama her iki şekilde de dinlenmek ve bir şeyler yemek için bir yer bulmak zorunda olduğunu biliyordu.</p>
	<p class="block_1"> </p>
	<p class="block_">Yabon Şehri'nin civarından ayrıldığından beri erzakı yoktu. Bir tavşan yakalamış ve fındık ve küçük meyveler bulmuştu, ama peşindekiler tarafından görüldüğünden beri son iki gündür bir şey yememişti. Kilo ve enerji kaybediyordu ve bir ya da iki adamdan fazlasıyla dövüşecek durumda değildi. Eğer peşindekiler beş ya da altı kişiyse, yakalanmak ölümcül olurdu.</p>
	<p class="block_1"> </p>
	<p class="block_">Crydee Nehri'nin, Gökyüzü Gölü'ne dökülen güney kıyısını takip ediyordu. Çok geçmeden elf ormanlarının karşısına ulaşacağını ve o ormanlara girmek için izne ihtiyacı olduğunu biliyordu. Ama bunun güvenlik için tek şansı olduğunu da biliyordu. Crydee şatosuna inen uçurumu takip etmeye devam edebilmesinin ya da riske girerek Jonril garnizonuna doğru Yeşil Yürek'ten geçip güneye gitmesinin hiç yolu yoktu.</p>
	<p class="block_1"> </p>
	<p class="block_">Subai durup arkasına baktı. Bir buçuk kilometre gerideki kayaların üstünde kara şekillerin hareket ettiğini gördü. İleriye baktı ve bir nehir sığlığı gördü.</p>
	<p class="block_1"> </p>
	<p class="block_">Daha iyi bir zamanlama olamazdı, diye geçirdi içinden. Subai suya girdi ve suyun dizlerine geldiğini gördü. Yaz yüzünden su seviyesi düşüktü ve erimede ya da sağanak yağmur zamanında olsaydı buradan geçemeyeceğini biliyordu.</p>
	<p class="block_1"> </p>
	<p class="block_">Arkasında bağırışlar duyduğunda yolu yarılamıştı ve peşindeki adamların onu gördüğünü anladı.</p>
	<p class="block_1"> </p>
	<p class="block_">Bu azmini kamçıladı ve daha hızlı ilerlemeye başladı.</p>
	<p class="block_1"> </p>
	<p class="block_">Peşindeki adamlar sığlığa vardığında karşı kıyıdaydı. Arkasına bakmadı, sadece hâlâ bir yayı olmasını dileyerek ağaçların arasına girdi. İki hafta önce dağlardayken, yayının kayalık bir yarıktan aşağı düşüşünü izlemişti. Bir yayla arkasındakileri durdurabilirdi. Koşmaya devam etti.</p>
	<p class="block_1"> </p>
	<p class="block_">Hava kararıyordu ve Subai yönünü şaşırmıştı, ama kabaca batı tarafına gittiğini biliyordu. Aniden ileriden bir ses geldi. "Elvandar'da ne arıyorsun insan?"</p>
	<p class="block_1"> </p>
	<p class="block_">Subai durdu. "Sığınma istiyorum ve mesaj getirdim," dedi, yorgunluktan ellerini dizlerine koyarak.</p>
	<p class="block_1"> </p>
	<p class="block_">"Kimsin?"</p>
	<p class="block_1"> </p>
	<p class="block_">"Krondor Kraliyet Yolbulucuları'ndan Yüzbaşı Subai. Krondor Şövalye-Mareşali Owen Greylock'tan mesaj getirdim."</p>
	<p class="block_1"> </p>
	<p class="block_">"Gir Subai," dedi bir elf, yoktan var olmuş gibi ortaya çıkarak. "Peşimden gelen adamlar var," dedi Subai, "istilacıların adamları ve korkarım birkaç dakika içinde burada olacaklar."</p>
	<p class="block_1"> </p>
	<p class="block_">Elf kafasını iki yana salladı. "Kimse Elvandar'a davet edilmeden giremez. Çoktan bizden uzaklaştırıldılar ve sonunda ormanlardan çıktıklarında buradan kilometrelerce uzakta olacaklar. Açlıktan ölene kadar dolaşabilirler."</p>
	<p class="block_1"> </p>
	<p class="block_">Subai, "Beni davet ettiğin için teşekkür ederim," dedi.</p>
	<p class="block_1"> </p>
	<p class="block_">Elf gülümseyip. "Adım Adelin," dedi. "Sana rehberlik edeceğim."</p>
	<p class="block_1"> </p>
	<p class="block_">"Teşekkürler," dedi Subai. "Neredeyse bittim."</p>
	<p class="block_1"> </p>
	<p class="block_">Elf kemerindeki keseye uzandı, bir parça yiyecek çıkardı ve "Bunu ye," dedi. "Gücünü geri getirir."</p>
	<p class="block_1"> </p>
	<p class="block_">Subai kalın, sert bir ekmeğe benzeyen kare yiyeceği aldı. Isırdı ve ağzı tatla doldu: fındık, meyve tahıl ve bal. Açlıkla çiğnedi.</p>
	<p class="block_1"> </p>
	<p class="block_">Adelin, "Yolumuz uzun," dedi. Yolbulucuyu batıya. Elvandar'a doğru yönlendirdi.</p>
	<p class="block_6"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Çadırın dışında borazanlar çalar ve atlar geçerken, Erik yüzündeki ve ellerindeki kanı temizledi.</p>
	<p class="block_1"> </p>
	<p class="block_">Makurlic Kontu Richard haritaya bakıp, "Tutunuyoruz," dedi.</p>
	<p class="block_1"> </p>
	<p class="block_">Erik, "Kaybediyoruz," dedi.</p>
	<p class="block_1"> </p>
	<p class="block_">Karşı saldırı, Erik yedeklerin körlemesine bir saldırı yapmasını emredene kadar Krallık ordusunu şaşkınlık içinde geriletmişti. Artık düşmanla karşılaştıkları ilk noktanın sekiz kilometre güneyindeydiler ve hava kararıyordu. Richard'ın oğlu Leland çadıra girip, "Onları püskürtüyoruz," dedi. On dokuz yaşında, kabarık açık kahverengi saçları ve büyük mavi gözleri olan cana yakın genç bir adamdı.</p>
	<p class="block_1"> </p>
	<p class="block_">Erik, "Güçbela," dedi. "Sabaha kadar kendi hatlarına çekiliyorlar. Tekrar saldıracaklar." Genç asker hevesliydi ve Erik, savaşın ortasında paniğe kapılmadığı için ondan memnundu. Resmi olarak, Doğu Orduları çekildiğinde Batı Ordularını desteklemek için kalan İç Taunton'dan gelen askerlerden oluşan bir birliğe dahil olmuş genç bir subaydı. Ama babasının orduyu komuta etmesi yüzünden, Lord Richard'ın gayrı resmi yardımcısı olarak davranıyordu ve dıştaki birliklere emirleri iletme sorumluluğunu almıştı, "Şimdi ne yapacağız'" diye sordu Richard.</p>
	<p class="block_1"> </p>
	<p class="block_">Erik bir havluyla yüzünü sildi ve haritaya bakmak için yaklaştı. "Savunma konumuna geçeceğiz. Jadow!" diye bağırdı omzunun üstünden.</p>
	<p class="block_1"> </p>
	<p class="block_">Bir süre sonra Jadow Shati belirdi ve "Erik?" dedi. Kont'un orada oturduğunu görünce, "Yüzbaşı?" dedi. "Merhaba lordum."</p>
	<p class="block_1"> </p>
	<p class="block_">Erik elini sallayarak girmesini işaret etti. "Burada, burada ve burada üç tane elmas oluşturmanızı istiyorum," dedi cephedeki üç noktayı göstererek. Jadow daha fazla açıklama beklemedi, döndü ve selam verme zahmetine bile girmeden gitti. "Elmas mı?" dedi Leland.</p>
	<p class="block_1"> </p>
	<p class="block_">Richard da meraklı bir şekilde bakıyordu. Erik, "Eski bir Kesh düzeni," dedi. "Her biri içine iki yüz adam alacak üç tane göğüs siperi kazacağız, ama gündoğumuna kadar bitiremeyeceğimiz yolu kesecek devasa bir tane yapmayı deneyeceğimize, küçük, elmas şeklinde üç tane kazacağız. İçine mızraklıları yerleştirip kalkanlarla banket oluşturarak onları savunma mevzi haline getireceğiz. Düşman atlıları orayı kolayca aşamaz ve eğim düşmanı elmasların etrafından dolaşmak zorunda bırakacak."</p>
	<p class="block_1"> </p>
	<p class="block_">Richard, "O huniler o adamları merkez ve yanlar arasındaki şu iki dar alana toplayacak," dedi. "Evet," dedi Erik. "Şansın da yardımıyla o daralma noktalarında sıkışacaklar ve buradaki okçularımız," haritada elmasların arkasındaki hattı gösterdi, "orada sıkışan bütün adamları öldürebilecek. Düşmanın elmasları geçme olasılığına karşı, okçuların önünde kalkanlı adamlardan bir duvar oluşturacağız."</p>
	<p class="block_1"> </p>
	<p class="block_">"Atlarımız ne olacak?" diye sordu Leland.</p>
	<p class="block_1"> </p>
	<p class="block_">"Onlar elmasların dış taraflarını tutacak. Şansımız yaver giderse herhangi bir yan saldırıyı önleyebilir ve düşman geri çekilirse, onları taciz etmek için saldırabiliriz." "Sonra?" diye sordu Richard.</p>
	<p class="block_1"> </p>
	<p class="block_">"Sonra yaralarımızı sarar, tekrar düzenlenir ve yolun yukarısındaki o karmaşaya bir şey yapıp yapamayacağımıza bakarız."</p>
	<p class="block_1"> </p>
	<p class="block_">Önleri kesilmiş ve bir süre düşman hatlarının arkasında kalan adamlardan raporlar geliyordu ve o raporlar Erik'in önlerinde ne olduğuna dair aklındaki boşlukları dolduruyordu. Erik Subai'nin ilk iki ulağının getirdiği raporlara göre iyimser değildi. Subai'nin yolculuğundan başka Yolbulucu'nun dönmemesi gerçeği de bu kötümserliğin bir parçasıydı. Ylith'e yaklaştıkça önlerinde ne olduğuna dair ellerinde tam bir bilgi olmaması yüzünden, Erik'in dikkatli doğası hayal gücünü en kötü olasılıklara çeviriyordu.</p>
	<p class="block_1"> </p>
	<p class="block_">Her tepe ve yükseltinin doruğuna geniş bir istihkâmlar ağı kurmakla kalmamış, destek birlikleri bir noktadan diğerine giderken düşman saldırısına maruz kalmasın diye tüneller kazılmıştı. Erik tasarımdaki doğal tuzağı fark etti: istihkâmlar arkasında belirsiz sayıda düşman askeri bırakıp geçmeye çalışmak ve durup onları her seferinde dışarı çıkarmak, Yabon kuşatmasını bozma umudu olmaması anlamına geliyordu.</p>
	<p class="block_1"> </p>
	<p class="block_">Erik kafasını iki yana salladı. "Düşünemeyecek kadar yorgunum. Şu durumda tek seçeneğimiz nasıl yenileceğimizi seçmek gibi görünüyor: ya geri dönüp Krondor'da savunma yapacağız, ya da kuzeye bastırmaya devam ederken katledileceğiz."</p>
	<p class="block_1"> </p>
	<p class="block_">"Denizden destek alamaz mıyız?" diye sordu Lord Richard.</p>
	<p class="block_1"> </p>
	<p class="block_">Erik, "Sorgulayıcının Bakışı'nı geçersek belki," dedi. "Adamları indirebileceğimiz birçok koy ve kumsal var, ama adamları oraya getirecek yeterli gemimiz ve karaya çıkartacak uygun kayığımız yok ve Fadawah adamlarını yukarıdaki kayalıklara yerleştirirse, adamlarımızdan hiçbiri yola ulaşamaz."</p>
	<p class="block_1"> </p>
	<p class="block_">Leland, "Umut yokmuş gibi konuşuyorsunuz," dedi.</p>
	<p class="block_1"> </p>
	<p class="block_">Erik, "Şu anda böyle hissediyorum," dedi. "Biraz uyuyup bir şeyler yedikten sonra, sabah nasıl hissedeceğimi göreceğiz, ama her halükarda, düşlerimin temel oluşturduğu hiçbir sonuca varmayacağım."</p>
	<p class="block_1"> </p>
	<p class="block_">Richard, "Bu kadar genç biri için çok fazla savaş gördün, değil mi?" dedi.</p>
	<p class="block_1"> </p>
	<p class="block_">Erik başını salladı. "Henüz yirmi altı yaşımda olmamama karşın lordum, kendimi kemiklerime kadar yaşlı hissediyorum."</p>
	<p class="block_1"> </p>
	<p class="block_">"Biraz dinlen," dedi Richard.</p>
	<p class="block_1"> </p>
	<p class="block_">Erik başını sallayıp çadırdan çıktı. Kızıl Kartallar'ın siyah tuniğini giyen bir asker gördü ve "Sean, kampımız nerede?" diye sordu.</p>
	<p class="block_1"> </p>
	<p class="block_">"Şu tarafta Yüzbaşı," diye yanıtladı asker hızla uzaklaşırken.</p>
	<p class="block_1"> </p>
	<p class="block_">Erik gösterilen yöne doğru yürüdü ve çekirdek kadrodan bir düzine askerin çadır kurduğunu gördü. "Çok yaşa Jadow." dedi kendi çadırının çoktan kurulmuş olduğunu görünce. Erik kendisini onu bekleyen şilteye attı ve saniyeler içinde uykuya daldı.</p>
	<p class="block_6"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">"Alarm verin," dedi Dash.</p>
	<p class="block_1"> </p>
	<p class="block_">"Ne?" dedi Patrick yüzünde kuşku dolu bir ifadeyle.</p>
	<p class="block_1"> </p>
	<p class="block_">"Alarm verin dedim. Bir Kesh ordusunun şehre ilerlemekte olduğu ve şehirde saklanan askerlerin önceden belirlenen yerlere saldırı yapacağı haberini yayın. Askerlerimize arkadan saldırmak için çıktıklarında, askerlerimiz onları bekliyor olacak."</p>
	<p class="block_1"> </p>
	<p class="block_">"Bu aşırı değil mi?" dedi Rodez'den yeni gelmiş olan Dük Rufio. Dash onu Rillanon'da Kral'ın sarayında geçirdiği zamandan çok az tanıyordu ve onu mantıksız olmayan biri olarak biliyordu. Yetenekli bir yöneticiydi, yeterli bir askeri danışmandı ve iyi bir binici ve savaşçıydı ve krizin eşiğindeki Krondor için kesinlikle yanlış adamdı. Rufio parlak bir general tarafından hizmet edilen becerikli bir hükümdar için iyi bir yönetici olurdu, diye düşündü Dash. Ne yazık ki, adamın güvenebileceği sadece Patrick ve Dash vardı ve Dash, adam yaratıcı ve göz kamaştırıcı bir şey yapmazsa Krondor'un kaybedileceğinden emindi.</p>
	<p class="block_1"> </p>
	<p class="block_">"Evet Ekselans, aşırı," dedi Dash, "ama saldırının en şiddetli yerinde arkamızdan saldırmalarındansa, onlara hazır olduğumuzda saldırmak en iyisi. Dışarıdan gelen ilk saldırıda şehrin içinde o silahlı ayaklanmayı başlatmak için lağımlarda silah ve erzak kovukları olduğuna dair yeterince kanıt gördüm."</p>
	<p class="block_1"> </p>
	<p class="block_">"Eğer bir saldırı olursa," dedi Patrick. Olasılığa hâlâ kuşkulu bakıyordu. Yıldızlimanı'nda devam eden görüşmelerin eninde sonunda bir çözüme varacağını düşünüyordu. Malar Enares'in bir Kesh casusu olduğunun ortaya çıkması ve Jimmy'nin Vykor Limanı'na giderken başına gelenler bile, onu Batı Toprakları'nın başkentine sürpriz bir saldırı riski olduğuna inandıramıyordu.</p>
	<p class="block_1"> </p>
	<p class="block_">Dash asla Patrick'e yakın olmamıştı. Jimmy ve Francie ile arasında birden fazla yaş farkı olduğu için, çocukken sürekli kuyruk muamelesi görmüştü ve Dash ile Jimmy'nin saraydan kovulup Rillanon'daki limanların kargaşasında yaşadığı zaman süresince, Patrick doğu saraylarını ziyaret etmiş ve diplomasi öğrenmişti. Dash ve Patrick çocukken bile birbirlerine pek yakın değillerdi. Dash</p>
	<p class="block_1"> </p>
	<p class="block_">Patrick'in çok fazla ödün verdiğinden emindi, ama şu anda ne durumda olduklarını düşünemiyordu.</p>
	<p class="block_1"> </p>
	<p class="block_">"Eğer bu adamların kim olduğunu biliyorsan," dedi Patrick, "bütün o silahları ve erzakı saklayanların kim olduğunu, neden gidip onları tutuklamıyorsun?"</p>
	<p class="block_1"> </p>
	<p class="block_">"Çünkü şu anda yüzden az polisim var ve şehrin her tarafına yayılmış bine yakın düşman askeri olduğunu tahmin ediyorum. Ben ilk grubu tutuklar tutuklamaz, geri kalanları saldıracaktır. Ve hepsinin kim olduklarını bilmiyorum. Sanırım açıkta demir atmış gemilerde gizlenenler var ve bir kısmı kapıların dışındaki kervansarayda olabilir ve kimbilir kaç tanesi lağımlarda saklanıyordur, "Ama ben alarm verirsem ve sen de askerlerini şehirdeki kilit noktalara, onlarla benim polislerim arasına yerleştirirsen, bu tehdidi ortadan kaldırabiliriz."</p>
	<p class="block_1"> </p>
	<p class="block_">Dük Rufio, "Buraya hafta içinde varacak olan Rodez'den gelen iki yüz askerim var," dedi. "Belki onlar geldiğinde?"</p>
	<p class="block_1"> </p>
	<p class="block_">Dash öfkesini saklamak için çok uğraştı. Neredeyse başarıyordu da. "En azından işe daha fazla adam almama izin verin," dedi Dash.</p>
	<p class="block_1"> </p>
	<p class="block_">Patrick, "Paramız az; bunu elindekilerle yapmak zorundasın," dedi.</p>
	<p class="block_1"> </p>
	<p class="block_">"Peki ya gönüllüler?" diye sordu Dash.</p>
	<p class="block_1"> </p>
	<p class="block_">"Hizmet etmek için gönüllü olan olursa, onlara görev yemini ettir. Yapman gerekeni yap. Belki onlara savaştan sonra para ödeyebiliriz." Patrick sanki sabrı kalmamış gibi görünüyordu. "Hepsi bu kadar Şerif," dedi Patrick.</p>
	<p class="block_1"> </p>
	<p class="block_">Dash başını eğip ofisten çıktı. Düşüncelere dalmıştı koridorda ilerlerken bir köşeyi döndüğünde ve neredeyse Francie'ye çarpıyordu. "Dash!" dedi kız, onu görmekten memnun bir sesle. "Uzun zaman oldu."</p>
	<p class="block_1"> </p>
	<p class="block_">"Meşguldüm," dedi Dash, hâlâ Patrick'in onun fikrini kabul etmemesinin kızgınlığını hissederek. "Herkes öyle. Babam bana senin işinin saraydaki herkes kadar zor bir iş olduğunu söyledi, ama yine de iyi iş çıkardığını düşünüyor."</p>
	<p class="block_1"> </p>
	<p class="block_">"Teşekkürler," dedi Dash. "Göreve Dük Rufio atandığına göre, Krondor'da mı kalıyorsunuz?" "Babamla beraber bir hafta içinde Rillanon'a gidiyoruz," dedi Francie. "Şey için bazı hazırlıklar yapmamız gerekiyor..." "Düğün için mi?"</p>
	<p class="block_1"> </p>
	<p class="block_">Francie başını salladı. "Kimsenin bilmemesi gerekiyordu; Kral bunu işler sakinleştikten sonra duyuracaktı..." Canı sıkkın görünüyordu.</p>
	<p class="block_1"> </p>
	<p class="block_">"Ne oldu'"</p>
	<p class="block_1"> </p>
	<p class="block_">Kız sesini alçaltarak, "Jimmy'den haber var mı?" diye sordu.</p>
	<p class="block_1"> </p>
	<p class="block_">"Hayır."</p>
	<p class="block_1"> </p>
	<p class="block_">"Onun için endişeleniyorum," dedi Francie. "Aceleyle gitti ve çok az konuşma şansı bulduk... bazı şeyler hakkında."</p>
	<p class="block_1"> </p>
	<p class="block_">Dash'ın buna ayıracak zamanı yoktu. "Francie, o iyi ve bazı şeyleri konuşmaya gelince, eh, belki düğünden sonra Patrick döndüğünde ve sen Krondor Prensesi olduğunda, ona bir bahçe davetine gelmesini emredebilirsin." "Dash!" dedi Francie, incinmiş gözükerek. "Neden bu kadar kabasın?"</p>
	<p class="block_1"> </p>
	<p class="block_">Dash iç geçirdi. "Çünkü yorgunum, sinirliyim, hayal kırıklığına uğradım ve müstakbel kocan şey gibi davranıyor… aaa, tıpkı Patrick gibi. Ve bilmek istersen, ben de Jimmy için endişeleniyorum." Francie başını salladı. "Patrick ile evlenmeme gerçekten bozuldu mu?"</p>
	<p class="block_1"> </p>
	<p class="block_">Dash omuzlarını silkti. "Bilmiyorum. Sanırım bir anlamda evet, ama diğer anlamda işlerin nasıl olması gerektiğini biliyor. Hepimiz gibi biraz... kafası karışık."</p>
	<p class="block_1"> </p>
	<p class="block_">Francie iç geçirdi. "Sadece arkadaşım olmasını istiyorum."</p>
	<p class="block_1"> </p>
	<p class="block_">Dash zoraki gülümsedi. "Bu konuda endişelenmemelisin. Jimmy çok vefalıdır. Her zaman senin arkadaşın olacak." Hafifçe başını eğdi. "Pekâlâ leydim, gitmek zorundayım. Yapacak çok işim var ve geç kaldım."</p>
	<p class="block_1"> </p>
	<p class="block_">"Güle güle Dash," dedi kız ve Dash sanki sonsuza kadar ayrılıyorlarmış gibi kızın sesinde bir üzüntü sezinledi.</p>
	<p class="block_1"> </p>
	<p class="block_">"Güle güle Francie," dedi ve dönüp uzaklaştı. O şehri korumaya çalışıyordu, kızsa incinmiş hisleri hakkında endişeliydi. Dash moralinin bozuk olduğunu biliyordu, ama bunun için haklı sebepleri olduğunu da biliyordu. Şehrin içinde saklanan taca düşman güçleri etkisiz hale getirmenin bir yolunu bulamazsa, büyük olasılıkla moralinin daha da kötü olacağını biliyordu.</p>
	<p class="block_6"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Subai, Elvandar'ı ilk gören her insan gibi şaşkındı. Açıklıklardan geçirilerek elf ormanlarının kalbini çevreleyen geniş açıklığa getirilmişti ve parlak renklerdeki dev ağaçları gördüğü zaman yıllardır sergilediği en şaşkın ifadesini takınmıştı. "Killian! Bu ne mutluluk!" diye fısıldamıştı.</p>
	<p class="block_1"> </p>
	<p class="block_">Adelin, "Siz insanların taptığı tanrılardan en çok Killian'a saygı duyarız," dedi.</p>
	<p class="block_1"> </p>
	<p class="block_">Yorgun ve aç Yüzbaşı'yı Kraliçe'nin sarayına götürdü ve Subai oraya ulaştığında, kendini tahmin ettiğinden daha iyi hissediyordu. Efsaneye göre, burasıyla ilgili büyüyle bir ilgisi olabileceğinden kuşkulanıyordu.</p>
	<p class="block_1"> </p>
	<p class="block_">Tahtlarında oturan iki varlığın, garip bir güzelliği olsa da çarpıcı bir kadının ve uzun boylu, güçlü yapılı genç görünüşlü bir adamın önünde başını eğdi. "Majesteleri," dedi Kraliçe'ye. "Lordum," dedi adama.</p>
	<p class="block_1"> </p>
	<p class="block_">"Hoş geldin," dedi Elf Kraliçe, yumuşak ve hoş bir sesle. "Uzun ve tehlikeli bir yoldan geldin.</p>
	<p class="block_1"> </p>
	<p class="block_">Rahatına bak ve bize Prens'ten getirdiğin mesajdan bahset."</p>
	<p class="block_1"> </p>
	<p class="block_">Subai Kraliçe'nin Meclisi'ne göz gezdirdi. Kraliçenin sağında yaşlı görünüşlü, kır saçlı elfler oturuyordu. Bir tanesinin üstünde canlı bir cüppe vardı, ikincisi yan tarafında bir kılıçla etkileyici görünüşlü bir zırh takımı giyiyor, üçüncüsü de belinde bir kuşak olan sade bir mavi cüppe giyiyordu.</p>
	<p class="block_1"> </p>
	<p class="block_">Elvandar Kraliçesi'nin kocası Tomas'ın yanında, Kraliçe'ye benzeyen genç görünüşlü bir elf duruyordu ve Subai onun büyük oğlu Calin olduğu sonucunu çıkardı. Solunda tanıdık biri duruyordu: Calis. Calis'in yanında uzun gri bir pelerini olan deriler içinde bir adam duruyordu. Subai Kraliçe'ye, "Mesaj şudur zarif Kraliçe: ülkelerimizin arasında büyük bir kötücüllük uzanıyor," dedi. "Herkes gibi Calis de bu kötücüllüğü biliyor. Onunla herkesten fazla karşılaştı ve birçok yüzü olduğunu biliyor."</p>
	<p class="block_1"> </p>
	<p class="block_">"Bizden ne yapmamızı istiyorsun?" diye sordu Kraliçe. Subai yüzlerine baktı. "Bilmiyorum Yüce Kraliçe. Büyücü Pug'ı burada bulmayı umuyordum, çünkü sadece onun yüzleşebileceği güçlerle karşı karşıya olabiliriz."</p>
	<p class="block_1"> </p>
	<p class="block_">Tomas kalkıp, "Pug'a ihtiyacınız olursa, çok hızlı bir şekilde ona götürüleceğine söz verebilirim," dedi. "Adasına döndü ve orada bulunabilir."</p>
	<p class="block_1"> </p>
	<p class="block_">Calis, "Anne, konuşabilir miyim?" dedi. Kraliçe basını sallayınca Calis, "Subai, Zümrüt Kraliçe öldü ve onu yok eden iblis de öyle," dedi. "Geri kalan istilacılarla Krallık'ın başa çıkabileceğinden eminim."</p>
	<p class="block_1"> </p>
	<p class="block_">"Keşke öyle olsaydı Calis," dedi Subai. "Ama buraya gelirken bana bir kere daha şüphelendiğimizden fazlasıyla karşı karşıya olduğumuzu düşündürecek şeyler gördüm. Bize bahsettiğin şu adamların, Ölümsüzler'in ve diğer kan içicilerin geri dönmüş olduğunu gördüm. Karanlık güçlere kurban edilmiş adamlar, kadınlar ve çocuklar gördüm. Çukurlara yığılmış cesetler ve köylerde yanan mistik ateşler gördüm. Hiçbir insanın duymaması gereken ilahiler ve şarkılar duydum. Elinizden gelen yardımı yapmalısınız, lütfen, buna şimdi ihtiyacımız var."</p>
	<p class="block_1"> </p>
	<p class="block_">Kraliçe, "Bunu mecliste görüşeceğiz. Oğlum denizin ötesinden gelen istilacıların sayısına göre konuştu. Bize sorun çıkarmamalarına karşın, sınırlarımızın yakınında devriye geziyorlar. "Şimdi gidip dinlen. Sabah tekrar görüşürüz."</p>
	<p class="block_1"> </p>
	<p class="block_">Calis ve kır saçlı adam Subai'nin yanına geldi. Calis Yüzbaşı ile el sıkıştı. "Seni gördüğüme sevindim," dedi Calis.</p>
	<p class="block_1"> </p>
	<p class="block_">Yolbulucu. "Seni gördüğüme ne kadar sevindim bilemezsin Calis," dedi. "Ve bahse girerim Erik Kartallar'ın komutasına dönmeni diliyordur." Calis, "Bu Natalli Pahaman," dedi.</p>
	<p class="block_1"> </p>
	<p class="block_">Griler içindeki adam elini uzattı ve Subai, "Büyükbabalarımız kardeşti," dedi.</p>
	<p class="block_1"> </p>
	<p class="block_">"Büyükbabalarımız kardeşti," diye karşılık verdi Pahaman. Calis, "Garip bir selamlaşma şekli," dedi.</p>
	<p class="block_1"> </p>
	<p class="block_">Subai gülümsedi. "Bu bir âdet. Yolbulucular ve Natalli Korucular aynı özdendir. Özgür Şehirler ve Krallık arasındaki bir çatışmada bir Korucu ya da Yolbulucu asla diğerinin kanını dökmez." Pahaman, "Kesh'in hüküm sürdüğü kadim zamanlarda, atalarımız İmparatorluk Kılavuzları imiş," dedi. "İmparatorluk geri çekilince, geride kalanların çoğu Korucu ve Krondor yakınlarında yaşayanlar da Yolbulucu olmuş. Hepsi akrabadır, Yolbulucu, Korucu ve Kılavuz." Calis, "Keşke bütün insanlar akraba olduğunu bilse," dedi. "Gel, karnını doyuralım ve sana uyuyacak bir yer bulalım Subai. Yemek yerken bana gördüklerini anlatırsın." Ayrıldılar.</p>
	<p class="block_1"> </p>
	<p class="block_">Tomas karısına dönüp, "Savaş buraya sıçrayacak diye Gedik Savaşlarından beridir ilk defa bu kadar çok korkuyorum," dedi. Kraliçe en yaşlı danışmanına bakıp, "Tathar?" dedi. "Calis'in dönmesini bekleyeceğiz. İnsanla konuştuktan sonra tehlikenin ne kadar büyük olduğunu söyleyecektir."</p>
	<p class="block_1"> </p>
	<p class="block_">Prens Calin, "Kardeşimin yanına gidip ben de dinleyeceğim," dedi. Kraliçe başını salladı ve yaşlı savaşçı Kızılağaç, "Elvandar'dan ayrılmak bize ne kazandıracak?" dedi. "Sayımız az ve dengeyi sağlayamayız."</p>
	<p class="block_1"> </p>
	<p class="block_">Tomas, "Sanırım sorun bu değil," dedi. Karısına bakıp, "Sorun ben Elvandar'dan ayrılmalı mıyım?" dedi.</p>
	<p class="block_1"> </p>
	<p class="block_">Kraliçe kocasına baktı ama hiçbir şey söylemedi.</p>
	<p class="block_6"> </p>
	<p class="block_9"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre1"/></p>
	<p class="block_1"> </p>
	<p class="block_3" id="calibre_pb_23"> </p>
</body></html>
