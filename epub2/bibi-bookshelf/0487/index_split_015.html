<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>04 - Kırık Tacın Parçaları - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-13-</p>
	<p class="block_13">FELAKET</p>
	<p class="block_1"> </p>
	<p class="block_">Erik saldırdı.</p>
	<p class="block_1"> </p>
	<p class="block_">Birliği, Owen Greylock'un başında olduğu Krondor Kraliyet Mızrakçılarından bir birliğin hemen arkasından barikattan geçen ikinci birlikti. İstilacıların hattına doğru kama şeklinde giren ağır süvariler, savunmayı zorlanmadan geçmişti. Yüz metre arkadan giden Erik'in birliği Owen'ın birliğinin sağındaydı ve son siperin on iki metre ötesindeki bir grup ağaçtan gelen okçu ateşiyle desteklenmiş iyi yerleştirilmiş bir siperler dizisine rastlamıştı.</p>
	<p class="block_1"> </p>
	<p class="block_">Erik bu tarafı özellikle kendi birliği için istemişti, çünkü burası süvarilerden çok atlı piyadeyle saldırılacak şekilde düzenlenmişti. Birliği düşman okçu ateşinin hemen arkasındaki noktaya ulaşınca Erik durmalarını emretti. Adamlar dizginlere asılıp atlarından indi ve beş adamdan biri atları geriye götürdü. Diğerleri Erik'in arkasında sıralandı ve düşman hatlarına saldırmak için son yüz metreyi koşmaya başladılar.</p>
	<p class="block_1"> </p>
	<p class="block_">Erik bu hattı ele geçirmenin yolunun yamaca bitişik üst kısımdan sert ve hızlı bir şekilde saldırmak olduğunu biliyordu. Bunlar sığ siperlerdi ve savunuculara çok az koruma sağlıyordu. O siperleri ele geçirdikleri zaman, düşman hattının geri kalanına girmek, ağaçlardaki okçuları yerinden çıkarmak ve diğer siperlerdeki adamların etrafını sarmak kolay olacaktı.</p>
	<p class="block_1"> </p>
	<p class="block_">Beklediği gibi, sağ kanattaki istilacıları bastırması bir saatten az sürmüştü. Durumun kontrol altında olduğunu gören Erik atını almak için döndü ve adamlarının bir kısmına tutsakları esir kampına götürmelerini, geri kalanların da onunla gelmesini emretti.</p>
	<p class="block_1"> </p>
	<p class="block_">Savaşın ilk evresi aksamadan gidiyordu. Erik yolla deniz yarı arasındaki savunma bölgesinin bulunduğu sol kanatta güçlü bir savunma beklemişti, ama hızla ilerleyen Krallık güçleri Fadawah'ın ordusunun ileri kollarının cesaretini tamamen kırmıştı.</p>
	<p class="block_1"> </p>
	<p class="block_">Kontrolün ellerine geçtiğini fark eden Erik, Greylock'un ordusunun son bir haftadır Krondor'da saklanan ağır piyadelerden oluşan ikinci birliklerinin yola çıkması için haber gönderdi. Kıyıya yarım gün uzaklıktaydılar ve darboğazdaki savunmacıları yerlerinden ya da Sarth'ın güney sınırından çıkartmak zorunda kalırlarsa yarın sabaha gerekeceklerdi.</p>
	<p class="block_1"> </p>
	<p class="block_">Atlı piyadelerine ilerlemek için düzen almalarını işaret eden Erik, Sarth'ın Krallık'taki bazı diğer şehirler gibi duvarları olmadığına şükretti. Emirler Sarth'a mümkün olduğunca hızlı ilerlemek olduğu için, birliğinin sıraya girmesini sabırsızlıkla bekliyordu. Adamlar atlarına binince, Erik emri verdi ve ilerlemeye başladılar.</p>
	<p class="block_1"> </p>
	<p class="block_">Her iki kanatta da hızla, ağaçlıklardaki keskin nişancıları etkisiz hale getirme emri almış okçu birlikleri ilerliyordu. Birer grup piyade tarafından destekleniyorlardı.</p>
	<p class="block_1"> </p>
	<p class="block_">Karşı saldırıları önlemek için hayati olan ağır mızraklılar hızla ilerliyordu ve Erik onlara durmalarını emretmişti, böylece atlıları arkadan saldırıya uğramayacaktı. Herkes toplandığında, Erik yola koyulmalarını işaret etti ve ilerlemeye başladılar. Mızraklılar atların arkasında sıraya girdi ve yürüyüş devam etti.</p>
	<p class="block_1"> </p>
	<p class="block_">Yamaçlar bağırışlar ve çığlıklarla yankılanıyordu ve havada ok vızıltıları ve birbirine çarpan çelik sesleri vardı. Ama açıkça bir temizleme harekâtı yapılıyordu ve asıl dövüş ileride olacaktı.</p>
	<p class="block_1"> </p>
	<p class="block_">Erik adamlarına eşkin yürüyüşte ilerlemelerini işaret etti ve piyadeleri geride bırakmaya başladılar</p>
	<p class="block_1"> </p>
	<p class="block_">Erik Krondor'a olaysız varmıştı. John Vinci ile beraber kaçakçıların koyuna giden açıklıktan süzülmüş, ardından bir kayıkla Krondor'a giden hızlı bir gemiye binmişlerdi. Şehre, Greylock'a ihtiyacı olan bilgileri vermek için tam zamanında varmışlardı.</p>
	<p class="block_1"> </p>
	<p class="block_">Ertesi sabah ileri keşif ve sızma birlikleri Nordan'ın öncü birliklerini yok etmek için gönderilmişti. Greylock'un önceki gece karanlıkla Krondor'a getirdiği birlikler iki saat sonra yola çıkmış ve Sarth'ın güneyine atla yarım günlük uzaklıktaki konuma varmıştı.</p>
	<p class="block_1"> </p>
	<p class="block_">Şafakta kasabaya doğru ilerlemeye başlamışlardı.</p>
	<p class="block_1"> </p>
	<p class="block_">Erik güneşin gökyüzünde asılı durduğu yere göz attı ve planladıklarından bir saat önde olduklarını tahmin etti. Saldırının ilk evresinde kazandıkları zaman onların yararına olacaktı. Lord Arutha'nın manastıra sızmasının başarısız olma ve Nordan'ın o yoldan bir karşı saldırı başlatma olasılığına karşı, adamları kasabaya olabildiğince kısa sürede sokmaları gerekiyordu.</p>
	<p class="block_1"> </p>
	<p class="block_">Erik denize göz atınca, uzakta güneye ilerleyen iki gemi gördü. İstilacıların mı, yoksa Queg gemisi mi olduğunu merak etti. Her iki halde de doğruca, Vykor Limanından karadakilere destek vermek için Sarth'a gelen gemilere doğru gidiyorlardı.</p>
	<p class="block_1"> </p>
	<p class="block_">Erik dikkatini önündeki işe çevirdi.</p>
	<p class="block_1"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_1"> </p>
	<p class="block_">Roo, "Arayı kapatıyorlar," dedi.</p>
	<p class="block_1"> </p>
	<p class="block_">Kaptan Nardini, "Sabah rüzgârı artıyor, ama o kadırganın başındaki adamın köleleri öldürmek istediği bir gerçek," dedi.</p>
	<p class="block_1"> </p>
	<p class="block_">Roo. "Bu gemide herhangi bir silah var mı?" diye sordu. Yalnızca sizin getirdikleriniz. Plan zararsız gözükmek ve kimse gemiye altın yüklediğimizden şüphelenmeden limandan sessizce ayrılmaktı." Kaptan geriye göz attı ve ardından dikkatini yukarıdaki yelkenlere çevirdi. "Eğer sorduğun buysa, hiç balistamız ya da savaş makinemiz yok," "Bunu sormuştum," dedi Roo.</p>
	<p class="block_1"> </p>
	<p class="block_">Kadırga yavaş yavaş Roo'nun gemisine yaklaşıyordu.</p>
	<p class="block_1"> </p>
	<p class="block_">"İleride gemiler var!" diye bağırdı gözcü.</p>
	<p class="block_1"> </p>
	<p class="block_">"Ne kadar uzaktalar?" diye sordu kaptan.</p>
	<p class="block_1"> </p>
	<p class="block_">"Sekiz yüz metre! Tam önümüzde ve sancak pruvasına beş derecede!"</p>
	<p class="block_1"> </p>
	<p class="block_">Roo öne seğirtti ve sisin içinde kızıllığa bürünmüş sabah güneşine karşı gözlerini kıstı. Tam ileride bir düzine küçük beyaz nokta, Vykor Limanından kuzeye çıkan filonun yelkenlerini gördü. İleride sağdaki daha büyük yelkenler bir filonun daha yakında olduğunu gösteriyordu.</p>
	<p class="block_1"> </p>
	<p class="block_">Roo kaptanın yanına seğirtti. "Başımız belada."</p>
	<p class="block_1"> </p>
	<p class="block_">"Biliyorum," dedi Nardini. "Daha güçlü b&gt;ir rüzgâra ihtiyacımız var, yoksa o kadırga bir saate kalmaz bizi yakalar."</p>
	<p class="block_1"> </p>
	<p class="block_">"Daha da kötüsü. Bu tarafa gelen bir Queg akıncı filosu var ve bizi Krallık filosundan önce yakalayacaklar gibi görünüyor."</p>
	<p class="block_1"> </p>
	<p class="block_">Nardini şaşkın gözüküyordu. "Queg'de bir akın filosu oluşturacak yeterli gemi olmamalı. Vasarius gibi daha zengin birkaç kişinin geçen yılkı büyük saldırıya göndermedikleri bir kadırgası var, ama eğer Queg'de beş tane daha savaş gemisi kalmışsa şaşarım. Queg'de aşağı yukarı bir düzinesi yapım aşamasında, ama en azından bir ay daha denize açılamayacak durumdalar." "O halde bu ikinci filo kime ait?" diye sordu Roo.</p>
	<p class="block_1"> </p>
	<p class="block_">Nardini omuzlarını silkti. "Yakında öğreniriz." Roo, "Keşke senin kadar sakin olabilseydim," dedi.</p>
	<p class="block_1"> </p>
	<p class="block_">Nardini. "Eh, doğrusunu söylemek gerekirse, kurtulmayı başarırsan zengin bir adam olacağım," dedi "Yakalanırsan, senin tutsağın olduğumu söyleyeceğim."</p>
	<p class="block_1"> </p>
	<p class="block_">Roo kaptanın özgüvenine hayran olmuştu. Ama inatçı doğası bunu mahvetmek istiyordu. "Eh, eğer Vasarius bizi yakalarsa, umarım gemini nasıl kaptırmayı başardığını açıklamanı duyacak kadar uzun yaşarım."</p>
	<p class="block_1"> </p>
	<p class="block_">Kaptanın rengi benzi attı. "Açabildiğiniz her yelken parçasını açın!" diye bağırdı yukarıdaki adamlara. Roo güldü.</p>
	<p class="block_1"> </p>
	<p class="block_">İki filo da üzerlerine gelirken kaptan yukarıdaki adamlara emirler yağdırmaya devam etti. Roo gözcüye, "Sancak tarafındaki o filoyu tanır tanımaz, haber ver!" diye bağırdı.</p>
	<p class="block_1"> </p>
	<p class="block_">"Emredersiniz efendim!" diye karşılık verdi yukarıdaki adam.</p>
	<p class="block_1"> </p>
	<p class="block_">Roo arkadaki kadırganın ilerleyişini hesaplamaya çalışarak kendini sürekli geriye bakmaktan alamıyordu. Hayalinde, ikinci güvertedeki fosa başının kürekçileri aynı ritimde tutmak için kullandığı tokmakların davula vuruşunu canlandırabiliyordu. Roo kadırga onlara yeterince yaklaştığında ve kaptan koçbaşı hızını emredince, vuruşun artacağını ve devasa geminin ileri fırlayacağını, demir kaplı koçbaşının bu küçük geminin kıç tarafına çarpacağını biliyordu.</p>
	<p class="block_1"> </p>
	<p class="block_">Ardından güverteye bir sürü silahlı adam doluşacaktı ve eğer Roo şanslıysa, dövüş sırasında ölecekti.</p>
	<p class="block_1"> </p>
	<p class="block_">Kadırga yaklaşmayı sürdürdü ve Roo pruvada dikkatle onları izleyen bir adamın dikildiğini gördü. Birkaç dakika sonra Roo, "Bu Lord Vasarius," dedi.</p>
	<p class="block_1"> </p>
	<p class="block_">Nardini, "O zaman rüzgârın artması ya da daha çok kölenin hızla ölmesi için dua edelim, çünkü onun ellerinde merhametle karşılaşmamız pek olası gözükmüyor," dedi.</p>
	<p class="block_1"> </p>
	<p class="block_">"Adamın hiç espri anlayışı olmadığı sonucuna vardım."</p>
	<p class="block_1"> </p>
	<p class="block_">Nardini, "Onunla sosyal bir ortamda bulunma zevkine erişemedim hiç," dedi.</p>
	<p class="block_1"> </p>
	<p class="block_">"Biraz şansla, çok yakında da erişemeyeceksin," dedi Roo.</p>
	<p class="block_1"> </p>
	<p class="block_">Gözcü yukarıdan, "Sancakta Krallık gemileri!" diye bağırdı.</p>
	<p class="block_1"> </p>
	<p class="block_">Roo geminin pruvasına koşup baktı. Birkaç dakika sonra, onlara doğru gelen her iki filonun da Krallık gemileri olduğunu gördü. Bir sevinç çığlığı attı ve dönüp kaptana, "Hangisine önce ulaşabiliriz?" diye sordu.</p>
	<p class="block_1"> </p>
	<p class="block_">Kaptan geminin arkasından, "Sancak tarafındakiler daha yakın, ama rotamızı onlara doğru çevirirsek hız kaybederiz," diye bağırdı.</p>
	<p class="block_1"> </p>
	<p class="block_">Roo tartışmadı. "Sadece olabildiğince hızlı gidin ve bırakın ilk kiminle savaşmak istediğine Vasarius karar versin."</p>
	<p class="block_1"> </p>
	<p class="block_">Roo bir çatırtı duydu. Geminin kıç tarafına koştu ve kaptanın gevşek dümenin üstüne sindiğini gördü. "Neydi o?" diye sordu Nardini'ye.</p>
	<p class="block_1"> </p>
	<p class="block_">"Bir balista oku! Vasarius bizi yavaşlatmaya çalışıyor."</p>
	<p class="block_1"> </p>
	<p class="block_">"Ya da kaçmamamız için kendi hazine gemisini batıracak kadar delirdi."</p>
	<p class="block_1"> </p>
	<p class="block_">Omzunun üstünden adamların çılgınca çalıştığı ya da korkuyla izlediği geriye göz atarak, "Gemide hiç yay var mı?" diye bağırdı.</p>
	<p class="block_1"> </p>
	<p class="block_">Soruyu sessizlik karşıladı. "Kahretsin," diye küfretti Roo. "Karşılık bile veremiyoruz!" Kaptan Nardini, "Biraz daha sola gelseydi, dümen kullanılmaz hale gelirdi," dedi.</p>
	<p class="block_1"> </p>
	<p class="block_">Sanki dinliyormuş gibi balista subayı sağa doğru ateş etti ve kaptan Nardini ona sert bir biçimde çarpan dümen yekesi tarafından az kalsın ikiye ayrılıyordu. Ağzından ve burnundan kan boşaldı ve güverteye yığılmadan önce bakışları donuklaştı.</p>
	<p class="block_1"> </p>
	<p class="block_">Roo gevşekçe sallanan dümeni gördü ve dümen şaftının kırılmış olduğunu anladı. Roo geminin yelkenlerle biraz kontrol edilebileceğini biliyordu, ama bunun nasıl yapılacağına dair bir fikri yoktu ve artık yüksek hızın söz konusu olmadığından emindi. Gemi sancak tarafına doğru sürüklenmeye başladı. Yukarıdaki denizciler yelkenleri rüzgâra doğru çevirmek için çılgınca uğraşıyordu. Emir bekleyerek aşağı baktılar ve birkaçı kaptanın güvertede ölü yattığını gördü.</p>
	<p class="block_1"> </p>
	<p class="block_">Roo pes ederek iç geçirdi. Kılıcını çekip, "Bordacıları püskürtmeye hazır olun!" diye bağırdı. Aniden yukarıdakiler güverteye inmek için yelkenlerden aşağı kaymaya başladı. Silahı olmayanlar bağlama direklerini ya da bir gürz gibi kullanabilecekleri ip bağlı palangaları aldı. Queg kadırgası üstlerine gelmeye devam ediyordu ve geminin kıç tarafına bir balista oku daha vurdu. Yüksek bir çatırtıya eşlik eden çarpmanın etkisiyle bütün gemi sallandı. Aşağıdan birisi, "Su alıyoruz," diye bağırdı.</p>
	<p class="block_1"> </p>
	<p class="block_">"Harika," dedi Roo.</p>
	<p class="block_1"> </p>
	<p class="block_">Rüzgâr yön değiştirince gemi kadırgaya yanını dönmeye başladı ve aniden devasa kadırganın koçbaşı keskin bir dönüş yaptı.</p>
	<p class="block_1"> </p>
	<p class="block_">Yanından bir ok geçince Roo diğer geminin armasındaki okçular için açık hedef olduğunu fark etti. Hayatta kalma şansının çok zayıf olduğunu bilerek, bir ambar kapağının sağladığı bir parça korumanın arkasına sindi. Eğer yaklaşan Krallık filosu onlara ulaşana kadar hayatta kalabilirlerse, Vasarius geri çekilmek zorunda kalacaktı. Ama bu bir avuç denizciyle kaçakçının, Quegli mürettebatı uzakta tutma şansı zayıftı.</p>
	<p class="block_1"> </p>
	<p class="block_">Bir Queg savaş gemisinin mürettebatının öfkesiyle yüzleşmektense kıyıya yüzmek için armadan suya dalan iki denizcinin onunla aynı fikirde olduğu belliydi. "Yerlerinizde kalın!" diye bağırdı Roo, geri kalan mürettebata sözünü geçirebilmek umuduyla.</p>
	<p class="block_1"> </p>
	<p class="block_">Aniden gemi titredi ve bir av köpeği tarafından yakalanmış bir sıçan gibi sallanmaya başladı. Demir uçlu devasa koçbaşı geminin arkasının dörtte birini yararak girince kıç havalandı. Ok yağmaya devam ederken Roo canını kurtarmak için tutundu.</p>
	<p class="block_1"> </p>
	<p class="block_">İlk bordacıyı bekleyerek mümkün olduğunca eğildi.</p>
	<p class="block_1"> </p>
	<p class="block_">Bordacıları düşündüğü an sanki oradaydılar. Quegli denizciler kadırganın pruvasından sarkan iplerden aşağı iniyordu. Hepsi de beyaz pantolon ve gömlek giyiyor ve kırmızı bandana takıyordu ve her birinde pala ve bıçak vardı. Roo sessizce, Vasarius'un yanında bir grup Queg Lejyoneri getirmemiş olması için dua etti. Gemiye doluşan adamlar korsanlardan biraz daha iyice ve başa çıkılabilecek adamlardı.</p>
	<p class="block_1"> </p>
	<p class="block_">Roo, bordacı kendini savunma fırsatı bulamadan inen ilk adamın işini bitirdi. Ardından, yukarıdaki okçulardan korunmak için arka direği kullanarak geri çekildi. Roo'ya hedeflenmiş bir okun önüne başka bir korsan çıktı ve okun ucu uyluğundan çıkarken bağırarak güverteye düştü. Roo mürettebatının ana güverteden kıç güvertesine giden merdivenleri çıktığını duydu ve bordacıların duraksadığını gördü. Geri çekilen bir sonraki adama şiddetle saldırdı. Bu arkadakilerin de geri çekilmesine yol açtı ama aniden kıç güvertesine bir grup bordacı indi. Yukarıdan, Roo'nun adamlarını olduğu kadar Queglileri de vuran oklar gelmeye devam ediyordu.</p>
	<p class="block_1"> </p>
	<p class="block_">Yukarıdan gelen bir bağırış Roo'nun eğilmesine yol açtı ve ikinci bir ok yağmuru etrafındakiler yere serdi. Roo ölmekte olan bir adama çarptı ve üzerinden yuvarlanıp ayağa kalkarken adam inledi. Uyanık bir bordacı bir arkadaşının cesedini oklara karşı kalkan olarak kullanmak için kaldırmaya çalışıyordu, ama cesedi omzuna atamadan Roo onu şişledi.</p>
	<p class="block_1"> </p>
	<p class="block_">Roo'nun önünden, rüzgârını hissedeceği kadar yakın bir ok geçince, ok ateşinden korunmak için arka direğin ve yukarıdaki yelkenlerin arkasına saklanmaya çalışarak geriledi.</p>
	<p class="block_1"> </p>
	<p class="block_">Etrafa göz attı ve kendi adamlarından yalnızca ikisinin ayakta olduğunu fark etti ve ona doğru ilerleyen yarım düzine bordacı gördü. Ana güverteye atlarsa, daha çok ok ateşine maruz kalacağını da biliyordu.</p>
	<p class="block_1"> </p>
	<p class="block_">Roo nerede pes etmesi gerekliğini biliyordu. Arkasına bakmadan, "Gemiyi terk edin!" diye bağırdı ve tek bir adımda kenardan atladı. Suya çarptığında omzunda sıcak bir yanına hissetti ve istemdışı olarak nefes aldı. Birden ağzına ve burnuna deniz suyu doldu ve tıkandı.</p>
	<p class="block_1"> </p>
	<p class="block_">Kendini yüzeye çıkmaya zorladı ve öksürüp su tükürerek ve bütün iradesini zorlayarak paniğe kapılmamaya çalıştı. Yanından oklar geçerken derin bir nefes aldı ve nefesini tutarak suya dalıp kıyıya doğru yüzmeye başladı. Nefesinin izin verdiği ölçüde ilerledikten sonra yüzeye çıktı ve arkasını döndü.</p>
	<p class="block_1"> </p>
	<p class="block_">Her iki gemiyi de panik sarmıştı ve ganimet gemisinin güvertesindeki denizciler çılgınca, gemiye bordalamak için kullandıkları iplere tırmanıyordu. Kadırga koçbaşını batan gemiden kurtarmaya çalışarak gemiden uzaklaşıyordu. Ve artık iki Krallık gemisi doğruca kadırganın üstüne geliyordu.</p>
	<p class="block_1"> </p>
	<p class="block_">Gemiler hızlı kotraydı. İkisi de Queg savaş kadırgasıyla başa çıkamazdı, ama batan yük gemisi yüzünden manevra kabiliyeti azalan kadırga için iki kotra, ağzı tuzağa yakalanmış bir domuza saldıran köpekler gibiydi.</p>
	<p class="block_1"> </p>
	<p class="block_">Güvertedeki adamlar, yuvalarına çomak sokulan karıncalar gibi koşuyordu. İlk kotra balistasını ateşledi ve armayı parçaladı. İkincisi de balistasını ateşledi ve kadırganın iskele tarafındaki birkaç küreği parçalandı ve kürekler birden yuvalarından fırlayınca büyük olasılıkla birkaç köle öldü.</p>
	<p class="block_1"> </p>
	<p class="block_">Ardından hazine gemisine daha yakın olan Krallık gemisi, kadırgayı birkaç dakikalığına Roo'nun görüş açısının dışında bırakarak araya girdi. Gemi önünden çekilmeden, Roo balistaların birkaç kere daha ateşlendiğini duydu ve derken kadırga tekrar göründü. Alev almıştı. Daha uzaktaki Krallık gemisi bir tane daha yanan balista oku attı ve kadırgadaki mürettebat gemiyi terk etmeye başladı.</p>
	<p class="block_1"> </p>
	<p class="block_">Roo döndü ve uzaktaki kerterizleri hafızasına kazıyarak kıyıya doğru yüzmeye başladı. Birkaç dakika sonra ona doğru gelen bir Krallık gemisi daha göründü ve Roo elini kaldırıp sallamaya başladı. Gemi yelkenlerini indirdi ve sudaki adamları toplamaya başladı. Güvertede silahlı adamlar hazır bekliyordu. Roo ölüm kucaklaşması içindeki iki Queg gemisine baktı. Batmakta olan hazine gemisi döndüğü için Roo kıç tarafını görebiliyordu. Geminin arkasında kırmızı harflerle, Shala Rose yazıyordu. Roo şu ana kadar geminin adını bile bilmediğini fark etti. Gemi artık kıç tarafından suya gömülüyor ve kadırganın pruvasını da beraberinde gelmeye zorluyordu.</p>
	<p class="block_1"> </p>
	<p class="block_">İki gemi de su alıyordu ve kadırganın güvertesindeki adamlar hâlâ suya atlıyordu. Bir an için ikinci güvertedeki köleleri birisinin çözüp çözmediğini düşündü ve üst güverteye çıkmayı başaramayanlar için sessizce dua etti.</p>
	<p class="block_1"> </p>
	<p class="block_">Derken Krallık gemisi dibinde bitti ve ona doğru bir ip atıldı. İpi yakalayıp güverteye tırmandı. Kabaca küpeşteye çekildi ve üstünden güverteye sular damlarken, subaylardan biri, "Kimsin?" diye sordu.</p>
	<p class="block_1"> </p>
	<p class="block_">"Krondorlu Rupert Avery."</p>
	<p class="block_1"> </p>
	<p class="block_">İsim tavırlarda gözle görülür bir değişim meydana getirdi. "Bay Avery," dedi subay. "Teğmen Aker, geminin ikinci kaptanıyım."</p>
	<p class="block_1"> </p>
	<p class="block_">"Tanıştığımıza memnun oldum," dedi Roo. "Etrafta yüzenlerden birkaçı benim adamım olabilir, ama çoğu Quegli."</p>
	<p class="block_1"> </p>
	<p class="block_">"Quegli mi?" dedi genç subay. "Size neden saldırıyorlardı?"</p>
	<p class="block_1"> </p>
	<p class="block_">"Kişisel bir mesele diyelim. Ama yine de, amacımıza pek sıcak bakmıyorlar."</p>
	<p class="block_1"> </p>
	<p class="block_">"İsterseniz efendim, size kaptanın yanına kadar eşlik edeyim." "Teşekkür ederim."</p>
	<p class="block_1"> </p>
	<p class="block_">Roo subayı kıç güvertesine kadar takip etti, ama yukarı çıkan merdivenlerin tam önünde durdular. Krallık donanmasının geleneklerine göre davet edilmeden kaptanın alanına çıkmanın yasak olduğunu biliyordu.</p>
	<p class="block_1"> </p>
	<p class="block_">Teğmen, "Kaptan Styles!" diye seslendi.</p>
	<p class="block_1"> </p>
	<p class="block_">Tırabzandan kır saçlı bir kafa uzandı ve "Ne oldu Bay Aker?" diye sordu.</p>
	<p class="block_1"> </p>
	<p class="block_">"Bu Bay Krondorlu Rupert Avery efendim."</p>
	<p class="block_1"> </p>
	<p class="block_">"Adınızı duymuştum," dedi kaptan Roo'ya. "Şu anda sizinle ilgilenemeyeceğim için beni bağışlayın, ama boğulan adamları kurtarmak zorundayız." "Anlıyorum kaptan," dedi Rupert.</p>
	<p class="block_1"> </p>
	<p class="block_">"Belki Sarth'a vardıktan sonra benimle akşam yemeği yersiniz," dedi kaptan ve Roo yanıt veremeden döndü.</p>
	<p class="block_1"> </p>
	<p class="block_">Roo genç subaya baktı. "Teğmen, geminizin adı ne?"</p>
	<p class="block_1"> </p>
	<p class="block_">"Kraliyet Buldoğu'ndasınız efendim. Benimle gelirseniz, size kuru kıyafetler verebilirim." Güvertede ilerlerlerken, Roo güneyden, Sarth'a destek birlikleri taşıyan başka Krallık gemilerinin de gelmekte olduğunu gördü. "Kaç gemimiz var?" diye sordu Roo.</p>
	<p class="block_1"> </p>
	<p class="block_">"Bir düzine. Beş tanesi birlikleri taşıyor, diğerleri de onları koruyor. Şimdiye kadar hiç düşman gemisiyle karşılaşmamıştık."</p>
	<p class="block_1"> </p>
	<p class="block_">Roo, "Biraz kafam karıştı," dedi. "Krallık gemilerinden oluşan iki filo mu?"</p>
	<p class="block_1"> </p>
	<p class="block_">Aker, "Biz Uzak Sahil'den geliyoruz Bay Avery," dedi. "Tulan ve Crydee'den iki gemi ve Carse'daki filodan geriye kalan bu gemi." Geriyi gösterdi. "Diğer filo Vykor Limanı'ndan gelen çocuklar."</p>
	<p class="block_1"> </p>
	<p class="block_">Roo, "Eh, nereden geliyor olursanız olun, burada olduğunuz, için çok mutluyum," dedi. Roo alt güvertedeki, Teğmen'e ait olduğunu düşündüğü küçük bir kamaraya indi. Subay pantolon ve beyaz gömlek, çorap ve iç çamaşırı çıkardı. Roo çabucak üstünü değiştirdi ve "Durum normale döndüğü zaman, bunların size dönmesini sağlayacağım," dedi. "Gerek yok efendim. Bir takımım daha var." Roo ana güverteye çıktı ve Quegli denizcilerin küpeşteden yukarı çekildiğini, ardından bağlandığını ve silahlı Krallık denizcilerinin gözetiminde oturtulduklarını gördü. Tutsakların ön tarafında, yarı boğulmuş bir sıçandan başka bir şeye benzemeyen, Roo'nun tanıdığı keyfi kaçmış görünen birisi oturuyordu.</p>
	<p class="block_1"> </p>
	<p class="block_">Roo adama doğru gidip adamın gözlerinin içine bakabilmek için muhafızların tam önünde diz çöktü. "Lordum Vasarius, sizi burada görmek ne güzel."</p>
	<p class="block_1"> </p>
	<p class="block_">"Avery," dedi adam neredeyse tükürerek. "Tanrılar beni küçük düşürmen için seni kişisel felaketim olarak mı seçti?"</p>
	<p class="block_1"> </p>
	<p class="block_">Roo omuzlarını silkti. "Bilemezdim. Siz sadece, Kralım adına birtakım kazançlar sağlayabileceğim bir yerde şanssızlık eseri bulunuyordunuz. Kişisel bir şey değildi." "Son derece kişisel," dedi Vasarius.</p>
	<p class="block_1"> </p>
	<p class="block_">"O halde tekrar düşünseniz iyi edersiniz, çünkü tehditler savuracak bir konumda değilsiniz." Roo kafasını kaldırıp Teğmen Aker'e baktı ve "Bu adam çok önemli bir Queg soylusu; İmparatorluk Senatosu'nun üyelerinden biri," dedi.</p>
	<p class="block_1"> </p>
	<p class="block_">Teğmen iki muhafıza Vasarius'u ayağa kaldırmalarını işaret etti. İki muhafız adamı çözünce Teğmen Aker, "Size odanızı göstereyim lordum," dedi. "Dışarıda muhafızların olmasını anlayışla karşılayacağınızı umuyorum."</p>
	<p class="block_1"> </p>
	<p class="block_">Vasarius kısa bir baş sallamayla inceliği onayladığını gösterip teğmeni takip ederek uzaklaştı. Roo bir süre tutsak Queg denizcilerini inceledi. Böylesi sefil bir grubu en son Krondor'daki ölüm hücresinde görmüştü. Muhafızlardan birine dönerek, "Onlara ne olacak?" diye sordu.</p>
	<p class="block_1"> </p>
	<p class="block_">Muhafız omuzlarını silkti. "Sanırım çalışma kampı. Queg ile bir anlaşma yapabilirsek, belki bir esir değişimi. Ama Quegliler esirleri asla serbest bırakmayacakları için, sanırım bunlar başımıza kalacak."</p>
	<p class="block_1"> </p>
	<p class="block_">Roo küpeşteye gidip tekrar kerterizleri inceledi: yolun dönüş şeklini, kumsalı gören büyük bir kayanın yanındaki garip ağaç topluluğunu. Omzunun üstünden, Queg kadırgasının köpükler çıkararak yavaş yavaş suya gömüldüğü yere geriye göz attı. Evet, bu noktayı tekrar bulabileceğine emindi. Gemiyi sudan çıkarttırıp hazineyi boşaltmak için Krondor'daki Enkazcılar Loncası'ndan bir büyücü tutacak ve tekrar Batı Toprakları'nın en zengin adamı olacaktı. Sırıttı.</p>
	<p class="block_1"> </p>
	<p class="block_">Arutha bir kapının arkasına sindi. Önünden bir ok geçip manastırın sert tahta zeminine saplandı.</p>
	<p class="block_1"> </p>
	<p class="block_">Subai'nin adamları manastırın kontrolünü ele geçirmişti ama dış duvarları ve yemekhaneyi Nordan'ın istilacıları tutuyordu. Subai'nin çatıda adamları vardı ve duvardakilerle karşılıklı ok atışıyorlardı.</p>
	<p class="block_1"> </p>
	<p class="block_">Arutha Subai'ye, "Kapıdan çıkmalarını engellersek, bu kesin bir zafer kadar iyi olur," dedi.</p>
	<p class="block_1"> </p>
	<p class="block_">"Her şey plana uygun gidiyorsa, onları hava kararana kadar tutmamız gerekiyor."</p>
	<p class="block_1"> </p>
	<p class="block_">Arutha güneşe göz attı ve neredeyse öğle olduğuna karar verdi. "Altı, yedi saat daha." Subai, "Endişeliyim lordum," dedi. "Sanırım duvardakilerle ahırdakilerin birbirleriyle işaretleştiğini gördüm. Kapının dışına birisini indirme riskine girmişlerse, adam yardım getirmek için çoktan aşağıya inmiş olabilir."</p>
	<p class="block_1"> </p>
	<p class="block_">Arutha, destek kuvvetleri kapıya varırsa işlerinin biteceğini biliyordu. Manastır aslında kadim bir savaş lordunun kalesiydi. Tepesi görünüşte bulutlara değercesine yükseklere uzanıyordu. Krallık askerleri içeriden saldırmaya devam ediyordu ve tepesine ulaştıklarında, manastır onların olacaktı. Manastırın çevresinde, bir dış duvar ve iki ek binayla birlikte büyük bir hisar vardı. Arutha Yüzbaşı Subai ve Dominic Birader ile planları incelemişti. Burasının dışarıdan neredeyse ele geçirilemez bir kale olduğunu biliyordu. Kontrol yalnızca içeriden sağlanabilirdi. Aksi takdirde, önlerindeki seferden önemli miktarda askerin çekilmesini gerektiren uzun bir kuşatma gerekirdi.</p>
	<p class="block_1"> </p>
	<p class="block_">"Beni endişelendiren bu değil," dedi Arutha. "Destek kuvvetlerini içeri almaları için ok ateşi altında kapıları açma riskine girmeleri gerekir. Ayrıca burayı kurtarmak için Sarth'tan adam getirebiliyorlarsa, bu savaşı zaten kaybetmişiz demektir."</p>
	<p class="block_1"> </p>
	<p class="block_">Aniden gelen bir bağırış ahırdan bir saldırı başlatıldığını haber verdi. İstilacılar manastırın kapısına doğru koşarken başlarının üstünde uçuşan oklar yüzünden kapıdan geri çekilmek zorunda kalan Arutha bir süre şaşkınlıkla durdu. Saldırganlardan bazıları manastırın çatısından atılan oklarla yere yığıldı, ama çoğu Arutha, Subai ve bir düzine adamın durduğu girişe varmayı başardı. Arutha ilk adamı eşikte karşıladı ve adam içeri adım atmadan yere indirdi. Adam yere yığılırken Arutha, ağır ahşap kapıları açabilmek için duvardaki adamların kemiklerini kırma riskine girerek aşağı atladığını gördü.</p>
	<p class="block_1"> </p>
	<p class="block_">"Kapıya dikkat!" diye bağırdı Arutha bir sonraki adamın suratına bir darbe indirerek.</p>
	<p class="block_1"> </p>
	<p class="block_">Ardından, açılmakta olan kapıya ulaşmak için ahırdan hızla bir atlı birliğin çıktığını duydular. Arutha duraksamadan, "Beni takip edin!" diye bağırdı ve koşarak dışarı çıktı. Eğer atlıların kapıdan çıkmasına engel olabilirse, Nordan'a manastırın saldırı altında olduğuna dair haber ulaştırılmasını önlemiş olacağını biliyordu. Onları kapıdan uzaklaştırmak, manastırdaki son direnci de kıracak ve teslim olmak zorunda kalacaklardı. Garnizonun yarısı aşağıdaki bodrumlarda tutuluyordu ve etrafta ölü ya da yaralı olarak yatan yüz adam vardı. Geriye sadece mutfakta, ahırda ve duvarlarda sıkıştırılmış yüz adam kalmıştı.</p>
	<p class="block_1"> </p>
	<p class="block_">Arutha eğilerek yakın dövüşe girerken içinde bir enerji kabarması, korkuyla karışık neşeye benzer bir şey hissetti ve başka bir Krallık askerine saldıran bir atlıya hamle yaptı. Arutha'nın darbesi atlıyı yaralamamasına karşın, diğer askerin onu eyerinden düşürmesine yetecek kadar dikkatini dağıtmıştı.</p>
	<p class="block_1"> </p>
	<p class="block_">Atlılar etrafta dönüyordu ve etraflarındaki dövüşten dolayı ürken atlar gerileyip tepiniyordu. Arutha soluna göz attı ve Subai'nin, adamlarına yayılmalarını ve duvarlara çıkan savunmasız merdivenleri ele geçirmelerini işaret ettiğini gördü.</p>
	<p class="block_1"> </p>
	<p class="block_">Arutha kapıya bakınca biri yaralı olan iki adamın kalası çıkartmakta olduğunu gördü. "Kapıya!" diye bağırıp koşmaya başladı.</p>
	<p class="block_1"> </p>
	<p class="block_">Manastırla kapının tam ortasında Arutha'nın miğferiyle göğüs zırhı arasından ensesine bir ok saplandı.</p>
	<p class="block_1"> </p>
	<p class="block_">Darbenin şiddetine ve ayaklarının yerden kesilmesine karşın çok fazla acı hissetmediği için, bir an birisinin ona yumruk attığını düşündü. Ardından, görüş açısı daralmaya ve sanki uzun bir tünelden sırtüstü aşağı düşüyormuş gibi her tarafı karanlık sarmaya başladı. Krondor Dükü Arutha hâlâ ne olduğundan emin olamayarak hiçliğe daldı.</p>
	<p class="block_1"> </p>
	<p class="block_">Arutha'nın yere yığıldığını gördüğünde, Subai merdivenlere giden yolu yarılamıştı ve iki adamına, "Dük'ü buraya getirin!" diye bağırdı.</p>
	<p class="block_1"> </p>
	<p class="block_">İki asker arbedenin ortasında koşturdu, Dük'e ulaşmayı başardı ve onu Subai'nin yanına getirdi. Subai Dük'ün yanına diz çöktü, ama Arutha'ya ikinci kez bakmasına gerek kalmayacak kadar ölü görmüştü. Bu cesur adamın ilk savaşında ölmesinin ne kadar ironik olduğunu düşündü. Ardından Dük ile ilgili bütün düşüncelerini bir kenara bıraktı; kazanmak zorunda olduğu bir savaş vardı.</p>
	<p class="block_1"> </p>
	<p class="block_">Erik, Greylock'a işaret verince, Krallık ordusunun iki birliği saldırıya geçti. Atlılar Sarth'ın ana caddesinde, istilacıların karargâhı ve son savunma noktası olan Usta Tüccarlar Salonu'na doğru koşturuyordu. Şu ana kadar Sarth'ın alınması sorunsuz gitmişti. Tüm şehir savunmasına.</p>
	<p class="block_1"> </p>
	<p class="block_">Greylock'un merkezi saldırısını kesmek için güneye inmesi emredilmişti. Greylock planlandığı gibi durup çarpışırken, Erik'in sağ kanattaki birliği yolun doğusunda bulunan dik yamaçlardaki hafif direnişi yarmış ve gemiler askerleri limana çıkartmıştı.</p>
	<p class="block_1"> </p>
	<p class="block_">Owen yerini korurken, Erik sağdan sahte bir yan saldırı yapmıştı. Düşman yüzünü geri çekilen Erik'e dönünce, Ran Dükü'nün askerleri arkalarından saldırıya geçmişti. Birkaç dakika içinde istilacılar tam bir bozguna uğramıştı.</p>
	<p class="block_1"> </p>
	<p class="block_">Pek çoğu Kralın Yolu'ndan kuzeye kaçmış, ama birkaç yüz tanesi kendilerini kasaba meydanının büyük kısmını kaplayan binaya kapatmıştı. Greylock'un adamları güneybatıyı tutarken, Erik'in birliği sağa yönelip binanın kuzeydoğu tarafına dolaşmıştı. Binanın etrafı çabucak sarılmıştı. Üst kattaki pencerelerden ara sıra ok atılıyordu, ama bunun dışında binanın bütün kapı ve pencereleri kapalıydı. Alt kattaki pencereler ve kapılar içeriden kapatılmıştı.</p>
	<p class="block_1"> </p>
	<p class="block_">Erik, savaş sırasında ilk taraf değiştiren adamlardan biri olan paralı asker yüzbaşısı Duga'ya döndü. "Adamları geride tut!" diye emretti, ardından atını mahmuzladı ve Greylock'un yanına gitti.</p>
	<p class="block_1"> </p>
	<p class="block_">"Emirler efendim?"</p>
	<p class="block_1"> </p>
	<p class="block_">Öğle sıcağı altında terleyen Greylock'un saçları ıslanıp alnına yapışmıştı. "Sabrım kalmadı Erik." Binaya biraz daha yaklaşıp, "İçeridekiler!" diye bağırdı.</p>
	<p class="block_1"> </p>
	<p class="block_">Üst kattaki pencerelerin birinden bir ok atıldı ve Greylock'un birkaç metre yanına düştü. "Kahretsin! Sizinle konuşuyorum," diye bağırdı Greylock.</p>
	<p class="block_1"> </p>
	<p class="block_">Erik, "Bana bırak," dedi ve Novindus dilinde, "Liderimiz ateşkes yapmak istiyor!" diye bağırdı. Bir süre sonra içeriden biri, "Hangi şartlar altında?" diye bağırdı.</p>
	<p class="block_1"> </p>
	<p class="block_">Erik çevirdi.</p>
	<p class="block_1"> </p>
	<p class="block_">Owen, "Ona, şartların silahlarını atıp dışarı çıkmaları olduğunu, aksi takdirde binayı ateşe vereceğimizi söyle," dedi. "Hemen karar vermeleri gerekiyor!"</p>
	<p class="block_1"> </p>
	<p class="block_">Erik çevirdi ve içeride birden bir tartışma patlak verdi. Ardından dövüş sesleri yükseldi ve Erik Owen'a bakınca, adam başını salladı.</p>
	<p class="block_1"> </p>
	<p class="block_">Erik, "Saldırın!" diye bağırdı ve Krallık güçleri dört bir yandan binaya saldırdı.</p>
	<p class="block_1"> </p>
	<p class="block_">Erik ve Owen binanın ana kapısına ulaştı. Erik dönüp, "Koçbaşı getirin!" diye bağırdı. Adamlar emri yerine getirmek için koşarken, diğerleri daha küçük kapıları tekmeliyor ya da pencereleri menteşelerinden sökmeye çalışıyordu. Aniden ana kapı açıldı ve dışarı bir kılıç atıldı ve caddenin taşlarında tangırdayarak Erik'in ayaklarının dibinde durdu.</p>
	<p class="block_1"> </p>
	<p class="block_">"Dışarı çıkıyoruz!" diye bağırdı içeriden biri.</p>
	<p class="block_1"> </p>
	<p class="block_">Erik ve Owen kapıdan uzaklaştı ve dışarı, kılıçlarını keskin taraflarından tutan bir garip adam çıktı. Krallık askerlerinin görüş alanına girerlerken, silahlarını yere attılar. Duga Erik'in yanına geldi. "Bu adamları tanıyorum. Eğer bir şans verirseniz, çoğu oldukça iyi adamlardır." Ardından arkada duraksayan birkaç adam gördü ve "Tabii yine de buranın havasını temizlemek için birkaç tanesi asılabilir," diye ekledi.</p>
	<p class="block_1"> </p>
	<p class="block_">Erik, "Krondor'a gönderilene kadar bir süre kilit altında tutulacaklar," dedi.</p>
	<p class="block_1"> </p>
	<p class="block_">Duga, "Eh, sizinle bir kış geçirmeme rağmen Yüzbaşı, siz Krallık halkının nasıl düşündüğünü anladığımı söyleyemem, ama zaten son birkaç yıldır bana mantıklı gelen hiçbir şey görmedim," dedi. "Bu savaş bittiği zaman, belki bana durumu açıklarsın." Erik, "Birisi bana açıklar açıklamaz," dedi.</p>
	<p class="block_1"> </p>
	<p class="block_">Askerler binaya girip geri kalan istilacıları da çıkarttı. Birkaç tanesi kan içinde ve baygındı. İlk teslim olanlardan bir tanesi Erik ile Duga'ya, "Bunlar teslim olmak için hiçbir neden görmüyordu," dedi. "Geri kalanlarımız Fadawah uğruna kızarmak için bir neden göremedik."</p>
	<p class="block_1"> </p>
	<p class="block_">Duga sırıttı. "Nordan bunu duyunca küplere binecek."</p>
	<p class="block_1"> </p>
	<p class="block_">Asker, "Çoktan bindi," dedi. Taşınan bir adamı gösterdi. "Şu adam General Nordan."</p>
	<p class="block_1"> </p>
	<p class="block_">Erik askerlere baygın generali ayrı bir yere koymalarını işaret etti. Owen yüzünde tatminkâr bir gülümsemeyle başını salladı. Sarth'ın kontrol altına alındığına dair raporlar gelmeye başlamıştı. Owen, "Erik, bir birlikle yolun yukarısına çıkıp manastırın kontrol altına alınıp alınmadığına bak," dedi. "Düşmanla karşılaşırsan, elinden geldiğince çabuk buraya dön." Duga'ya döndü. "Erik'in acilen geri dönmesi olasılığına karşı yolun aşağısını tutacak birlik hazırla," dedi.</p>
	<p class="block_1"> </p>
	<p class="block_">Erik selam verdi ve atına gitmek için dönerken Owen, "Yüzbaşı," dedi. Erik dönüp arkadaşına baktı. "Evet Mareşal'"</p>
	<p class="block_1"> </p>
	<p class="block_">"Adamların sağ kanatta çok iyi iş çıkardı. Onlara böyle söylediğimi ilet."</p>
	<p class="block_1"> </p>
	<p class="block_">Erik gülümsedi. "İletirim." Atına doğru seğirtti ve dönüp Jadow Shati'ye baktı. "İkinci grubu alıp arkamdan gel," dedi.</p>
	<p class="block_1"> </p>
	<p class="block_">Sanki rahatlatıcı sabah at gezintisinden az önce dönmüş gibi bakan Jadow başını sallayıp işaret verdi. "İkinci grup beni takip etsin. Geri kalanlar bölgenin güvenliğinin sağlanmasına yardım etsin!"</p>
	<p class="block_1"> </p>
	<p class="block_">Erik küçük birliğini Sarth'ın içinden geçirdi. Nordan'ın ordusunun birkaç kemikleşmiş üyesi teslim olmayı reddettiği için çeşitli noktalarda tek tük çatışmalar vardı, ama etrafta genellikle, kilit altında tutulmaya götürülen silahsız askerler grupları görülüyordu. Kasabayı çevreleyen tepelerin üstünde, aralarından daha cesur olanlarının kasabaya geri döndüğü, çatışma sırasında kaçan birkaç kasabalı vardı.</p>
	<p class="block_1"> </p>
	<p class="block_">Erik ve adamları atlarını doğuya sürdü ve Kral'ın Yolu'nun güneye döndüğü yerden dolaşmak yerine, dağlara giden daha küçük bir yola girdi. Kıyıya bakan tepelerin ilkinin üstünde, bir zamanlar Midkemia'daki en büyük kütüphaneye ev sahipliği yapmış Sarth Manastırı görünüyordu. Atlar kasabaya yapılan saldırıdan dolayı yorulmuştu, ama Erik bir an önce, Arutha ile Subai'nin başarılı olup olmadığını ya da bir grup silahlı adamın Sarth'a doğru gelip gelmediğini öğrenmek istediği için atları zorladı. Fadawah'ın elinde bulunan bölgenin güney ucunu o kadar başarılı bir şekilde geri alınışlardı ki, Erik korkunç bir şeylerin olduğundan emindi.</p>
	<p class="block_1"> </p>
	<p class="block_">Tepeye yaklaştıklarında, içeriden gelen çatışma seslerini duydular. Yolun yukarı kısımlarının çoğu adamlar ikişer ikişer at sürmesine izin verecek ölçüde dardı. Yol, kapının otuz metre gerisindeki bir noktada genişleyince, adamlar yayıldı. Atlı okçular duvarın üstünde görebildikleri birkaç adama ateş etmeye başladı. Erik işaret verince, bir düzine adam atlarından inip kapıya doğru koştu. Yukarı kancalı ipler attılar. Okçular duvardakileri oyalarken, adamlar tırmandı. İlk grup duvarın üstüne çıkınca, diğer adamlar da aynısını yaptı ve duvarın üstünde dövüş başladı. Erik, içeride Krallık güçleri olmasaydı, adamlarının duvarlara ulaşamadan ölmüş olacağını biliyordu. Bir uyarı Erik'i alarma geçirdi ve adamlarını saldırı konumuna getirdi. Kapılar açılmaya başlar başlamaz işareti verdi.</p>
	<p class="block_1"> </p>
	<p class="block_">Erik ve adamları atlarını, atlıların ve piyadelerin bir ölüm kalım savaşına tutuştuğu kargaşanın tam ortasına sürdü. Erik karşısına çıkan ilk atlıya vurup adamı eyerinden düşürdü. Artık açık olan kapıdan giren Krallık askerlerini gören istilacıların cesareti kırılmıştı. Çabucak geri çekilip teslim olarak silahlarını yere attılar.</p>
	<p class="block_1"> </p>
	<p class="block_">Erik nefesini tutup etrafındaki manzaraya baktı. Avlunun her tarafında, aralarında birkaç yaralı ya da ölü atın olduğu adamlar yatıyordu. Erik Jadow Shati'ye tutsakları ahıra götürmesini işaret etti. Erik atından inip manastırın girişine doğru ilerledi. Eski iç kalenin hisarına baktı ve uygun erzakla, bu kalenin bir yıllık bir kuşatmaya dayanacağını fark etti. Prens, Nordan'ın iyice yerleşmesine izin vermeden en kısa zamanda saldırıya geçmelerini onayladığı için kendilerini şanslı görüyordu. "Erik!" diye seslendi birisi. Erik dönünce Yüzbaşı Subai'nin, yanına gelmesini işaret ettiğini gördü. Manastırın ana girişine seğirtti. Kapının hemen içinde Dük Arutha yatıyordu. Erik Subai'ye bakınca adam kafasını iki yana salladı. Yolbulucu Yüzbaşısı hafifçe, "İstilacıları kapıyı açmasını engellemeye çalışıyordu," dedi. "Eğer yarım saat önce gelmiş olsaydınız..." Erik ölü Dük'e baktı. Uyuyor gibi gözüküyordu. "İyi dövüştü mü?" diye sordu Erik.</p>
	<p class="block_1"> </p>
	<p class="block_">Subai, "Çok iyiydi," dedi. "Bir savaşçı olmayabilirdi, ama öyle öldü.'</p>
	<p class="block_1"> </p>
	<p class="block_">Erik, "Manastırı kontrol altına alır almaz, Greylock'a haber göndereceğim," dedi. "Prens olabildiğince çabuk bilgilendirilmeli."</p>
	<p class="block_1"> </p>
	<p class="block_">"Patrick olabildiğince çabuk Prenses ile birlikte Krondor'a girmek isteyecektir."</p>
	<p class="block_1"> </p>
	<p class="block_">"Rillanon?" diye sordu Erik, düşmanı Krallık'ın planı hakkında yanıltmak için ortaya atılan söylentileri kastederek.</p>
	<p class="block_1"> </p>
	<p class="block_">"Gerek kalmadı," dedi Subai. "Arutha'nın ölümünden dolayı Patrick'in Krondor'da olması gerekecek; evli ya da bekar." Sanki Krondor'u görebilirmiş gibi güneye bakarak, "Orası zayıf noktamız Yüzbaşı," dedi. "Eğer Kesh bütün askerlerimizi Ylith'i almaya gönderdiğimizi ve sınırda sadece Duko'nun paralı askerlerinin olduğunu öğrenirse, zarar verebilirler."</p>
	<p class="block_1"> </p>
	<p class="block_">Erik, "Kuzeydeki savaş bitmeden Kesh'in bunu öğrenmemesini sağlayabileceğimizi umalım," dedi.</p>
	<p class="block_1"> </p>
	<p class="block_">Subai Arutha'ya baktı. "Öğrenmemelerini sağlamak onun işiydi." Erik'e bakarak, "Artık başkasının işi," dedi. "Ama bu Prens'in sorumluluğu." Bir baş hareketiyle, Dük'ün bedeninin içeriye taşınmasını işaret etti. Erik'e, "Greylock burayı kontrol altına almak için askerlerini gönderir göndermez, Yolbulucuları'nı Krondor'a dönecek," dedi. "Dük'ü evine götüreceğiz."</p>
	<p class="block_1"> </p>
	<p class="block_">Erik başını salladı. "Ben de Greylock ile birlikte kuzeye gideceğim." Erik döndü ve karmaşaya bir düzen getirmek ve durumu olabildiğince çabuk kontrol altına almak için avluya çıktı.</p>
	<p class="block_1"> </p>
	<p class="block_">Düşündüklerinden çok daha hızlı ve beklediklerinden çok daha ucuza mâl olan çarpıcı bir zafer kazanmışlardı. Ama yine de önlerinde hâlâ yapacak çok iş vardı.</p>
	<p class="block_4"> </p>
	<p class="block_9"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre1"/></p>
	<p class="block_3" id="calibre_pb_15"> </p>
</body></html>
