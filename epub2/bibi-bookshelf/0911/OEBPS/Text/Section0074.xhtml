<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXXII</h2>

  <p>Prensesin, Varenka'nın geçmişi, onun Madam Ştal ile ilişkisi üzerine Madam Ştal üzerine öğrendiği ayrıntılar şunlardı:</p>

  <p>Madam Ştal sürekli hasta, sinirli bir kadındı. Bazıları kocasına çok çektirdiğini, bazıları da ahlâksızca yaşayışıyla kocasının ona çok çektirdiğini söylüyorlardı. Kocasından ayrılmak üzereyken doğan ilk çocuğu doğar doğmaz ölünce; akrabaları onun duyarlı yaradılışını bildiklerinden, çocuğun öldüğünü öğrenince ona bir şey olmasından korktukları için Petersburg'un aynı doğumevinde o gece doğan köle bir aşçının kızını, onun çocuğu diye koymuşlardı yanına. Varenka idi bu. Madam Ştal, Varenka'nın kendi çocuğu olmadığını sonra öğrenmiş; ama bırakmamış Varenka'yı. Bunu biraz da Varenka'nın akrabalarından hayatta kimse kalmadığı için yapmış.</p>

  <p>Madam Ştal on yıldır yurtdışında, güneyde yaşıyordu. Yatalaktı. Kimileri, Madam Ştal'in toplumda kendine çok iyi bir yer edindiğini, iyiliksever, dini bütün bir kadın olduğunu söylüyor, kimileri, onun yalnızca yakınlarının iyiliği için yaşayan kutsal, yüce gönüllü bir insan olduğunu söylüyorlardı. Katolik mi, Protestan mı, yoksa Ortodoks mu olduğunu bilen yoktu. Ama bilinen, kesinlikle bilinen bir şey vardı: Her kilisenin en önde gelenleriyle yakın dosttu.</p>

  <p>Varenka yurtdışında hep onunla birlikte kalıyordu. Madam Ştal'i tanıyan herkes Matmazel Varenka'yı da tanıyor, seviyordu. Herkes Varenka diye çağırıyordu onu.</p>

  <p>Prenses bütün bu ayrıntıları öğrendikten sonra kızının Varenka ile arkadaş olmasında bir sakınca görmemişti. Ayrıca, davranışları son derece kibardı Varenka'nın. Çok iyi yetiştirilmişti. Fransızcayı da İngilizceyi de çok güzel konuşuyor. En önemlisi de, Madam Ştal'in, hastalığı yüzünden prensesle tanışamadığına çok üzüldüğünü söylüyordu.</p>

  <p>Kiti, Varenka ile tanıştıktan sonra yeni arkadaşına giderek daha çok bağlanıyor, onda her gün yeni yeni özellikler buluyordu.</p>

  <p>Prenses, Varenka'nın çok güzel şarkı söylediğini duyunca, akşam onlara gelip şarkı söylemesini rica etmişti.</p>

  <p>Prenses, her zamanki yapmacık gülümsemesiyle –annesinin bu gülümsemesi şimdi her zamankinden daha soğuk geliyordu Kiti'ye. Varenka'nın şarkı söylemek istemediğini görüyordu çünkü– şöyle diyordu:</p>

  <p>— Kiti piyanoda eşlik eder size. Piyanomuz da var. Gerçi pek iyi bir piyano sayılmaz; ama gelirseniz bizi sevindirirsiniz.</p>

  <p>Akşam geldi Varenka. Nota defterini de beraberinde getirmişti. Prenses, Mariya Yevgenyevna ile kızını ve albayı çağırmıştı.</p>

  <p>Varenka, burada tanımadığı kimselerin bulunmasını görünüşte hiç umursamadan, hemen piyanonun yanına gitti. Hem çalıp hem söylemesini bilmiyor; ama notaları çok güzel okuyordu. İyi piyano çalan Kiti ona eşlik etti.</p>

  <p>Varenka birinci parçayı başarıyla okuyup bitirdikten sonra prenses:</p>

  <p>— Üstün bir yeteneğiniz var, dedi.</p>

  <p>Mariya Yevgenyevna ile kızı ona teşekkür ettiler, yeteneğini övdüler. Albay pencereden dışarı baktı.</p>

  <p>— Sizi dinlemek için toplanan şu kalabalığa bakın, dedi.</p>

  <p>Gerçekten de pencerenin altında büyük bir kalabalık toplanmıştı.</p>

  <p>Varenka kısaca:</p>

  <p>— Hoşunuza gittiğine çok sevindim, dedi.</p>

  <p>Kiti gururla bakıyordu arkadaşına. Onun sanatına da, sesine de, yüzüne de hayrandı. Ama en çok beğendiği, onun tavırlarıydı. Varenka şarkı söylemekteki yeteneğini önemsemiyor, övgüleri umursamıyordu. Bakışlarıyla şöyle soruyordu sanki: "Daha söyleyeyim mi, yeter mi yoksa?"</p>

  <p>Kiti, "Onun yerinde olsaydım başarımla nasıl böbürlenirdim!" diye düşünüyordu. "Pencerenin altındaki şu kalabalığa bakarken ne sevinirdim. Oysa o, bir şeyi umursamıyor. Annemin isteğini yerine getirmekten, onun gönlünü hoş etmekten başka düşündüğü yok. Bu kızın ruhunda ne var? Ona bu, hiçbir şeyi önemsememe, böylesine sakin olma gücünü veren ne? Bunu bilmeyi, onun gibi olmayı ne çok isterdim!" Kiti, arkadaşının kıpırtısız yüzüne bakarken böyle düşünüyordu. Prenses, Varenka'dan bir şarkı daha söylemesini istedi. Varenka piyanonun yanında ayakta dimdik durup aynı düzgünlükle, aynı başarıyla bir şarkı daha söyledi. Zayıf, esmer eliyle piyanonun üstünde tempo tutuyordu.</p>

  <p>Nota defterinde bundan sonra bir İtalyan şarkısı vardı. Kiti şarkının girişini çalıp Varenka'ya baktı.</p>

  <p>Varenka kızardı.</p>

  <p>— Bunu geçelim, dedi.</p>

  <p>Kiti soru dolu bakışlarını korkuyla Varenka'nın yüzüne doğrulttu. Bu şarkının, arkasında acı bir anısı olduğunu hemen sezinleyip sayfayı çevirirken:</p>

  <p>— Başkasını çalayım öyleyse, dedi.</p>

  <p>Varenka elini nota defterinin üzerine koydu. Gülümsedi.</p>

  <p>— Yo, dedi. Söyleyelim, söyleyelim.</p>

  <p>Bu şarkıyı da öncekiler gibi durgun, soğukkanlı, güzel okudu. Varenka bu şarkıyı da bitirince herkes bir kez daha teşekkür etti ona. Sonra çay içmeye gittiler. Varenka ile Kiti evin önündeki küçük bahçeye çıktılar. Kiti:</p>

  <p>— O şarkının sizde bir anısı olduğu doğru mu? dedi.</p>

  <p>Hemen ekledi arkasından:</p>

  <p>— Anlatmayın, yalnızca öyle olup olmadığını söyleyin, yeter.</p>

  <p>Varenka içten:</p>

  <p>— Hayır, niçin anlatmayayım, dedi. Anlatacağım.</p>

  <p>Kiti'nin bir şey söylemesini beklemeden anlattı:</p>

  <p>— Evet, bir anısı var bende bu şarkının. Hem de acı bir anısı. Birini seviyordum, ona söylerdim bu şarkıyı.</p>

  <p>Kiti gözlerini iri iri açmış, bir şey söylemeden sevgi dolu bakışlarla Varenka'ya bakıyordu.</p>

  <p>— Ben onu seviyordum, o da beni seviyordu. Ama annesi istemedi beni, o da başkasıyla evlendi. Yakınımızda yaşıyor şimdi, bazen görüyorum onu. Benim başımdan da bir aşk serüveninin geçmiş olabileceğini sanmıyordunuz, değil mi?</p>

  <p>Kiti, Varenka'nın güzel yüzünde, bir zamanlar onun bütün ruhunu aydınlatan o ışığın titreştiğini gördü.</p>

  <p>— Sanmaz olur muyum hiç? Erkek olsaydım, sizi tanıdıktan sonra, başka hiç kimseyi sevmezdim. Aklımın almadığı bir şey var yalnız, annesinin sözüne bakıp sizi nasıl unutabilmiş o, mutsuz edebilmiş sizi! Kalp yokmuş onda.</p>

  <p>— Oh, hayır, çok iyi bir insandır. Hem ben mutsuz değilim. Tam tersine, çok mutluyum.</p>

  <p>Dönüp eve doğru yürüdü:</p>

  <p>— Daha şarkı söylemeyecek miyiz? diye ekledi.</p>

  <p>Kiti, yüksek sesle:</p>

  <p>— Ne iyisiniz, ne iyisiniz! dedi.</p>

  <p>Durdurup öptü Varenka'yı.</p>

  <p>— Hiç değilse birazcık benzeseydim size, ne olurdu! dedi.</p>

  <p>Varenka, her zamanki sevecen, yorgun gülümsemesiyle:</p>

  <p>— Niçin başkasına benzeyesiniz? dedi. Böyle, olduğunuz gibi çok iyisiniz.</p>

  <p>— Hayır, hiç iyi değilim. Söyler misiniz... Durun, biraz oturalım şuraya. (Kiti hemen oradaki bir banka oturttu Varenka'yı.) Söyler misiniz, bir erkeğin aşkınızı küçümsemesi, sizi istememesi onur kırıcı değil mi?</p>

  <p>— Ama o küçük görmedi ki sevgimi. Ben sevdiğine inanıyorum. Annesinin sözünden çıkmayan bir evlattı, hepsi o...</p>

  <p>— Ya annesinin sözüyle değil de, kendiliğinden yapmışsa bunu?</p>

  <p>Kiti, sırrını açığa vurduğunu, utançtan ateş gibi yanan yüzünün onu ele verdiğini hissediyordu.</p>

  <p>Varenka, artık onun aşkından değil, Kiti'ninkinden söz ettiklerini sezinlemişti.</p>

  <p>— O zaman kötü davranmış olurdu elbette, dedi. Ama o zaman da onu kaybettiğime üzülmezdim.</p>

  <p>Kiti:</p>

  <p>— Ya uğradığınız hakaret? diye sordu. Uğradığı hakareti unutamaz insan, unutamaz...</p>

  <p>Son baloda, müziğe ara verildiğinde düşündüklerini anımsamıştı.</p>

  <p>— Bunda ne hakareti var? Kötü bir şey yapmadınız ya?</p>

  <p>— Kötüden de beter, utanılacak bir şey yaptım.</p>

  <p>Varenka başını salladı, elini Kiti'nin elinin üstüne koydu.</p>

  <p>— Utanılacak ne yapmış olabilirsiniz? dedi. Sizi umursamayan bir erkeğe, onu sevdiğinizi söylemiş olamazsınız ya?</p>

  <p>— Söylemedim kuşkusuz. Hiçbir şey söylemedim ona; ama biliyordu. Hayır, hayır, bakışlar vardır, davranışlar... Ömrümün sonuna dek unutamayacağım bakışlar...</p>

  <p>Varenka açık açık:</p>

  <p>— Peki, ne olmuş? dedi. Anlamıyorum doğrusu! Önemli olan şimdi onu sevip sevmediğinizdir.</p>

  <p>— Nefret ediyorum ondan. Kendimi de affedemiyorum.</p>

  <p>— Yani?</p>

  <p>— Yüzkarası, küçük düşme...</p>

  <p>Varenka:</p>

  <p>— Ah, dedi. Herkes sizin gibi duyarlı olsaydı... Aynı şeyleri hissetmemiş kız yoktur. Sandığınız gibi önemli değildir bunlar.</p>

  <p>Kiti, merak dolu bir hayretle Varenka'nın yüzüne baktı.</p>

  <p>— Nedir peki önemli olan? diye sordu.</p>

  <p>Varenka gülümsedi:</p>

  <p>— Ah, önemli olan çok şey vardır.</p>

  <p>— Söyleyin, nedir?</p>

  <p>Varenka ne söyleyeceğini bilmeden:</p>

  <p>— Ah, daha önemli olan çok şey var, diye karşılık verdi.</p>

  <p>Tam o sırada pencereden prensesin sesi duyuldu:</p>

  <p>— Kiti, serin oldu! Ya şalını al, ya içeri gel.</p>

  <p>Varenka kalkarken:</p>

  <p>— Doğru, dedi. Geç oldu! Daha Madam Bertha'ya uğrayacağını. Ona uğramamı rica etmişti.</p>

  <p>Kiti, Varenka'nın elinden tutmuş, tutkulu bir merak ile yalvarış dolu bakışla şöyle soruyordu ona: "Kişiye böylesine huzur veren o önemli şey nedir, nedir? Biliyorsunuz bunu! Söyleyin bana!" Ama Varenka, Kiti'nin bakışındaki soruyu bile anlamamıştı. Yalnızca, bu akşam Madam Bertha'ya uğraması, saat on iki olmadan da maman'ının çayına yetişmesi gerektiğini anlıyordu. İçeri girdi, notalarını topladı. "Hoşçakalın," deyip gitmeye hazırlandı.</p>

  <p>Albay:</p>

  <p>— İzninizle ben geçireyim sizi, dedi.</p>

  <p>Prenses onayladı:</p>

  <p>— Evet, gece vakti yalnız gidemezsiniz. Hiç değilse Paraşa'yı katayım yanınıza.</p>

  <p>Kiti, Varenka'nın, onu geçirmek gerektiği sözüne gülümsememek için kendini güç tuttuğunu fark etti. Varenka:</p>

  <p>— İstemez, dedi. Hep yalnız gezerim ben, bir şey olmaz.</p>

  <p>Kiti'yi bir kez daha öpüp neyin önemli olduğunu söylemeden, notalar koltuğunun altında, yaz gecesinin yarı karanlığında her zamanki çabuk adımlarıyla kayboldu. Neyin önemli olduğu, ona bu huzuru, bu kendine güveni neyin verdiği sırrını beraberinde götürmüştü.</p>
</body>
</html>
