<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXIII</h2>

  <p>Anna gece kıyafetiyle odasına girdiğinde, Doli yatmaya hazırlanıyordu.</p>

  <p>Anna gün boyunca birkaç kez açılacak olmuştu Darya Aleksandrovna'ya; ama hep birkaç sözcük söyledikten sonra susmuştu: "Sonra," demişti. "Baş başa kalınca konuşuruz. Sana anlatacağım öyle çok şey var ki!"</p>

  <p>Şimdi baş başaydılar ve Anna söze nereden başlayacağını bilemiyordu. Pencerenin dibinde oturmuş, Doli'ye bakıyor, belleğinde ona öylesine bitmez tükenmez görünen o baş başa kaldıklarında anlatacağı şeyleri tarıyor; ama anlatacak bir şey bulamıyordu. O anda, her şey konuşulup bitirilmiş gibi geliyordu ona.</p>

  <p>Derin bir göğüs geçirdikten sonra Doli'nin yüzüne suçluluğunu biliyormuş gibi baktı.</p>

  <p>— Ee, Kiti nasıl bakalım? diye sordu. Doğru söyle Doli, kızmıyor bana Kiti, değil mi?</p>

  <p>Darya Aleksandrovna gülümsedi.</p>

  <p>— Kızmak mı? dedi. Hayır!</p>

  <p>— Ama nefret ediyor, küçümsüyor kuşkusuz?</p>

  <p>— Ah, hayır! Ama bilirsin, bu gibi şeyleri bağışlaması zordur insanın.</p>

  <p>Anna başını çevirip açık pencereden dışarı bir süre baktı.</p>

  <p>— Evet, evet, dedi. Ama benim bir suçum yoktu. Ya kimdi suçlu? Suçlu ne demek zaten? Başka türlü olabilir miydi ki? Ya sen ne düşünüyorsun bu konuda? Senin için Stiva'nın karısı olmamak olabilir miydi?</p>

  <p>— Vallahi bilmiyorum. Yalnız şunu söylesen bana...</p>

  <p>— Olur, olur; ama Kiti konusunu bitirmedik daha. Mutlu mu Kiti? Levin'in olağanüstü bir insan olduğunu söylüyorlar.</p>

  <p>— Olağanüstü demek bile az. Ondan daha iyi bir insan tanımadım.</p>

  <p>— Ah, çok sevindim. Çok sevindim! Olağanüstü demek bile az, öyle mi?</p>

  <p>Doli gülümsedi.</p>

  <p>— Ama kendinden söz et bana sen. Seninle konuşacağım çok şey var. Bahçede konuştuk...</p>

  <p>Doli, Vronski'den nasıl söz edeceğini bilemiyordu. Kont demek de, Aleksey Krilloviç demek de bir tuhaf geliyordu ona.</p>

  <p>Anna:</p>

  <p>— Aleksey ile, dedi. Konuştuğunuzu biliyorum. Ama ben, benim için yaşamım için ne düşündüğünü açık açık sormak istiyorum sana.</p>

  <p>— Böyle birden nasıl anlatayım? Doğrusu, bilmiyorum...</p>

  <p>— Olmaz, gene de anlat... Yaşantımı görüyorsun. Ama bizleri yazın, yalnız değilken gördüğünü unutma... Biz buraya ilkbaharın başında geldik. Baş başa yaşadık burada. Bir zaman sonra gene baş başa kalacağız. Bundan başka bir şey yok istediğim. Ama bir de benim onsuz, bir başıma yaşadığımı düşün... Bu... (Anna kalkıp Doli'ye daha yakın bir yere oturdu.) Bunun sık sık yineleneceğini, onun zamanının yarısından çoğunu dışarıda geçireceğini hissediyorum. (İtiraz etmek isteyen Doli'nin bir şey söylemesine fırsat vermedi.) Elbette, zorla oturtamam onu evde. Böyle bir şeye kalkışmayacağım da. Bugün at yarışı var, onun atları da koşacak, yarışlara gidecek. Seviyor böyle şeyleri. Ama beni düşün bir de, durumumu düşün... Sahi neye yarar bunları konuşmak! (Gülümsedi Anna.) Ee, neler söyledi sana?</p>

  <p>— Benim seninle konuşmak istediğim şeyi. Onun avukatı olarak seninle konuşmak daha da kolay olacak benim için. Şeyi konuştu benimle, olanağı var mı acaba diye... (Darya Aleksandrovna kekelemeye başlamıştı.) Senin durumunu düzeltmenin, iyileştirmenin bir yolu var mı diye... Benim bu konuda görüşlerimi bilirsin... Ama bir olanağı varsa evlenmen gerekir...</p>

  <p>Anna:</p>

  <p>— Yani boşanmak mı diyorsun? dedi. Petersburg'da bana gelen tek kadının Betsi Tverskaya olduğunu biliyor musun? Tanırsın onu kuşkusuz. <i>Au fond c'est femme la plus dépravée qui existe.</i><a href="../Text/Section0260.xhtml#Footnote0156" id="Feedback0156"><sup>[156]</sup></a> Kocasını en iğrenç bir biçimde aldatarak Tuşkeviç ile ilişki kurmuştu. O bile, durumum düzelinceye dek beni tanımak istemediğini söyledi. Seni onunla karşılaştırdığımı sanma sakın... Bilirim seni canım... Ama birden aklıma geldi işte... Ee, ne dedi sana?</p>

  <p>— Senin için de, kendi için de acı çektiğini söyledi. Bunun bencillik olduğunu söyleyeceksin belki; ama öylesine dürüst ve soylu bir bencillik ki! Önce, kızının yasal babası, senin kocan olmak, senin üzerinde hak edinmek istiyor.</p>

  <p>Anna üzgün bir sesle kesti Doli'nin sözünü:</p>

  <p>— Benim durumumda hangi kadın benim olduğum kadar köle olabilir?</p>

  <p>— Onun asıl istediği... Senin acı çekmemen...</p>

  <p>— Olmayacak bir şey bu! Ee, sonra?</p>

  <p>— Sonra, en doğal hakkını, çocuklarınızın kendi soyadını taşımalarını istiyor.</p>

  <p>Anna, Doli'ye bakmadan, gözlerini kısıp:</p>

  <p>— Hangi çocuklar? dedi.</p>

  <p>— Ani ve doğacak çocuklarınız...</p>

  <p>— Bu konuda içi rahat olabilir. Artık çocuğum olmayacak.</p>

  <p>— Nereden biliyorsun olmayacağını?</p>

  <p>— Olmayacak, çünkü olmasını istemiyorum.</p>

  <p>Anna, heyecanlı olmasına karşın, Doli'nin yüzünde saf bir merak, hayret ve dehşet anlatımı görünce gülümsedi.</p>

  <p>— Hastalığımdan sonra doktor söyledi...</p>

  <p>Doli gözlerini iri iri açtı.</p>

  <p>— Olamaz, dedi.</p>

  <p>Bu onun için sonuçları ve düşündürdükleri, insanın ilk anda hepsini kavrayamayacağını sandığı, bunun üzerinde uzun uzadıya kafa yormasını gerekli gördüğü büyük şeylerden biriydi.</p>

  <p>Şimdiye dek bir türlü anlayamadığı bir ya da iki çocuklu aileleri ona bir anda anlatan öğrendiği bu yeni şey ona öylesine çok şey düşündürmüş, aklına öylesine çok şey getirmiş, içine birbirine zıt öylesine çok duygu doldurmuştu ki, bir şey söyleyemiyor, yuvalarından fırlamış gözlerle şaşkın bakıyordu. Anna'ya. Hayal ettiği şeydi bu. Ama şimdi bunun gerçekleşebilecek bir şey olduğunu öğrenince dehşete düşmüştü. Bunun çok zor, çapraşık bir sorunun son derece basit yanıtı olduğunu hissediyordu. Bir süre sustuktan sonra:</p>

  <p><i>— N'est-ce pas immoral?</i><a href="../Text/Section0260.xhtml#Footnote0157" id="Feedback0157"><sup>[157]</sup></a> dedi.</p>

  <p>— Neden? Düşün ki, ikisinden birini seçmek zorundayım: Ya gebe, yani hasta olacağım ya da kocamın –ne de olsa kocam sayılır çünkü– arkadaşı, can yoldaşı.</p>

  <p>Ama bunu bilerek çapkın, önemsemez bir tavırla söylemişti.</p>

  <p>Darya Aleksandrovna zamanında kendi kendine gösterdiği delilleri şimdi Anna'nın ağzından dinlerken, onların eski inandırıcılıklarını yitirmiş olduklarını görüyordu.</p>

  <p>— Evet, evet, dedi.</p>

  <p>Anna, Doli'nin aklından geçenleri sezmiş gibi:</p>

  <p>— Senin için başkaları için hâlâ bir kuşku olabilir; ama benim için... Anlamaya çalış, karısı değilim. Onu kendime bağlı tutabildiğim sürece sevecektir beni. Peki nasıl sağlayacağım onun bana bağlı kalmasını? Şununla mı?</p>

  <p>Anna, beyaz kollarını karnının üzerinde çember yaptı.</p>

  <p>Heyecan anlarında her zaman olduğu gibi, düşünceler ile anılar olağanüstü bir çabuklukla toplandılar Darya Aleksandrovna'nın kafasında. "Stiva'yı kendime çekmek için hiçbir şey yapmadım ben," diye geçirdi içinden. "Beni bırakıp başkalarına gitti. Beni ilk kez aldatmasına neden olan o kadın da, her an güzel, neşeli olmasıyla avcunda tutamadı Stiva'yı. Onu bırakıp başka bir kadınla ilişki kurdu Stiva. Anna da Kont Vronski'yi bununla mı kendine bağlayacak; çekecek acaba? Kont bunu arayacak olursa çok daha çekici, neşeli kadınlar bulabilir. Anna'nın çıplak kolları ne denli beyaz, ne denli çekici olurlarsa olsunlar, dolgun bedeni ile simsiyah saçlarının arasında pırıl pırıl yüzü ne denli güzel olursa olsun, Kont Vronski –benim iğrenç, zavallı ve sevimli kocam gibi ararsa– daha güzellerini bulacaktır."</p>

  <p>Doli bir şey söylemedi. Yalnızca içini çekti. Anna, Doli'nin onunla aynı fikirde olmadığını gösteren bu iç çekişini fark edince sürdürdü konuşmasını. Yedeğinde itiraz edilemeyecek sağlam çok delili vardı.</p>

  <p>— Bunun iyi bir şey olmadığını mı söylüyorsun? Ama her yönüyle düşünmek gerekir olayları, içinde bulunduğum durumu unutuyorsun. Nasıl isteyebilirim çocuk? Acısından söz etmiyorum, korkuyorum acıdan. Çocuklarımın kim olacağını düşün. Başkasının soyadını taşıyan birer mutsuz insan olacaklar. Dünyaya gelmeleriyle birlikte annelerinden, babalarından, dünyaya gelmelerinden utanmak zorunda kalacaklar.</p>

  <p>— Bunun için de ayrılman gerek işte.</p>

  <p>Ama Anna duymadı Doli'nin söylediğini. Birçok kez sarıldığı delillerin hepsini sayıp dökmek istiyordu.</p>

  <p>— Dünyaya mutsuz insanlar getirmemek için bile kullanmayacak olduktan sonra, ne diye verildi bana akıl?</p>

  <p>Doli'nin yüzüne baktı; ama yanıt beklemeden sürdürdü konuşmasını:</p>

  <p>— Böyle bir şey olsaydı bu mutsuz çocuklara karşı her an suçlu hissederdim kendimi. Dünyaya gelmezlerse, hiç değilse mutsuz değildirler demektir; ama mutsuz olurlarsa bunun tek sorumlusu ben olurum.</p>

  <p>Darya Aleksandrovna'nın kendi kendine öne sürdüğü delillerdi bunların hepsi. Anna şimdi dinliyor, anlamıyordu onları. "Var olmayan varlıklara karşı nasıl suçlu olabilir insan?" diye düşünüyordu. Sonra ansızın bir düşünce geldi aklına: Sevgili Grişa'sı dünyaya gelmemiş olsaydı, herhangi bir durumda daha iyi olabilir miydi onun için? Bu düşünce Darya Aleksandrovna'ya öylesine yabani, öylesine tuhaf geldi ki, kafasının içindeki bu karmakarışık, delice düşünceleri kovmak istiyor gibi başını salladı.</p>

  <p>Yüzünde bir tiksinme anlatımıyla:</p>

  <p>— Hayır, bilmiyorum, dedi. İyi bir şey değil bu.</p>

  <p>Anna, kendi delillerinin çokluğuna, Doli'ninkilerin azlığına bakmadan; ama gene de bunun iyi bir şey olmadığını kabul ediyormuş gibi:</p>

  <p>— Evet, ama senin de, benim de ne olduğumuzu unutma... dedi. Sonra, en önemlisi, senin içinde bulunduğun durumda olmadığımı da çıkarma aklından. Senin için sorun daha çocuk isteyip istememem. Büyük fark vardır bu ikisinin arasında. İçinde bulunduğum durumda bunu istemenin elinde olmadığını anlarsın.</p>

  <p>Darya Aleksandrovna itiraz etmedi. Anna'dan çok çok uzaklaştığını; aralarında, hiçbir zaman ortadan kalkmayacak görüş ayrılıkları olduğunu, bunlar üzerinde hiç durmamanın daha iyi olacağını hissetmişti birden.</p>
</body>
</html>
