<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>III</h2>

  <p>Stepan Arkadyeviç, giyindikten sonra kokular süründü, gömleğinin kollarını düzeltti. Alışılmış hareketlerle sigarasını, cüzdanını, kibriti, çift köstekli, maskotlu saatini ceplerine yerleştirdi Mendilini silkeledi. Kendini temiz, hoş kokulu, uğradığı felakete karşın sağlıklı, mutlu hissediyordu. Adım atarken üzerine bastığı bacağını hafifçe iterek yemek odasına doğru yürüdü. Kahvesiyle mektuplar, mahkemeden gelen evraklar masanın üzerinde onu bekliyorlardı.</p>

  <p>Mektupları okudu. Biri pek tatsızdı. Karısının malikânesindeki koruyu satın almak isteyen tüccardan geliyordu. Satmalıydı bu koruyu. Gel gelelim, karısıyla barışıncaya dek hiçbir şey yapamazdı bu konuda. Canını en çok sıkan da, ileride söz konusu olacak karısıyla barışması işine böylelikle maddi bir çıkarın karışmasıydı. Kendi çıkarını düşünerek hareket ettiğinin, karısıyla bu koruyu satmak için barıştığının düşünülebileceği olasılığı gururuna dokunuyordu.</p>

  <p>Mektupları okuduktan sonra mahkemeden gelen evrakları çekti önüne. İki dosyaya aceleyle şöyle bir göz gezdirdi. Elindeki büyük kurşun kalemle birtakım notlar aldı. Sonra evrakları bir yana itip kahvesini aldı. Kahveden sonra da sabah gazetesini açtı, okumaya başladı.</p>

  <p>Stepan Arkadyeviç liberal –ama aşırı liberal olmayan– görüşlerini çoğunluğun tuttuğu bir gazeteyi okurdu. Yakından ne bilimle, ne sanatla ne de politikayla ilgilenmesine karşın, çoğunluğun ve gazetesinin savunduğu düşüncelere sımsıkı bağlıydı. Ancak çoğunluk onları bıraktığı –daha doğrusu bıraktığı değil de, onlar kendiliklerinden değiştiği– zaman o da bırakırdı bu düşünceleri.</p>

  <p>Stepan Arkadyeviç kendiliğinden bir düşünce edinmez, bir görüş seçmez, bağlandığı düşünceler de görüşler de tıpkı çoğunluğun giydiği şapkanın, giysinin biçimi gibi kendiliklerinden gelirdi ona. Oysa sosyeteye girmiş, toplumda bir yeri olan onun gibi bir insanın genelde olgunluk çağında gelişen düşünce canlılığı için birtakım görüşleri bulunması, bir şapkası olması kadar zorunluydu. Çevresinde gene birçok kimsenin savunduğu tutucu görüşe, liberal görüşü yeğlemesinin bir nedeni vardıysa, liberal görüşü akla, mantığa daha uygun bulduğu değil, bunu yaşayışına daha uygun bulduğu içindi. Liberal Parti Rusya'da her şeyin kötü olduğunu söylüyordu. Gerçekten de, Stepan Arkadyeviç'in çok borcu vardı. Parayı bir türlü yetiştiremiyordu. Liberal Parti evlilik kuruntunun artık eskidiğini, değiştirilmesi gerektiğini söylüyordu. Gerçekten de aile yaşamı artık pek az zevk veriyordu Stepan Arkadyeviç'e. Yalan söylemeye zorluyordu onu. Oysa onun yaradılışında bir insan için iğrenç, utanılacak bir şeydi yalan söylemek. Liberal Parti dinin, azgın insanları yola getirmeye yarayan dizginden başka bir şey olmadığını söylüyor, daha doğrusu, ima ediyordu. Gerçekten de, Stepan Arkadyeviç en kısa süren bir ayinde bile bacaklarında müthiş ağrılar hissediyor, bu dünyada da pekâlâ güzel yaşayabilecekken öteki dünya için böylesine korkunç, ürkütücü sözlerin niçin söylendiğine bir türlü akıl erdiremiyordu. Şaka yapmayı pek seven Stepan Arkadyeviç, insanoğlunun atalarıyla övünmesi gerekiyorsa, öyleyse Rurik'te kalmayıp daha gerilere, maymuna kadar gitmenin daha doğru olacağını söyleyerek takılırdı dostlarına. Bu yüzden Stepan Arkadyeviç'in göze en çok çarpan özelliklerinden biri, onun bu liberal düşünceleriydi. Aslında gazetesine de, başım hafiften dumanlandıran yemek sonrası purosu gibi alışmıştı. Gazetenin başyazısını okudu. Yazar günümüzde radikalizmin bütün tutucu unsurları yutmakla tehdit ettiği, yedi başlı devrim yılanının başını hükümetin ezmesi gerektiği konusunda koparılan yaygaranın bütünüyle boş olduğunu anlatmaya çalışıyor, şöyle diyordu: "Oysa bizim düşüncemize göre asıl tehlike yedi başlı devrim yılanında değil, bazı çevrelerin geleneklere bağlılıkla gösterdikleri, ilerlememizi frenleyen ısrarlı direniştedir..." Onun peşinden, mali konularla ilgili bir yazı okudu. Burada ise Bentham'ın, Mill'in adlan geçiyor, bakanlığa taşlar atılıyordu. Stepan Arkadyeviç oynak zekâsıyla bu taşların kimlere hangi nedenlerle atıldığını hemen anlıyor, her zaman olduğu gibi bundan haz duyuyordu. Ne var ki, bugün bu haz Matryona Filimonovna'nın öğüdünü, evin içindeki huzursuzluğu anımsadıkça azalıyordu. Sonra küçük haberlere şöyle bir göz gezdirdi: Kont Beyst'in Wiesbaden'e geçtiği, bundan böyle ak saç diye bir şeyin olmayacağı, bir bayanın küçük kupa arabasını satmak istediğini yazıyordu. Ancak, bu haberler eskisi gibi sakin, neşe dolu bir haz vermiyorlardı ona.</p>

  <p>Gazetesini okuyup bitirdikten, ikinci fincan kahvesini içip tereyağı sürülmüş bir dilim ekmeğini de yedikten sonra kalktı, yeleğindeki ekmek kırıntılarını silkeledi, geniş göğsünü öne çıkararak keyifle gülümsedi. Bir şeye sevindiğinden değil, karnı doyduğu için gülümsemişti.</p>

  <p>Ama bu neşeli gülümsemesi bir anda her şeyi anımsattı ona. Düşünceye daldı.</p>

  <p>Koridorda iki çocuk sesi duyuldu (Stepan Arkadyeviç, oğlu Grişa ile büyük kızı Tanya'nın seslerini tanımıştı.) Çocuklar taşıdıkları bir şeyi düşürmüşlerdi.</p>

  <p>Tanya, İngilizce:</p>

  <p>— Üste yolcu alınmaz diye söylemiştim sana, diye bağırıyordu. Gördün mü şimdi? Hadi topla bakalım hepsini.</p>

  <p>Stepan Arkadyeviç, "Her şey karmakarışık oldu," diye geçirdi içinden. "Çocuklar da kendi başlarına kaldılar." Kapıyı açıp onlara seslendi. Çocuklar, tren diye oynadıkları kutuyu bırakıp babalarının yanına koştular.</p>

  <p>Stepan Arkadyeviç'in gözdesi Tanya cesaretle koşmuş, babasına sarılmıştı. Her zamanki gibi, gülerek boynuna asılmış, öyle kalmışa. Babasının favorilerinin, çok sevdiği lavanta kokusunu hazla ciğerlerine çekti. Kız sonunda, babasının öne eğilmekten kızaran, sevgiyle ışıldayan yüzünü öpüp kollarını açtı, geri koşmak istedi; ama babası bırakmadı onu. Kızın yumuşacık ensesini okşayarak</p>

  <p>— Annen ne yapıyor? dedi.</p>

  <p>Öne eğilerek selam veren oğluna gülümsedi:</p>

  <p>— Merhaba.</p>

  <p>Oğlunu daha az sevdiğinin farkındaydı. Ama çocuklarının hepsine her zaman aynı davranmaya çalışırdı. Ne var ki oğlu, babasının onu ablasından az sevdiğini hissediyordu. Bu yüzden, babasının soğuk gülümsemesine karşılık vermedi. Tanya:</p>

  <p>— Annem mi? Kalktı, dedi.</p>

  <p>Stepan Arkadyeviç derin bir soluk alıp "Demek gene sabaha kadar uyumadı," diye geçirdi içinden.</p>

  <p>— Nasıl, keyfi yerinde mi?</p>

  <p>Kız, babasıyla annesinin kavgalı olduklarını, annesinin neşeli olamayacağını, bunu babasının da pekâlâ bildiğini, bunu böylesine önemsemez bir tavırla sorarken numara yaptığını biliyordu. Babası hemen fark etti bunu, o da kızardı. Tanya:</p>

  <p>— Bilmiyorum, dedi. Ders çalışmamızı, Miss Gul ile anneanneme gitmemizi söyledi.</p>

  <p>Stepan Arkadyeviç:</p>

  <p>— Peki Tanyacığım, dedi, git. Dur bakayım...</p>

  <p>Durdurup kızın küçücük elini okşadı. Dünden şöminenin üzerine koyduğu şeker kutusunu aldı, kızının çok sevdiği çikolatalı ezme şekerden iki tane verdi ona. Tanya parmağıyla kutuyu göstererek:</p>

  <p>— Grişa'ya? diye sordu.</p>

  <p>Stepan Arkadyeviç:</p>

  <p>— Evet, evet, dedi.</p>

  <p>Kızının omzunu okşadıktan, saçlarıyla boynunu öptükten sonra serbest bıraktı onu. Tam bu sırada Matyev girdi yemek odasına.</p>

  <p>— Araba hazır, efendim... Sizinle görüşmek isteyen bir bayan var dışarıda.</p>

  <p>— Çok oluyor mu geleli?</p>

  <p>— Yarım saat kadar.</p>

  <p>— Gelenden hemen haberim olsun diye kaç kez söyledim sana!</p>

  <p>Matyev, insanın istese de kızamayacağı kaba bir senli benlilikle:</p>

  <p>— Hiç olmazsa kahvaltınızı rahat yapın, dedi.</p>

  <p>Oblonski can sıkıntısından yüzünü buruşturdu.</p>

  <p>— Hadi, çabuk söyle, gelsin, dedi.</p>

  <p>Gelen Yüzbaşı Kalinin'in karısıydı. Anlamsız, olmayacak bir şey istiyordu. Ama Stepan Arkadyeviç –her zaman yaptığı gibi– ilgilendi kadınla; sözünü kesmeden, anlattıklarını sonuna dek dinledi. Ne yapması, kime başvurması gerektiğini uzun uzun anlattı. Kadına, bu işinde ona yardıma olabilecek kimseye verilmek üzere iri, güzel, okunaklı elyazısıyla bir de pusula yazıp verdi.</p>

  <p>Stepan Arkadyeviç, yüzbaşının karısını yolcu ettikten sonra şapkasını aldı. Bir şey unutmuş olmamak için durdu. Unutmayı istediği şeyden –karısından– başka bir şeyi unutmadığını anlayınca, "Ah, evet!" diye geçirdi içinden. Başını öne eğdi. Güzel yüzünü derin bir keder kaplamıştı. Kendi kendine, "Gitsem mi?" diye sordu. İçinde bir ses karısının yanına gitmemesini, bunun kendi kendini aldatmaktan başka bir şeye yaramayacağını; karısının artık hoş, karşısındakilerde sevgi uyandıran bir kadın olamayacağı, kendisinin de sevme yeteneğini yitirmiş bir ihtiyar yapılamayacağı için aralarının artık düzelemeyeceğini fısıldıyordu kulağına. Yapmacık, yalan olurdu hepsi. Oysa Stepan Arkadyeviç yapmacıktan da yalandan da nefret ederdi.</p>

  <p>Cesaretim toplamaya çalışarak, "Ama bir gün olacak bu," diye mırıldandı. "Böyle sürüp gidemez ya!" Göğsünü öne çıkardı gene, bir sigara yaktı, bir soluk çektikten sonra sedefli kül tablasına attı sigarasını, hızlı adımlarla konuk odasına geçti. Karısının yatak odasının kapısını açtı.</p>
</body>
</html>
