<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXI</h2>

  <p>Betsi salondan çıkarken kapıda, taze istiridye yediği Yeliseyef'in lokantasından gelen Stepan Arkadyeviç ile karşılaştı.</p>

  <p>— Ooo! Prenses! Ne hoş bir karşılaşma! dedi Oblonski. Ben de size uğramıştım.</p>

  <p>Betsi, eldivenini giyerken gülümseyerek:</p>

  <p>— Çok kısa bir karşılaşma ama! dedi. Gidiyorum.</p>

  <p>— Giymeyin eldiveninizi prenses, izin verin öpeyim küçücük elinizi. Yeniden moda olan eski gelenekler içinde en çok bu el öpme modasını sevdim. (Betsi'nin elini öptü) Ne zaman görüşeceğiz?</p>

  <p>Betsi gene gülümsedi.</p>

  <p>— Değmezsiniz buna! dedi.</p>

  <p>Stepan Arkadyeviç, yüzünde ciddi bir anlatımla:</p>

  <p>— Yanılıyorsunuz, değerim, diye karşılık verdi. Çok ağırbaşlı bir insan oldum artık. Yalnızca kendi aile işlerimi değil, başkalarının aile işlerini de yoluna koyuyorum.</p>

  <p>Betsi onun Anna'dan söz ettiğini anlamıştı hemen.</p>

  <p>— Ah, çok sevindim buna, dedi.</p>

  <p>Salona dönüp köşede ayakta durdular. Betsi anlamlı bir fısıltıyla:</p>

  <p>— Bu adam öldürecek onu, dedi. Hayır, olamaz bu, olamaz.</p>

  <p>Stepan Arkadyeviç, yüzünde ciddi, üzgün, karşısındakiyle aynı görüşte olduğunu gösteren bir anlatımla başını salladı.</p>

  <p>— Sizin böyle düşünmeniz sevindirdi beni, dedi. Petersburg'a bunun için geldim ben de.</p>

  <p>Betsi:</p>

  <p>— Kentte herkes bundan söz ediyor, dedi. Dayanılacak gibi değil. Günden güne eriyor zavallı. Onun, duygularıyla alay edilemeyecek kadınlardan olduğunu kocası anlamıyor. İkisinden biri olacak sonunda: Ya Vronski gözünü karartacak, böylece alıp götürecek onu ya da kocası boşayacak. Ama bu durum kadıncağızı boğuyor.</p>

  <p>Oblonski derin bir soluk aldı.</p>

  <p>— Evet, evet... dedi. Öyle... Ben de bunun için geldim zaten. Yani yalnızca bunun için değil de... Mabeyinci yaptılar beni, teşekkürlerimi sunmam gerekiyordu... Ama şimdi asıl önemli olan bu işi yoluna koymak elbette.</p>

  <p>— Tanrı yardımcınız olsun! dedi Betsi.</p>

  <p>Stepan Arkadyeviç, Prenses Betsi'yi antreye kadar geçirdikten, elini eldivenin bittiği, tam nabzının attığı yerden öptükten, ona yakışık almaz birtakım şeyler söyledikten sonra –Betsi bu sözler karşısında kızsın mı, gülsün mü bilememişti– kız kardeşinin yanına gitti. Anna'yı gözyaşları içinde buldu.</p>

  <p>Stepan Arkadyeviç, son derece neşeli olmasına karşın bir anda değişmiş, kız kardeşinin ruhsal durumuna uygun o acıma dolu duygulu ruhsal duruma girivermişti. Anna'ya nasıl olduğunu, gününü nasıl geçirdiğini sordu.</p>

  <p>— Çok çok kötü... Bugünü de, geçmiş bütün günleri de, gelecektekileri de... dedi Anna.</p>

  <p>— Kendini karamsarlığa kaptırıyorsun gibi geliyor bana. Silkinmeli, yaşamın gözlerinin içine bakmalısın. Bunun güç bir durum olduğunu biliyorum; ama...</p>

  <p>Anna birden:</p>

  <p>— Kadınların erkekleri bazen kötülükleri yüzünden bile sevdiklerini duydum, diye başladı. Ama ben erdemi yüzünden nefret ediyorum ondan. Onunla bir arada yaşayamıyorum. Anla beni, onun dış görünüşü eziyor beni, kaybediyorum kendimi. Yaşayamıyorum, yaşayamıyorum onunla bir arada. Ne yapmalıyım? Mutsuzum, insanın bundan daha mutsuz olamayacağını sanıyordum. Şimdi içinde bulunduğum bu korkunç durumu nasıl düşünebilirdim. İnanacak mısın, onun iyi yürekli, yüce gönüllü, soylu bir insan olduğunu, onun tırnağı kadar değerim olmadığını bile bile nefret ediyorum ondan. Yüce gönüllülüğü için nefret ediyorum. Benim için tek şey kalıyor, o da...</p>

  <p>Anna, "ölümdür" diyecekti; ama Stepan Arkadyeviç sözünü bitirmesine fırsat vermedi.</p>

  <p>— Hastasın, sinirlerin bozuk, dedi. İnan korkunç büyütüyorsun her şeyi. Öyle kötü bir durum yok ortada.</p>

  <p>Gülümsedi Stepan Arkadyeviç. Ondan başka kim olursa olsun, böylesine ciddi bir durumda gülümsemezdi. (Kaba kaçabilirdi çünkü bu gülümseme.) Ama onun gülümsemesinde öylesine çok içtenlik, anne şefkatini andıran sevgi vardı ki, karşısındakini gücendirmezdi gülümsemesi, yüreğini hafifletir, avuturdu. Sakin, avutucu sözleri, bademyağı gibi insanı rahatlatırdı. Anna da hemen hissetmişti bunu.</p>

  <p>— Hayır Stiva, dedi. Mahvolmuş bir insanım ben artık, mahvoldum! Mahvolmaktan da kötü bir şey bu! Mahvolmadım henüz, her şeyin bittiğini söyleyemem. Tam tersi, bitmediğini hissediyorum. Kopması gereken gerilmiş bir tel gibiyim. Ama bitmedi henüz... Korkunç bir bitiş olacak.</p>

  <p>— Bir şey olmaz, yavaşça gevşetilebilir tel. içinden çıkılamayacak durum yoktur.</p>

  <p>— Düşündüm, çok düşündüm. Yalnız bir şey var...</p>

  <p>Stepan Arkadyeviç, Anna'nın korku dolu bakışından, onun "ölüm" diyeceğini anladı gene, sözünü bitirmesine fırsat vermedi:</p>

  <p>— Hiç de değil, dedi. Bir dakika... Kendi durumunu benim gördüğüm gibi göremezsin, izin ver de bu konudaki düşüncemi açık– yüreklilikle anlatayım sana. (Bademyağı etkisi yapan gülümsemesi çekingen çekingen dolaştı dudaklarında gene.) En baştan başlayacağım: Senden yirmi yaş büyük bir adamla evlendin. Sevmeden ya da aşk nedir bilmeden evlendin. Tutalım ki bir hataydı yaptığın.</p>

  <p>— Korkunç bir hata! dedi Anna.</p>

  <p>— Ama gene söylüyorum: Olan olmuştur artık. Diyelim ki sonradan kocandan başka bir erkeği sevmek mutsuzluğuna uğradın. Bir mutsuzluktur bu. Ama bu da olup bitmiş bir şeydir, gerçektir. Kocan da her şeyi kabul etti, bağışladı. (Her cümlenin sonunda durup Anna'nın itirazını bekliyordu. Stepan Arkadyeviç; ama Anna susuyordu.) Böyle bu... Şimdi önemli olan şudur: Kocanla bir arada yaşayabilecek misin? İstiyor musun bunu? O da istiyor mu?</p>

  <p>— Hiçbir şey bilmiyorum, hiçbir şey.</p>

  <p>— Ama artık dayanamayacağını, kocandan nefret ettiğini söylüyordun!</p>

  <p>— Hayır, böyle bir şey söylemedim. Vazgeçtim. Hiçbir şey bilmiyorum ben, hiçbir şey de anlamıyorum.</p>

  <p>— Evet, ama izin ver...</p>

  <p>— Anlayamazsın sen bunu. Bir uçurumdan aşağı başüstü uçmakta olduğumu hissediyorum. Ama kurtulmaya çalışmamalıyım. Elimde değil.</p>

  <p>— Hiç önemi yok bunun. Aşağıya bez geriverir, tutarız seni. Duygularını anlıyorum. İsteğini, duygunu açığa vuracak kadar yürekli olamadığının farkındayım.</p>

  <p>— Bir şey istemiyorum ben... Her şeyin sona ermesinden başka...</p>

  <p>— Ama o görüyor bunu, biliyor. Bunun ona, sana geldiğinden daha mı az ağır geldiğini sanıyorsun? Sen acı çekiyorsun, o acı çekiyor, sonu neye varacak bunun? Oysa boşanırsanız her şey çözümlenmiş olur.</p>

  <p>Stepan Arkadyeviç'in asıl söylemek istediği şeyi söyleyebilmesi için hayli zorlaması gerekmişti kendini. Dikkatli baktı kız kardeşinin yüzüne.</p>

  <p>Anna, saçları kısa kesilmiş başını bir şey söylemeden "hayır" anlamına salladı. Ama onun birden eski güzelliğiyle aydınlanan yüzünden Stepan Arkadyeviç onun bunu, sırf erişilemez bir mutluluk saydığı için istemediğini anlamıştı.</p>

  <p>Stepan Arkadyeviç, şimdi daha bir cesaretle gülümseyerek:</p>

  <p>— Çok acıyorum size! dedi. Bu işi yoluna koyabilseydim ne mutlu olurdum. Söyleme, bir şey söyleme! İçimden geldiği gibi konuşabilsem yeterdi bana. Onun yanına gidiyorum.</p>

  <p>Anna dalgın dalgın baktı kardeşine, bir şey söylemedi. Gözlerinin içi parlıyordu.</p>
</body>
</html>
