<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>IX</h2>

  <p>Levin, saat 4'te hayvanat bahçesinin önünde faytondan inip tepeye, paten alanına doğru yürüdüğünde kalbi küt küt vuruyordu. Kiti'yi orada bulacağını biliyordu çünkü. Şçerbatskilerin kupa arabasını kapıda görmüştü.</p>

  <p>Güneşli, soğuk bir gündü. Kapıda arabalar, kızaklar, kiralık arabalar, jandarmalar sıra sıra dizilmişlerdi. Şapkaları parlak güneşin altında parlayan kibar bir kalabalık, girişte ve tahta oyma süslü küçük Rus evleri arasındaki tertemiz yollarda kaynaşıyordu. Karın ağırlığı altında dallarını sarkıtmış lüle lüle kayın ağaçlan bayramlıklarını giymişlerdi sanki.</p>

  <p>Levin paten alanına doğru yürürken düşünüyordu kendi kendine: "Heyecanlanmaman gerek, sakin olmalısın. Ne oluyor sana? Yeter be, aptal! Kes artık küt küt vurmayı!" Kalbine söylüyordu bunu. Gelgelelim, heyecanını bastırmaya uğraştıkça daha çok kesiliyordu soluğu. Bir tanıdık gördü onu. Seslendi. Ama Levin, ona seslenenin kim olduğunu bile fark edememişti. İnip çıkan el kızaklarının zincir şakırtısının, kayan kızakların gürültüsünün, neşeli insan seslerinin duyulduğu tepeye yaklaştı. Birkaç adım daha atınca paten alanı açıldı karşısında. Paten kayanlar arasında Kiti'yi gördü.</p>

  <p>Onun orada olduğunu, yüreğini birden dolduran sevinç ile korkudan anlamıştı. Alanın öteki ucunda duruyor, bir bayanla konuşuyordu. Görünüşte giyinişinde de, duruşunda da bir olağanüstülük yoktu; ama Levin için onu bu kalabalığın arasında seçmek, ısırgan otlan arasında bir gülü seçmek kadar kolay olmuştu. Her şeyi aydınlatan oydu çünkü. Çevresindeki her şeye ışık saçan bir gülümsemeydi. Levin, "Oraya, buza inip yanına yaklaşabilir miyim acaba?" diye geçirdi içinden. Kiti'nin bulunduğu yer ulaşılmaz, kutsal bir tapınak gibi görünüyordu ona. Bir an oldu, az kaldı, dönüp gidecekti: öylesine büyük bir korku kaplamıştı içini. Kiti'nin çevresinde her çeşidinden bir sürü insan olduğuna, kendisinin de oraya gidip kayabileceğine kendi kendini inandırabilmesi için hayli çaba harcaması gerekti. Aşağı indi. İnerken Kiti'ye –genç kız bir güneşmiş gibi– uzun süre bakmamaya çalışıyordu. Ama –güneş gibi– bakmadan da görüyordu onu.</p>

  <p>Haftanın bu gününün bu saatinde buzun üzerinde aynı çevrenin insanları toplanmıştı. Birbirini tanıyorlardı. Yetenekleriyle dikkati çekmeye çalışan kayak ustaları da vardı burada, sopalarla kaymayı öğrenmeye çalışan acemiler de, sağlık nedeniyle kayan ihtiyarlar da, çocuklar da... Levin bütün bu insanların çok mutlu olduklarını düşünüyordu: Kiti'nin yakınındaydılar çünkü. Görünüşte herkes son derece soğukkanlı kayarak geliyordu arkasından, gene soğukkanlı geçiyorlardı yanından, onunla konuşurken bile pek ilgisizdiler ona karşı. Hatta son derece güzel buzdan, nefis havadan yararlanarak, onu hiç umursamadan gülüp eğleniyorlardı.</p>

  <p>Dar pantolon, kısa ceket giymiş Kiti'nin kuzeni Nikolay Şçerbatski, ayağında patenlerle bir bankta oturuyordu. Levin'i görünce seslendi:</p>

  <p>— Oo! Rusya'nın bir numaralı kayakçısı! Ne zaman geldiniz? Buz çok güzel, geçirin ayağınıza patenleri de kayın biraz.</p>

  <p>Levin, Kiti'nin bulunduğu bir yerde bu delikanlının gösterdiği cesarete, laubaliliğe şaşarak:</p>

  <p>— Patenim yok, diye karşılık verdi.</p>

  <p>Kiti'ye bakmadan, onu bir saniye gözden kaçırmamaya çalışıyordu. Güneşin ona yaklaşmakta olduğunu fark etti birden. Köşedeydi. Kiti, yüksek botlarının içinde ince ayaklarını beceriksizce yana açmış, düşmemek için çok dikkatli, ona doğru geliyordu kayarak. Rus ulusal kıyafeti giymiş küçük bir çocuk, öne iyice yatmış, elini kolunu çılgınca sallayarak arkasından gelip geçti onu. Kiti'nin kayması pek sağlam değildi. Bir kurdeleye asılı manşonundan çıkardığı ellerini hazır durumda tutuyor, uzaktan görüp tanıdığı Levin'e gülümsüyordu. Dönüş bitince narin ayağının bir vuruşuyla doğru Şçerbatski'nin yanına kaydı, kolundan yakalayıp Levin'i başıyla selamladı. Levin'in hayal ettiğinden çok çok güzeldi.</p>

  <p>Levin, Kiti'yi düşündüğü zamanlar onu her şeyiyle kolayca canlandırıyordu hayalinde. Onu düşünürken, gelişmiş kız omuzları üzerinde öylesine uyumlu yerleşmiş küçük, san saçlı başının çocuksu açıklığının, sevimliliğinin güzelliğini görür gibi oluyordu. Kiti'nin yüzündeki çocuksu anlatım bedeninin zarafetiyle birleşimce, Levin'in çok iyi anladığı bir güzelliği oluşturuyordu. Ama onun insanı en çok şaşırtan şeyi gözlerinin, sevimli uysal, içtenlik okunan gözlerinin anlatımıyla Levin'i her zaman bir masal dünyasına götüren gülümsemesiydi. Levin bu dünyada kendini, çocukluğunun pek seyrek günlerinde olduğu gibi huzur içinde, mutlu hissediyordu.</p>

  <p>— Ne zaman geldiniz?</p>

  <p>Levin, genç kızın manşonunun içinden düşen mendilini yerden alıp ona verirken, Kiti;</p>

  <p>— Teşekkür ederim, diye ekledi.</p>

  <p>Levin;</p>

  <p>— Ben mi ne zaman geldim? dedi. Yeni geldim, dûn... şey, yani bugün geldim.</p>

  <p>Heyecanından soruyu ilk anda anlayamamıştı.</p>

  <p>— Size gelmek istiyordum, diye ekledi.</p>

  <p>Ama Kiti'yi iyi niyetle görmek istediğini düşündü birden, şaşırdı, kızardı.</p>

  <p>— Sizin paten kaydığınızı bilmiyordum, dedi. Çok güzel kayıyorsunuz.</p>

  <p>Kiti, Levin'in yüzüne, niçin kızarıp bozardığını anlamaya çalışıyormuş gibi dikkatti dikkatli baktı. Sonra, manşonunun üzerine düşen kırağı iğnelerini siyah eldivenli küçücük eliyle silkelerken:</p>

  <p>— Sizin bu övgünüzün değerini bilmeliyim, dedi. Burada herkes sizin en büyük paten ustası olduğunuzu söyler.</p>

  <p>— Evet, evet, bir zamanlar büyük bir tutkuyla vermiştim kendimi bu işe. Patinaj ustası olmak istiyordum.</p>

  <p>Kiti gülümsedi:</p>

  <p>— Galiba her şeyi tutkuyla yaparsınız siz. Nasıl kaydığınızı görmeyi çok istiyorum. Paten takıp gelin, birlikte kayalım.</p>

  <p>Levin, Kiti nin yüzüne bakarak, "Birlikte kaymak! Olacak şey mi bu?" diye geçirdi içinden.</p>

  <p>— Şimdi takıyorum, dedi.</p>

  <p>Paten takmaya gitti.</p>

  <p>Patenci, Levin'in ayağını tutup tabanına pateni vidalarken:</p>

  <p>— Çoktandır görünmüyordunuz efendim, dedi. Siz gittikten sonra usta kalmadı buradaki baylar arasında. (Patenin kayışını sıkarken sordu:) Böyle iyi mi efendim?</p>

  <p>Levin, elinde olmadan yüzünü kaplayan mutluluk gülümsemesini güçlükle tutmaya çalışarak:</p>

  <p>— İyi, iyi, dedi. Lütfen biraz çabuk ol.</p>

  <p>"Hayat bu işte," diye geçiriyordu içinden. "Mutluluk bu! Birlikte, dedi, birlikte kayalım. Şimdi mi söylesem acaba? Şu anda mutlu olduğum, hiç değilse içimdeki umut bana mutluluk verdiği için söylemeye korkuyorum ona... Ya o zaman? Ama mecburum! Mecburum! Mecburum! Güçlü olmalıyım!"</p>

  <p>Levin ayağa kalktı, paltosunu çıkardı, kulübenin önündeki pürtüktü buzda hız alarak düz buza çıktı. Gidişini istediği gibi yavaşlatarak, hızlandırarak, rahatlıkla yön değiştirerek kaymaya başladı. Korkarak yaklaştı Kiti'ye; ama genç kızın gülümsemesi cesaretini toplamaya yetti.</p>

  <p>Kiti elini verdi ona, yan yana kaymaya başladılar. Gittikçe hızlanıyorlardı. Hızlandıkça daha çok sıkıyordu Levin'in elini Kiti.</p>

  <p>— Sizinle çalışsam, hemen öğreneceğim bu işi, dedi. Nedense size karşı bir güven var içimde.</p>

  <p>Levin:</p>

  <p>— Siz bana yaslanınca benim de kendime güvenim artıyor, dedi.</p>

  <p>Ama kendi söylediğinden kendi korktu. Gerçekten de, o bunu söyler söylemez güneş birden bulutların arkasına kaymış gibi, Kiti'nin yüzü o sevimliliğini yitirmişti. Levin, onun yüzündeki düşüncesini zorladığını gösteren, çok iyi bildiği değişikliği fark etmişti. Kiti'nin dümdüz alnında bir kırışık belirmişti. Levin hemen:</p>

  <p>— Canınız bir şeye sıkılmıyor ya? diye sordu. Ama sormaya hakkım yok bunu.</p>

  <p>Kiti soğuk:</p>

  <p>— Niçin? dedi. Hayır, bir şeye sıkılmıyor canım.</p>

  <p>Bir an sustuktan sonra ekledi:</p>

  <p>— Mile, Linon'u görmediniz mi?</p>

  <p>— Henüz görmedim.</p>

  <p>— Hadi onun yanına gidin, çok sever sizi.</p>

  <p>Levin, "Ne oluyoruz?" diye geçirdi içinden. "Canını sıktım. Tanrım, sen yardım et bana!" Bir bankta oturan, ak saçları bukleli yaşlı Fransız kadının yanına gitti. Kadın, takma dişlerini gösteren bir gülümsemesiyle eski bir dost gibi karşıladı Levin'i. Gözleriyle Kiti'yi gösterdi.</p>

  <p>— Büyütüyoruz, dedi. Biz de ihtiyarlıyoruz.</p>

  <p>Fransız kadın gülümseyerek sürdürdü konuşmasını:</p>

  <p>— Tiny bear<a href="../Text/Section0260.xhtml#Footnote0002" id="Feedback0002"><sup>[2]</sup></a> kocaman oldu artık! Anımsıyor musunuz, bir zamanlar böyle derdiniz.</p>

  <p>Kadın, Levin'in bir İngiliz masalından esinlenerek "ayı" diye ad taktığı üç kız kardeş için yaptığı şakayı anımsatmak istemişti.</p>

  <p>Levin unutmuştu bu şakayı; ama Fransız kadın çok hoşlandığı bu şakayı anımsadıkça gülerdi on yıldır.</p>

  <p>— Hadi gidip kayın, gidin. Bizim Kiti de öğrendi artık kaymayı, değil mi?</p>

  <p>Levin, Kiti'nin yanına geldiğinde genç kızın yüzünde biraz önceki sertlik yoktu. Gözlerinin içi gülüyordu gene, bakışı yumuşaktı. Ama Levin, onun bu yumuşaklığında içten pazarlıklı durgun, değişik bir şeyin olduğunu sezinlemişti. İçine bir hüzün çöktü. Kiti yaşlı mürebbiyesinden, onun tuhaflıklarından söz ettikten sonra, Levin'in işlerinin nasıl olduğunu sordu.</p>

  <p>— Kışın köyde sıkılmıyor musunuz?</p>

  <p>Levin, Kiti'nin onu, kış başında olduğu gibi şimdi de, kurtulmaya gücünün yetmeyeceği kendi sakin havasına sokmakta olduğunu hissediyordu.</p>

  <p>— Hayır, sıkılmıyorum, dedi. Çok işim var çünkü.</p>

  <p>Kiti:</p>

  <p>— Çok kalacak mısınız Moskova'da? diye sordu.</p>

  <p>Levin, ne söyleyeceğini hiç düşünmeden karşılık verdi:</p>

  <p>— Bilmiyorum.</p>

  <p>Kiti'nin bu sakin dostluk havasına kendini kaptırırsa, köye yine bir sonuç alamadan, eli boş döneceği düşüncesi geçti aklından. Atak olmaya karar verdi. Kiti:</p>

  <p>— Nasıl? dedi Bilmiyor musunuz?</p>

  <p>— Bilmiyorum. Size bağlı bu...</p>

  <p>Levin, söylediği şeyden dehşete kapıldı bir an.</p>

  <p>Kiti onun bu söylediğini duymamış mıydı, yoksa duymak mı istememişti; her neyse; ama düşecek gibi oldu, ayağını yere iki kez vurup uzaklaştı Levin'in yanından. Mile. Linon'un yanına gitti, ona bir şeyler söyledi, sonra bayanların patenlerini çıkardıkları kulübeye yöneldi.</p>

  <p>Levin kendi kendine, "Tanrım, ne yaptım ben! Tanrım! Sen yardım et bana, bir yol göster!" diye mırıldanıyor, dua ediyor, bir yandan da sert hareketler yapmak gereksinimi duyduğu için hızla iç ve dış daireler çizerek dolanıyordu.</p>

  <p>Bu sırada, zamanının en iyi patinajcılarından bir genç, ağzında sigarası, ayağında patenleri, gazinodan çıktı, hızını artırdıktan sonra basamaklardan aşağı gürültüyle sıçrayarak inmeye başladı. Kollarının serbest duruşunu bile bozmadan uçarcasına aşağı indi, buzun üstünde kaymaya başladı. Levin:</p>

  <p>— Ah, yeni bir numara bu! dedi.</p>

  <p>Aynı şeyi yapmak için hemen yukarı koştu.</p>

  <p>Nikolay Şçerbatski seslendi ona:</p>

  <p>— Bir yanınızı incitirsiniz, alışkanlık isteyen bir harekettir bu.</p>

  <p>Levin yukarı çıktı, orada alabildiği kadar hız aldıktan sonra, ilk kez yaptığı bu numarada dengesini sağlamak için kollarını iki yana açıp aşağı bıraktı kendini. Son basamakta ayağı takıldı; ama eliyle buza hafifçe dokunarak çabuk bir hareketle toparladı kendini. Gülümseyerek kaymaya başladı buzun üstünde.</p>

  <p>Bu sırada, yanında Mlle. Linon ile kulübeden çıkmakta olan Kiti ona sakin bir şefkatle, bir kardeşe bakar gibi sevgiyle bakarak içinden şöyle geçiriyordu: "Ne iyi bir çocuk! Suçlu muyum acaba, kötü bir şey mi yaptım? Cilve diyorlar buna. Sevdiğimin o olmadığını biliyorum; ama neşeleniyorum yanında gene de. Öyle üstün yetenekleri var ki! Ama niçin söyledi öyle?"</p>

  <p>Yaptığı hızlı hareketlerden yüzü kıpkırmızı olmuş Levin, Kiti'nin, kendisini merdivenlerde karşılayan annesiyle gitmekte olduğunu görünce durdu, bir an düşündü. Patenlerini çıkarıp ana kıza bahçenin dış kapısında yetişti. Prenses:</p>

  <p>— Sizi gördüğüme çok sevindim, dedi. Perşembeleri her zamanki gibi kabul günümüzdür.</p>

  <p>— Yani bugün?</p>

  <p>Prenses soğuk:</p>

  <p>— Sizi evimizde görmek bizi çok sevindirecektir, dedi.</p>

  <p>Annesinin bu soğuk tavrı Kiti'yi üzmüştü. Onun bu soğukluğunu gidermek isteğini yenemedi. Levin'e dönüp gülümsedi.</p>

  <p>— Bekliyoruz, dedi.</p>

  <p>Tam o sırada, yüzü, gözlerinin içi ışıl ışıl Stepan Arkadyeviç, şapkasını yana yatırmış, neşeli, mutlu bahçeye giriyordu. Ama kaynanasının yanına gelince, prensesin, Doli'nin sağlığı üzerine sorduğu sorulara, üzgün, suçlu bir yüz anlatımıyla yanıtlar verdi. Kaynanasıyla alçak sesle, neşesiz, bir süre konuştuktan sonra göğsünü öne çıkardı. Levin'in koluna girdi.</p>

  <p>— Ee, gidiyor muyuz? diye sordu.</p>

  <p>Arkadaşının gözlerinin içine anlamlı anlamlı baktıktan sonra ekledi:</p>

  <p>— Hep seni düşünüyordum. Geldiğine ne çok sevindiğimi bilemezsin.</p>

  <p>"Bekliyoruz" diyen ses kulaklarında hâlâ çınlayan, bu sese eşlik eden gülümseme gözlerinin önünden hâlâ gitmemiş sevinçli Levin:</p>

  <p>— Gidelim, gidelim, dedi.</p>

  <p>— "İngiltere"ye mi, yoksa "Ermitaj"a mı gidelim?</p>

  <p>— Benim için fark etmez.</p>

  <p>— Öyleyse "lngiltere"ye gidelim.</p>

  <p>Stepan Arkadyeviç'in "lngihere"yi seçmesinin nedeni, oraya "Ermitaj"dan daha çok borçlu olmasıydı. Onun için bu otelden kaçmayı kendine yakıştıramamıştı.</p>

  <p>— Araban var mı? diye sordu arkadaşına. Güzel. Kendi arabamı gönderdim çünkü.</p>

  <p>İki arkadaş, yol boyunca hiç konuşmadılar. Levin, Kiti'nin yüzündeki o değişikliğin ne anlama geldiğini düşünüyor, kâh kendi kendini mutlu olabileceğine inandırıyor, kâh umutsuzluğa düşüyor, beslediği umudun bir çılgınlık olduğunu görüyordu. Bir yandan da kendini, Kiti'nin gülümsemesinden "Bekliyoruz" demesinden önceki Levin'den bambaşka bir insan hissediyordu.</p>

  <p>Stepan Arkadyeviç de yol boyunca yemek listesini hazırladı kafasında. Otelin kapısına geldiklerinde Levin'e:</p>

  <p>— Kalkan balığını sever misin? diye sordu.</p>

  <p>Levin:</p>

  <p>— Efendim? dedi. Kalkan mı? Ha, evet, çok severim.</p>
</body>
</html>
