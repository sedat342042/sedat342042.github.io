<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>IX</h2>

  <p>Eski, bakımsız Palazzo, Vronski ile Anna oraya taşındıktan sonra süslemeli, yüksek tavanlarıyla, duvarlarında freskleriyle, mozaik yerleriyle, yüksek pencerelerinde ağır kumaştan sarı perdeleriyle, konsolların ve şöminelerin üzerinde vazolarıyla, oymalı kapılarıyla, duvarlarında tablolar asılı loş salonlarıyla, dış görünüşünün bütünlüğüyle Vronski'nin dağınık, tatlı ruhsal durumunu daha da dağıttı. Vronski kendisinin, aydın bir sanatsever olmadığı kadar, bir Rus toprak sahibi, işsiz güçsüz bir hassa subayı da olmadığını hissediyordu. Sevdiği kadın uğruna sosyeteyi, ilişkilerini, yükselme tutkusunu bir kenara itmiş, alçakgönüllü bir ressamdı şimdi.</p>

  <p>Palazzo'yu kiralarken Vronski'nin öngördüğü amaç tam gerçekleşmişti. Golenişçef'in aracılığıyla birkaç ilginç kimseyle tanışan Vronski ilk zamanlar sakindi. Bir İtalyan profesörünün önderliğinde doğadan resim çalışmaları yapıyor, Ortaçağ'ın İtalya'sındaki yaşamla ilgileniyordu. Bu yaşam son zamanlarda onu çok çekmişti. Ortaçağda olduğu gibi, şapkasını yan giymeye, pelerinini omzuna almaya başlamıştı. Bu çok da yakışıyordu ona.</p>

  <p>Vronski, bir sabah onlara gelen Golenişçef'e:</p>

  <p>— Bakın, burada yaşıyoruz da hiçbir şeyden haberimiz yok, dedi.</p>

  <p>Postadan yeni aldığı bir Rus gazetesini ona uzattı.</p>

  <p>Aynı kasabada yaşayan, üzerinde çalıştığı tablonun sözü çoktan beri edilen ünlü bir Rus ressamın bitmeden satılan son tablosunu yeni bitirdiğinden söz eden yazıyı göstererek ekledi:</p>

  <p>— Mihaylof'un tablosunu gördün mü?</p>

  <p>Yazıda, ilginç bir ressamın her çeşit destekten, yardımdan yoksun bırakıldığı için hükümete ve akademiye çatılıyordu.</p>

  <p>Golenişçef:</p>

  <p>— Gördüm, dedi. Yeteneği olduğu belli; ama içtenlik yok tuttuğu yolda. İsa'ya, dinsel resme karşı hep aynı İvanof –Strauss– Renan tutumu.</p>

  <p>— Tablonun konusu ne? diye sordu Anna.</p>

  <p>— İsa, Plat'ın karşısında. İsa, yeni okulun olanca gerçekçiliğiyle bir Yahudi olarak gösteriliyor.</p>

  <p>Tablonun konusuyla ilgili soru Golenişçef'i üzerinde konuşmayı en çok sevdiği konulardan birine getirmişti. Anlatmaya başladı:</p>

  <p>— Böylesine bir yanılgıya nasıl düştüklerini anlamıyorum. Büyük ustaların yapıtlarında İsa kendine özgü bir biçim kazanmıştır artık. Demek istediğim, Tanrı'nın değil de bir devrimcinin ya da bir bilginin resmini yapmak istiyorlarsa gidip tarihten Sokrates'i, Franklin'i, Charlotte Corday'i alsınlar. Onların resimlerini yapsınlar. Oysa sanatın ele alması olanaksız şeyi alıyorlar ele, sonra da...</p>

  <p>Vronski, bir Rus <i>Maecenas</i>'ı<a href="../Text/Section0260.xhtml#Footnote0078" id="Feedback0078"><sup>[78]</sup></a> olarak, tablonun iyi ya da kötü olduğuna bakmadan, ressama yardım etmesinin gerektiği düşüncesiyle:</p>

  <p>— Sahi yokluk içinde mi bu Mihaylol? diye sordu.</p>

  <p>— Pek o kadar değil. Çok güzel bir portre ressamıdır. Onun yaptığı Vasilçikova'nın portresini gördünüz mü? Ama artık portre yapmıyor galiba, bu yüzden de durumu bozulmuş olabilir. Bence...</p>

  <p>Vronski sözünü kesti:</p>

  <p>— Anna Arkadyevna'nın portresini yapmasını rica edemez miyiz?</p>

  <p>Anna:</p>

  <p>— Niçin benim? dedi. Senin yaptığın portremden sonra başka portre istemiyorum ben. Ani'ninkini (kızına Ani diyordu) yapsın daha iyi.</p>

  <p>Anna, çocuğu bahçeye çıkarmış güzel İtalyan sütanneyi görünce Vronski'ye gösterdi onu.</p>

  <p>— İşte orada Ani, dedi.</p>

  <p>Tablosu için Vronski'ye modellik eden dilber İtalyan sütanne –Vronski yalnızca başını yapıyordu onun– Anna'nın yaşamındaki gizli tek üzüntüsüydü şimdi. Dilber sütannenin resmini yaparken onun güzelliğini, Ortaçağ havasını beğendiğini gizlemiyordu Vronski. Anna, bu sütanneyi kıskanmaktan korktuğunu kendi kendine bile itiraf edemiyor, özellikle bu yüzden ona yakınlık gösteriyor, ona da küçük oğluna da iyi davranıyordu.</p>

  <p>Vronski de baktı pencereden, sonra Anna'nın gözlerinin içine baktı, hemen Golenişçef'e döndü.</p>

  <p>— Sen tanıyor musun Mihaylof'u?</p>

  <p>— Birkaç kez karşılaştım onunla. Ama çok tuhaf bir adam. Üstelik cahil mi cahil. Günümüzde öylesine çok rastlanılan yeni tip yabani insanlardan biri. Hani şu ateizm, kuşkuculuk, maddecilik kavramları içinde <i>d'emblée</i><a href="../Text/Section0260.xhtml#Footnote0079" id="Feedback0079"><sup>[79]</sup></a> yetiştirilmiş bozuk düşüncelilerden biri... Eskiden, (Golenişçef, Anna ile Vronski'nin de konuşmak, bir şeyler söylemek istediklerini fark etmeden anlatıyordu), eskiden bozuk düşünceli dediğimiz kimseler çoğu zaman dinin, yasaların, ahlâk kurallarının öngördüğü biçimde öğrenim görmüş, kendi mücadelesiyle emek vererek bozuk düşünceye varmış insanlardan çıkardı. Oysa günümüzde yeni bir tip bozuk düşünceli çıkmıştır ortaya. Bunlar, ahlâk kurallarından, dinden, bu konularda söz sahiplerinin görüşlerinden habersiz, her şeyi yadsıyan düşüncelerle yetiştirilmiş yabanilerdir. Böyle bir insandır işte o. Moskovalı bir saray uşağının oğluymuş galiba. Öğrenim falan görmemiş. Akademiye girip ünlü bir ressam olunca –kafası çalıştığı için– kültür sahibi olmak istemiş. Kültürün kaynağı olduğuna inandığı dergilere başvurmuş. Bildiğiniz gibi, eskiden kültürlü olmak isteyen bir insan, tutalım bir Fransız, bütün klasikleri okumaya başlardı. Din bilginlerini, trajedi yazarlarını, tarihçileri, filozofları... Bu işi için adamı nasıl bir zihin çalışmasının beklediğini anlıyorsunuz kuşkusuz! Ama günümüzün bozuk düşüncesi doğrudan doğruya inkârcı edebiyata dalmış, bu edebiyatın her şeyiyle benimsemiştir hemencecik. Tamamdır artık her şey. Dahası var, bu bozuk düşünceli, bundan yirmi yıl önce bu edebiyatta büyüklerin sözleriyle yüzyıllar boyu kökleşmiş görüşleriyle bir çatışmayı bulurdu. Bu çatışmadan, ortada bir şeyin olduğunu anlardı. Oysa şimdi, kökleşmiş görüşleri tartışmaya değmeyecek kadar değersiz sayan, açık açık <i>"évolution"</i><a href="../Text/Section0260.xhtml#Footnote0080" id="Feedback0080"><sup>[80]</sup></a> ve yaşama savaşıdır yalnızca var olan, hepsi o kadar" diyen bir edebiyat içinde bulmuştur kendini. Ben makalemde...</p>

  <p>Deminden beri Vronski ile bakışan, Vronski'nin bu ressamın kültürünü umursamadığını, yalnızca ona yardım etmek, bir portre ısmarlamak istediğini bilen Anna:</p>

  <p>— Bakın ne diyeceğim, dedi.</p>

  <p>İyice coşmuş Goleşniçef'in sözünü kararlı bir sesle kesti:</p>

  <p>— Ne yapalım biliyor musunuz? Gidip kendimiz görelim onu.</p>

  <p>Golenişçef kendini toparladı. Seve seve razı oldu buna. Ressam uzak bir mahallede oturduğu için bir araba kiralamaya karar verdiler.</p>

  <p>Bir saat sonra Anna, Golenişçef ile yan yana, Vronski de arabanın ön koltuğunda, uzak mahallelerden birinde yeni, dış görünüşü çirkin bir evin kapısında durdular. Yanlarına gelen kapıcının karısından, Mihaylof'un konuklarını stüdyoda kabul ettiğini; ama şu anda iki adım ötedeki pansiyonunda olduğunu öğrenince, kadına kartlarını verip tablolarını görmelerine izin vermesini rica etmek üzere ressama yolladılar.</p>
</body>
</html>
