<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XIX</h2>

  <p>Krasnoe Selo yarışlarının yapılacağı gün Vronski biftek yemek için alayın yemek salonuna her zamankinden daha erken geldi. Yiyeceğine, içeceğine dikkat etmesi gerekmiyordu. Kilosu, yarışlarda öngörüldüğü gibi, yetmiş beşin altındaydı çünkü. Ama şişmanlamaması da gerekiyordu. Bu nedenle hamur işinden, tatlıdan kaçmıyordu. Beyaz yeleğinin üstüne giydiği ceketinin önü açık, kollarını masaya dayamış oturuyor, ısmarladığı bifteğin gelmesini beklerken, önündeki Fransızca romana bakıyordu. Kitaba sırf girip çıkan subaylarla konuşmak zorunda kalmamak için bakıyor, düşünüyordu.</p>

  <p>Anna'nın bugünkü yarışlardan sonra ona randevu vermeyi vaat ettiğini düşünüyordu. Üç gündür görmemişti Anna'yı. Kocası Avrupa'dan döndüğü için bugün görüşüp görüşemeyeceklerini de, bunu nasıl öğreneceğini de bilmiyordu. Anna ile son kez kuzini Betsi'nin yazlığında görüşmüştü. Kareninlerin yazlığına elinden geldiğince seyrek gidiyordu. Şimdi gitmek istiyordu oraya, "bunu nasıl yapmak?" gerektiğini düşünüyordu.</p>

  <p>"Betsi'nin beni, Anna'nın yarışlara gelip gelmeyeceğini sormam için yolladığını söylerim. Gideceğim!" Başını kitaptan kaldırdı, kararını vermişti. Anna'yı görmek mutluluğuna erişeceğini düşününce yüzü aydınlanmıştı.</p>

  <p>Gümüş bir tabak içinde bifteğini getiren garsona:</p>

  <p>— Benim eve birini yolla, troykamı hazırlasınlar, dedi.</p>

  <p>Sıcak tabağı önüne çekip yemeye koyuldu.</p>

  <p>Yandaki bilardo salonundan topların birbirine vurmasından çıkan sesler, konuşmalar, kahkahalar geliyordu. Lokantanın kapısında iki subay göründü: Biri, soylular subay okulundan alaya yeni gelmiş, ince yapılı, zayıf yüzlü bir gençti. Öteki, bileğinde bileziğiyle ufak gözleri yağlı, şişman, yaşlı bir subaydı.</p>

  <p>Vronski baktı onlardan yana, yüzünü ekşitti. Onları fark etmemiş gibi, yan gözle kitaba bakmaya, bir yandan da yemeye başladı.</p>

  <p>Şişman subay gelip yanına oturdu.</p>

  <p>— Ne o? dedi. Göreve hazırlanıyorsun galiba?</p>

  <p>Vronski ağzını silerken, subaya bakmadan yüzünü ekşitti:</p>

  <p>— Görüyorsun işte...</p>

  <p>Beriki, genç subay için bir sandalye çekip:</p>

  <p>— Şişmanlamaktan korkmuyor musun, peki? dedi.</p>

  <p>Vronski, nefretini belli edecek biçimde yüzünü buruşturup düzgün dişlerini gösterdi:</p>

  <p>— Efendim?</p>

  <p>— Şişmanlamaktan korkmuyor musun diyorum?</p>

  <p>Vronski:</p>

  <p>— <i>Heres</i><a href="../Text/Section0260.xhtml#Footnote0032" id="Feedback0032"><sup>[32]</sup></a> getir garson! diye seslendi.</p>

  <p>Subayın sorusuna karşılık vermeden, kitabı öte yanına koydu, okumayı sürdürdü.</p>

  <p>Şişman subay içki listesini aldı, genç subaya döndü. Listeyi ona uzattı, yüzüne bakarak:</p>

  <p>— Ne içeceğimizi sen seç, dedi.</p>

  <p>Genç subay göz ucuyla ürkek ürkek Vronski'ye bakarak –bir yandan da, yeni yeni terlemeye başlamış, bıyıklarını parmaklarıyla yokluyordu.-</p>

  <p>— İstersen reynveyna içelim, dedi. Vronski'nin onlarla ilgilenmediğini görünce ayağa kalktı.</p>

  <p>— Hadi bilardo salonuna geçelim, dedi.</p>

  <p>Şişman subay uysal bir çocuk tavrıyla kalktı, birlikte kapıya yürüdüler.</p>

  <p>Bu sırada uzun boylu, düzgün bedenli bir subay salona girdi. Süvari yüzbaşısı Yaşvin'di bu. İki subayı, küçümser bir tavırla başıyla selamladıktan sonra Vronski'nin yanına geldi. Kocaman eliyle omzuna oldukça kuvvetli vurup yüksek sesle:</p>

  <p>— Ah dedi. Buradaymış!</p>

  <p>Vronski öfkeyle başını çevirdi; ama her zamanki sakin, kararlı sevgi anlatımıyla aydınlandı yüzü bir anda.</p>

  <p>Süvari yüzbaşısı gür, bariton sesiyle:</p>

  <p>— Kafan çalışıyor Alyoşa, dedi. Şimdi yiyebilirsin. Bir kadeh de iç...</p>

  <p>— Ama iştahım yok.</p>

  <p>Yaşvin, o anda kapıdan çıkmakta olan iki subaya alaylı alaylı baktı.</p>

  <p>— Çifte kumrular, dedi.</p>

  <p>Sandalyeye göre çok uzun olan bacaklarını dar süvari pantolonunun içinde kıvırarak Vronski'nin yanına oturdu.</p>

  <p>— Dün niçin gelmedin Krasnıy Tiyatrosu'na? Numerova hiç de fena değildi. Neredeydin?</p>

  <p>Vronski:</p>

  <p>— Tverskilerde biraz fazla oturmuşum, dedi.</p>

  <p>— Yaa!</p>

  <p>Zevke, eğlenceye düşkün, kumarbaz, hiçbir prensibi olmamak şöyle dursun, üstelik ahlâkdışı prensipler sahibi bir insan olan Yaşvin alayda Vronski'nin en yakın arkadaşıydı. Daha çok fıçıyla içmesine, geceleri uyumamasına karşın hep aynı kalmakta gösterdiği olağanüstü beden gücü ve komutanlarına, arkadaşlarına karşı gösterdiği büyük ruh gücü –arkadaşları da, komutanları da korkarlardı ondan, sayarlardı onu– ayrıca on binlerin döndüğü kumar masalarında, –her zaman çok içkili olmasına karşın– son derece kararlı, ustaca oynaması –İngiliz kulübünde çok iyi oyuncu sayarlardı onu– yüzünden severdi onu Vronski. Vronski'nin onu sevmesinin asıl nedeni, Yaşvin'in onu adı için zenginliği için değil, bir arkadaş olarak sevdiğini sezinlemesiydi. Vronski, tanıdıkları içinde yalnız ona aşkından söz etmeyi seviyordu. Yaşvin'in, görünüşte her çeşit duyguyu küçümsemesine karşın, Vronski'nin ruhunu dolduran o güçlü tutkuyu yalnız onun anlayabileceğini sezinliyordu. Ayrıca, Yaşvin'in dedikodudan, rezaletten haz duymadığını, bu duyguyu gerektiği gibi anladığını –yani aşkın bir şaka, bir eğlence değil de ciddi, önemli bir şey olduğuna inandığını– biliyordu.</p>

  <p>Vronski aşkından açık açık hiç söz etmemişti Yaşvin'e; ama onun her şeyi bildiğini, her şeyi gerektiği gibi anladığını biliyor, bunu onun gözlerinde görmekten büyük haz duyuyordu.</p>

  <p>Yaşvin, Vronski'nin Tverskilerde olduğunu söylemesi üzerine:</p>

  <p>— Ya, öyle demek! dedi.</p>

  <p>Siyah gözleri parlıyordu. Kötü bir alışkanlıkla, sol bıyığını ağzına sokmaya başladı.</p>

  <p>Vronski:</p>

  <p>— Peki, sen ne yaptın dün? diye sordu. Kazandın mı?</p>

  <p>— Sekiz bin. Ama üç bininden hayır yok, vereceğini sanmıyorum.</p>

  <p>Vronski gülümsedi.</p>

  <p>— Öyleyse benim için kaybedebilirsin, dedi.</p>

  <p>(Yaşvin, yarışı Vronski'nin kazanacağına büyük bir para koyup bahse girmişti.)</p>

  <p>— Olanak yok kaybetmeme. Bir Mahotin tehikeli.</p>

  <p>Böylece, şimdi Vronski'nin düşünebileceği tek şeyden, o günkü yarışlardan söz etmeye başladılar.</p>

  <p>Vronski:</p>

  <p>— Gidelim, dedi. Bitirdim yemeğimi.</p>

  <p>Kalktı, kapıya yürüdü. Kocaman bacaklarını uzun sırtını uzatarak Yaşvin de kalktı.</p>

  <p>— Yemek zamanı gelmedi henüz, dedi. Bir şeyler içmem gerek. Biraz sonra gelirim.</p>

  <p>Sonra, alayda herkesin çok iyi tanıdığı, camları titreten kalın, gür sesiyle:</p>

  <p>— Ey, şarap getirin! diye bağırdı.</p>

  <p>Ama hemen arkasından ekledi:</p>

  <p>— Hayır, hayır, istemez!</p>

  <p>Vronski'ye seslendi:</p>

  <p>— Eve gidiyorsan ben de geliyorum.</p>

  <p>Birlikte çıktılar.</p>
</body>
</html>
