<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXIII</h2>

  <p>Vronski, Kiti ile birkaç tur döndü. Valsten sonra Kiti annesinin yanına gitti, Nordston ile ilgili yeni birkaç şey söylemişti ki, birinci kadril için Vronski geldi yanına. Kadril süresince bir şey konuşmadılar. Aralarında şundan bundan, kopuk bir konuşma geçti. Karı koca Korsunskilerden söz ettiler. Vronski onları kırk yaşında sevimli iki çocuğa benzetti. Gelecekteki toplum tiyatrosundan<a href="../Text/Section0260.xhtml#Footnote0013" id="Feedback0013"><sup>[13]</sup></a> söz ettiler. Ancak bir ara, Kiti'yi heyecanlandıran bir konuşma geçti aralarında. Vronski, Levin'in baloda olup olmadığını sordu. Ondan çok hoşlandığını söyledi. Aslında Kiti'nin de kadrilden önemli bir şey beklediği yoktu. Büyük bir heyecanla mazurkayı bekliyordu. Mazurkada her şeyin belli olacağını biliyordu. Kadrilde Vronski'nin onu mazurkaya buyur etmemesi üzmüyordu Kiti'yi. Bundan önceki balolarda da olduğu gibi, mazurkayı onunla yapacağından kuşkusu yoktu. Beş kişiye başkasına söz verdiğini söyleyerek hayır demişti. Balo son kadrile dek Kiti için sevinç dolu çiçeklerle, seslerle, hareketlerle bezenmiş büyülü bir düş gibiydi.</p>

  <p>Ancak yorgunluktan bitkin düştüğü, dinlenmek istediği zaman dans etmiyordu. Ama, reddedemeyeceği, can sıkıcı bir gençle son kadrili oynarken Vronski ve Anna ile <i>vis-â-vis</i><a href="../Text/Section0260.xhtml#Footnote0014" id="Feedback0014"><sup>[14]</sup></a> geldi. Balonun başından beri Anna ile hiç biraraya gelmemişti. Şimdi gene yepyeni, onu şaşırtan bir Anna vardı karşısında. Yüzünde, başarıya ulaşmanın verdiği, Kiti'ye hiç de yabancı olmayan o heyecan vardı. Kiti, Anna'yı, kendisine duyulan hayranlık şarabının sarhoş ettiğini görmüştü. Bu duyguyu da, onun belirtilerini de çok iyi bilirdi. Bu belirtileri şimdi Anna'da görüyordu. Gözlerindeki titrek parıltıya da dudaklarını elinde olmadan büken mutluluk ve heyecan gülümsemesini de, hareketlerindeki belirgin zarafeti, kararlılığı, yumuşaklılığı da görüyordu.</p>

  <p>Kiti, "Kimdir bu heyecanın yaratıcısı?" diye soruyordu kendi kendine. "Buradaki herkes mi, yoksa bir kişi mi?" Başladığı bir konuşma ipin ucunu kaçırıp ne söyleyeceğini şaşırdığı için kıvranan can sıkıcı kavalyesini zorluklarıyla baş başa bırakmış; görünüşte kendini, dans edenleri <i>grand ronda,</i><a href="../Text/Section0260.xhtml#Footnote0015" id="Feedback0015"><sup>[15]</sup></a> kâh <i>chaine'</i>e<a href="../Text/Section0260.xhtml#Footnote0016" id="Feedback0016"><sup>[16]</sup></a> sokan Korsunski'nin neşeli, yüksek sesle verilen komutlarına bırakmış, gözetliyor, yüreği giderek daha çok sıkışıyordu. "Hayır, onu sarhoş eden, çevresindeki herkesin ona gösterdiği hayranlık değil, bir kişinin hayranlığıdır," diye düşünüyordu. "Bu bir kişi o olmasın sakın?" Vronski, Anna'ya bir şey söylerken genç kadının gözlerinin içi sevinçle parlıyor, pembe dudaklarında bir mutluluk gülümsemesi dolaşıyordu. Bu sevincini gizlemek için kendini zorluyordu sanki; ama başaramıyordu. Belirtiler yüzünde gösteriyorlardı kendilerini, Kiti, Vronski'ye bakınca dehşete kapıldı. "Ne oluyor ona?" Anna'nın yüzünde gördüğü aynı şeyi onun yüzünde de görmüştü. Vronski'nin her zamanki o rahat, kararlı havası, o sakin yüz anlatımı nereye gitmişti? Hayır, bir şey söylemek için Anna'ya her dönüşünde, ayaklarına kapanmak istiyormuş gibi başını biraz daha öne eğiyordu şimdi. Bakışında yalnızca boyun eğiş ile korku vardı. Gözleri her bakışında şöyle söylüyorlardı sanki: "Sizi küçük düşürmek değil amacım; ama kendimi kurtarmak istiyorum, nasıl kurtaracağımı da bilmiyorum." Yüzünde, Kiti'nin şimdiye dek görmediği bir anlatım vardı.</p>

  <p>Anna ile Vronski ortak tanıdıklarından söz ediyorlar, son derece önemsiz şeyler üzerinde konuşuyorlardı. Ama Kiti'ye, onların ağzından çıkan her sözcük kendilerinin de onun da kaderini çiziyormuş gibi geliyordu. Çok tuhaftır: Gerçekten İvan İvanoviç'in Fransızcasının pek gülünç olduğundan, Yaletskaya'nın çok daha parlak bir kısmet bulabileceğinden söz etmelerine karşın, bu sözler kendileri için de büyük anlam taşıyordu. Kiti'nin hissettiklerini onlar da hissediyorlardı. Kiti'nin ruhunda bütün balo, bütün dünya kara bulutlarla kaplanmıştı. Onu o anda isteneni yapmaya, yani dans etmeye, sorulan soruları yanıtlamaya, konuşmaya, hatta gülümsemeye zorlayan, ayakta tutan, aldığı güçlü terbiyeydi yalnızca. Ama mazurkadan hemen önceydi; sandalyeleri yerleştirmeye başlamışlardı. Bazı çiftler küçük salondan büyüğüne geçiyorlardı ki, Kiti bir an umutsuzluğa, dehşete kapıldı. Beş kişinin mazurkayı onlarla oynama önerisini geri çevirmişti, şimdi de yanına gelen yoktu. Bir önerinin daha gelme umudu bile kalmamıştı. Çünkü sosyetede öylesine bir başarı sağlamıştı ki, şimdiye dek davet edilmemiş olmasını hiç kimse aklının ucundan bile geçirmezdi. Annesine hasta olduğunu söyleyip eve gitmesi gerekiyordu. Ama bunu yapacak gücü yoktu. Yıkılmış hissediyordu kendini.</p>

  <p>Konuk odasına çekildi, bir koltuğa çöktü. Kabarık eteği ince bedeninin çevresinde bir bulut gibi kabardı. Dermansızca bırakılan narin, zarif, çıplak bir genç kız kolu pembe jüponun kıvrımları arasında kayboldu. Öteki elinde yelpazesini tutuyordu Kiti. Ateş gibi yanan yüzünü çabuk, kısa hareketlerle yelpazeliyordu. O haliyle çimenlerin üzerine yeni konmuş, renkli kanatlarını açıp uçmaya hazır bir kelebeği andırıyordu; ama yüreğini korkunç bir umutsuzluk kemirmekteydi.</p>

  <p>"Belki yanılıyorum, belki yok öyle bir şey." Gördüklerini anımsadı gene...</p>

  <p>Halının üzerinde ayak sesi duyulmayan Kontes Nordston yanına geldi.</p>

  <p>— Ne demek oluyor bu? diye sordu. Anlamıyorum doğrusu...</p>

  <p>Kiti'nin alt dudağı titredi, birden ayağa kalktı.</p>

  <p>— Kiti, mazurka oynamayacak mısın?</p>

  <p>Kiti ağlamaklı:</p>

  <p>— Hayır, dedi.</p>

  <p>Nordston:</p>

  <p>— Benim yanımda buyur etti onu mazurkaya, dedi.</p>

  <p>Kimlerden söz ettiğini Kiti'nin anlayacağını biliyordu.</p>

  <p>— O da "Prenses Şçerbatski'yle ile yapmayacak mıydı mazurkayı?" diye ekledi.</p>

  <p>Kiti:</p>

  <p>— Beni ilgilendirmez, dedi.</p>

  <p>Kendisinden başka hiç kimse anlayamazdı Kiti'nin duygularını. Onun dün –belki de sevdiği bir insanı– reddettiğini, bunu, başka bir erkeğe güvendiği için yaptığını hiç kimse bilmiyordu.</p>

  <p>Kontes Nordston, mazurkayı birlikte oynadığı Korsunski'yi buldu, ona Kiti'yi dansa kaldırmasını söyledi.</p>

  <p>Kiti birinci grupta oynuyordu. Şansına, Korsunski dansın yönetimiyle ilgilendiği için konuşmak zorunda değildi Kiti. Vronski ile Anna hemen hemen tam karşısında yer almışlardı. Uzağı iyi gören gözleriyle onları çok iyi görüyordu. Oyun sırasında karşı karşıya geldiklerinde yakından da görüyordu. Onları gördükçe, kuşkusunun gerçek olduğuna daha çok inanıyordu. Onların bu kalabalık salonda kendilerini yalnız hissettiklerinin farkındaydı. Vronski'nin her zaman kararlı, rahat bir anlatımla kaplı yüzündeki, akıllı bir köpeğin suçluyken hareketlerinde görülenin aynı, şaşkınlık ile uysallık anlatımları şaşırtıyordu onu.</p>

  <p>Anna gülümsüyor, gülümsemesi Vronski'ye de geçiyordu. O düşünceye dalınca Vronski de hemen ciddileşiveriyordu. Doğaüstü bir güç Kiti'nin bakışını Anna'nın üzerine çekiyordu. Siyah, sade tuvaleti içinde çok güzeldi. Bileziklerle süslü dolgun kolları da, inci dizisiyle çevrili sağlıklı boynu da, biraz dağınık siyah bukleli saçları da, küçücük elleriyle ayaklarının hareketleri de canlılık okunan güzel yüzü de göz kamaştırıcıydı. Ama bu göz kamaştırıcı güzelliğinde korkunç, acımasız bir şey vardı.</p>

  <p>Kiti eskisinden daha çok hayrandı şimdi Anna'ya. Acısı da giderek büyüyordu. Kendini ezilmiş hissediyordu. Yüzünden belliydi bu.</p>

  <p>Mazurkada Vronski onunla karşı karşıya gelince ilk anda tanıyamadı onu: Öylesine değişmişti Kiti.</p>

  <p>Vronski bir şey söylemiş olmak için:</p>

  <p>— Ne güzel bir balo, dedi.</p>

  <p>— Evet, diye karşılık verdi Kiti.</p>

  <p>Mazurkanın ortalarında Anna, gene Korsunski'nin buluşu, karışık bir figürü yinelerken dairenin ortasına çıktı, iki kavalye aldı yanma, sonra bir bayanla Kiti'yi çağırdı. Kiti yaklaşırken ürkek ürkek Anna'nın yüzüne bakıyordu. Anna gözlerini kısmış, ona bakıyordu. Gülümseyerek elini sıktı. Ama gülümsemesine Kiti'nin umutsuzluk, şaşkınlık okunan bir bakışla karşılık verdiğini görünce öteki kadına döndü, onunla neşeli konuşmaya başladı.</p>

  <p>Kiti, "Evet," diye geçirdi içinden. "Onda yabancı, şeytanca, aynı zamanda çok hoş bir şey var."</p>

  <p>Anna yemeğe kalmak istemedi. Ama ev sahibesi bırakmak istemiyordu onu. Korsunski, onun çıplak kolunu frağınm altında sıktı.</p>

  <p>— Israr etmeyin Anna Arkadyevna, diye karıştı söze. Göreceksiniz, katyon için ne hoş bir düşüncem var! <i>Un bijou.</i><a href="../Text/Section0260.xhtml#Footnote0017" id="Feedback0017"><sup>[17]</sup></a></p>

  <p>Anna'yı peşi sıra götürmek isteğiyle birkaç adım attı. Ev sahibesi başını sallayarak gülümsüyordu. Anna da gülümsedi:</p>

  <p>— Hayır, kalmayacağım, dedi.</p>

  <p>Gülümsüyordu; ama kararlı ses tonundan Korsunski de ev sahibesi de onun yemeğe kalmayacağını anlamışlardı.</p>

  <p>Anna, yanında duran Vronski'ye bakarak:</p>

  <p>— Hayır, diye ekledi. Moskova'da bir balonuzda, Petersburg'da bütün bir kış olduğundan çok yoruldum. Yola çıkmadan önce dinlenmeliyim biraz.</p>

  <p>Vronski:</p>

  <p>— Kesin gidiyor musunuz yarın? diye sordu.</p>

  <p>Anna, Vronski'nin bu sorusundaki cesarete şaşmış gibi:</p>

  <p>— Evet, niyetim öyle, dedi.</p>

  <p>Ama Anna bunu söylerken gözleriyle gülümseyişindeki gizleyemediği titrek parıltı Vronski'nin içine işlemişti.</p>

  <p>Yemeğe kalmadı Anna Arkadyevna, çıktı.</p>
</body>
</html>
