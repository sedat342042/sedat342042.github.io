<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>X</h2>

  <p>Anna, Levin'i görmekten duyduğu sevinci saklamadan, onu karşılamak için kalkmıştı. Anna'nın küçük, enerjik elini ona uzatırken, Vorkuyef ile onu tanıştırırken, orada oturmuş iş işleyen sarı saçlı "yetiştirilmesini üzerime aldım" dediği küçük kızı gösterirken davranışlarındaki rahatlıkla, Levin'in çok iyi tanıdığı, çok hoşlandığı yüksek sosyeteden bir kadının her zamanki içtenliği, doğallığı vardı.</p>

  <p>Anna:</p>

  <p>— Çok sevindim, diye yineledi.</p>

  <p>Bu basit söz, onun ağzından çıkınca nedense büyük bir anlam kazanmıştı Levin için. Anna sürdürdü konuşmasını:</p>

  <p>— Stiva ile olan dostluğunuzdan da, karınız nedeniyle de eskiden beri tanır, severim sizi... Karınızı çok kısa bir zaman tanıdım. Ama bende çok güzel bir çiçek, evet çiçek izlenimi bıraktı. Yakında anne olacakmış!</p>

  <p>Gözlerini arada bir Levin'den kardeşine çevirip çok rahat, hiç acele etmeden konuşuyordu. Anna'nın üzerinde iyi bir izlenim bıraktığını sezinlemişti Levin. Onunla çocukluktan beri tanışıyormuş gibi rahat, açık, içten hissediyordu kendini.</p>

  <p>Stepan Arkadyeviç'in sigara içip içmeyeceği sorusuna Anna:</p>

  <p>— Aleksey'in odasında sırf sigara içebilmek için oturuyoruz İvan Petroviç ile, diye karşılık verdi.</p>

  <p>Sonra Levin'e döndü. Sigara içip içmediğini soracağına, kaplumbağa kabuğundan sigaralığı yanına çekti, sarma bir sigara aldı içinden.</p>

  <p>Kardeşi:</p>

  <p>— Sağlık durumun nasıl? diye sordu.</p>

  <p>— Fena değil. Sinirlerim her zamanki gibi.</p>

  <p>Stepan Arkadyeviç, Levin'in resme baktığını fark etmişti.</p>

  <p>— Çok güzel, değil mi? dedi.</p>

  <p>— Bu kadar güzel resim görmedim ömrümde.</p>

  <p>Vorkuyef:</p>

  <p>— Aslına çok da benziyor, değil mi? diye sordu.</p>

  <p>Levin gözlerini resimden ayırıp aslına baktı. Onun bakışını üzerinde hissettiği anda Anna'nın yüzünü çok değişik bir ışık aydınlattı. Levin kızardı. Sıkıldığını belli etmemek için Anna'ya Darya Aleksandrovna'yı son ne zaman gördüğünü sormak istiyordu. Ama aynı anda Anna:</p>

  <p>— İvan Petroviç ile Vaşçenkof'un son tablolarından söz ediyorduk, diye başladı. Siz gördünüz mü onları?</p>

  <p>Levin:</p>

  <p>— Evet gördüm, dedi.</p>

  <p>— Sahi bağışlayın, sözünüzü kestim, bir şey söylemek istiyordunuz...</p>

  <p>Levin, Anna'nın Doli'yi ne zaman gördüğünü sordu.</p>

  <p>— Dün bendeydi. Grişa yüzünden çok kızıyor okula. Latince öğretmeni haksızlık etmiş çocuğa.</p>

  <p>Levin, Anna'nın başlattığı konuşmayı sürdürdü:</p>

  <p>— Evet, sözünü ettiğiniz tabloları gördüm. Pek hoşuma gitmediler.</p>

  <p>Levin o günkü konuşmalarında olduğu gibi, sözü edilen şeye basmakalıp cümlelerle değinmiyordu şimdi. Anna ile konuşurken ağzından çıkan her sözcüğün bir anlamı vardı. Hem Anna ile konuşmak çok hoştu. Onu dinlemekse daha da hoş.</p>

  <p>Anna yalnızca doğal, zekice konuşmuyordu, aynı zamanda düşüncelerine hiç önem vermeden, karşısındakilerin düşüncelerine büyük önem vererek, zekice, özenmeden konuşuyordu.</p>

  <p>Söz döndü dolaştı, resim sanatındaki yeni akıma, Fransız ressamının yeni yaptığı İncil resimlerine<a href="../Text/Section0260.xhtml#Footnote0180" id="Feedback0180"><sup>[180]</sup></a> geldi. Vorkuyef, kabalığa varan bir realizmle suçluyordu ressamı. Levin, Fransızların sanatta sembolizmi herkesten ileri götürdüklerini, bu yüzden realizme dönmeyi kendilerine bir görev saydıklarını söyledi. Ağızlarından çıkıp da yalan olmayan her şeyi şiir görürlermiş Fransızlar.</p>

  <p>Şimdiye dek söylediği zekice sözlerin hiçbiri Levin'e bu söylediği kadar haz vermemişti. Onun bu söylediğine ansızın değerini veren Anna'nın yüzü aydınlandı birden. Gülümsedi.</p>

  <p>— Aslına çok benzeyen bir portre gördüğünde insanın güldüğü gibi gülüyorum, dedi. Bu söylediğiniz şimdiki Fransız sanatını, resmini de, edebiyatını da –Zola'yı, Daudet'yi– çok iyi karakterize ediyor. Ama belki her zaman böyledir bu. Sanatçılar hayallerinde canlandırdıkları sembolik figürlerden kendi <i>conceptions'</i>unu<a href="../Text/Section0260.xhtml#Footnote0181" id="Feedback0181"><sup>[181]</sup></a> kurarlar, sonra bütün <i>combinaisons'</i>ları<a href="../Text/Section0260.xhtml#Footnote0182" id="Feedback0182"><sup>[182]</sup></a> tamamlayınca yarattıkları figürler bıkkınlık vermeye başlarlar onlara. Bu kez daha bir doğal, gerçeğe uygun figürler düşünüp bulmaya çalışırlar.</p>

  <p>Vorkuyef:</p>

  <p>— Bu çok doğru işte! dedi.</p>

  <p>Anna kardeşine döndü.</p>

  <p>— Kulüpteydiniz demek?</p>

  <p>Levin kendinden geçmiş, Anna'nın şimdi birden değişen güzel, kıpır kıpır yüzüne gözlerini dikmiş bakıyor, içinden şöyle geçiriyordu: "Evet, evet, kadın böyle olur işte!" Anna'nın, kardeşine doğru eğilmiş, ona ne dediğini duymuyordu Levin. Ama onun yüzündeki anlatım değişikliği büyülemişti onu. Biraz önce sakinliğiyle öylesine güzel, çekici olan yüzünde şimdi tuhaf bir merak, öfke, gurur vardı. Ama yalnızca bir dakika sürmüştü bu. Anna, bir şeyi anımsamaya çalışıyormuş gibi kıstı gözlerini.</p>

  <p>— Öyle ama, hiç kimse ilgi duymaz buna, dedi.</p>

  <p>Sonra İngiliz kıza döndü.</p>

  <p><i>— Please order the tea in the drawing-room.</i><a href="../Text/Section0260.xhtml#Footnote0183" id="Feedback0183"><sup>[183]</sup></a></p>

  <p>Kız kalktı, çıktı. Stepan Arkadyeviç:</p>

  <p>— Ee, sınavı verdi mi? diye sordu.</p>

  <p>— Çok iyi hem. Çok zeki bir kız. Huyu da çok güzel.</p>

  <p>— Bu gidişle sonunda kendi kızından çok seveceksin onu.</p>

  <p>— Erkek aklı işte! Sevgide az ya da çok diye bir şey yoktur. Kızıma beslediğim sevgi başka, ona beslediğim başka.</p>

  <p>Vorkuyef:</p>

  <p>— Ben de şunu söylüyorum Anna Arkadyevna'ya, dedi. Bu İngiliz kızına harcadığı enerjinin yüzde birini Rus çocuklarının genel eğitimine harcasa çok daha yararlı, çok daha önemli bir iş yapmış olurdu.</p>

  <p>Anna:</p>

  <p>— Bu dediğinizi yapamadım, diye karşılık verdi. Kont Aleksey Krilloviç, (Kont Aleksey Krilloviç derken soru dolu, ürkek bir bakışla bakmıştı Levin'e. Levin de, elinde olmadan saygı dolu, Anna'nın içini rahatlatan bir bakışla karşılık vermişti onun bu bakışına.) Evet, Kont Aleksey Krilloviç köyde okulla ilgilenmemi istedi. Birkaç kez gittim okula. Çok sevimliydi çocuklar. Ama bağlanamadım bu işe. Enerji, diyorsunuz. Enerjinin kaynağı sevgidir. Sevgi de öyle pazarlıkla elde edilemez. Seveceğim deyip sevemez insan. Ben de bu kızı sevdim işte, nedenini bilmiyorum.</p>

  <p>Gene Levin'e baktı Anna. Gülüşü de bakışı da bu söylediklerini gerçekte ona söylediğini, kendisi için onun düşüncesinin önemli olduğunu söylüyordu. Ne var ki birbirlerini anladıklarını bildiği de belliydi.</p>

  <p>Levin:</p>

  <p>— Bütünüyle anlıyorum bunu, diye karşılık verdi. Okula ya da benzeri kuruluşlara insanın yürekten bağlanması olanaksızdır. Sanırım şu yardımseverler kuruluşlarının her zaman böylesine yetersiz sonuçlar vermesinin nedeni de budur.</p>

  <p>Anna bir an sustu, sonra gülümsedi.</p>

  <p>— Evet, evet, diye doğruladı. Hiçbir zaman yapamadım bunu. Pis bir sürü kızın doldurduğu bir öksüzler yurdunu bütünüyle sevebilecek kadar <i>je n'ai pas le coeur assez large.</i><a href="../Text/Section0260.xhtml#Footnote0184" id="Feedback0184"><sup>[184]</sup></a> <i>Cela ne m'a jamais réussi.</i><a href="../Text/Section0260.xhtml#Footnote0185" id="Feedback0185"><sup>[185]</sup></a></p>

  <p>Bundan yararlanarak kendilerine bir <i>position sociale</i><a href="../Text/Section0260.xhtml#Footnote0186" id="Feedback0186"><sup>[186]</sup></a> edinen çok kadın var. (Anna görünüşte kardeşiyle konuşuyormuş gibi –ama bunu yalnızca Levin için söylediği belliydi– üzgün, inandırıcı bir yüz anlatımıyla sürdürüyordu konuşmasını.) Şimdi bile, bir şeyler yapmak benim için öylesine gerekli olduğu şu anda bile yapamam bunu.</p>

  <p>Sonra birden kaşlarını çattı Anna. (Onun, hep kendinden söz ettiği için kendi kendine kaş çattığını Levin anlamıştı.) Konuyu değiştirdi. Levin'e:</p>

  <p>— Sizin kötü bir yurttaş olduğunuzu söylüyorlar, dedi. Elimden geldiğince savundum sizi.</p>

  <p>— Nasıl savundunuz?</p>

  <p>— Yapılan saldırılara göre. Neyse, çaya buyurmaz mısınız?</p>

  <p>Anna ayağa kalktı, deri ciltli bir kitabı eline aldı.</p>

  <p>Vorkuyef kitabı göstererek:</p>

  <p>— Bana verin onu Anna Arkadyevna, dedi. Değer gerçekten.</p>

  <p>— Oh, hayır, düzeltmedim onu henüz.</p>

  <p>Stepan Arkadyeviç, Levin'i gösterdi kız kardeşine.</p>

  <p>— Söyledim ona, dedi.</p>

  <p>— Boşuna zahmet etmişsin. Benim yazım, Liza Merkalova'nın bir zamanlar bana sattığı, cezaevlerinde yapılmış küçük sepetlere, tahta oymalara benziyor. (Levin'e döndü) Bir derneğin cezaevi koluna bakıyordu Liza Merkalova. Sabırdan mucizeler yaratıyordu zavallılar.</p>

  <p>Levin, çok hoşlandığı bu kadının başka bir özelliğini öğrendi o anda. Zeki, ince, güzel olmaktan başka dürüsttü de. Durumunun ağırlığını ondan gizlemek istemiyordu. Anna bunu söyleyince içini çekmişti. Birden sert bir anlatım donup kalmıştı yüzünde. Yüzündeki o anlatımla daha da güzeldi şimdi. Ama yeniydi bu anlatım. Ressamın tabloda yakaladığı, mutlulukla parıldayan, çevresine mutluluk saçan anlatım değildi. Anna, kardeşinin elinden tutup onunla birlikte yüksek kapıya yürüdüğünde Levin bir ona, bir tabloya baktı. Kendini bile şaşırtan bir şefkat, acıma duydu Anna'ya.</p>

  <p>Anna, Levin ile Vorkuyef'ten salona geçmelerini rica etti. Kendi, kardeşiyle bir şey konuşmak için daldı. Levin, "Boşanma işini mi, Vronski'yi mi, onun kulüpte ne yaptığını mı, yoksa beni mi soracak acaba?" diye geçirdi içinden. Anna'nın Stepan Arkadyeviç ile ne konuştuğu sorusu onu öylesine meraklandırmıştı ki, Anna Arkadyevna'nın çocuklar için yazdığı kitabın üstün niteliklerini anlatan Vorkuyef'i dinlemiyordu bile.</p>

  <p>O hoş, anlamla dopdolu konuşma çay içerlerken de sürdü. Konuşacak bir konu aramaları gereken bir an olmadığı gibi, herkes, söylemek istediği şeyi söyleyecek zaman bulamadığını hissediyor, karşısındakinin söylediğini dinlerken seve seve tutuyordu kendini. Anna'nın yalnızca ağzından çıkan her sözcük değil, Vorkuyef'in de, Stepan Arkadyeviç'in de söyledikleri her şey Anna'nın gösterdiği ilgi, arada belirttiği düşünceleri yüzünden –Levin için– özel bir anlam kazanıyordu.</p>

  <p>Levin bu ilgi çekici konuşmayı izlerken hep Anna'yı seyrediyordu. Onun güzelliğine, zekâsına, kültürüne, aynı zamanda sadeliğine, içtenliğine hayran kalmıştı. Dinlerken, konuşurken hep Anna'yı, onun ruhsal dünyasını düşünüyor, onun duygularını anlamaya çalışıyordu. Eskiden onu öylesine suçlarken şimdi –düşüncelerinin tuhaf bir yönde gidişiyle– haklı buluyordu Anna'yı. Üstelik, Vronski'nin onu tam olarak anlayamamış olmasından korkuyor, ona acıyordu. Saat on birde Stepan Arkadyeviç gitmek için kalktığında (Vorkuyef daha önce gitmişti) Levin daha yeni geldi sandı. İçi sızlayarak kalktı.</p>

  <p>Anna, Levin'i kolundan tutup gözlerinin içine çekici bir bakışla bakarak:</p>

  <p>— Güle güle, dedi. Çok sevindim <i>qua la glace, est rompue.</i><a href="../Text/Section0260.xhtml#Footnote0187" id="Feedback0187"><sup>[187]</sup></a></p>

  <p>Sonra Levin'in kolunu bıraktı, gözlerini kıstı.</p>

  <p>— Karınıza, onu eskisi kadar sevdiğimi, durumumu bağışlamak elinden gelmiyorsa, beni hiçbir zaman bağışlamamasını dilediğimi söyleyin. Beni bağışlayabilmesi için benim çektiklerimi çekmesi gerekir. Böyle bir şeyden de Tanrı korusun onu.</p>

  <p>Levin kızardı.</p>

  <p>— Evet, dedi. Peki, söyleyeceğim...</p>
</body>
</html>
