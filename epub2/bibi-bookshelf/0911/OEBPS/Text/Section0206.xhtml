<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>IV</h2>

  <p>Kiti'nin ortanca ablası Natalya'nın kocası Lvof ömrünü, öğrenimini tamamladığı, diplomatik görevde bulunduğu Rusya'nın iki başkentiyle yurtdışında geçirmişti.</p>

  <p>Geçen yıl –bir tatsızlık yüzünden değil, hiç kimseyle hiçbir zaman bir tatsızlık geçmemişti arasında– evet, geçen yıl, iki çocuğuna en iyi öğrenim olanağını sağlamak amacıyla diplomatik görevinden ayrılmış, Moskova'da saray bakanlığında görev almıştı.</p>

  <p>Levin'le Lvof'un alışkanlıkları da, görüşleri de taban tabana zıttı. Aralarında da büyük yaş farkı vardı. Ama iki bacanağın dostlukları o kış çok ilerlemişti. Birbirlerini sevmişlerdi.</p>

  <p>Lvof evdeydi. Levin, geldiğini haber vermeden girdi odasına.</p>

  <p>Lvof, sırtında evde giydiği kemerli bir ceket, ayağında ceylan derisi pabuçlar, koltuğunda oturuyor, açık mavi camlı <i>pince-nez'</i>ini<a href="../Text/Section0260.xhtml#Footnote0168" id="Feedback0168"><sup>[168]</sup></a> takmış, güzel elindeki tepesi küllenmiş purosunu dikkatle uzakta tutarak, önündeki sehpada duran kitabı okuyordu.</p>

  <p>Parlak gümüş rengi kıvırcık saçlarının daha bir soyluluk verdiği kibar görünüşlü genç yüzü Levin'i görünce sevinçle aydınlandı.</p>

  <p>— Çok iyi ettiniz geldiğinize, dedi. Ben de adam yollayıp çağırtmak istiyordum sizi. Kiti'den ne haber? Şuraya oturun. (Ayağa kalkıp sallanan koltuğu Levin'e doğru itti) böyle daha rahat edersiniz...</p>

  <p>Hafif aksanlı bir Fransızca ile ekledi:</p>

  <p>— Journal de St. Petersburg'daki<a href="../Text/Section0260.xhtml#Footnote0169" id="Feedback0169"><sup>[169]</sup></a> genelgeyi okudunuz mu? Ben harika buldum.</p>

  <p>Levin, Petersburg'da koşulanlar üzerine Katavasof'tan duyduklarını söyledi. Biraz politikadan söz ettikten sonra Metrof ile tanışmasını, toplantıya gittiğini anlattı. Lvof'u çok ilgilendirdi bu.</p>

  <p>— O ilginç bilim dünyasına girebildiğiniz için kıskanıyorum sizi, dedi.</p>

  <p>Konuşmaya başladıktan sonra, her zamanki gibi, ona daha rahat gelen Fransızcaya geçti gene.</p>

  <p>— Doğrusu benim hiç zamanım olmuyor buna. Görevim bir yandan, çocuklarla uğraşmam bir yandan yoksun ediyorlar beni bu hazdan. Hem, kültürüm de yeterli değil. Ne diye gizleyeyim...</p>

  <p>Levin gülümsedi.</p>

  <p>— Ben öyle düşünmüyorum.</p>

  <p>Lvof'un, alçakgönüllü görünmek, hatta öyle olmak isteğiyle ilgisi olmayan, bütünüyle içten bu kendi kendini küçük görmek huyunu pek severdi Levin.</p>

  <p>Lvof:</p>

  <p>— Ah, evet, dedi. Kültürümün ne denli zayıf olduğunu şimdi anlıyorum. Çocuklarımın öğrenimi için bile belleğimde birçok şeyi tazelemem, düpedüz çalışmam gerekiyor. Sizin çiftliğinizde işçilerin yanında bir de çavuş gerekli olduğu gibi, burada da öğretmenler yeterli değil. Derslerin gidişini denetleyecek birine gerek var. (Sehpanın üzerinde açık duran Buslayef'in gramer kitabını gösterdi.) Bakın, Mişa'nın öğrenmesini istiyorlar bunu, oysa o kadar güç ki... Şunu açıklar mısınız bana? Burada diyor ki...</p>

  <p>Bunların anlaşılmayacağını, hepsini ezberlemenin gerektiğini anlatmaya çalıştı Levin. Ama Lvof kabul etmiyordu onun dediğini.</p>

  <p>— Evet, şakaya alıyorsunuz bunu, dedi.</p>

  <p>— Hayır, tam tersine, size bakarak, ileride beni bekleyen şeyi, çocuklarımı nasıl yetiştireceğimi öğreniyorum.</p>

  <p>Lvof:</p>

  <p>— Öğrenecek bir şey yok, dedi.</p>

  <p>— Bildiğim bir şey var, sizin çocuklarınızdan iyi yetiştirilmiş çocuk görmedim. Sizinkilerden iyisini de istemem.</p>

  <p>Sevincini açığa vurmamak için kendini tuttuğu belliydi Lvof'un. Gene de bir sevinç gülümsemesiyle aydınlanmıştı yüzü.</p>

  <p>— Benden iyi olsunlar yeter, diye başladı. Bütün istediğim bu. Benimkiler gibi, yurtdışında geçirilmiş o yılların darmadağın ettiği çocuklarla uğraşmanın güçlüklerini bilemezsiniz.</p>

  <p>— Hepsinin üstesinden gelirsiniz. Çok zeki çocuklar çünkü. Asıl önemli olan terbiyedir. Sizin çocuklarınıza bakarak öğrenmeye çalıştığım da budur işte.</p>

  <p>— Terbiye diyorsunuz. Bunun ne güç olduğunu bilemezsiniz! Bir yanla uğraşırken öte yanda başka aksaklıklar çıkıyor ortaya. Bu kez onlarla uğraşıyorsunuz. Dinin desteği olmasa –anımsıyor musunuz? Konuşmuştuk bu konuda– hiçbir baba yalnız kendi gücüyle terbiye edemez çocuklarını.</p>

  <p>Levin'i her zaman çok ilgilendiren din üzerine konuşmaları, dışarı çıkmak için giyinmiş güzel Natalya Aleksandrovna'nın odaya girmesiyle kesildi.</p>

  <p>Natalya Aleksandrovna, dinlemekten usandığı bu konuşmayı kestiğine üzülmek bir yana, sevinmiş:</p>

  <p>— Burada olduğunuzu bilmiyordum, dedi. Kiti'den ne haber? Bugün yemekte sizdeyim. (Kocasına döndü.) Bak ne diyeceğim Arseniy, arabayı sen alırsın...</p>

  <p>Bu arada, karı koca arasında o gün neler yapacakları üzerine bir konuşma başlamıştı. Kocasının, bakanlıktan birini karşılamaya gitmesi, karısının da konsere gitmesi, sonra güneydoğu komitesinin halka açık toplantısına katılması gerektiği için konuşup kararlaştırılacak çok şey vardı. Yabancı olmadığı için kurulan planlarla ilgili görüşlerini söze karışıp Levin de söylüyordu. Şöyle kararlaştırdılar sonunda: Levin, Natalya ile birlikte konsere, sonra halka açık toplantıya gidecek, oradan arabayı daireden Arseniy'i almaya yollayacaklardı. Arseniy arabayla uğrayıp alacaktı Natalya'yı. Kiti'ye götürecekti onu. Arseniy o zamana dek işlerini bitiremezse arabayı geri yollayacak, Natalya'yı Levin götürecekti.</p>

  <p>Lvof karısına:</p>

  <p>— Beni şımartıyor, dedi. Çocuklarımızın kusursuz olduğunu söylüyor. Oysa kötü yanlarının çok olduğunu biliyorum.</p>

  <p>Karısı:</p>

  <p>— Her zaman söylerim, dedi. Her şeyin aşırısına kaçar Arseniy. Kusursuz bir şey olmaz. Babam çok doğru söylüyor. Bizleri yetiştirirken de bir başka aşırılığa kaçmışlardı. Anamız babamız birinci katta yaşarlarken bizleri tavan arasına atmışlardı. Şimdi tam tersi bunun: Ana baba yüklükte, çocuklar birinci katta. Ana babaya yaşam yok artık. Her şey çocuklar için.</p>

  <p>Lvof, o güzel gülümseyişiyle gülümseyerek eline dokundu karısının.</p>

  <p>— Böylesi daha çok hoşumuza gidiyorsa elden ne gelir? dedi. Seni tanımayan biri üvey anne olduğunu sanır.</p>

  <p>Natalya, kocasının kitap açacağını masanın üzerinde durması gereken yere koyarken sakin:</p>

  <p>— Hayır, hiçbir şeyin aşırısı iyi değildir, dedi.</p>

  <p>Lvof, odaya girdiklerinde Levin'i öne eğilerek selamladıktan sonra, besbelli bir şey istemek için babalarına yaklaşan çok güzel iki erkek çocuğuna:</p>

  <p>— Gelin bakalım kusursuz çocuklar, dedi.</p>

  <p>Levin çocuklarla konuşmak, babalarına ne söyleyeceklerini dinlemek istiyordu. Ama Natalya konuşmaya başlamıştı onunla. Biraz sonra Lvof'un daire arkadaşı Mahotin saray üniformasıyla girdi odaya. Bakanlık görevlisini birlikte karşılayacaklardı. Gertsegovina üzerine, Prenses Korzinska üzerine, Kent Yönetim Meclisi ve Apraksina'nın ani ölümü üzerine sonu gelmez bir konuşma başladı.</p>

  <p>Levin, kendisine verilen görevi bile unutmuştu. Ancak antreye çıkarken anımsadı.</p>

  <p>Lvof, karısıyla onu yolcu ederken merdivende durduğunda Levin:</p>

  <p>— Ah, Kiti sizinle Oblonski üzerine bir şeyler konuşmasını söylemişti, dedi.</p>

  <p>Yüzü kızardı Lvof'un.</p>

  <p>— Evet, evet, dedi. <i>Maman, les beaux-freres'</i>in<a href="../Text/Section0260.xhtml#Footnote0170" id="Feedback0170"><sup>[170]</sup></a> ona saldırmalarını istiyor. Peki, ama niçin ben?</p>

  <p>Sırtında köpek derisinden peleriniyle durmuş, konuşmanın sonunu bekleyen Bayan Lvova:</p>

  <p>— Öyleyse ben saldırırım, dedi. Hadi gidelim.</p>
</body>
</html>
