<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXVIII</h2>

  <p>Balodan sonra devrisi sabah erkenden Anna Arkadyevna kocasına bir telgraf çekmiş, o gün Moskova'dan yola çıkacağını bildirmişti.</p>

  <p>Niyetini değiştirdiğini, yengesine, saymakla bitmeyecek kadar çok işi olduğunu anımsamış gibi anlatıyordu:</p>

  <p>— Hayır, olmaz, gitmem gerek, gitmek zorundayım. En iyisi bugün gitmem...</p>

  <p>Stepan Arkadyeviç yemeğini evde yemişti. Ama kız kardeşine, onu saat yedide yolcu etmeye geleceğine söz vermişti.</p>

  <p>Kiti de gelmemişti. Bir pusula yollamış, başının ağrıdığını bildirmişti. Doli ile Anna yalnız, çocuklarla ve İngiliz kadınla yemişlerdi yemeği. Çocukların duygularının kısa ömürlü olmasından mı, yoksa çok duyarlı oldukları için Anna'nın bugün eski, sevdikleri Anna hala olmadığını, onun, onlarla artık ilgilenmediğini hissettiklerinden mi nedense, halalarıyla oynamayı birden kesmişlerdi. Artık sokulmuyorlardı ona. Bugün gideceği de ilgilendirmiyordu onları... Anna bütün sabah yol hazırlığı yaptı. Moskova'daki tanıdıklarına kısa pusulalar yazdı, hesaplarını yaptı, valizlerini yerleştirdi. Onun bir huzursuzluğunun olduğunun farkındaydı Doli. Bu endişeli ruhsal durumun nedensiz olmadığını, genellikle kişinin kendi kendinden hoşnutsuzluğunu gizlemeye yaradığını, bir zamanlar buna benzer bir ruhsal durumu kendi de geçirdiği için çok iyi biliyordu. Öğle yemeğinden sonra Anna giyinmek için odasına gitti. Biraz sonra Doli geldi arkasından.</p>

  <p>— Bugün çok tuhafsın, dedi.</p>

  <p>— Ben mi? Tuhaf mı buluyorsun beni? Tuhaf değil, kötüyüm. Bazen olurum böyle. Ağlamak istiyorum. Çok aptalca bir şey bu. Ama geçer.</p>

  <p>Anna çabuk çabuk konuşuyordu. Yüzü kıpkırmızı olmuştu. Başını, gece başlığıyla patiska mendillerini yerleştirmekte olduğu küçük çantasına eğdi. Gözleri parlıyor, ikide bir yaşaracak gibi oluyordu.</p>

  <p>— Petersburg'dan ayrılmak istemiyordum, şimdi de buradan ayrılmak istemiyorum, diye ekledi.</p>

  <p>Doli, Anna'nın yüzüne dikkatli dikkatli bakarak:</p>

  <p>— Buraya gelmekle iyi bir şey yaptın, dedi.</p>

  <p>Anna, yaşlı gözlerle baktı ona.</p>

  <p>— Böyle söyleme Doli. Bir şey yapmadım ben, yapamazdım da zaten. Herkes, söz birliği etmişçesine beni şaşırtmaya niçin çalışır, çoğu zaman şaşarım doğrusu. Ne yaptım, ne yapabilirdim? Kocana karşı, onun suçunu bağışlayacak kadar sevgi varmış yüreğinde...</p>

  <p>Doli:</p>

  <p>— Sen gelmeseydin Tanrı bilir ne olurdu! dedi. Ne mutlu sana Anna. Ruhun tertemiz, apaydınlık.</p>

  <p>— İngilizlerin dediği gibi, herkesin ruhunda kendi <i>skelton'</i>u<a href="../Text/Section0260.xhtml#Footnote0019" id="Feedback0019"><sup>[19]</sup></a> vardır.</p>

  <p>— <i>Sketon</i> olur mu sende hiç? Pırıl pırılsın.</p>

  <p>Anna birden:</p>

  <p>— Var, dedi.</p>

  <p>Gözyaşlarının ardından dudaklarında kurnaz, alaycı bir gülümseme belirdi. Doli gülümseyerek:</p>

  <p>— Senin sketon'un ağlanacak değil, gülünecek bir şey olabilir ancak, dedi.</p>

  <p>— Hayır, ağlanacak bir şeydir. Niçin yarın değil de bugün gittiğimi biliyor musun?</p>

  <p>Anna, kararlı bir tavırla koltuğun arkalığına yaslandı. Doli'nin gözlerinin içine bakarak:</p>

  <p>— Bana acı veren bu sırrımı sana açmak istiyorum, diye ekledi.</p>

  <p>Doli, Anna'nın kulaklarına, ensesindeki siyah bukle saçlarının dibine kadar kızardığını görünce pek şaşırdı. Anna sürdürdü konuşmasını:</p>

  <p>— Evet... Kiti'nin bugün yemeğe niçin gelmediğini biliyor musun? Beni kıskanıyor. Baloyu zehir ettim ona... Bu balonun ona mutluluk değil de, ıstırap getirmesine ben neden oldum. Ama doğrusu, doğrusu suçlu değilim ya da belki biraz suçluyum.</p>

  <p>"Biraz" sözcüğünü ince bir sesle, uzatarak söylemişti. Doli gülümsedi:</p>

  <p>— Ah, tam Stiva gibi konuşuyorsun.</p>

  <p>Anna gücenmişti buna. Kaşlarını çattı.</p>

  <p>— Oh, hayır, hayır! dedi. Stiva değilim ben. Bunu sana söylememin nedeni, kendimden bir an bile kuşku duymama izin vermememdir.</p>

  <p>Bunu söylerken, sözlerinin doğru olmadığını hissetti bir an Anna. Yalnızca kendinden kuşku duymuyor, Vronski'yi düşününce heyecanlandığını da hissediyordu. Böyle acele gitmek istemesinin asıl nedeni de, onunla bir daha karşılaşmak istememesiydi.</p>

  <p>— Sahi, Stiva, onunla mazurka oynadığını söyledi. Onun...</p>

  <p>— Ortaya ne gülünç bir durumun çıktığını bilemezsin. Aralarında çöpçatanlık etmek istiyordum, birden ters döndü işler. Belki de ben, istemeden...</p>

  <p>Anna kızararak sustu. Doli:</p>

  <p>— Ah, onlar hemen hissederler bunu, dedi.</p>

  <p>Anna hemen kesti sözünü:</p>

  <p>— Ama burada onun açısından bir şey varsa üzülürüm. Bütün bunların unutulacağına, Kiti'nin bana olan nefretinin geçeceğine inanıyorum.</p>

  <p>— Anna, sana doğrusunu söyleyeyim mi, Kiti için bu evliliği hiç istemiyorum ben. O, yani Vronski bir günde sana âşık olabildiyse varsın bozulsun bu iş, daha iyi...</p>

  <p>Anna:</p>

  <p>— Ah, Tanrım! dedi. Ne budalaca bir şey olurdu bu!</p>

  <p>Düşüncelerinin sözcüklere dökülebilmesinden duyduğu sevinçle yüzü kızardı gene.</p>

  <p>— İşte böyle, diye ekledi. Öylesine sevdiğim Kiti'yi kendime düşman ettim gidiyorum. Ah, ne sevimli bir kız Kiti... Ama sen düzeltirsin durumu, değil mi Doli?</p>

  <p>Doli, gülümsememek için zor tutuyordu kendini. Anna'yı severdi. Ama onun zayıf yanlarını görmek hoşuna gidiyordu gene de.</p>

  <p>— Düşman mı? dedi. Olanaksız bir şey Kiti'nin sana düşman olması.</p>

  <p>Anna, gözleri dolu dolu:</p>

  <p>— Hepinizin beni, benim sizleri sevdiğim kadar sevmenizi öyle istiyorum ki, dedi. Bu gelişimde daha da ısındım sizlere... Ah, ne aptalım bugün...</p>

  <p>Mendiliyle yüzünü güzelce sildikten sonra giyinmeye başladı.</p>

  <p>Anna'nın bütün hazırlığını tamamlamasından biraz sonra Stepan Arkadyeviç geldi. Geç kalmıştı. Yüzü hafif kırmızıydı. Neşeliydi. Şarap ve sigara kokuyordu.</p>

  <p>Anna'nın duygululuğu Doli'ye de geçmişti. Son kez kucaklaşırlarken:</p>

  <p>— Unutma Anna, diye fısıldadı kulağına. Bana yaptığın büyük iyiliği hiç unutmayacağım. Şunu da unutma, şimdiye dek en değerli dost bildim seni, öyle sevdim. Şimdiden sonra da öyle seveceğim.</p>

  <p>Anna, gözyaşlarını gizlemeye çalışarak öptü Doli'yi.</p>

  <p>— Niçin seversin beni bilmem, diye fısıldadı.</p>

  <p>— Beni anladın, anlıyorsun da... Yolun açık olsun.</p>
</body>
</html>
