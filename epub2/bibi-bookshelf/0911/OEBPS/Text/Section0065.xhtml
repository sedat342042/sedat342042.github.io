<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXIII</h2>

  <p>Vronski –şimdiki kadar kararlı olmasa bile– Anna'yı, içinde bulunduğu durumu görüşmek zorunda bırakmayı birkaç kez denemiş; ama hep Anna'nın –şimdi onun çağrısına verdiği yanıtta olduğu gibi– düşüncelerindeki sığlıkla, hafiflikle karşılaşmıştı. Bunda, Anna'nın kendi kendine açıklamak istemediği ya da açıklayamadığı bir şey vardı sanki. Bu konu açılır açılmaz o –gerçek Anna– ruhunun derinliklerine çekiliyor; ortaya Vronski'nin sevmediği, korktuğu, ona karşı direnen, tuhaf, yabancı, bambaşka bir kadın çıkıyordu sanki. Ama Vronski şimdi sonuna dek konuşmaya kararlıydı. Her zamanki kararlı, sakin tavrıyla:</p>

  <p>— Kocanın bilmesi, bilmemesi bizim için hiç önemli değil, dedi. Böyle... böyle kalamayız, özellikle şimdi...</p>

  <p>Anna hep o derin, anlamdan yoksun gülümsemesiyle:</p>

  <p>— Sizce ne yapmalıyız? diye sordu.</p>

  <p>Gebeliğini Vronski'nin önemsemeyeceğinden korkarken şimdi, onun bundan bir şeyler yapmak zorunluluğunu çıkarması canını sıkmıştı. Vronski:</p>

  <p>— Her şeyi anlatmalısınız ona, dedi. Ayrılmalısınız.</p>

  <p>— Pekâlâ, tutalım ki yaptım dediğinizi. Bundan ne çıkacağını biliyor musunuz? Anlatayım size. (Anna'nın, biraz önce şefkatle parlayan gözlerinde öfkeli bir ateş yanmaya başlamıştı.) "Yaa, başka bir erkeği seviyorsunuz, onunla suç sayılacak bir ilişki kurdunuz demek? (Kocasını taklit ediyordu. Aleksey Aleksandroviç gibi suç sözcüğünün üzerine basa basa söylemişti.) Uyarmıştım sizi. Böyle bir davranışınızın din yönünden de, toplumsal yönden de, aile ilişkileri yönünden de doğuracağı sonuçları anlatmıştım size. Kulak asmadınız sözlerime. Adımın... –ve oğlumun adının demek istedi; ama oğlunu şakaya karıştıramazdı– lekelenmesine göz yumamam." Bunlara benzer birtakım şeyler daha söyleyecektir. Sonra, her zamanki ağırbaşlı tavrıyla kesin, açık konuşmasıyla benden ayrılmayacağını; ama rezaleti önlemek için gereken önlemleri alacağını bildirecektir. Söylediğini soğukkanlılıkla, titizlikle yapacaktır da. Böyle işte. Bir makinedir o. Hem, kızdığı zaman nefret dolu bir makine...</p>

  <p>Anna, Aleksey Aleksandroviç'in davranışlarını, konuşurken takındığı tavırları bütün ayrıntılarıyla anımsamıştı. Onda bulduğu kötü her şeyi onun suçu sayıyor, kocasına karşı işlediği o korkunç suçu yüzünden onun hiçbir şeyini bağışlamıyordu.</p>

  <p>Vronski, Anna'yı yatıştırmaya çalışarak inandırıcı, yumuşak bir sesle:</p>

  <p>— Öyle ama Anna, dedi. Gene de söylemek zorundayız ona. Sonra, onun davranışına göre çizeriz yolumuzu.</p>

  <p>— Yani kaçacak mıyız?</p>

  <p>— Niçin kaçmayalım? Bu durumu sürdürmeye olanak görmüyorum ben... Hem kendim için istemiyorum bunu, sizin acı çektiğinizi görüyorum.</p>

  <p>Anna öfkeli:</p>

  <p>— Evet, dedi. Kaçalım, metresiniz olayım...</p>

  <p>Vronski sitemli bir şefkatle kesti sözünü:</p>

  <p>— Anna...</p>

  <p>Anna sürdürüyordu konuşmasını:</p>

  <p>— Evet, metresiniz olayım, her şeyi mahvedeyim...</p>

  <p>"Oğlumu da..." demek istedi gene; ama demedi.</p>

  <p>Vronski, böylesine güçlü, dürüst bir insanken Anna'nın bu yalana nasıl katlandığını, bundan kurtulmak istememesini anlayamıyordu. Bunun en önemli nedeninin Anna'nın söylemediği o oğul sözcüğünün olduğunu anlayamıyordu. Anna oğlunu, onun, babasını bırakıp kaçan annesi için gelecekte neler düşünebileceğini aklına getirdikçe yaptığı şey ona öylesine korkunç görünüyordu ki, artık bir şey düşünemiyordu. Her şeyin eskiden olduğu gibi kalması, ona dehşet veren oğlunun ne olacağı sorusunu unutması için bir kadın gibi kendi kendini yalancı düşüncelerle, sözlerle aldatmaya çalışıyordu. Birden Vronski'nin elini tutup bambaşka, içten, sevgi dolu bir sesle:</p>

  <p>— Rica ediyorum, yalvarıyorum dedi. Bir daha hiç söz etme bana bundan.</p>

  <p>— Ama Anna...</p>

  <p>— Hiç... Kendi halime bırak beni. Durumumun bütün bayağılığını, bütün korkunçluğunu biliyorum. Ama karar vermek senin sandığın gibi kolay değil. Kendi halime bırak beni. Sözümü de dinle! Bir daha bunun sözünü hiç etme bana. Söz veriyor musun? Hayır, hayır, söz ver!</p>

  <p>— İstediğin her şeye söz veririm sana. Ama özellikle bu söylediğinden sonra huzur içinde olamam ki! Sen mutlu olamayacaksın, ben hiç olamam...</p>

  <p>Anna:</p>

  <p>— Ben mi? dedi. Evet, kimi zaman acı çekiyorum; ama bana bir daha bundan söz etmezsen geçer. Bundan söz ettiğin zaman yalnızca acı veriyor bana bu.</p>

  <p>— Anlayamıyorum!</p>

  <p>Anna sözünü kesti:</p>

  <p>— Senin gibi dürüst bir insan için yalan söylemenin ne denli ağır olduğunu biliyor, acıyorum sana. Benim için yaşamını nasıl berbat ettiğini düşündüğüm çok oluyor.</p>

  <p>Vronski:</p>

  <p>— Şimdi de ben, senin benim için her şeyini nasıl gözden çıkarabileceğini düşünüyordum, dedi. Sen mutsuz olduğun için kendimi affedemiyorum.</p>

  <p>Anna, Vronski'ye yaklaşıp sevgi dolu bir gülümsemeyle:</p>

  <p>— Ben mi mutsuzum? dedi. Önüne yemek konan aç bir insan gibiyim ben. Belki üşüyordur, üstünde başında da yoktur, yüz kızartıcı bir durumdadır; ama mutsuz değildir. Ben mi mutsuzum? Hayır, işte benim mutluluğum...</p>

  <p>Yaklaşmakta olan oğlunun sesini duymuştu. Terasa çabucak bir göz atıp hemen kalktı. Gözlerinde Vronski'nin çok iyi tanıdığı o ışık parladı gene. Anna, yüzüklerle kaplı güzel ellerini hızla kaldırdı. Vronski'nin başını iki yanından tuttu, uzun uzun baktı gözlerinin içine, yüzünü –açık dudaklarında bir gülümseme vardı– yaklaştırdı, genç adamı dudaklarından ve iki gözünden öpüp gitti. Gitmek istedi; ama Vronski bırakmadı onu. Yüzüne heyecanla bakarak fısıldadı:</p>

  <p>— Ne zaman?</p>

  <p>Anna:</p>

  <p>— Bugün saat birde, diye fısıldadı.</p>

  <p>Derin bir soluk aldıktan sonra yumuşak, çabuk yürüyüşüyle oğlunu karşılamaya gitti.</p>

  <p>Seryoja yağmura büyük parkta yakalanmıştı. Dadısıyla bir kameriyede oturmuşlardı.</p>

  <p>Anna, Vronski'ye:</p>

  <p>— Görüşürüz, dedi. Koşuya katılacaksın, acele etmen gerek. Betsi söz verdi, uğrayıp alacak beni.</p>

  <p>Vronski saatine baktı, hemen gitti.</p>
</body>
</html>
