<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XVIII</h2>

  <p>Doli'nin zayıflamış, bitkin, kırışıkları toz dolmuş yüzüne baktı Anna. O anda aklından geçeni, Doli'nin zayıfladığını söylemek istedi. Ama kendisinin güzelleştiğini anımsadı hemen. Doli'nin bakışı da ona aynı şeyi söyleyince göğüs geçirdi, kendinden söz etmeye başladı.</p>

  <p>— Bana bakıp içinde bulunduğum durumda mutlu olabilir miyim diye soruyorsun kendine, değil mi? Ne yaparsın! İtiraf etmekten utanıyorum. Ama... bağışlanamayacak ölçüde mutluyum. Sihir dolu bir şey geçti başımdan. Bir kâbustan uyanıp da, o korkunç şeylerin hiçbirinin gerçek olmadığını anladığı anda bir insanın hissettiklerini bilirsin... Uyandım ben kâbustan. Acı dolu, korkunç günlerim geride kaldı. Uzun süredir, özellikle buraya geldiğimden bu yana öyle mutluyum ki!</p>

  <p>Soru dolu ürkek bir gülümsemeyle baktı Doli'nin yüzüne.</p>

  <p>Doli elinde olmadan, istediğinden daha bir soğuk gülümsedi.</p>

  <p>— Ah çok sevindim! dedi. Senin adına çok sevindim! Niçin hiç yazmadın bana?</p>

  <p>— Niçin mi? Cesaret edemedim de ondan... Durumumu unutuyorsun...</p>

  <p>— Bana mı yazmaya cesaret edemedin? Bana ha? Ah bir bilsen benim nasıl... Bence...</p>

  <p>Darya Aleksandrovna gelirken yolda aklından geçenleri Anna'ya açmak istedi; ama nedense o anda yersiz göründü ona bu. Konuyu değiştirmek amacıyla:</p>

  <p>— Neyse, sonra konuşuruz bunları, dedi.</p>

  <p>Akasya ve leylaklardan oluşmuş canlı bir duvarın ardında seçilen kırmızı yeşil damları göstererek ekledi:</p>

  <p>— Nedir bu yapılar? Küçük bir kasaba sanki.</p>

  <p>Ama Anna yanıt vermedi.</p>

  <p>— Hayır, hayır! dedi. Benim durumum üzerine ne düşünüyorsun? Ne düşünüyorsun? Onu söyle, dedi.</p>

  <p>Darya Aleksandrovna:</p>

  <p>— Bence... diye başladı.</p>

  <p>Ama tam o anda, midilliyi sağ ayağıyla dörtnala kaldırmış Vasenka Veslovski kısacık ceketi sırtında, kadın eyerinin üzerinde ağır bedeniyle hoplayarak dörtnala geçti yanlarından. "Kalktı, Anna Arkadyevna!" diye bağırdı. Anna bakmadı bile o yana. Ama Darya Aleksandrovna bu uzun konuşmaya arabada başlamanın uygun kaçmayacağını düşündüğü için sözünü kısa kesti.</p>

  <p>— Bir şey yok bence... dedi. Seviyorum seni ben. insan sevdiğini olduğu gibi sever, olmasını istediği gibi değil.</p>

  <p>Anna bakışını arkadaşının yüzünden ayırıp gözlerini kıstı. (Bu onun yeni, Doli'nin bilmediği bir alışkanlığıydı.) Bu sözün ne anlama geldiğini tam olarak anlamak için düşünceye daldı. Sonra –besbelli– bu sözü istediği anlamda anlayıp:</p>

  <p>— İşlediğin günahlar olmuşsa eğer, buraya gelişin, şu sözü söylemen hepsinin bağışlanmasına yetecektir, dedi.</p>

  <p>Anna'nın gözlerinin yaşardığını fark etti Doli. Bir şey söylemeden sıktı elini. Bir anlık sessizlikten sonra yineledi sorusunu:</p>

  <p>— Söylesene, nedir şu yapılar? Ne çok yapı öyle?</p>

  <p>Anna:</p>

  <p>— Malikâne personelinin evleri, ahırlar, tavlalar, diye karşılık verdi. Şurada da park başlıyor. Çok bakımsızdı bütün bunlar. Aleksey bu duruma getirdi onları. Bu malikâneyi çok seviyor. Hem ondan hiç beklemediğim bir tutkuyla verdi kendini çiftlik işlerine. Öylesine yetenekli bir insan ki! Başladığı her işi çok iyi yapıyor. Sıkılmak bir yana, kendini vererek, büyük bir tutkuyla çalışıyor. Anladığım kadarıyla hesabını kitabını bilir bir toprak sahibi oldu. Çiftlik harcamalarında eli sıkı bile davranıyor. Ama yalnızca çiftlik harcamalarında. On binler söz konusu olunca aldırmıyor. (Anna bunu, kadınların, sevgililerinin yalnız kendilerinin bildikleri özelliklerinden söz ederlerken olduğu gibi sevinç ve kurnazlık dolu bir gülümsemeyle söylemişti.) Şu büyük yapıyı görüyor musun? Yeni hastanedir orası. Bize yüz binden aşağı mal olmayacağını sanıyorum. Onun tek düşündüğü şey bu yapı şimdi. Kendini bu tutkuya nereden kaptırdı biliyor musun? Köylüler, çayırı kendilerine biraz daha ucuz bırakmasını rica ettiler ondan, o da reddetti. Bu yüzden cimri diye sitem ettim ona. Yalnız bunun için değil kuşkusuz. Başka şeyler de bir araya gelince, cimri olmadığını göstermek için bu hastaneyi yaptırmaya karar verdi. Doğrusunu istersen, <i>c'est une petitesse;</i><a href="../Text/Section0260.xhtml#Footnote0127" id="Feedback0127"><sup>[127]</sup></a> ama bu yüzden daha çok seviyorum onu. Evi göreceksin şimdi. Dedesinden kalma evdir bu, dış görünüşünde bir değişiklik yapılmamıştır.</p>

  <p>Bahçenin yaşlı ağaçlarının değişik tonda yeşillikler arasından ortaya çıkan sütunlu, güzel eve bakarken heyecanlanmıştı Doli.</p>

  <p>— Ah, ne güzel! dedi.</p>

  <p>— Gerçekten çok güzel, değil mi? Evin üst katının manzarasına doyum olmaz.</p>

  <p>İki işçinin toprağı kabartılmış çiçek tarhına düzeltilmemiş delikli taştan bordür yaptıkları çakıl dökülmüş, çiçeklerle süslü avluya girdiler. Üstü örtülü kapının önünde durdular.</p>

  <p>Anna, uşakların kapının önünden götürmekte oldukları binek atlarına bakarak:</p>

  <p>— O gelmişler! dedi. Gerçekten hoş bir at bu, değil mi? Midillidir. Çok seviyorum onu. (Kapıdan fırlayan, güzel giyimli uşağa döndü.) Buraya getirin onu. Şeker verin. Kont nerede? (Onları karşılamaya çıkan Vronski ile Veslovski'yi gördü.) A, işte geliyor!</p>

  <p>Vronski Anna'ya Fransızca:</p>

  <p>— Prensesi nereye yerleştireceksiniz? diye sordu.</p>

  <p>Anna'nın yanıtını beklemeden bir kez daha selamlaştı Darya Aleksandrovna ile. Bu kez elini de öpmüştü.</p>

  <p>— Sanırım balkonlu büyük odayı vereceksiniz ona?</p>

  <p>Anna, uşağın getirdiği şekeri sevgili atına verirken:</p>

  <p>— Yo, olmaz, orası uzak! dedi. Köşedeki oda iyi. Böylece daha sık görüşürüz. Hadi yürüyün.</p>

  <p>Veslovski'ye döndü:</p>

  <p><i>— Et vous oublies votre devoir,</i><a href="../Text/Section0260.xhtml#Footnote0128" id="Feedback0128"><sup>[128]</sup></a> dedi.</p>

  <p>Veslovski parmaklarını yeleğinin cebine sokarken gülümsedi.</p>

  <p><i>— Pardon, fen ai tout plein les poches,</i><a href="../Text/Section0260.xhtml#Footnote0129" id="Feedback0129"><sup>[129]</sup></a> diye karşılık verdi.</p>

  <p>Anna, şeker yerken atın ıslattığı elini mendiliyle silerken:</p>

  <p><i>— Mais vous venez trop tard,</i><a href="../Text/Section0260.xhtml#Footnote0130" id="Feedback0130"><sup>[130]</sup></a> dedi.</p>

  <p>Sonra Doli'ye döndü:</p>

  <p>— Çok kalacak mısın bari? Bir gün mü? Olmaz!</p>

  <p>Doli, biraz da arabadan çantasını alması gerektiği, yüzünün toz içinde olduğunu bildiği için mahcup:</p>

  <p>— Öyle söz verdim, dedi, hem çocuklar...</p>

  <p>— Olmaz Doli'ciğim, şekerim... Neyse, bakarız! Hadi gidelim, artık gidelim!</p>

  <p>Anna odasına götürdü Doli'yi.</p>

  <p>Vronski'nin dediği, ön cephedeki balkonlu oda değildi bu. Anna'nın Doli'ye özür dileyerek verdiği odaydı. Anna'nın verirken özür dilediği bu oda bile, Doli'nin ömründe oturmadığı, ona Avrupa'daki en lüks otelleri anımsatan, çok zengin döşeli bir odaydı.</p>

  <p>Anna, üzerinde binici giysisi bir an Doli'nin yanına oturdu.</p>

  <p>— Ah, canım, ne mutluyum! dedi. Çocuklardan söz et bana biraz. Stiva'yı şöyle bir görebildim ancak. Çocuklardan söz etmesini beceremez zaten. Sevgili Tanya'ın nasıl? Kocaman kız olmuştur!</p>

  <p>Darya Aleksandrovna kısaca:</p>

  <p>— Evet, kocaman oldu, dedi. (Çocuklardan böylesine soğuk söz etmesi şaşırtmıştı onu.) Levinlerin yanında çok iyiyiz, diye ekledi.</p>

  <p>Anna:</p>

  <p>— Benden tiksinmediğini bilseydim... dedi. Hep birlikte bize gelseniz ne iyi olurdu. Aleksey'in eski, çok yakın dostudur zaten Stiva.</p>

  <p>Birden kızarmıştı Anna'nın yüzü. Doli ne söyleyeceğini bilemeden:</p>

  <p>— Evet, ama çok iyiyiz orada... dedi.</p>

  <p>Anna bir kez daha öptü Doli'yi.</p>

  <p>— Bırak şimdi onları, dedi. Sevincimden saçmalıyorum. Seni gördüğüme öyle sevindim ki canım! Benim hakkımda ne düşündüğünü söylemedin daha. Her şeyi bilmek istiyorum oysa. Ama beni olduğum gibi göreceğin için sevinçliyim. Benim için önemli olan, bir şeyi kanıtlamaya çalıştığımın düşünülmemesidir. Kanıtlamak istediğim bir şey yok. Yaşamak istiyorum yalnızca. Kendimden başka hiç kimseye kötülüğüm dokunsun istemiyorum. Buna da hakkım var sanıyorum. Öyle değil mi? Neyse, uzun konudur bu. Sonra enine boyuna konuşuruz her şeyi. Şimdi gidip giyineyim. Sana da hizmetçi kızı yollayayım.</p>
</body>
</html>
