<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XVIII</h2>

  <p>Ayak sesleri, bir erkek sesi, arkasından bir kadın sesi, kahkahalar duyuldu. Sonra beklenen konuklar girdi: Safo Ştolts Vaska dedikleri, yanaklarından kan damlayan bir genç. Yediği kanlı ederin, çikolatalı tatlıların, içtiği burgon şarabının boşa gitmediği belliydi. Vaska öne eğilerek selam verdi bayanlara. Onlara şöyle bir göz attı. Ama bakışlarını hemen çevirdi. Konuk odasına Safo'nun arkasından girmişti. Safo'ya bağlıymış gibi odanın içinde onun gittiği yere gidiyor, parlayan gözlerini, onu yemek istiyormuş gibi ayırmıyordu ondan. Safo Ştolts, siyah gözlü bir sarışındı. Ayağında çok yüksek topuklu pabuçlar vardı. Canlı, küçük adımlarla girmişti odaya, kadınların elini erkek gibi kuvvetle sıkmıştı.</p>

  <p>Sosyetenin bu yeni ünlü kişisini Anna ilk kez görüyordu. Onun güzelliği, giyinişindeki aşırılık, davranışlarındaki cesaret şaşırtmıştı onu. Saç tuvaleti, birazı ek olan altın sarısı saçı öylesine kabartılarak yapılmıştı ki, başıyla açık göğsü hemen hemen aynı büyüklükte görünüyordu. Yürüyüşü canlıydı, her adım atışında giysisinin altından dizlerinin de, bacaklarının da biçimi belli oluyordu. Elinde olmadan, yukarıdan öylesine açık, alttan ve arkadan öylesine kapalı bu sallantılı yuvarlaklığın gerçekte nerede bittiğini soruyordu kendi kendine insan.</p>

  <p>Onu Anna ile tanıştırmak için acele etti Betsi.</p>

  <p>Safo, tuvaletinin bir yana savurduğu kuyruğunu çabucak düzeltirken, dudaklarında bir gülümseme, göz kırptı, hemen anlatmaya başladı.</p>

  <p>— Düşünün bir kere, gelirken az kalsın iki eri eziyorduk. Vaska ile geliyorduk. Ah, evet, tanışmıyorsunuz...</p>

  <p>Yaptığı yanlışlık için yani onu tanımayan bir insana ondan küçük adıyla Vaska diye söz ettiği için yüzü kızardı. Çın çın öten bir kahkaha attı. Genç adamın soyadını söyleyerek tanıştırdı onu. Vaska, bir kez daha öne eğilerek selam verdi Anna'ya; ama bir şey söylemedi. Sonra Safo'ya döndü, gülümsedi.</p>

  <p>— Bahsi kaybettiniz dedi. Daha önce geldik. Verin bakalım.</p>

  <p>Safo daha neşeli güldü.</p>

  <p>— Şimdi olmaz, dedi.</p>

  <p>— Bana göre hava hoş, sonra alırım.</p>

  <p>— Pekâlâ, pekâlâ. Ah, evet! (Birden Betsi'yi dönmüştü.) Ne akıllıyım... Unuttum... Bir konuk getirdim size, işte geldi.</p>

  <p>Safo'nun getirdiği; ama unuttuğu beklenmeyen genç konuk aslında öylesine önemli bir konuktu ki, genç yaşına karşın, onu karşılamak için prenses de ayağa kalkmıştı.</p>

  <p>Safo'nun yeni hayranıydı bu. Vaska gibi o da son zamanlarda Safo'nun peşinden ayrılmıyordu.</p>

  <p>Biraz sonra Prens Kalujski, Liza Merkalova, Stremof geldiler. Liza Merkalova, zayıf, esmerdi. Yüzünde doğulu bir tembellik anlatımı vardı. Gözleri –herkesin dediği gibi– derin anlamlı, çok güzeldi. Koyu tuvaleti güzelliğiyle tam uzlaşıyordu. (Anna hemen fark etmişti bunu) Liza, Safo'nun canlı, düzenli olduğu ölçüde yumuşak, savruktu.</p>

  <p>Ama Anna'ya göre Liza çok daha çekiciydi. Betsi onun dünyadan habersiz bir çocuk gibi davrandığını söylemişti Anna'ya; ama Anna onu görünce bunun doğru olmadığını hissetmişti. Dünyadan habersiz, ne yaptığını bilmeyen; ama sevimli, ağzı var dili yok bir kadındı. Gerçi davranışları Safo'nun davranışlarının aynıydı.</p>

  <p>Gerçi Safo'nun peşinde olduğu gibi onun peşinde de –biri yaşlı biri genç– iki hayranı vardı, bakışlarıyla yiyor gibiydiler onu; ama onda –Liza'da– çevresindeki her şeyden üstün bir şey vardı. Cam parçaları arasında bir pırlantanın parıltısıydı bu. Onun güzel, gerçekten esrarlı gözlerindeydi bu parıltı. Bu gözlere bakan herkes Liza'yı her şeyiyle tanıdığı inancına kapılır, elinde olmadan severdi onu. Anna'yı görünce yüzü birden sevinçle aydınlandı Liza'nın, ona yaklaştı.</p>

  <p>— Ah, sizi gördüğüme öyle sevindim ki! dedi. Dün yarışlarda yanınıza gelmek istemiştim, gitmişsiniz. Özellikle dün görmeyi çok istiyordum sizi. (Görünüşte, bütün ruhunu açığa vuran bakışıyla bakıyordu Anna'nın yüzüne.) Korkunç bir yarıştı değil mi?</p>

  <p>Anna kızardı.</p>

  <p>— Evet, dedi. Sonuna dek bekleyemedim, çok heyecanlandım.</p>

  <p>Bahçeye çıkmak için kalktı grup. Liza, Anna'nın yanına otururken gülümseyerek:</p>

  <p>— Ben çıkmayacağım, dedi. Siz de mi çıkmayacaksınız? Kroketten de ne zevk alırlar bilmem!</p>

  <p>— Ben severim, dedi Anna.</p>

  <p>— Can sıkıntısından kurtulmak için ne yapıyorsunuz söyler misiniz? Neşeli görünüyorsunuz. Siz yaşıyorsunuz, oysa ben can sıkıntısından patlıyorum.</p>

  <p>Anna:</p>

  <p>— Can sıkıntısından patlıyor musunuz? dedi. Oysa Petersburg'un en neşeli grubu sizinkidir.</p>

  <p>— Bizim gruptan olmayanların canı daha çok sıkılıyordur belki. Biz neşeli değiliz, tam tersine, çok sıkılıyoruz. Hele ben hiç neşeli değilim...</p>

  <p>Safo bir sigara yakıp iki genç erkekle bahçeye çıktı. Betsi ile Stremof çay içmek için kalktılar. Betsi:</p>

  <p>— Nasıl olur, dedi. Safo dün sizde çok eğlendiklerini söylüyor.</p>

  <p>Liza Merkalova:</p>

  <p>— Ah, ne sıkıcıydı, dedi. Yarışlardan sonra hep birlikte bize gittik. Hep aynı şey, değişen bir şey yoktu! Geç vakte kadar kanepelerde pinekledik durduk. Eğlence bunun neresinde? (Gene Anna'ya döndü.) Sahi söyler misiniz, can sıkıntısından kurtulmak için siz ne yapıyorsunuz? Size bakınca "İşte mutlu da olsa mutsuz da, canı sıkılmayacak bir kadın," diye düşünüyor insan. Bunu nasıl başardığınızı anlatır mısınız bize?</p>

  <p>Bu ısrarlı sorulardan kızaran Anna:</p>

  <p>— Bir şey yapmıyorum, dedi.</p>

  <p>Stremof karıştı söze:</p>

  <p>— En güzeli bu işte.</p>

  <p>Stremof saçlarına ak düşmüş, hâlâ dinç, çok çirkin, değişik zeki yüzlü, elli yaşında bir erkekti. Liza Merkalova, karısının yeğeniydi. Boş zamanlarını hep genç kadının yanında geçirirdi. Anna Karenina'yı görünce –görevde Aleksey Aleksandroviç'in düşmanı olmasına karşın– sosyeteden, zeki bir insan olarak ona, düşmanının karısına karşı pek kibar davranmaya çalışıyordu. Kibarca gülümseyerek:</p>

  <p>— Bir şey yapmamak en güzelidir, dedi. (Liza Merkalova'ya döndü.) Can sıkıntısından kurtulmak için canının sıkılacağını düşünmemenin gerektiğini ne zamandır söylüyorum size. Bu, uykusuzluktan korkuyorsan, uykuya dalamayacağından korkmamanın gerektiğine benzer. Anna Arkadyevna da bunu söylemek istiyor.</p>

  <p>Anna gülümsedi.</p>

  <p>— Bunu söyleyebilmeyi çok isterdim, dedi. Çünkü yalnızca zekice söylenmiş bir söz değil bu, doğru da.</p>

  <p>— Hayır, söyleyiniz, niçin uykuya dalamaz ya da can sıkıntısından kurtulamaz insan?</p>

  <p>— Uyuyabilmek için çalışmak gerek, neşelenmek için de.</p>

  <p>— Çalışmam hiç kimseye gerekli değilse ne diye çalışayım? Kendimi bile bile aldatamam. İstemem de böyle bir şeyi...</p>

  <p>Stremof, Liza'ya bakmadan:</p>

  <p>— Yola gelmezsiniz siz, dedi.</p>

  <p>Sonra gene Anna'ya döndü. Anna'yı çok seyrek gördüğü için ona ancak sudan şeylerden söz edebilirdi. Ama bu sudan şeyler Anna'nın Petersburg'a ne zaman taşındığı, Kontes Lidiya Tvanovna'nın onu ne çok sevdiği üzerindeydi. Anna'ya hoş görünmeyi yürekten istediğini, ona saygılarını, hatta daha fazlasını göstermeye çalıştığını belli eden bir tavırla konuşuyordu.</p>

  <p>Tuşkeviç geldi, herkesin kroket oyuncularını beklediğini söyledi.</p>

  <p>Anna'nın kalmayacağını öğrenince Liza Merkalova:</p>

  <p>— Hayır, gitmeyiniz, dedi.</p>

  <p>Stremof da katıldı onun dediğine:</p>

  <p>— Böylesine hoş bir gruptan ayrılıp ihtiyar Vrede'ye gitmek büyük bir çelişki, dedi. Hem oraya gitmekle onu sizin aleyhinizde dedikodu yapmasına fırsat vermiş olacaksınız, oysa burada bunun tam tersi duygular uyandırmaktasınız.</p>

  <p>Anna kararsızlık içinde bir an düşündü. Bu zeki insanın övücü sözleri, Liza Merkalova'nın ona gösterdiği içten, çocuksu yakınlık, alışık olduğu bu sosyete havası öylesine hafifti, oysa onu öylesine ağır bir şey bekliyordu ki, kalsın, durumunu açık açık konuşacağı o ağır anı biraz daha ertelesin mi, diye bir an kararsızlığa düştü. Ama bir karar vermezse onu evde neyin beklediğini, o korkunç şeyi, iki eliyle saçlarına yapıştığında hissettiklerini anımsayınca, "Hoşçakalın," deyip çıktı.</p>
</body>
</html>
