<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXVIII</h2>

  <p>Hava açıktı. Bütün sabah yağmur çiselemişti. Biraz önce yağmur kesilmiş, hava açmıştı. Mayıs güneşinin altında sac damlar, yaya kaldırımının yassı, yuvarlak taşları, yolun parke taşları; arabaların tekerlekleri, deri, bakır, teneke bölümleri pırıl pırıl parlıyordu. Saat üçtü. Sokakların en kalabalık olduğu saat.</p>

  <p>Anna, bir çift kır atın hızla götürdüğü, yumuşak yayları üzerinde belli belirsiz sallanan rahat arabanın bir köşesinde oturuyordu. Tekerleklerin hiç dinmeyen tıkırtısı ile temiz havada hızla değişen görünümler arasında son günlerin olaylarını yeni baştan tek tek düşününce içinde bulunduğu durumu evde olduğundan bambaşka bir biçimde değerlendirmeye başlamıştı. Ölüm o kadar korkunç, belirgin değildi artık. Ölümü de öylesine kaçınılmaz görmüyordu. Öylesine küçüldüğü için sitem ediyordu kendine. "Beni bağışlaması için yalvarıyorum ona. Boyun eğdim, suçlu olduğumu kabul ettim. Neden? Onsuz yaşayamam mı sanki?" Anna, Vronski'siz nasıl yaşayacağı sorusuna yanıt vermeden, tabelaları okumaya başladı. "Büro ve depo. Diş hekimi... Evet, her şeyi anlatacağım Doli'ye. Vronski'yi sevmez Doli. Çok utanacağım, acı çekeceğim. Ama anlatacağım ona her şeyi. Sever beni, o ne derse öyle yapacağım. Boyun eğmeyeceğim Vronski'ye. Beni istediği kılığa sokmasına izin vermeyeceğim. Filippof francalası... francala hamurunu Petersburg'dan getirtiyorlarmış sözde. Öyle diyorlar. Oysa Moskova'nın suyu çok güzel. Ah Mıtişçen'in somunları, gözlemeleri." Anna sonra çok çok eskiden, daha on yedi yaşındayken halasıyla Troitsa Manastırı'na gidişini anımsadı. "Hem de arabayla. Güzel elleri olan o kız ben miydim acaba? Ah, o zaman çok güzel, ulaşılmaz sandığım şeylerin ne çoğu şimdi önemsiz oluverdi benim için.</p>

  <p>O zaman sahip olduğum şeyler ne uzak, sonsuza dek ulaşılmaz... Böylesine küçülebileceğime inanabilir miydim o zaman? Pusulamı alınca ne gururlanacaktır! Ne hoşnut olacaktır kendinden! Ama göstereceğim ona... Şu boya da ne pis kokuyor. Niçin yaparlar bu yapıları? Niçin boyarlar?" Bir tabelayı okudu: "Moda ve şapkalar." Bir erkek öne eğilerek selam verdi ona. Annuşka'nın kocasıydı bu. Anna, Vronski'nin sözünü anımsadı: "Bizim parazitler... Bizim mi? Neden bizim oluyorlarmış? Geçmişi bütünüyle koparıp atmanın olanaksız olması ne korkunç bir şey. Koparıp atamam; ama anısını gizleyebilirim. Gizleyeceğim de." Anna burada, Aleksey Aleksandroviç ile olan geçmişini, bu geçmişi belleğinden nasıl silip attığını anımsadı. "Doli ikinci kocamı da bırakacağımı sanacak. Bu yüzden haksız bulacak beni. Haklı olmak isteyen kim zaten? Yapamam bunu!" Ağlamak geliyordu içinden. Ama o anda, yoldan geçen iki genç kızın neye gülümsemiş olabileceklerini düşündü. "Aşktan mı söz ediyorlardı acaba? Bunun ne acı, ne aşağılık bir şey olduğundan haberleri yok ki... Bulvar, çocuklar. Üç çocuk koşarak atçılık oynuyorlar. Seryoja! Her şeyimi kaybediyorum, gene de kavuşamıyorum ona. Evet, Vronski dönmezse her şeyimi kaybedeceğim. Trene yetişememiştir belki, şimdi dönmüştür... Gene mi küçülmek istiyorsun Anna? Hayır! Doli'ye gidip açık açık söyleyeceğim ona. Mutsuzum diyeceğim, hak ettim bunu! Suçluyum; ama mutsuzum da! Yardım et bana. Şu atlar, şu araba... Bu arabanın içinde iğreniyorum kendimden! Hepsi onun. Ama görmeyeceğim onları bir daha."</p>

  <p>Anna Doli'ye her şeyi nasıl anlatacağını düşünerek, bilerek, ona acı veren şeyler düşünerek çıktı merdiveni. Antrede:</p>

  <p>— Kimse var mı? diye sordu.</p>

  <p>Uşak:</p>

  <p>— Katerina Aleksandrovna Levina, diye karşılık verdi.</p>

  <p>Anna "Kiti!" diye geçirdi içinden. Vronski'nin bir zamanlar âşık olduğu Kiti! Sevgiyle anımsadığı Kiti. Onunla evlenmediğine çok pişman şimdi Vronski. Oysa beni nefretle anıyor. Benimle ilişki kurduğuna pişman."</p>

  <p>Anna geldiğinde kız kardeşler bebeğin nasıl besleneceğinden söz ediyorlardı. Doli, tam o anda gelip konuşmalarını kesen konuğu karşılamaya yalnız çıktı.</p>

  <p>— Hâlâ gitmedin mi sen? diye sordu. Ben de sana gelmeyi düşünüyordum. Bugün Stiva'dan bir mektup aldım.</p>

  <p>Anna, Kiti'yi görmek için bakınarak:</p>

  <p>— Bize de bir telgraf çekti, dedi.</p>

  <p>— Aleksey Aleksandroviç'in ne istediğini anlayamadığını; ama yanıt almadan dönmeyeceğini yazıyor.</p>

  <p>— Konuğun var sanmıştım. Mektubu okuyabilir miyim?</p>

  <p>Doli hafiften bozulmuş:</p>

  <p>— Evet, Kiti var, dedi. Çocuk odasında. Çok hasta.</p>

  <p>— Duydum. Mektubu okuyabilir miyim?</p>

  <p>— Şimdi getiririm. Ama boşanmayı reddetmiyor. (Kapıda durdu Doli.) Stiva umudunu kesmiş değil.</p>

  <p>Anna:</p>

  <p>— Ben kestim, umudumu, dedi. İstemiyorum artık...</p>

  <p>Anna yalnız kalınca "Ne o, benimle karşılaşmayı kendisi için bir küçülme mi sayıyor Kiti?" diye geçirdi içinden. Belki de haklıdır. Ama, bu gerçek olsa bile, ona, bir zamanlar Vronski'ye âşık olan ona düşmez bu. İçinde bulunduğum durumda namuslu hiçbir kadının benimle görüşemeyeceğini biliyorum. Daha başlangıçta her şeyimi ona feda ettiğimi biliyorum. Karşılığını da gördüm... Ah ne nefret ediyorum ondan! Buraya niçin geldim? Durumum şimdi daha da kötü." Bitişik odada kız kardeşlerin konuştuklarını duydu. "Şimdi ne söyleyeceğim Doli'ye? Mutsuz olduğumu söyleyip Kiti'yi mi sevindireceğim? Onun kanadının altına mı gireceğim? Olmaz. Hem Doli hiçbir şey anlamayacaktır söylediklerimden. Ona söyleyecek bir şeyim yok zaten. Ama, Kiti'yi görüp her şeyi nasıl küçümsediğimi, nasıl umursamadığımı ona göstermem hoş olurdu doğrusu."</p>

  <p>Doli elinde mektupla geldi.</p>

  <p>Anna:</p>

  <p>— Biliyordum, dedi. Hiçbir şey ilgilendirmiyor beni artık.</p>

  <p>Doli Anna'nın yüzüne merakla bakarak (onu böylesine tuhaf, sinirli hiç görmemişti) karşılık verdi.</p>

  <p>— Peki, ama neden? Oysa benim umudum var. Ne zaman gidiyorsun?</p>

  <p>Anna gözlerini kısmış, önüne bakıyor, bir şey söylemiyordu. Neden sonra kapıya bakıp yüzü kıpkırmızı:</p>

  <p>— Ne o, Kiti kaçıyor mu benden? diye sordu.</p>

  <p>— Ah, ne saçma söz! Çocuğa meme veriyor. Doğru dürüst beceremiyor da. Ben akıl veriyordum ona... Senin geldiğini duyunca çok sevindi. Şimdi gelir. (Doli, yalan söylemekte usta olmadığı için pek beceriksiz söylemişti bunu.) Hah işte geldi.</p>

  <p>Anna'nın geldiğini duyunca salona çıkmak istememişti Kiti. Ama Doli ısrar etmişti. Kiti cesaretini toplamış, salona gelmişti. Yüzü kızardı, yaklaştı Anna'ya, elini uzattı. Titrek bir sesle:</p>

  <p>— Çok sevindim, dedi.</p>

  <p>İçinde bu kötü kadına beslediği düşmanlıkla, onu hoş görmek isteği arasındaki savaş şaşkına çevirmişti Kiti'yi. Ama Anna'nın güzel, sevimli yüzünü görür görmez düşmanlığı bir anda kaybolmuştu.</p>

  <p>Anna:</p>

  <p>— Benimle karşılaşmak istemeseydiniz, şaşmazdım buna, dedi. Her şeye alıştım artık. Hasta mıydınız? Evet, çok değişmişsiniz.</p>

  <p>Anna'nın bakışında bir düşmanlık sezdi Kiti. Bu düşmanlığı, bir zamanlar onu koruyan Anna'nın şimdi kendini onun karşısında güç durumda hissetmesine verdi. Acıdı Anna'ya.</p>

  <p>Kiti'nin hastalığından, bebekten, Stiva'dan söz ettiler. Ama bunların Anna'yı hiç mi hiç ilgilendirmediği belliydi.</p>

  <p>Anna kalktı biraz sonra.</p>

  <p>— Seninle vedalaşmaya uğramıştım, dedi.</p>

  <p>— Ne zaman gidiyorsunuz?</p>

  <p>Anna, kendisine sorulan soruya gene yanıt vermeden, Kiti'ye gülümsedi.</p>

  <p>— Evet, dedi, sizi gördüğüme çok sevindim. Hakkınızda herkesten, kocanızdan bile öylesine çok şey duydum ki! Ziyaretime geldi kocanız, doğrusu çok da hoşuma gitti. (Anna'nın bunu kötü niyetle söylediği belliydi.) Şimdi nerede kocanız?</p>

  <p>Kiti, yüzü kızararak yanıt verdi.</p>

  <p>— Köye gitti.</p>

  <p>— Selam, saygılarımı iletiniz kendisine. Lütfen unutmayın.</p>

  <p>Kiti, Anna'nın gözlerinin içine acıyarak baktı.</p>

  <p>— Söylerim, dedi.</p>

  <p>— Hadi hoşçakalın.</p>

  <p>Doli'yi öptükten, Kiti'nin elini sıktıktan sonra hemen çıktı Anna.</p>

  <p>Kiti, ablasıyla yalnız kalınca:</p>

  <p>— Hiç değişmemiş, gene eskisi kadar çekici, dedi. Çok güzel bir kadın! Ama acıklı bir şey var onda sanki. Korkunç derecede acıklı bir şey!</p>

  <p>— Hayır, dedi Doli. Bugün bir tuhaftı. Antrede ağlayacak sandım.</p>
</body>
</html>
