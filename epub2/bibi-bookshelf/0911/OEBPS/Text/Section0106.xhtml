<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXVIII</h2>

  <p>O akşam kadınların yanında çok sıkıldı Levin. Çiftlik işlerinden duyduğu hoşnutsuzluğun yalnız onun duyduğu bir hoşnutsuzluk olmadığını, aynı şeyi Rusya'da herkesin duyduğu düşüncesi şimdi her zamankinden çok heyecanlandırıyordu onu. Gelirken yolda tanıdığı köylünün işçileri çalıştırdığı gibi bir düzenin kurulabileceğinin bir hayal değil, çözülmesi gereken bir sorun olduğunu düşünüyordu. Bu sorunun çözümlenebileceği, buna çalışmak gerektiği inancı yer etmişti içinde.</p>

  <p>Levin, bayanlara, atları ve beylik ormandaki pek ilginç toprak çöküntüsünü görmeye gitmek için yarın bütün gün kalmaya söz verdikten sonra kalktı. Yatmadan önce, Sviyajski'nin ona salık verdiği işçi sorunuyla ilgili kitapları almak için arkadaşının çalışma odasına uğradı. Sviyajski'nin çalışma odası, kitap dolu raflarla çevrili büyük bir odaydı. Odada iki masa vardı. Ortadaki büyüğü yazı masasıydı; öteki, lambanın çevresine yıldız biçimi yerleştirilmiş, çeşitli dillerde gazetelerin, dergilerin son sayılarının bulunduğu masa ise yuvarlaktı. Yazı masasının yanındaki etajerin üzerinde, çeşitli işlerle ilgili, yaldızlı etiketli kutular vardı.</p>

  <p>Sviyajski kitapları çıkardı, döner koltuğuna oturdu. Yuvarlak masanın yanında durmuş, dergileri karıştıran Levin'e:</p>

  <p>— Neye bakıyorsunuz? dedi.</p>

  <p>Levin'in elindeki dergiyi göstererek, neşeli:</p>

  <p>— Ah, onda çok ilginç bir yazı var, diye ekledi. Polonya'nın bölünmesinde asıl suçlu Frederic değilmiş meğer! Bu yazıdan anlaşıldığına göre...</p>

  <p>Sviyajski, ona özgü anlatış açıklığıyla gün ışığına çıkarılan bu yeni, çok ilginç gerçekleri anlattı. Onu şimdi en çok ilgilendiren şeyin çiftlik işleri olmasına karşın, arkadaşını dinlerken, "Ne var onun ruhunun derinliklerinde?" diye soruyordu kendi kendine Levin. Polonya'nın bölünmesi niçin ilgilendiriyor onu, niçin?" Sviyajski sözünü bitirince Levin elinde olmadan:</p>

  <p>— Ee, ne olmuş? diye sordu.</p>

  <p>Ama olan bir şey yoktu. "Anlaşılan" şey ilgi çekiciydi yalnızca, hepsi o kadar. Sviyajski, bunu niçin ilgi çekici bulduğunu açıklamadı, açıklamayı da gerekli bulmadı. Levin göğüs geçirdikten sonra:</p>

  <p>— Evet, ama, dedi. Öfkeli toprak sahibini çok ilgi çekici buldum. Kafası çalışıyor, söylediklerinin çoğu da gerçek.</p>

  <p>Sviyajski:</p>

  <p>— Ah, yok canım! dedi. Ötekiler gibi o da toprağa bağlı köylüler düzeninin gizli bir savunucusudur.</p>

  <p>— Siz de başkanısınız onların...</p>

  <p>Sviyajski gülümsedi.</p>

  <p>— Evet, ama ben başka yere çekmeye çalışıyorum onları.</p>

  <p>Levin:</p>

  <p>— Benim kafamı kurcalayan şu, dedi. İşlerimizin, yani rasyonel çiftlik işletmeciliğinin yürümediğini, şu sessiz toprak sahibinin söylediği gibi, yalnızca faizci işletmeciliğin ya da en ilkel olanın yürüdüğünü söylerken haklıydı adam... Kimdedir bunun suçu?</p>

  <p>— Bizde elbette. Hem işletmeciliğimizin yürümediği doğru değildir. Vasilçikof pekâlâ yürütüyor.</p>

  <p>— Fabrika...</p>

  <p>— Ama sizi neyin şaşırttığını gene anlamıyorum! Halk maddi yönden de, ahlâk yönünden de o denli düşük bir düzeyde ki, gereken her şeye karşı duracağı apaçık ortadadır. Avrupa'da yürüyor rasyonel çiftçilik, çünkü halk aydındır orada. Öyleyse bizde de en önce halkın eğitilmesi gerekmektedir.</p>

  <p>— Peki, ama nasıl eğitilecek halk?</p>

  <p>— Halkın eğitilmesi için üç şey gereklidir: Okul, okul, gene okul...</p>

  <p>— Halkın maddi yönden düşük bir düzeyde olduğunu söyleyen sizsiniz: Okulun etkisi ne olabilir burada?</p>

  <p>— Biliyor musunuz, bir fıkrayı anımsattı bana bu sözleriniz: Hastaya bir arkadaşı, "Bir de müshil alsanız," der. "Aldım, daha kötü oldum.", "Sülük deneyin bir de.", "Denedim, daha kötü oldum.", "Öyleyse Tanrı'ya yalvarın yalnızca.", "Yalvardım, daha kötü oldum." Sizle ben de böyleyiz işte. Ekonomi Politik diyorum; daha kötü diyorsunuz. Sosyalizm, diyorum; daha kötü diyorsunuz. Eğitim... Daha kötü.</p>

  <p>— Peki, okulun ne yararı olacak?</p>

  <p>Halkta gereksinimler doğurur.</p>

  <p>Levin heyecanlı, itiraz etti:</p>

  <p>— Buna hiçbir zaman aklım ermemiştir işte. Maddi durumunu iyileştirmekte okulların halka ne yardımı dokunabilir? Okulların, eğitimin onda yeni gereksinimler uyandıracağını söylüyorsunuz. Böylesi daha kötü. Bu gereksinimleri giderecek durumu olmayacaktır çünkü. Toplama çıkarmayı, dini öğrenmenin halka maddi durumunu iyileştirme olanağını nasıl vereceğine hiçbir zaman aklım ermemiştir. Önceki akşam kucağında bir bebekle yolda giden bir köylü kadın gördüm. Nereye gittiğini sordum. "Ebeye gitmiştim," dedi. "Çocuğum ağlama hastalığına tutuldu da iyi etsin diye onu götürdüm.", "Ebe nasıl iyi ediyor ağlama hastalığını?" diye sordum. "Çocuğu tavukların yanına tüneğe oturtup bir şeyler mırıldanıyor."</p>

  <p>Sviyajski neşeli gülümsedi.</p>

  <p>— Kendiniz söylüyorsunuz işte! dedi. Kadının, ağlama hastalığından kurtulması için çocuğunu tüneğe oturtmasını istemiyorsak...</p>

  <p>Levin canı sıkkın:</p>

  <p>— Ah, hayır! dedi. Hastayı bu yolla iyi etmeye çalışmak bence halkı okulla iyi etmeye çalışmakla aynı şeydir. Halk yoksuldur, kara cahildir. Köylü kadının, çocuğunun ağlama hastalığına yakalandığını gördüğü gibi –çocuk durmadan ağlamaktadır çünkü– evet, köylü kadının, çocuğunun ağlama hastalığına yakalandığını gördüğü gibi görüyoruz bunu biz de. Ancak, bu felaketin –yoksulluğun, kara cahilliğin– ilacının okul olduğu aslında, ağlama hastalığının ilacının tünemiş tavuklar olması kadar anlamsızdır. Önce halkın yoksulluğunu doğuran nedenleri kaldırmalıyız ortadan.</p>

  <p>— Hiç değilse bu noktada, öylesine nefret ettiğiniz Spencer'in görüşleriyle birleşiyor görüşleriniz. O da öğrenimin (onun deyimiyle) yazıyı sökmekle, aritmetik bilmekle değil, yaşayış düzeyinin, refah düzeyinin yükselmesi sonucu elde edilebileceğini söylüyor...</p>

  <p>— Bakın, Spencer ile aynı görüşte olmam çok sevindirdi beni. Ya da çok canımı sıktı. Ne var ki, bunu çoktandır biliyorum. Okulların bir yararı olmaz. Ancak, halkın daha zengin olacağı, boş zamanı daha çok olacağı bir ekonomik düzeyin yararı olur... Okul da olur o zaman.</p>

  <p>— Ama şimdi Avrupa'nın her yerinde zorunludur okula gitmek.</p>

  <p>Levin:</p>

  <p>— Bu konuda siz de Spencer ile aynı görüşte misiniz? diye sordu.</p>

  <p>Ama Sviyajski'nin gözlerinde aynı korku belirdi gene, gülümseyerek:</p>

  <p>— Doğrusu çok güzeldi şu ağlama hastalığı öyküsü! dedi. Sahi öyle mi söyledi kadın?</p>

  <p>Levin, arkadaşının düşünceleriyle yaşayışı arasında bir bağ bulmasının olanaksızlığını bir kez daha gördü: Düşüncelerinin onu nereye götüreceğini umursamadığı belliydi. İstediği, bir şeyler düşünmüş olmaktı yalnızca. Ama düşünceleri onu bir çıkmaza soktuğu zaman da hoşlanmıyordu bundan. Yalnız bunu istemiyor, çıkmaza gireceğini anlayınca hemen sözü hoş, neşeli bir konuya çeviriyordu. Yolda tanıdığı köylünün onda bıraktığı, bugünkü izlenimlerine, düşüncelerine temel olan izleniminden başlayarak bugünün bütün izlenimleri çok heyecanlandırıyordu Levin'i. Yalnızca toplumsal yönde kullanılacak düşünceleri olan, besbelli, Levin'den gizli birtakım dünya görüşleri bulunan bu sevimli Sviyajski de –Sviyajski aynı zamanda lejyon dedikleri grupla, kendine yabancı olan düşünceleri aracılığıyla kamuoyuna önderlik ediyordu– evet, bu sevimli Sviyajski de, yaşamın zorladığı düşüncelerinde haklı; ama bütün bir sınıfa, hem de Rusya'nın en iyi sınıfına beslediği hınçta haksız olan bu öfkeli toprak sahibi de; kendi işlerinden hoşnutsuzluğu da; bütün bunların düzeltilebileceği umudu da ruhunda birbirine karışıyor, bir iç huzursuzluğu, bir çözüm bekleyişi oluşturuyordu.</p>

  <p>Levin, kendisine ayrılmış odada, hareket ettikçe kolunu, bacağını beklenmedik bir biçimde hoplatan yaylı yatağına uzanmıştı. Uzun süre uyuyamadı. Sviyajski ile konuştuklarından –derin anlamlı hayli söz söylemiş olmasına karşın– hiçbir şey ilgilendirmiyordu onu. Ama toprak sahibinin öne sürdüğü kanıtlar düşünmeye zorluyorlardı onu. Levin, toprak sahibinin sözlerini elinde olmadan düşünüyor, ona verdiği yanıtları belleğinde bir düzene sokmaya çalışıyordu.</p>

  <p>"Evet, şöyle söylemem gerekiyordu ona: Köylünün her çeşit yenilikten nefret ettiği için işlerimizin yürümediğini, onu güç kullanarak yola getirmenin gerektiğini söylüyorsunuz. Ne var ki, bu yenilikler olmadan işler hiç yürümeseydi, haklı sayılabilirdiniz. Oysa işler ancak, işçinin kendi alışkanlıklarına göre davrandığı yerlerde iyi yürüyor. Yolda tanıdığım ihtiyar çok iyi yürütüyor işini. Sizin de, bizim de işlerimizden hoşnut olmamamız işçilerin değil, bizim suçlu olduğumuzu gösterir. Çok zamandır kendi bildiğimizi okuyor, işçi emeğinin özelliklerini inceleme zahmetine katlanmadan Avrupalılara benzemeye çalışıyoruz. İşçi gücünü en iyi işçi gücü olarak değil de, içgüdüsüyle Rus köylüsü olarak kabul etmeyi deneyelim, işlerimizi buna göre düzenleyelim. Şöyle demeliydim ona: Düşünün ki, işlerinizi siz de o ihtiyar gibi yürütebilseniz, işçilerinizde işin başarıya ulaşmasına duyulan bir ilgi, bir istek uyandırabilse, sözünü ettiğiniz yeniliklerde işçilerin de kabul edeceği bir orta yol bulabilseniz, toprağınızı yormadan bugün aldığınızın iki, hatta üç katını alırsınız. Elde ettiğinizi ikiye bölün, yarısını işçiye verin. Size düşen pay bugün aldığınızdan çok olacaktır, işçi de daha çok kazanacaktır. Bunu yapmak için ise, çiftlik çalışmalarının düzeyini düşürmek, işçilerin çalışmanın vereceği sonuca ilgi duymalarını sağlamak gerekir. Bunun nasıl yapılacağı sorunun ayrıntısıdır. Ortada gerçek olan bir şey varsa o da bunun yapılabileceğidir."</p>

  <p>Bu düşünceler Levin'i çok heyecanlandırdı. Düşündüklerinin nasıl gerçekleştirilebileceğini düşünerek gecenin yansını uykusuz geçirdi. Bir gün daha burada kalmak niyetindeydi. Ayrıca, göğsü açık elbiseli şu genç kız da onda kötü bir davranıştan duyulan utanma ve pişmanlığa benzer bir duygu uyandırmıştı. Acele gitmesinin en önemli nedeni şuydu: Ekimin yeni esaslara göre yapılmasını köylülere önermek için sonbahar ekimi başlamadan köyde olmalıydı. İşlerini yeni bir düzene sokmaya karar vermişti.</p>
</body>
</html>
