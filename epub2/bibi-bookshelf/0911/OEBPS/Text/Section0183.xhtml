<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XIV</h2>

  <p>Devrisi sabah saat onda çiftliği dolaştıktan sonra Vasenka'nın yattığı odanın kapısını çaldı Levin.</p>

  <p>Veslovski içeriden:</p>

  <p><i>— Entrez!</i><a href="../Text/Section0260.xhtml#Footnote0115" id="Feedback0115"><sup>[115]</sup></a> diye seslendi.</p>

  <p>Levin'in karşısına iç çamaşırıyla dikilip gülümseyerek:</p>

  <p>— Bağışlayın beni, dedi. <i>Ablutions'</i>umu<a href="../Text/Section0260.xhtml#Footnote0116" id="Feedback0116"><sup>[116]</sup></a> yeni bitirdim.</p>

  <p>Levin pencerenin yanına oturdu.</p>

  <p>— Rahatsız olmayın lütfen, dedi. İyi uyudunuz mu?</p>

  <p>— Ölü gibi. Av için nasıl bir gün bugün?</p>

  <p>— Ne içersiniz? Çay mı, kahve mi?</p>

  <p>— Hiçbirini. Kahvaltı edeceğim. Vallahi ayıp bu yaptığım. Sanırım bayanlar bile kalkmışlardır. Şimdi bir yürüyüş yapmak ne hoş olur! Hadi atlarınızı gösterin bana.</p>

  <p>Levin bahçede biraz dolaştıktan, ona atları gösterdikten, hatta paralelde onunla jimnastik yaptıktan sonra konuğuyla eve döndü. Birlikte salona girdiler.</p>

  <p>Veslovski, semaverin başında oturan Kiti'nin yanına gitti.</p>

  <p>— Çok güzel avlandık, dedi. Öyle hoş anlar yaşadık ki! Kadınların bu zevkten yoksun olmaları çok acı!</p>

  <p>Levin, "Eh, ne var bunda, evin hanımıyla bir iki sözcük konuşması gerek elbette," diye geçirdi içinden. Veslovski'nin gülüşünde, Kiti ile konuşurken yüzündeki mağrur anlatımda bir şeyler görür gibi oldu gene...</p>

  <p>Masanın öteki ucunda Mariya Vlastyevna ve Stepan Arkadyeviç ile oturan prenses yanına çağırdı Levin'i. Onunla, Kiti'nin doğum için Moskova'ya gitmesi, orada ev hazırlaması üzerine konuşmaya başladı. Gerçekleşmekte olan şeyin yüceliğini önemsizlikleriyle küçülten her çeşit hazırlığın düğün yaklaşırken Levin'in canını sıktığı gibi şimdi de, gününü parmak hesabı çıkardıkları doğum hazırlıkları daha çok gurur kırıcı görünüyordu ona. Doğacak çocuğun nasıl kundaklanacağı üzerine konuşmaları duymamaya çalışıyor; şu esrarlı, sonu gelmeyen yün örgülerini, Doli'nin pek önemsediği üç köşeli keten kol bezlerini, daha bir sürü şeyi görmemek için başını çeviriyordu. Ona gerçekleşeceği söylenen; ama gene de inanamadığı olağanüstü bir şey olduğuna inandığı oğlunun (oğlu olacağından kuşkusu yoktu) doğum olayı bir yandan çok çok büyük, bu yüzden de erişilmez bir mutluluk olarak görünüyordu ona. Öte yandan da öylesine esrar dolu bir olay olarak düşünüyordu ki, bunu çevresindekilerin olacaklar üzerine bildiklerini sandıkları şeyleri de, bu bildiklerinin sonucu olarak, beklenen olaya olağan, insanların elinde olan bir şeye hazırlanıyormuş gibi hazırlanmalarını da küçültücü, çirkin buluyordu.</p>

  <p>Ama prenses onun duygularını anlayamıyor, onun bu konuda düşünmekte, konuşmakta gösterdiği isteksizliği hafifliğine, ilgisizliğine veriyordu. Bu yüzden rahat bırakmıyordu onu. Stepan Arkadyeviç'e Moskova'da bir daire tutmasını söylemiş, şimdi de Levin'i yanına çağırmıştı. Levin:</p>

  <p>— Hiçbir şey bilmiyorum ben prenses, dedi. Bildiğiniz gibi yapın.</p>

  <p>— Moskova'ya taşınacağınız zamanı kararlaştırmaksınız.</p>

  <p>— Vallahi bir şey bildiğim yok benim. Bildiğim tek şey var, milyonlarca çocuk Moskova'ya gitmeden, doktorsuz doğuyor... Niçin...</p>

  <p>— Evet, o halde...</p>

  <p>— Yo, Kiti nasıl isterse öyle olsun.</p>

  <p>— Kiti ile konuşamayız bunu! Kızcağızı korkutmamı mı istiyorsun? Bu ilkbaharda Natalya Golitsina bir kötü ebenin yüzünden öldü.</p>

  <p>Levin canı sıkkın:</p>

  <p>— Siz ne derseniz onu yapacağım, dedi.</p>

  <p>Prenses anlatmaya başlamıştı ona. Ama Levin dinlemiyordu. Levin'in sinirini gerçi prensesin konuşması da bozuyordu; ama canını asıl sıkan bu konuşma değil, semaverin yanında gördüğü durumdu.</p>

  <p>Kiti'nin üzerine dudaklarında o güzel gülümsemesiyle eğilmiş, ona bir şeyler anlatan Vasenka'ya, yüzü kıpkırmızı olmuş, heyecanlanmış Kiti'ye bakarak, "Hayır, olamaz!" diye geçiriyordu içinden.</p>

  <p>Vasenka'nın duruşunda, bakışında, gülümsemesinde masum olmayan bir şey vardı.</p>

  <p>Levin, Kiti'nin duruşunda, bakışında bile aynı masum olmayan şeyi fark etmişti. Levin'in gözlerinde dünya karardı gene. Dünkü gibi mutluluğun, huzurun, gururun doruğundan umutsuzluğun, öfkenin, küçülmenin dipsiz uçurumuna fırlatılmış hissetti gene kendini. Her şey çirkin, iğrenç görünmeye başladı ona gene. O yana bir daha bakıp:</p>

  <p>— Nasıl uygun buluyorsanız öyle yapın prenses, dedi.</p>

  <p>Stepan Arkadyeviç, Levin'e şakayla besbelli, yalnız onun prensesle konuşmasını değil, onun –farkına vardığı– heyecanının nedenini de ima ederek:</p>

  <p>— Hükümdarın tacı ağırdır!<a href="../Text/Section0260.xhtml#Footnote0117" id="Feedback0117"><sup>[117]</sup></a> dedi. Bugün çok geç kaldın Doli.</p>

  <p>Herkes Darya Aleksandrovna'yı ağırlamak için kalktı. Vasenka bir an doğruldu, zamane gençlerinde görülen, bayanlara karşı o kabalığıyla önce belli belirsiz eğilerek selam verdi, sonra bir şeye gülerek Kiti'yle konuşmasını sürdürdü. Doli:</p>

  <p>— Maşa çok üzdü beni, dedi. Gece hiç uyumadı. Bugün de çok huysuz.</p>

  <p>Veslovski'nin Kiti ile sürdürdüğü konuşma gene dünkü konu üzerineydi. Anna'dan, aşkın sosyete koşullarının üzerine çıkıp çıkamayacağından söz ediyordu. Bu konuşma hiç hoşuna gitmiyordu Kiti'nin. Konuşmanın konusu da, biçimi de, özellikle, bu konuşmanın kocası üzerinde bıraktığı etki heyecanlandırıyordu onu. Ne var ki, bu konuşmaya son veremeyecek, bu genç adamın gösterdiği apaçık ilginin ona verdiği yüzeysel hazzı saklayamayacak kadar saf ve masumdu. Bir son vermek istiyordu bu konuşmaya; ama bunun için ne yapması gerektiğini bilmiyordu. Her yaptığını kocasının fark edeceğini, kötüye çekeceğini biliyordu. Gerçekten de, Kiti'nin Doli'ye Maşa'nın nesi olduğunu sorması üzerine Vasenka, kendisi için sıkıcı bu konuşmanın bitmesini beklerken ilgisiz ilgisiz Doli'ye bakmaya başladığında karısının bu sorusu Levin'e yapmacık ve iğrenç bir kurnazlık gibi görünmüştü.</p>

  <p>Doli:</p>

  <p>— Ee, bugün mantar toplamaya gidiyor muyuz? diye sordu.</p>

  <p>Kiti:</p>

  <p>— Gidelim, ne olur, dedi. Ben de gelirim.</p>

  <p>Birden yüzü kızardı Kiti'nin. Nezaket gereği Vasenka'ya onun da gelmek isteyip istemediğini sorması gerekiyordu. Ama sormadı. Kocası kararlı adımlarla yanından geçerken suçlu gibi:</p>

  <p>— Nereye Kostya? diye sordu.</p>

  <p>Kiti'nin bu suçlu tavrı Levin'in bütün kuşkularını doğrulamıştı. Karısının yüzüne bakmadan:</p>

  <p>— Ben yokken makinist gelmiş, daha görmedim onu, dedi.</p>

  <p>Alt kata indi, çalışma odasından henüz çıkmamıştı ki, kendini hiç sakınmadan, çabuk çabuk yürüyen karısının, çok iyi tanıdığı ayak sesini duydu.</p>

  <p>Levin soğuk:</p>

  <p>— Ne istiyorsun? dedi. İşimiz var bizim.</p>

  <p>Kiti, Alman makiniste döndü.</p>

  <p>— Afedersiniz, kocamla bir şey konuşacağım.</p>

  <p>Alman dışarı çıkmak istedi; ama Levin durdurdu onu.</p>

  <p>— Siz rahatsız olmayın.</p>

  <p>Alman:</p>

  <p>— Tren saat üçte mi? diye sordu. Geç kalmasam iyi olacak.</p>

  <p>Levin yanıt vermedi ona. Karısıyla dışarı çıktı. Fransızca:</p>

  <p>— Ne söyleyecekmişsiniz bana bakalım? dedi.</p>

  <p>Karısının yüzüne bakmıyor, ne durumda olduğunu, yüzünde kasların çekildiğini, acıklı, ezilmiş bir görünüşü olduğunu görmek istemiyordu. Kiti alçak sesle:</p>

  <p>— Ben... şunu söyleyecektim... diye mırıldandı. Böyle yaşanmaz... bir işkence bu...</p>

  <p>Levin öfkeli:</p>

  <p>— Uşaklar şurada, büfedeler, dedi. Olay çıkarma.</p>

  <p>— Gel öyleyse şuraya gidelim.</p>

  <p>Koridorda duruyorlardı. Kiti yandaki odaya girmek istedi; ama orada İngiliz mürebbiye Tanya'ya ders veriyordu.</p>

  <p>— Öyleyse bahçeye çıkalım.</p>

  <p>Yollan süpüren köylüyle karşılaştılar bahçede. Ama köylünün, Kiti'nin gözyaşlarıyla ıpıslak yüzünü, Levin'in heyecanını göreceğini, bir felaketten kaçan insanlara benzediklerini umursamadan çabuk adımlarla yürüyüp geçtiler yanından. Konuşmalarının, birbirlerini inandırmalarının, baş başa kalmalarının, çektikleri bu ıstıraptan böylece kurtulmalarının gerektiğini hissediyorlardı.</p>

  <p>İki yanında ıhlamur ağaçları olan bahçe yolunun sonunda gözden uzak bir sıraya geldiklerinde Kiti:</p>

  <p>— Böyle yaşanmaz, dedi. Cehennem azabı bu! Ben acı çekiyorum, sen acı çekiyorsun. Hem de niçin?</p>

  <p>Levin, gene o geceki gibi yumruklarını göğsünün üstüne bastırıp dikildi karısının karşısına.</p>

  <p>— Yalnız şunu söyle bana: Onun davranışlarında uygunsuz, masum olmayan, korkunç derecede küçük düşürücü bir şey yok muydu?</p>

  <p>Kiti, sesi titreyerek:</p>

  <p>— Vardı, dedi. Ama benim suçsuz olduğumu görmüyor musun Kostya? Sabahtan beri ters davranmak istiyorum ona; ama şu insanlar... Ne diye geldi sanki buraya? Ne mutluyduk!</p>

  <p>Kalınlaşmış bedenini saran hıçkırıklar arasında konuşuyordu.</p>

  <p>Bahçıvan onların –peşlerinden o yana biri gitmemişti, kaçtıkları bir şey yoktu, yolun sonundaki sırada da bir şey bulmuş olamazlardı; ama– ikisinin de eve dönerken sakin, mutluluktan pırıl pırıl parlayan yüzlerle yanından geçtiklerini gördü.</p>
</body>
</html>
