<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXXI</h2>

  <p>Yeni seçilen il başkanıyla seçimi kazanan yeni gruptan olanların çoğu o gün yemekte Vronski'nin konuğuydu.</p>

  <p>Vronski seçimlere köyde canı sıkıldığı için Anna'ya karşı erkeklik özgürlüğünü savunması gerektiği için bir de, bölge seçimlerinde ona büyük yardımı dokunan Sviyajski'ye –seçimde onu destekleyerek– borcunu ödemek, en önemlisi de bir soylu ve toprak sahibi olarak görevini eksiksiz yapmış olmak amacıyla gelmişti. Ama buraya gelirken bu işin onu böylesine saracağını, böylesine ilgilendireceğini, görevini böylesine iyi başaracağını hiç ummuyordu. Soylular çevresinde yeniydi henüz; ama bu konuda başarılı olduğu belliydi. Soylular arasında sözünün geçtiğini düşünüyor, bunda da yanılmıyordu. Onun bu başarısında zenginliğinin, tanınmış bir aileden olmasının ve para işleriyle uğraşan, Kaşin'de gün geçtikte gelişen bir banka kurmuş eski arkadaşı Sirkof'un, orada kaldığı sürece ona verdiği çok güzel evinin, Vronski'nin köyden getirdiği usta aşçısının, okul arkadaşı, hem de koruduğu bir okul arkadaşı olan valiyle dostluğunun, hele hele, onu mağrur olmakla suçlayan soyluların çoğunun onun üzerine düşüncesini değiştirmesine neden olan herkese karşı sade, dostça davranmasının büyük etkisi olmuştu. Kiti Şçerbatskaya ile evlenmiş, <i>â propos de bottes</i><a href="../Text/Section0260.xhtml#Footnote0164" id="Feedback0164"><sup>[164]</sup></a> ona deli gibi öfkeli, ipe sapa gelmez bir sürü şey söylemiş şu acayip adam dışında, tanıştığı her soylunun ondan hoşlandığını hissediyordu Vronski. Nevedovski'nin başarısında kendisinin hayli etkisinin olduğunun farkındaydı. Yalnız o değildi hem böyle düşünen. Şimdi de kendi sofrasında, Nevedovski'nin seçilmesini kutlarken, desteklediği adayın başarısından tatlı bir zafer sevinci duyuyordu. Seçim öyle sarmıştı ki onu, gelecek üç yıl içinde evlenirse –koşturduğu jokeyi birinci olunca gelecek yanşa kendisi katılmak isteğine bir at sahibi gibi– gelecek seçimde adaylığını koymayı düşünüyordu.</p>

  <p>Şimdi jokeyin başarısı kutlanıyordu. Vronski baş köşede oturuyordu. Sağında Çarlık generali genç vali vardı. Vali herkes için seçimleri göz kamaştırıcı bir konuşmayla açan, birçoklarında saygı ve korku uyandıran, –Vronski farkındaydı bunun– kentin en büyüğü; Vronski için de –askeri okuldaki adıyla– Maslov Katka, ondan çekinen Vronski'nin <i>mettre â son aise</i><a href="../Text/Section0260.xhtml#Footnote0165" id="Feedback0165"><sup>[165]</sup></a> çalıştığı arkadaşıydı. Solunda, bir kararlılık ve alay okunan genç yüzüyle Nevedovski vardı. Ona karşı senli benli, saygılı davranıyordu.</p>

  <p>Yenilgisini neşeyle karşılamıştı Sviyajski. Onun için bir yenilgi bile değildi bu. Kadehini kaldırıp Nevedovski'ye, soylular sınıfının izlenmesi gereken yeni akımın ondan daha iyi bir temsilcisinin bulunmayacağını söylemesinden belliydi bu. "Dürüst herkesin bugünkü başarıdan yana olmasının, bu başarıyı kutlamasının nedeni de budur işte!" diyordu.</p>

  <p>Zamanını hoş bir biçimde geçirdiği herkesin keyfi yerinde olduğu için Stepan Arkadyeviç de neşeliydi. Bu parlak yemekte, seçim sırasında geçmiş ufak tefek olaylardan söz ediliyordu. Sviyajski, eski il başkanının ağlamaklı konuşmasını gülünç bir biçimde anlattı. Nevedovski'ye dönüp hesapların kontrolünde ekselansın, gözyaşından daha geçerli bir yol bulması gerektiğini söyledi. Bir başka şakacı bay eski il başkanının, vermeyi düşündüğü balo için uzun çoraplı uşaklar getirttiğini, yeni başkan balo vermek istemezse bu uşakların geri yollanmasının gerektiğini söyledi.</p>

  <p>Yemek sırasında ikide bir Nevedovski'ye dönüp şöyle diyorlardı: "Sayın il başkanımız", "Ekselans".</p>

  <p>Genç bir bayana "Madam" derken ya da onu kocasının adıyla çağırırken duyulan hazza benzer bir haz duyuyorlardı ona böyle derken. Nevedovski bu adları umursamamak bir yana, onları küçümsüyormuş gibi davranıyordu. Ama çok mutlu olduğu belliydi. Herkesin içinde bulunduğu bu yeni, özgür ortamla uzlaşmayan heyecanını belli etmemek için kendini tutmaya, sevincini belli etmemeye çalıştığı anlaşılıyordu.</p>

  <p>Yemekte seçimlerin gidişiyle ilgilenen bazı kimselere telgraflar çekildi. Stepan Arkadyeviç çok neşeliydi. Darya Aleksandrovna'ya şöyle bir telgraf çekti: <i>"Nevedovski yirmi oyla seçildi. Tebrikler. Herkese söyle."</i> Telgrafı yüksek sesle yazdırırken, "Biraz da onları sevindirmek gerek," dedi. Telgrafı alınca, buna ödenen bir ruble için içini çekti Darya Aleksandrovna. Kocasının bu telgrafı bir ziyafetin sonunda çektiğini hemen anladı. Stiva'nın ziyafetlerin sonunda <i>“faire jouer le télégraphe”</i><a href="../Text/Section0260.xhtml#Footnote0166" id="Feedback0166"><sup>[166]</sup></a> gibi kötü bir zayıflığının olduğunu bilirdi.</p>

  <p>Nefis yemeklerle birlikte verilen Rus şarapçılarından alınma değil, yabancı ülkelerden getirtilmiş şaraplar da, her şey de çok güzel, çok sadeydi. Liberal görüşlü, yenici, aynı zamanda zeki, ağırbaşlı yirmi kişiden oluşan bu topluluğu Sviyajski seçmişti. Yeni il başkanının da, valinin de, banka müdürünün de, "Sevimli ev sahibimizin" de onuruna şakayla karışık kadehler kaldırılıyordu.</p>

  <p>Vronski mutluydu. Taşrada böylesine candan bir havanın yaratılabileceğini hiç ummazdı.</p>

  <p>Yemeğin sonunda neşe daha da arttı. Vali, onunla tanışmak isteyen karısının din görevlisi kardeşler yararına düzenlediği konsere davet etti Vronski'yi.</p>

  <p>— Balo da verilecek. Dilberlerimizi de görürsün orada. Gerçekten görülmeye değerler.</p>

  <p>Vronski:</p>

  <p><i>— Not in may line,</i><a href="../Text/Section0260.xhtml#Footnote0167" id="Feedback0167"><sup>[167]</sup></a> dedi.</p>

  <p>Bu deyimi çok severdi. Ama sonra gülümsedi, geleceğine söz verdi.</p>

  <p>Masadan kalkılmadan biraz önce, herkes sigarasını içerken Vronski'nin oda uşağı tepsi içinde bir mektup getirdi.</p>

  <p>Yüzünde önemli bir haber veriyormuş gibi bir anlatım vardı.</p>

  <p>— Vozdvijenskoye'den özel ulakla, dedi.</p>

  <p>Vronski yüzünü buruşturmuş, mektubu alırken konuklardan biri odacı için Fransızca:</p>

  <p>— Şaşılacak şey, dedi. Savcı yardımcısı Sventitski'ye ne çok benziyor!</p>

  <p>Mektup Anna'dandı. Daha onu okumadan içinde ne yazdığını biliyordu Vronski. Seçimlerin beş günde biteceğini tahmin ettiği için cuma günü döneceğini söylemişti Anna'ya. Bugün cumartesiydi. Vronski mektubun, zamanında dönmedi diye sitemle dolu olduğunu biliyordu. Dün akşam yolladığı mektubu besbelli almamıştı Anna.</p>

  <p>Mektupta tam Vronski'nin umduğu şeyler yazıyordu. Ama hiç beklemediği tatsız bir havası vardı. <i>"Ani çok hasta, doktor zatürree olabileceğini söylüyor. Bir başıma ne yapacağımı bilmiyorum. Prenses Varvara yardımcı olmaktan çok ayak bağı oluyor bana. Önceki gün, dün bekledim seni, şimdi de neredesin, ne oldu sana, öğrenmek için adam yolluyorum. Kendim gelmek istedim; ama bundan hoşlanmayacağını bildiğimden vazgeçtim. Ne yapayım, yaz bana."</i></p>

  <p>Çocuk hastaydı, onu bırakıp kendi gelmek istemişti Anna. Kızı hastayken... öylesine düşmanca bir hava vardı mektubunda...</p>

  <p>Seçimin bu hoş neşesi ile dönmek zorunda olduğu o karanlık, ağır aşk arasındaki durum şaşırttı Vronski'yi. Ama gitmek zorundaydı. Gece ilk trenle yola çıktı.</p>
</body>
</html>
