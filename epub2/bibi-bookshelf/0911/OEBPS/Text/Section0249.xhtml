<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XV</h2>

  <p>Doli kolunu sallayarak, bir eşekarısını kovaladı.</p>

  <p>— Kostya, şu arıya bak! dedi. Vallahi sokacak bizi.</p>

  <p>Levin:</p>

  <p>— Arı değil, eşekarısı o, dedi.</p>

  <p>Levin'e gülümseyerek baktı Katavasof. Onu tartışmaya çağırıyormuş gibi:</p>

  <p>— Peki, sizin düşünceniz nedir bu konuda? dedi. Kişilerin niçin hakkı yokmuş buna?</p>

  <p>— Bence savaş öylesine vahşi öylesine kanlı, öylesine korkunç bir şeydir ki, hiçbir insan –Hıristiyan demiyorum– savaşı başlatmak sorumluluğunu üzerine alamaz. Bu sorumluluğu ancak buna zorlanan, savaş onun için kaçınılmaz olan bir devlet alabilir üzerine. Öte yandan, bilim de, sağduyu da devlet işlerinde, özellikle savaşta yurttaşın kişisel iradesini reddederler.</p>

  <p>Sergey İvanoviç ile Katavasof, hazır itirazlarını öne sürerek ikisi birden konuşmaya başladılar. Katavasof:</p>

  <p>— Önemli olan da bu işte, anam babam, dedi. Devlet yurttaşların iradesini yerine getirmeyince, toplum kendi iradesini gösteriyor.</p>

  <p>Ama Sergey İvanoviç'in bu itirazı beğenmediği belliydi. Katavasof'un söylediğine yüzünü buruşturdu. Başka bir itirazla karşı çıktı Levin'e:</p>

  <p>— Sorunu böyle atmayacaktım ortaya. Savaş açmak diye bir şey yok burada. İnsanlık duygusunun, Hıristiyanlık duygusunun kendini göstermesi var. Kardeşlerimizi, bizimle aynı kandan, aynı dinden olan insanları öldürüyorlar. Hem tutalım kardeşlerimizi, din kardeşlerimizi değil de, düpedüz çocukları, kadınları, ihtiyarları öldürüyorlar. İnsanın duyguları kabarır gene. Rus insanı bu dehşete bir son vermek için yardıma koşar. Düşün bakalım, sokakta giderken birkaç sarhoşun bir kadını ya da çocuğu dövdüklerini görsen ne yaparsın? Sanırım bu sarhoşlara savaş açılıp açılmadığını düşünmeden adamların üzerine atılıp zavallıyı ya da çocuğu savunursun.</p>

  <p>Levin:</p>

  <p>— Ama öldürmem, dedi.</p>

  <p>— Evet, öldürürsün.</p>

  <p>— Bilmiyorum. Böyle bir şeyle karşılaşınca, içten gelen duygularıma kapılırım belki. Ama önceden bir şey söyleyemem. Hem Slavların ezilmesinde böyle içten gelen duygular da söz konusu değildir. Olamaz da.</p>

  <p>Sergey İvanoviç, canı sıkkın, çattı kaşlarını.</p>

  <p>— Senin için değildir belki, dedi. Ama başkaları için söz konusudur bu duygu. "Dinsiz Bedevi'lerin boyunduruğu altında inleyen pırıl pırıl insanların öyküleri hâlâ yaşamaktadır halk arasında. Halk, kardeşlerinin çektiği acılardan haberdar oldu. Söyleyeceğini de söyledi.</p>

  <p>Levin kaçamak karşılık verdi:</p>

  <p>— Olabilir; ama ben ortada böyle bir şey görmüyorum. Ben de halktanım, böyle bir şey hissetmiyorum.</p>

  <p>Prens:</p>

  <p>— Ben de öyle, dedi. Avrupa'daydım. Gazetelerden öğrendim durumu. Ne yalan söyleyeyim, Bulgaristan'daki korkunç olaylardan önce bile Rusların Slav kardeşlerini birdenbire niçin böylesine sevdiklerine, benimse onlara niçin en küçük bir sevgi duymadığıma aklım ermiyordu. Çok üzüyordu beni bu durum. Aptal olduğumu ya da bunun, Carlsbad kaplıcalarının etkisiyle olduğunu düşünüyordum. Ama buraya gelince rahatladım. Slav kardeşleriyle değil de, yalnızca Rusya ile benden başkalarının da ilgilendiğini görüyorum. İşte Konstantin de öyle.</p>

  <p>Sergey İvanoviç:</p>

  <p>— Bu konuda kişisel düşüncelerin hiç önemi yoktur dedi. Bütün Rusya, halk kendi düşüncesini açıklamışken kişisel düşünceler üzerinde durmaya değmez.</p>

  <p>Prens:</p>

  <p>— Özür dilerim; ama ben bu kanıda değilim, dedi. Halkın haberi yok bir şeyden.</p>

  <p>Konuşmaya kulak veren Doli karıştı söze:</p>

  <p>— Hayır babacığım... Nasıl haberi olmaz? Pazar günü kiliseye de mi gitmediler? (Gülümseyerek çocuklarına bakan yaşlı uşağa döndü.) Bir havlu ver bana lütfen. Evet, olanaksız elbette herkesin...</p>

  <p>Prens kesti sözünü:</p>

  <p>— Ne olmuş kilisede? Papaza bir metin verip okumasını buyurdular, o da okudu. Hiçbir şey anlamadı halk okunandan. Her vaazda olduğu gibi esneyip durdular yalnızca... Sonra, günahlarını bağışlatacak bir iş için bağış toplanacağı bildirildi. Herkes birer kapik çıkarıp verdi... ne için verdiklerini bile bilmeden verdiler.</p>

  <p>Sergey İvanoviç ihtiyar arıcıya bakarak güven dolu bir tavırla:</p>

  <p>— Halkın bilmemesi olanaksızdır, dedi. Halk kendi alınyazısının bilincine her zaman varmıştır. Şimdi içinde bulunduğumuza benzer durumlarda da daha bir belirgin olur bu bilinci.</p>

  <p>Uzun boylu, yakışıklı bir ihtiyardı arıcı. Siyah sakalına ak düşmüştü. Gümüş rengi saçları vardı. Elinde bal çanağı, öyle duruyor, besbelli neden söz ettiklerini anlamadan, anlamak da istemeden, sakin sakin bakıyordu beylere.</p>

  <p>Sergey İvanoviç'in sözüne karşılık anlamlı anlamlı salladı başını.</p>

  <p>— Evet efendim, öyledir, dedi.</p>

  <p>Levin:</p>

  <p>— Ona sorun işte, dedi. Hiçbir şeyden haberi yoktur. Bir şey de düşünmüyordur. (İhtiyara döndü.) Savaşı duydun mu Mihayliç? Kilisede okundu hani. Ne düşünüyorsun bu konuda? Hıristiyanlar için savaşa katılmalı mıyız?</p>

  <p>— Bize düşmez bunu düşünmek, İmparatorumuz Aleksandr Nikolayeviç düşünmüştür bizim yerimize. Her işte o düşünür bizim yerimize. O daha iyi bilir... Daha ekmek getireyim mi efendim? (Darya Aleksandrovna'ya döndü, elindeki ekmek kabuğunu bitirmek üzere olan Grişa'yı göstererek ekledi.) Delikanlı daha ister mi acaba?</p>

  <p>Sergey İvanoviç:</p>

  <p>— Kimseye bir şey sormama gerek yok, dedi. Her şeyini bırakıp hak yolunda hizmet etmek için Rusya'nın dört bir yanından gelen, düşüncelerini ve amaçlarını açık açık anlatan yüzlerce insan gördük, görüyoruz da. Ellerindeki avuçlarındaki birkaç kapiği de getiriyorlar ya da kendileri gelip niçin geldiklerini doğrudan doğruya söylüyorlar. Ne demektir bu?</p>

  <p>Yavaş yavaş heyecanlanmaya başlamıştı Levin.</p>

  <p>— Bence şu demektir, dedi. Seksen milyonluk halkın içinde toplumsal durumunu yitirmiş, Pugoçof'un çetesine girmeye, Hiva'ya ya da Sırbistan'a savaşmaya gitmeye her an hazır –şimdiki gibi-yüzlerce değil, on binlerce çılgın her zaman bulunur.</p>

  <p>Sergey İvanoviç, sahip olduğu son şeyi savunuyormuş gibi sinirli:</p>

  <p>— Ben sana yüzlerce kişiden, birtakım çılgınlardan değil, halkın en iyi temsilcilerinden söz ediyorum! dedi. Bağışlara ne diyeceksin peki? Bütün halk doğrudan doğruya kendi iradesini göstermektedir burada.</p>

  <p>Levin:</p>

  <p>— Bu "halk" sözcüğünün anlamı hiç de belirli değildir, dedi. Bucak kâtipleri, öğretmenler, köylülerin de binde biri sorunun ne olduğunu biliyordur belki. Geri kalan seksen milyon ise, Mihayliç gibi, yalnızca kendi iradesini açıklamamakla kalmayıp ne üzerine düşünmesi gerektiğini bile hiç mi hiç bilmiyor. Bunun halkın iradesi olduğunu söylemeye ne hakkımız var bu durumda?</p>
</body>
</html>
