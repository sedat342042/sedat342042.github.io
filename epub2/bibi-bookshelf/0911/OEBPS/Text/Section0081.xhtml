<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>III</h2>

  <p>Sergey İvanoviç:</p>

  <p>— Bak ne diyeceğim sana, dedi. Şu doktorun anlattıklarına bakılırsa, sizin bölgede olup bitenlerin bir şeye benzediği yok. Çok zeki, sevimli bir genç doktor. Sana önce de söyledim, şimdi de söylüyorum: Toplantılara gitmemekle, bölge yönetimi işinden bütünüyle uzaklaşmakla hiç iyi etmedin. Aklı başında insanlar senin gibi geri çekilirlerse, Tanrı bilir nereye varır işin sonu. Verdiğimiz paralar aylıklara gider. Ne okul, ne sağlık memuru, ne ebe, ne eczane gelir buralara...</p>

  <p>Levin alçak sesle, isteksiz karşılık verdi:</p>

  <p>— Denedim... Yapamıyorum! Elden ne gelir!</p>

  <p>— Nedir yapamadığın? Ne yalan söyleyeyim, anlamıyorum. Bu işe ilgi duymadığını ya da bu konuda yeteneksiz olduğunu sanmıyorum. Yoksa tembellikten mi?</p>

  <p>Levin:</p>

  <p>— Ne o, ne öbürü, dedi. Denedim, elimden bir şey gelmeyeceğini anladım.</p>

  <p>Ağabeyinin söylediklerini tam anlamıyordu. Derenin ötesinde, tarlada siyah bir şey görmüştü. Bunun bir at mı, yoksa ata binmiş kâhya mı olduğunu seçemiyordu.</p>

  <p>— Niçin bir şey gelmiyor elinden? Denedin, kendince başarıya ulaşmadı deneyin, hemen boyun eğdin. Onuruna dokunmadı mı bu?</p>

  <p>Ağabeyinin sözünden birden etkilendi Levin:</p>

  <p>— Onuru anlamıyorum ben, dedi. Üniversitede öğrenciyken integral hesaplarını arkadaşlar anladıklarını söylerlerdi bana; ama ben anlayamazdım. Burada onur vardı. Ama bu işte, belli yetenekleri olmaktan önce, kişinin inancı olmalıdır. En önemlisi de, bu işlerin çok önemli olduklarına inanmalıdır.</p>

  <p>Sergey İvanoviç, onun böylesine ilgilendiği bir konuyu kardeşinin önemsiz bulmasını, özellikle, kardeşi onu hiç dinlemiyor görünmesine içerlemiş:</p>

  <p>— Ne demek yani? dedi. Önemsiz midir bu yoksa?</p>

  <p>Levin:</p>

  <p>— Bana önemli gelmiyor, dedi.</p>

  <p>Tarladaki karaltının kâhya olduğunu seçmişti. Çift sürme işini paydos etmiş, köylüleri salmış olacaktı. Köylüler sabanları döndürüyorlardı. Levin, "Sürdüler mi acaba bütün tarlayı?" diye geçirdi içinden. Ağabeyine dönüp ekledi:</p>

  <p>— Sen ne dersen de, sarmıyor beni bu iş.</p>

  <p>Ağabeyi zekâ okunan güzel yüzünü buruşturdu.</p>

  <p>— Beni dinle, dedi. Her şeyin bir sınırı vardır. Herkesten başka olmak, içten, dürüst bir insan olmak, yalandan dolandan hoşlanmamak iyi bir şeydir, anlarım bütün bunları. Ama senin bu söylediğinin ya bir anlamı yok ya da çok kötü bir anlamı var. Nasıl önemsiz buluyorsun böylesine sevdiğin halkının...</p>

  <p>Konstantin Levin, "Hiçbir zaman bir şey söylemedim ben" diye geçirdi içinden.</p>

  <p>— ...doktorsuzluktan ölmesini? Kara cahil kadınlar çocuklarını çamurla iyi etmeye çalışıyorlar. Halk bilgisizlikten kırılıyor. Eli kalem tutanın etkisi altında kalıyor. Oysa bütün bunlara engel olmak olanağı verilmiştir sana. Ama engel olmuyorsun, bu sence önemsiz olduğu için yardım etmiyorsun halka.</p>

  <p>Sergey İvanoviç şunu söylemek istiyordu Levin'e: Ya elindeki olanakları görebilecek kadar gelişmiş değilsin ya da bunu yapmak için rahatını, gururunu gözden çıkaramıyorsun.</p>

  <p>Konstantin Levin, ağabeyinin söylediklerine boyun eğmekten ya da toplumsal sorunlara ilgi duymadığını itiraf etmekten başka yapacağı bir şeyin kalmadığını hissediyordu. Bu gururuna dokunuyor, üzüyordu onu. Kararlı:</p>

  <p>— Hem o hem öbürü, dedi. Bence olmayacak bir şeydir...</p>

  <p>— Nasıl? Para bilerek harcanırsa doktor yardımı sağlanamaz mı?</p>

  <p>— Sağlanamaz sanıyorum... Kar fırtınalarıyla, buzlar erirken vıcık vıcık yollarıyla, iş mevsimi sıkışıklığıyla dört bin versta karelik bölgemizin her yerine sağlık hizmetinin götürülmesini olanaksız görüyorum. Hem ben genelde tıp bilimine inanmam.</p>

  <p>— Ama izninle şunu söyleyeyim, haksızsın... Binlerce örnek sayabilirim sana... Peki, ya okullar?</p>

  <p>— Neye yarayacak okullar?</p>

  <p>— Ne diyorsun sen? Öğrenimin yararlarından kuşku edilebilir mi? Sana yararı dokunduğuna göre başkalarına da dokunur.</p>

  <p>Konstantin Levin tartışmada köşeye kıstırılmış hissetti kendini, bu yüzden de kızdı, elinde olmadan toplumsal sorunlara ilgisizliğinin asıl nedenini söyledi.</p>

  <p>— Belki hepsi güzel şeylerdir bunların. Ama benim işime hiçbir zaman yaramayacak sağlık merkezlerinin kuruluşu için ne diye çalışayım. Çocuklarımı yollamayacağım, köylülerin de çocuklarını vermek istemedikleri, üstelik, yollamalarının gerekli olduğuna da inanmadığım okulların açılması için niçin çalışayım?</p>

  <p>Bu beklenmedik açıklama Sergey İvanoviç'i bir an şaşırttı, bozguna uğrattı. Ama hemen yeni bir saldırı planı hazırladı.</p>

  <p>Bir an sustu, oltayı çekip gene attı suya, gülümseyerek döndü kardeşine:</p>

  <p>— Pekâlâ... Sağlık merkezine gereksinimimiz oldu bir kez. Gördün işte, Agafya Mihaylovna için doktor çağırdık.</p>

  <p>— Öyle ama, elinin yamuk kalacağını sanıyorum.</p>

  <p>— Bir şey daha var... okuma yazması olan köylü, işçi senin için çok daha gerekli, değerlidir.</p>

  <p>Konstantin Levin kararlı:</p>

  <p>— Hayır, dedi. Kime istersen sor, okuma yazması olan bir köylüden işçi olarak hayır gelmez. Yol yapımında da kullanamazsın onları. Köprü yaptırırsan yarısını çalarlar.</p>

  <p>Sergey İvanoviç kaşlarını çattı.</p>

  <p>— Ama, dedi. Asıl sorun bu değildir. (Kendisine itiraz edilmesine, her söylediğine, bir konudan ötekine atlayan kardeşinin hangisine yanıt vereceğini şaşırdığı karmakarışık karşıt düşünceler öne sürmesine canı sıkılıyordu.) Bir dakika... öğrenimin halkın yararına olduğunu kabul ediyor musun sen?</p>

  <p>Levin dalgın:</p>

  <p>— Kabul ediyorum, dedi.</p>

  <p>Ama bu söylediğinin doğru olmadığını düşündü o anda. Bunu kabul ederse, sözlerinin saçmalığının, anlamsızlığının kendisine kanıtlanabileceğini hissediyordu. Bunun nasıl kanıtlanabileceğini bilmiyor; ama bunun kesinlikle kanıtlanacağını biliyor, bunu bekliyordu da.</p>

  <p>Öne sürülen kanıt, Konstantin Levin'in beklediğinden çok daha basit çıktı.</p>

  <p>Sergey İvanoviç:</p>

  <p>— Bunu bir yarar olarak kabul ediyorsan, dedi. O zaman, dürüst bir insan olarak bu soruna ilgisiz kalamaz, onun gerçekleşmesi için çalışmadan edemezsin.</p>

  <p>Konstantin Levin kızardı.</p>

  <p>— Ama bu sorunu iyi, güzel kabul etmiyorum henüz, dedi.</p>

  <p>— Nasıl? Peki, ama şimdi dedin ki...</p>

  <p>— Yani ne iyi ne de kötü olabilecek bir şey kabul ediyorum onu.</p>

  <p>— Çaba harcamadan bilemezsin bunu.</p>

  <p>Levin:</p>

  <p>— Tutalım ki (oysa hiç de öyle düşünmüyordu) tutalım ki böyledir. Ama gene de benim bu yolda çalışmamı gerektirecek bir neden göremiyorum.</p>

  <p>— Nasıl yani?</p>

  <p>— Hayır, madem açtık bu konuyu, felsefe açısından açıkla bana bunu.</p>

  <p>Sergey Îvanoviç, kardeşine felsefeden söz etmek hakkını tanımıyormuş gibi –Levin'e öyle gelmişti– karşılık verdi:</p>

  <p>— Felsefeyi ne diye karıştırıyorsun, anlamadım!</p>

  <p>Levin heyecanlı:</p>

  <p>— Şunun için! diye başladı. Bence eylemlerimizin kaynağı kim ne derse desin, kişisel mutluluğumuzdur. Bizi harekete geçiren kişisel mutluluğumuzdur. Şimdi bölge kuruluşlarında bir toprak sahibi olarak benim yaranma olabilecek bir şey görmüyorum. Yollar iyi değil, bundan iyi de olamaz. Hem atlarım kötü yollarda da götürüyorlar beni. Doktor, sağlık merkezi de gerekli değil bana. Sulh yargıcına gereksinimim yok. Hiçbir zaman başvurmuyorum ona, vurmayacağım da. Okullar benim için gerekli olmadıktan başka, söylediğim gibi, zararlı da. Bölge kuruluşları benim için bir yüktür yalnızca: Hektar başına on sekiz kapik ödemeye, kente gidip pirelerle gecelemeye, bir sürü saçma, iğrenç söz dinlemeye zorluyorlar beni. Oysa kişisel çıkarım bunlardan uzaklaşmamı gerektiriyor.</p>

  <p>Sergey İvanoviç gülümseyerek kesti sözünü:</p>

  <p>— Bir dakika, kişisel çıkarımız toprağa bağlı köylülere özgürlüklerinin verilmesi için çalışmamızı gerektirmiyordu; ama çalıştık.</p>

  <p>Konstantin daha da heyecanlandı:</p>

  <p>— Hayır, diye kesti ağabeyinin sözünü. Toprağa bağlı köylülere özgürlüklerinin verilmesi apayrı bir işti. Kişisel çıkar vardı burada. Bizleri, iyi insanları ezen, bize acı veren bir vicdan azabından kurtulmak istiyorduk. Ama bölge yönetim kurulunda görev almak, yılda bir kez uğradığını kentte kanalizasyon borularının nasıl döşenmesi gerektiğini, bu iş için kaç altın gerekli olduğu üzerine kafa patlatmak; jüri üyesi olup bir parça et çalan köylüyü yargılamak, savunma avukatlarının, savcıların saatler süren aptalca konuşmalarını dinlemek, mahkeme başkanı olarak ihtiyar uşağını Alık Alyoşa'yı karşıma alıp sormak ona: "Sanık, eti çaldığını itiraf ediyor musun?" Öyle mi?</p>

  <p>Konstantin Levin konudan uzaklaşmıştı. Mahkeme başkanıyla Alık Alyoşa'yı taklit ediyordu konuşurken. Bunun konuyla ilgili olduğunu sanıyordu.</p>

  <p>Ama Sergey İvanoviç omuz silkti.</p>

  <p>— Ne demek istiyorsun yani?</p>

  <p>— Yalnız şunu demek istiyorum ki, beni, kişisel çıkarımı yakından ilgilendiren haklarımı her zaman bütün gücümle savunacağım. Biz üniversite öğrencisiyken jandarmalar okulda arama yaptıkları, mektuplarımızı okudukları zaman yaptığım gibi, şimdi de bütün gücümle savunmaya hazırım bu haklarımı. Öğrenim haklarımı, özgürlük haklarımı savunurum gene. Çocuklarımın, kardeşlerimin, hatta benim kaderimizi etkileyen askerlik yükümlülüğünü anlarım. Bana dokunan her şey üzerine düşüncelerimi söylemeye hazırım. Ama bölgenin kırk bin rublesinin nereye harcanacağına karar vermeyi ya da Alık Alyoşa'yı yargılamayı anlamıyorum.</p>

  <p>Sözlerini tutan set yıkılmış gibi konuşuyordu Konstantin Levin. Sergey İvanoviç gülümsedi.</p>

  <p>— Peki, yarın senin yargılanman gerekirse, eski mahkemelerde yargılanmak daha mı hoşuna giderdi?</p>

  <p>— Yargılanmam hiçbir zaman gerekmeyecek. Adam kesmeyeceğim, böyle bir şey olmayacak... Hem bizim bu bölge kuruluşları da bütün bunlar da, Hamsin yortusunda, Avrupa'da kendi kendine yetişen korulara benzesin diye toprağa soktuğumuz kayın fidanlarından farksızdırlar. Ben yürekten sulayamam bu kayın fidanlarını, inanamam onlara.</p>

  <p>Konstantin Levin konudan ayrılmıştı gene. Sergey İvanoviç, tartışmalarına bu kayın fidanlarının şimdi nereden karıştığına –gerçi kardeşinin bununla ne anlatmak istediğini hemen anlamıştı ya– aklı ermiyormuş gibi omuzlarını kaldırdı.</p>

  <p>— Böyle düşünmek olmaz, dedi.</p>

  <p>Ama Konstantin Levin, bildiği bu noksanlığını, toplum mutluluğuna karşı ilgisizliğini haklı göstermek istiyordu.</p>

  <p>— Kişisel yarara, çıkara dayanmayan bir eylemin sağlam olamayacağı inancındayım. Genel bir felsefe gerçeğidir bu.</p>

  <p>Felsefe sözcüğünü, felsefeden söz etmeye herkes gibi onun da hakkı olduğunu göstermek istiyormuş gibi kararlı söylemişti.</p>

  <p>Sergey İvanoviç bir kez daha gülümsedi. "Kişisel eğilimleri üzerine de bir felsefesi var," diye düşündü.</p>

  <p>— Neyse, felsefeyi bırak şimdi, dedi. Her yüzyılda felsefenin asıl amacı özellikle, kişisel çıkarla toplum çıkarı arasındaki bu gerekli bağı bulmaktır. Ama benim için önemli olan bu değildir. Senin karşılaştırmanı düzeltmek istiyorum. Benim için önemli olan odur. Kayın fidanları toprağa sokulmamış, bazıları dikilmiş, bazıları ekilmiştir. Hem daha bir dikkatli konuşmak gerekir bu konuda. Temellerinde önemli olan şeylere duyarlılığı olan, bu önemli şeylere değer veren ulusların geleceği vardır yalnızca. Ancak böyle uluslar için "tarihsel" denebilir.</p>

  <p>Sergey İvanoviç böylece, Konstantin Levin'e yabancı olduğu bir konuya, felsefe tarihi konusuna geçti. Kardeşine düşüncesinin yanlış olduğunu kanıtladı.</p>

  <p>— Bundan hoşlanmamana gelince, kusura bakma; ama bizim Rus tembelliğimizden, kişizadeliğimizden geliyor bu. Ama bu yanılmanın geçici olduğuna, bir zaman sonra doğru düşüneceğine inanıyorum.</p>

  <p>Konstantin susuyordu. Her yandan bozguna uğratıldığını hissediyor; ama aynı zamanda, anlatmak istediği şeyi ağabeyinin anlamadığını düşünüyordu. Ancak, ağabeyinin onu niçin iyi anlatamadığı için mi, yoksa anlayamadığı için mi anlamadığını bilmiyordu. Ama daha derin düşünmedi bunları. Ağabeyine itiraz etmeden, bambaşka şeyleri, kişisel bir işini düşünmeye başladı.</p>

  <p>Sergey İvanoviç son oltayı da sardı, atı çözdü, eve yollandılar.</p>
</body>
</html>
