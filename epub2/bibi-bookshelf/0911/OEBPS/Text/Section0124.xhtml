<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XIII</h2>

  <p>Masadan kalkılınca Levin, Kiti'nin arkasından konuk salonuna gitmek istemişti. Ama ona böylesine açıktan açığa kur yapmasının Kiti'nin hoşuna gitmeyebileceğinden korkuyordu. Erkeklerin yanında kalmış, konuşmalara katılmaya başlamıştı. Ama o yana bakmadan, Kiti'nin her hareketini, her bakışını konuk salonunda nerede durduğunu hissediyordu.</p>

  <p>İnsanlar için hep iyi şeyler düşünmek, hep herkesi sevmek üzere Kiti'ye verdiği sözü hemen, en küçük bir zorluk çekmeden uygulamaya başlamıştı. Söz dönmüş dolaşmış, köy cemaatlerine gelmişti. Pestsof bu kuruluşların, kolektif bir başlangıç dediği özel bir başlangıç olduğu kanısındaydı. Levin, Pestrof'un da, Rus cemaatlerinin önemini kendine özgü bir görüşle hem kabul eden hem etmeyen ağabeyinin de düşüncelerine katılmıyordu. Onları uzlaştırmak, aralarındaki anlaşmazlığı yumuşatmak için konuşuyordu onlarla yalnızca. Kendi söyledikleri hiç ilgilendirmiyordu onu. Onların söyledikleriyse hiç mi hiç ilgilendirmiyordu. Bir şey istiyordu yalnızca: Onların da herkesin de mutlu, neşeli olmasını. Önemli olan tek şeyin ne olduğunu biliyordu artık. Bu tek şey önce orada, konuk odasındaydı. Sonra yaklaşmış, kapının yanında durmuştu. Levin dönüp bakmadan, üzerine yönelmiş bir bakışla bir gülümsemenin sıcaklığını hissetti. Elinde olmadan döndü. Kiti kapının yanında Şçerbastski ile duruyor, ona bakıyordu.</p>

  <p>Levin yanına gitti Kiti'nin.</p>

  <p>— Piyanoya gidiyorsunuz sandım, dedi. Köyde bulamadığım, eksikliğini çektiğim bir bu işte, müzik, dedi.</p>

  <p>Kiti, Levin'e bir gülümseme armağan ettikten sonra:</p>

  <p>— Hayır, dedi. Sizi çağırmaya geliyorduk. İyi ki siz geldiniz, teşekkür ederim. Ne anlarlar şu tartışmadan, bilmem... Nasıl olsa biri öbürünün düşüncesinin doğru olduğunu kabul edecektir.</p>

  <p>Levin:</p>

  <p>— Evet, çok doğru, dedi. İnsan çoğu zaman, karşısındakinin neyi kanıtlamak istediğini bir türlü anlayamadığı için heyecanlı heyecanlı tartışır durur.</p>

  <p>Levin, kafası en çok çalışan insanların tartışmalarında bile uzun çabalardan, bir sürü anlamlı sözden, saatlerce çene patlattıktan sonra tartışanların birbirine kanıtlamak için bunca zaman didindikleri şeyi çok eskiden beri, tartışmanın daha başında bildiklerini; ama ikisinin de başka şeyleri sevdiklerini, bu nedenle, tartışmada yenik düşmemek için sevdikleri şeyin adını söylemediklerini anladıklarını çok görmüştü. Bazen o da hissetmişti aynı şeyi. Tartışma sırasında dinlemişti karşısındakinin neyi sevdiğini. Ansızın o da sevmişti aynı şeyi. Hemen kabul etmişti bunu. Öne sürdüğü deliller de bir anda değersiz oluvermişlerdi. Ama bazen de bunun tersini hissetmişti: Sevdiği şeyin, deliller düşünüp bularak savunduğu şeyin ne olduğunu söylerdi. Bunu iyi, içten bir biçimde anlatabilirse karşısındaki hemen kabul ederdi onun söylediğini, onunla tartışmazdı artık. Şimdi de bunu anlatmak istemişti.</p>

  <p>Kiti, Levin'in söylediklerini anlamaya çalışarak alnını kırıştırdı. Ama Levin anlatmaya başlar başlamaz onun neyi anlatmak istediğini anlamıştı.</p>

  <p>— Anlıyorum, dedi. Kişinin neyi savunduğunu, neyi sevdiğini bilmesi gerekir, o zaman olasıdır...</p>

  <p>Kiti, Levin'in pek kötü bir biçimde açıkladığı düşüncesini tam olarak anlamış, anlatmıştı. Levin sevinçle gülümsedi: Pestsof ile ağabeyi arasındaki karmakarışık o tartışmadan en çapraşık düşüncelerin hemen hiç konuşulmadan apaçık anlatılışına geçiş hoş, olağanüstü bir şeydi.</p>

  <p>Şçerbatski uzaklaştı yanlarından. Kiti de hazır bekleyen oyun masasına gitti. Oturdu, eline tebeşiri alıp yeni yeşil çuhaya irili ufaklı daireler çizmeye başladı.</p>

  <p>Kadınların özgürlüğü, çalışma alanları üzerine tartışma sürüyordu. Levin, Darya Aleksandrovna'nın, bir kızın bir aile yanında kendine iş bulabileceği görüşüne katılıyordu. Bu görüşü, hiçbir ailenin yardımcısız edemeyeceğini; zengin olsun fakir olsun, her ailenin paralı ya da akrabadan bir dadıya gereksinimi olduğunu söyleyerek savunuyordu.</p>

  <p>Kiti, yüzü kızararak; ama içtenlik okunan bakışlarını Levin'in yüzüne daha bir cesaretle doğrultup:</p>

  <p>— Hayır, dedi. Kız öyle bir durumda bırakılmış olabilir ki, gururundan bir şeyler yitirmeden bir ailenin yanına giremez. Oysa kendi...</p>

  <p>Levin, onun ne demek istediğini o daha söylemeden anlamıştı.</p>

  <p>— Oh, evet, dedi. Evet, evet, haklısınız, haklısınız!</p>

  <p>Yemekte Pestrof'un, kadınların hakları üzerine söylediklerini Levin ancak şimdi, Kiti'nin yüreğinde gördüğü kızlık gururuyla küçük düşme korkusunu görünce anlamıştı. Onu sevdiği için de bu duyguyu olanca canlılığıyla gösteren delillerin tümünden vazgeçti.</p>

  <p>Bir sessizlik oldu. Kiti tebeşirle masanın üzerine durmadan bir şeyler karalıyordu. Gözlerinde sakin bir parıltı vardı. Onun bu duygusunun etkisine kapılan Levin de giderek güçlenen bir mutluluk geriliminin ruhunu doldurduğunu hissediyordu.</p>

  <p>Kiti:</p>

  <p>— Ah, masanın üzerini karaladım, dedi.</p>

  <p>Tebeşiri bıraktı, kalkmak istiyormuş gibi bir hareket yaptı. Levin, "Onsuz nasıl kalacağım?" diye geçirdi içinden dehşetle. Tebeşiri aldı, oturduğu sandalyeyi masaya yaklaştırdı.</p>

  <p>— Durun, dedi. Hanidir bir şey sormak istiyordum size.</p>

  <p>Kiti'nin, ürkek olsa bile, sevgi, içtenlik dolu gözlerinin içine bakıyordu.</p>

  <p>— Buyrun sorun, dedi Kiti.</p>

  <p>— İşte burada...</p>

  <p>Masaya sözcüklerin baş harflerini yazdı: b, b, o, o, y, v, b, h, z, a, m, g, y, o, z, a, m? Bu harflerin anlamı şuydu: "Bana bunun olanaksız olduğu yanıtını verdiğinizde bu, hiçbir zaman anlamına mı geliyordu, yoksa o zaman anlamına mı?" Bu karışık ve uzun cümleyi Kiti'nin anlayıp anlamamasına bağlıymış gibi yüzüne bakıyordu.</p>

  <p>Kiti ciddi ciddi baktı Levin'in yüzüne. Sonra, kırıştırdığı alnını eline dayayıp okumaya koyuldu. Arada bir başını kaldırıp bakışıyla, "Doğru mu okuyorum?" diye soruyormuş gibi Levin'e bakıyordu. Sonunda yüzü kızararak:</p>

  <p>— Anladım, dedi.</p>

  <p>Levin hiçbir zaman anlamına gelen h, z, harflerini göstererek:</p>

  <p>— Bu ne demektir? diye sordu.</p>

  <p>— Hiçbir zaman. Ama doğru değildir!</p>

  <p>Levin hemen sildi yazdığını, tebeşiri Kiti'ye verip kalktı. Genç kız şöyle yazdı: o, z, b, t, y, v.</p>

  <p>Doli, Aleksey Aleksandroviç ile konuşmasının verdiği üzüntüyü, Kiti ile Levin'i bu durumda görünce unutuvermişti. Kiti, elinde küçük bir tebeşir parçası, dudaklarında ürkek, mutlu bir gülümseme, aşağıdan yukarı Levin'e bakıyordu. Yakışıklı Levin de masanın üzerine eğilmiş, alev alev yanan gözleriyle bir masaya, bir Kiti'ye bakıyordu. Levin'in yüzü birden aydınlandı: Anlamıştı. Şu anlama geliyordu bu harfler: "O zaman başka türlü yanıt veremezdim."</p>

  <p>Soru dolu, ürkek bakışını Kiti'nin yüzüne kaldırdı.</p>

  <p>— Yalnızca o zaman mı?</p>

  <p>Kiti gülümsedi.</p>

  <p>— Evet.</p>

  <p>— Ya şi... ya şimdi? diye sordu Levin.</p>

  <p>— Okuyun öyleyse. İstediğim, hem de en çok istediğim şeyi yazacağım.</p>

  <p>Kiti sözcüklerin baş harflerini yazdı gene: O, u, b. Bunun anlamı şöyleydi: "Olanları unutabilmenizi, bağışlamanızı."</p>

  <p>Titreyen parmaklarıyla aldı tebeşiri Levin. Ortadan kırdı, şu sözcüklerin baş harflerini yazdı: "Benim unutacak, bağışlayacak bir şeyim yok. Her an sevdim sizi, seviyorum da."</p>

  <p>Kiti, dudaklarında donup kalan gülümsemesiyle baktı Levin'in yüzüne:</p>

  <p>— Anladım, diye fısıldadı.</p>

  <p>Levin oturup uzun bir cümle daha yazdı. Kiti okudu yazdığını, doğru mu yanlış mı olduğunu sormadan tebeşiri aldı, hemen yanıt yazdı.</p>

  <p>Levin, onun yazdığını uzun süre anlayamadı. İkide bir başını kaldırıp Kiti'nin yüzüne bakıyordu. Mutluluktan bir şey düşünemez olmuştu. Baş harfleri yazılı sözcükleri çıkaramıyordu bir türlü. Ama Kiti'nin mutluluktan pırıl pırıl, güzel gözlerinden bilmesi gereken şeyi anlamıştı. Sonra üç harf yazdı. Ama yazmayı daha bitirmemişti ki, kolunun üzerinden Kiti okumuştu yazdığını, cümlenin sonunu anlamış, yanıtını yazmıştı: Evet.</p>

  <p>Yaşlı prens yanlarına geldi o sırada.</p>

  <p>— Ne o, <i>secretaire'</i>cilik<a href="../Text/Section0260.xhtml#Footnote0071" id="Feedback0071"><sup>[71]</sup></a> mi oynuyorsunuz? Tiyatroya yetişmek niyetindeyseniz gidelim artık.</p>

  <p>Levin kalktı, kapıya kadar geçirdi Kiti'yi.</p>

  <p>Aralarında her şeyi konuşmuşlardı. Kiti, onu sevdiğini, annesiyle babasına Levin'in yarın sabah onlara geleceğini haber vereceğini söylemişti.</p>
</body>
</html>
