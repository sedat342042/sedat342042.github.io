<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXVIII</h2>

  <p>Levin masadan oldukça uzakta kalmıştı. Yanında hırıldayarak sık sık soluk alan bir soyluyla kalın tabanlı çizmelerini gıcırdatıp duran başka bir soylu yüzünden konuşulanları iyi duyamıyordu. Uzaktan il soylular başkanının yumuşak sesini, sonra alaycı soylunun ince sesini, Sviyajski'nin sesini duyabiliyordu ancak. Levin'in anlayabildiği kadarıyla yasanın bir maddesi ile hakkında kovuşturma açılmış kişi sözünün anlamı üzerinde tartışıyorlardı.</p>

  <p>Kalabalık masaya doğru ilerleyen Sergey İvanoviç'e yol vermek için açıldı. Sergey İvanoviç alaycı soylunun konuşmasının sonunu bekledikten sonra, onca yapılacak en doğru şeyin, yasanın o maddesini bulmak olduğunu söyledi. Sekretere maddeyi bulmasını rica etti. Maddede, bir anlaşmazlık durumunda oya başvurulması yazılıydı.</p>

  <p>Sergey İvanoviç maddeyi okudu, açıklamaya koyuldu. Ama elmacık kemikleri çıkık, bıyıkları boyalı, dar üniformasının yakası ensesine dayanmış uzun boylu, şişman bir toprak sahibi kesti sözünü. Yanlarına sokulup masaya yüzüğüyle vurduktan sonra:</p>

  <p>— Oya koyalım, oya! diye bağırdı. Gevezeliği bırakalım! Oya koyulsun!</p>

  <p>Birkaç ses birden yükseldi. Parmağında yüzük olan uzun boylu soylu giderek sinirleniyor, daha yüksek sesle bağırıyordu. Ama ne dediğini anlamak olanaksızdı.</p>

  <p>Sergey İvanoviç'in önerisini savunuyordu; ama ondan ve onun grubundan nefret ettiği belliydi. Onun bu duygusu öteki gruba da geçti, onlar da aynı biçimde –ama çok daha kibar bir öfkeyle– karşılık verdiler ona. Her kafadan bir ses çıkmaya başladı, her şey birbirine karıştı. Öyle ki, il başkanı salonu sükûnete davet etmek zorunda kaldı.</p>

  <p>— Oylama yapılsın! Oylama yapılsın! Soylu olan anlar. Kanımızı döküyoruz biz... İmparatorumuzun güveni... 11 başkanının hesapları denetlensin, bakkal çırağı değildir o... Evet, asıl sorun bu değil... Lütfen oylamaya gidilsin! İğrenç bir şey bu!</p>

  <p>Her yandan öfkeli, sinirli sesler yükseliyordu. Bakışlar, yüzler seslerden de öfkeli, sinirliydi. Uzlaşma bilmez bir nefret vardı bu yüzlerde. Levin, sorunun ne olduğunu hiç mi hiç anlamıyor, Flerof işinin oya konulup konulmaması görüşülürken gösterilen bu hırsa şaşıyordu. Sergey İvanoviç sonra anlatmıştı ona. Toplumun iyiliği için il başkanını devirmeleri gerekiyordu. Onu devirebilmeleri için oy çokluğu gerekliydi. Oy çokluğunun sağlanabilmesi için Flerof oy vermeliydi. Flerof''a oy hakkının tanınması için yasanın maddesinin nasıl yorumlanacağının açıklığa kavuşturulması gerekiyordu.</p>

  <p>Sergey İvanoviç şöyle bitirmişti sözünü:</p>

  <p>— Bazı durumlarda bir oy bile çok şeyi değiştirebilir. Topluma hizmet etmek istiyorsan bu konuda titiz ve kararlı olmalısın.</p>

  <p>Ama Levin bilmiyordu bunu o zaman. Bu yüzden de saygı duyduğu kibar bazı kimseleri böylesine tatsız bir heyecan içinde görmek ağır geliyordu ona. Bu ağır duygudan kurtulmak için tartışmaların sonunu beklemeden, garsonlardan başka hiç kimsenin olmadığı öteki salona geçti. Kap kaçağı temizlemekle, kadehleri, tabakları yerleştirmekle meşgul garsonları, onların sakin, canlılık okunan yüzlerini görünce, boğucu havası olan odadan tertemiz havaya çıkmış gibi bir ferahlık hissetti içinde. Garsonları zevkle izliyor, salonda bir aşağı bir yukarı dolaşıyordu. Favorilerine ak düşmüş yaşlı bir garsonun, onu alaya alan genç garsonları küçümsediğini gizlemeden onlara peçetelerin nasıl yerleştirileceğini öğretmeye çalışması çok hoşuna gitti. Levin yaşlı garsonla tam konuşmaya başlayacaktı ki, ilin soylularının hepsinin adını, baba adını bilen, soylular vasilik dairesinin sekreteri seslendi ona:</p>

  <p>— Lütfen gelir misiniz Konstantin Dmitriç. Ağabeyiniz arıyor sizi. İki görüş oya sunuluyor.</p>

  <p>Levin salona geçti. Küçük, beyaz toplardan bir tane aldı. Sakalını avcunun içine alıp koklayan Sviyajski'nin gizli bir alayla kaplı, ciddi bir yüzle oturduğu masaya yaklaştı. Sergey İvanoviç elini sandığın içine soktu, elindeki küçük, beyaz topu yana bıraktı, kenara çekilip Levin'e yer verdi. Levin sandığa yaklaştı; ama sorunun ne olduğunu hepten unutmuştu. Şaşırdı: "Nereye bırakacağım topu?" diye sordu Sergey İvanoviç'e. Çevresinde konuşulurken çok alçak sesle sormuştu bunu. Sorusunu başkasının duymayacağını sanıyordu. Ama konuşanlar ansızın susmuş, Levin'in uygunsuz sorusu duyulmuştu. Sergey İvanoviç yüzünü ekşitti. Sert:</p>

  <p>— Herkesin kişisel görüşüdür bu, dedi.</p>

  <p>Gülümseyenler oldu. Levin kıpkırmızı kesildi. Elini çabucak soktu kumaşın altına, topu sağ yana –sağ elindeydi çünkü– koydu. Topu bıraktıktan sonra, sol elini de sokmasının gerektiğini anımsadı, onu da sokmuştu; ama çok geçti artık. Daha da bozulup çabuk adımlarla arkaya geçti.</p>

  <p>"R"leri yutarak konuşan sekreterin sesi duyuldu.</p>

  <p>— Yüz yirmi sekiz, evet! Doksan sekiz hayır!</p>

  <p>Sonra kahkahalarla gülenler oldu: Bir düğmeyle iki ceviz çıkmıştı sandıktan. Flerof'un oy kullanmasına karar verilmiş, yeni grup kazanmıştı.</p>

  <p>Ama eski grup yenik saymıyordu kendini. Levin, Snetkofa adaylığını koyması için ricada bulunulduğunu işitiyor, bir grup soylunun bir şeyler anlatan il başkanının çevresini almış olduğunu görüyordu. Levin daha yaklaştı. Snetkof, soyluların ona olan güveninden, sevgisinden, bu sevgiye layık olmadığından, on iki yıl hizmet ettiği soylular sınıfına büyük bağlılığından söz ediyordu. "Bütün gücümle, imanımla çalıştım. İlginiz çok değerlidir benim için teşekkür ederim," diye birkaç kez yineledikten sonra boğazında düğümlenen hıçkırık susmaya zorladı onu. Çıktı salondan. Bu gözyaşları ister kendisine yapılan haksızlığı anlamış olmasından, ister soylular sınıfına beslediği sevgiden, ister içinde bulunduğu durumu, düşmanlarla çevrili olduğunu hissetmekten ileri gelen gerginliğinden olsun, onun heyecanı soyluların çoğuna da geçmiş, onları etkilemişti. Levin bile seviyordu şimdi Snetkof'u.</p>

  <p>11 başkanı kapıda Levin'le çarpıştı. Bir yabancıyla çarpışmış gibi:</p>

  <p>— Afedersiniz efendim, dedi.</p>

  <p>Ama Levin'i tanıyınca ürkek ürkek gülümsedi. 11 başkanı bir şey söylemek istedi; ama heyecanlı olduğu için söyleyemedi gibi geldi Levin'e. Onun yüz anlatımı, üniformasının, nişanlarının, şeritli beyaz pantolunun içinde çabuk çabuk yürüyüşü Levin'de durumun kötüye gitmekte olduğunu anlayan bir av hayvanı izlenimini uyandırmıştı. 11 başkanının yüzündeki bu anlatım çok dokunmuştu Levin'e. Çünkü vasilik işi için daha dün onun evindeydi. Şefkatli bir aile babasının olanca büyüklüğüyle görmüştü onu orada. Babadan kalma eski mobilyasıyla kocaman ev; kölelik devrinden kalma oldukları, özgürlüğe kavuştuktan sonra da sahip değiştirmedikleri belli pek şık değil, hafif pasaklı; ama saygılı yaşlı uşaklar, kızının cici kızını, torununu seven, başında dantelli şapkası, omzunda Türk şalıyla şişman, temiz yürekli karısı; lise altıncı sınıf öğrencisi, okuldan dönünce babasının kocaman elini öpen gösterişli oğlan, aile reisinin ağırbaşlı, sevgi dolu sözleri, hareketleri... bütün bunlar elinde olmadan, bir saygı bir yakın ilgi uyandırmışlardı Levin'de. Oysa şimdi acıyordu bu ihtiyara. Gönül alıcı bir şeyler söylemek istiyordu ona.</p>

  <p>— Gene başkanımızsınız demek, dedi.</p>

  <p>Başkan ürkek ürkek bakındı çevresine.</p>

  <p>— Sanmam, dedi. Yoruldum artık, yaşlandım da. Bu görevi benden daha iyi yapabilecek gençler var.</p>

  <p>Sonra yandaki kapıda gözden kayboldu başkan.</p>

  <p>En heyecanlı an gelmişti. Hemen seçimlere geçilecekti. Her iki grubun başkanları siyah beyaz topları sayıyorlardı.</p>

  <p>Flerof tartışması yeni gruba bir oy kazandırmakla kalmamış, eski grubun çevirdiği dolaplarla seçimlere katılmak hakları ellerinden alınmış üç soylunun getirilmesi için zaman da kazandırmıştı. Snetkof'un adamları bunlardan içkiye düşkün ikisini sarhoş etmişti, birinin de üniformasını çalmışlardı.</p>

  <p>Yeni parti bunu haber alınca, Flerof tartışması sürüp giderken, adamlarını arabaya bindirip üniforması çalınan soyluya üniforma bulmuş, sarhoşların birini de toplantıya getirmişti.</p>

  <p>Sarhoşları almaya giden toprak sahibi soylu Sviyajski'nin yanına sokulmuştu.</p>

  <p>— Birini getirdim. Suyla ayılttım onu. İşe yarar.</p>

  <p>Sviyajski başını salladı.</p>

  <p>— Çok sarhoş değil mi, düşmez ya? diye sordu.</p>

  <p>— Düşmez, iyice açıldı. Burada da içirmeseler onu, yeter... Büfeciye ne pahasına olursa olsun, ona içki vermemesini söyledim.</p>
</body>
</html>
