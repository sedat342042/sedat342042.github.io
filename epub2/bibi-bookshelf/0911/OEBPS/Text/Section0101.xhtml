<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXIII</h2>

  <p>İki Haziran komisyonunun olağan toplantısı pazartesi günüydü. Aleksey Aleksandroviç toplantı salonuna girdi. Üyelerle, başkanla her zamanki gibi selâmlaştıktan sonra yerine oturdu, elini önünde hazır evrakların üzerine koydu. Yapmaya karar verdiği açıklamanın planıyla ilgili notlar bu evrakların arasındaydı. Aslında notlar gerekli de değildi ona. Her şey aklındaydı. Söyleyeceklerini belleğinde yinelemeyi de gereksiz buluyordu. Zamanı gelince, soğukkanlı bir tavır takınmaya çalışan rakibinin yüzünü görünce konuşmasının şimdi, hazırlandığından çok daha iyi akıp gideceğini biliyordu. Konuşmasının özünün, her sözcüğünün bir anlamı olacak kadar büyük olduğunu hissediyordu. Bu arada, olağan raporun okunmasını dinlerken masum, soğukkanlı bir görünümü vardı. Onun, önündeki beyaz kâğıdın iki ucunu uzun parmaklarıyla öylesine kibar tutan damarlı, beyaz ellerini, yorgun bir tavırla yana eğdiği başını gören, biraz sonra onun ağzından fırtınalar koparacak, üyelerin her kafadan bir ses çıkacak biçimde bağırıp çağırmalarına, başkanın onları sükûnete davet etmesine neden olacak sözcüklerin döküleceğini aklının ucundan geçirmezdi. Raporun okunmasından sonra Aleksey Aleksandroviç her zamanki sakin, kibar sesiyle azınlıkların yerleştirilmesi işiyle ilgili bazı düşünceleri olduğunu bildirdi. Bütün dikkati üzerine çekmişti. Öksürdü. Rakibine bakmadan –konuşurken her zaman yaptığı gibi– hemen önünde oturan, komisyonda hiçbir zaman hiçbir düşüncesi olmamış ufak tefek ihtiyara bakarak düşüncelerini açıklamaya başladı. Söz asıl, düzenleyici yasaya gelince rakibi birden fırladı yerinden, itiraz etmeye başladı. Komisyon üyelerinden Stremof –ona da dokunuyordu Aleksey Aleksandroviç'in söyledikleri– kendi görüşlerini savunmaya başladı. Gürültülü bir toplantı oluyordu. Ama Aleksey Aleksandroviç'in zaferiyle sonuçlandı tartışma. Onun önerileri kabul edilmiş, üç yeni komisyon kurulmuştu. Devrisi gün Petersburg sosyetesinde hep bu toplantıdan söz edilecekti. Aleksey Aleksandroviç'in başarısı umduğundan parlaktı.</p>

  <p>Devrisi sabah –salı sabahı– Aleksey Aleksandroviç uyanınca dünkü zaferini büyük bir hazla anımsadı. Yazıhane yöneticisi, ona yaranmak isteğiyle komisyonda olanlar üzerine duyduklarını anlatırken Aleksey Aleksandroviç ilgisiz görünmeye çalışmasına karşın ister istemez gülümsüyordu.</p>

  <p>Yazıhane yöneticisiyle ilgilenirken Aleksey Aleksandroviç o günün sah, Anna Arkadyevna'ya Petersburg'a taşınmasını yazdığı gün olduğunu bütünüyle unutmuştu. Uşak gelip karısının geldiğini bildirince, şaşırmış, tatsız bir hayret duymuştu.</p>

  <p>Anna sabah erken gelmişti Petersburg'a. Onun çektiği telgraf üzerine kupa arabası yollanmıştı. Bu nedenle Aleksey Aleksandroviç onun geleceğinden haberdar olabilirdi. Ama karşılamamıştı karısını. Uşak, Anna'ya, Aleksey Aleksandroviç'in henüz çıkmadığını, yazıhane yöneticisiyle görüştüğünü söyledi. Anna, geldiğini kocasına haber vermelerini söyleyip odasına gitti, eşyalarını yerleştirmeye koyuldu. Kocasının gelmesini bekliyordu. Ama bir saat geçti aradan, Aleksey Aleksandroviç gelmedi. Anna bazı emirler vermek bahanesiyle yemek salonuna çıktı. Kocasının buraya çıkmasını bekleyerek mahsus yüksek sesle konuşuyordu. Ama çıkmadı Aleksey Aleksandroviç. Anna, onun yazıhane yöneticisini geçirmek için kapıya çıktığını duydu. Aleksey Aleksandroviç'in biraz sonra çıkacağını biliyor, aralarındaki ilişkinin belli olması için onu görmek istiyordu.</p>

  <p>Salonda bir süre dolaştıktan sonra kararlı adımlarla kocasının odasına yürüdü. Anna odaya girdiğinde Aleksey Aleksandroviç üniformasını giymiş, çıkmak için bütün hazırlıklarını tamamlamış, küçük masada oturuyordu. Dirseklerini masaya dayamıştı. Dalgın önüne bakıyordu. Anna kocasını, o onu görmeden görmüştü. Aleksey Aleksandroviç'in onu düşündüğünü anlamıştı hemen.</p>

  <p>Aleksey Aleksandroviç, Anna'yı görünce bir an ayağa kalkmak istedi, vazgeçti, sonra kıpkırmızı oldu yüzü. Anna onun yüzünün kızardığını, daha önce hiç görmemişti. Acele kalktı oturduğu yerden, Anna'yı karşılamak için yürüdü. Onun gözlerinin içine değil, daha yukarı, alnına, saçlarına bakıyordu. Karısının yanına geldi, elini tuttu, kibar bir tavırla oturmasını söyledi.</p>

  <p>Anna'nın yanına oturdu.</p>

  <p>— Geldiğine çok sevindim, dedi.</p>

  <p>Bir şeyler daha söylemek istediği belliydi. Ama söyleyemedi. Birkaç kez istedi konuşmaya başlamak; ama başlayamadı. Anna kendini bu görüşmeye hazırlarken, kocasını küçük görmeye, onu suçlamaya alıştırmıştı kendini. Şimdiyse ne söyleyeceğini bilemiyor, ona acıyordu. Böylece oldukça uzun sürdü bu sessizlik. Aleksey Aleksandroviç:</p>

  <p>— Seryoja nasıl? diye sordu.</p>

  <p>Yanıt beklemeden ekledi:</p>

  <p>— Öğle yemeğini bugün evde yemeyeceğim. Şimdi de hemen gitmem gerek.</p>

  <p>— Moskova'ya gitmek istiyordum, dedi Anna.</p>

  <p>— Evet, çok iyi ettiniz geldiğinize, çok...</p>

  <p>Aleksey Aleksandroviç gene sustu. Onun konuyu açacak güçte olmadığını gören Anna kendi başladı. Kocasının yüzüne bakarak; onun, saçlarına diktiği bakışı karşısında bakışını indirmeden:</p>

  <p>— Aleksey Aleksandroviç, dedi. Suçlu bir kadınım, kötü bir kadınım; ama eskiden neysem oyum gene, o zaman size söylediğim gibiyim gene, hiçbir şeyi değiştirmeyeceğimi size söylemek için geldim buraya.</p>

  <p>Aleksey Aleksandroviç, Anna'nın gözlerinin içine öfkeyle bakarak birden:</p>

  <p>— Bunu sormadım size, dedi. Ben de öyle tahmin etmiştim zaten. (Öfkenin etkisi altında, her zamanki özelliklerini yeniden kazandığı belliydi. Kesin, tiz bir sesle konuşmaya başlamıştı.) Ama, o zaman size söylediğim, yazdığım gibi, gene söylüyorum, bunu bilmek zorunda değilim. Bilmezlikten geliyorum. Böylesine sevindirici bir haberi kocasına yetiştirmek için her kadın sizin gibi açık– yürekli, iyi niyetli olmaz. (Sevindirici sözcüğünün üzerine basa basa söylemişti.) Durum sosyetede öğrenilinceye, adım lekeleninceye kadar bilmezlikten geleceğim durumunuzu. Yalnız uyarırım sizi, aramızdaki ilişkiler şimdiye dek nasıldıysa öyle kalmalı. Bir de, kendinizi başkalarının gözünde küçük düşürürseniz, onurumu korumak için gerekli önlemleri almak zorunda kalacağım.</p>

  <p>Anna, kocasının yüzüne korkuyla bakarak ürkek bir sesle:</p>

  <p>— Ama ilişkilerimiz eskiden olduğu gibi kalamaz, dedi.</p>

  <p>Kocasının her zamanki soğukkanlılığını görünce, onun kulak tırmalayan, çocuksu, alaycı sesini işitince tiksinme duygusu içindeki acıma duygusunu öldürmüştü. Yalnızca korku vardı şimdi içinde. Ama ne pahasına olursa olsun, durumunu açıklığa kavuşturmak istiyordu.</p>

  <p>— Bu durumda karınız olarak kalamam, çünkü... diye başladı.</p>

  <p>Aleksey Aleksandroviç öfkeli, soğuk gülümsedi.</p>

  <p>— Seçtiğiniz yaşam biçiminin nasıl bir şey olduğunu anlamış olsanız gerek. Bunu da ötekini de öylesine değerli sayıyor ya da öylesine küçük görüyorum ki... geçmişinize saygım var, şimdiki durumunuzdan da tiksiniyorum... Aslında sözlerime verdiğiniz anlamdan çok uzaktım.</p>

  <p>Anna göğüs geçirdi. Başını önüne eğdi. Aleksey Aleksandroviç sesini yükseltmiş sürdürüyordu konuşmasını:</p>

  <p>— Doğrusu aklım ermiyor. İhanetinizi kocanıza açabilecek kadar serbest bir kadınken, bunda bir sakınca görmüyorken, kocanıza karşı karılık görevlerinizi yerine getirmeyi nasıl oluyor da sakıncalı buluyorsunuz?</p>

  <p>— Aleksey Aleksandroviç! Ne yapmamı istiyorsunuz?</p>

  <p>— O adamı bir daha burada görmek istemiyorum; sonra, sosyetenin de, hizmetçilerin de sizi suçlamalarına fırsat vermeyecek biçimde davranmanızı... onunla görüşmemenizi... Sanırım çok değildir bunlar. Buna karşılık, görevlerini yerine getirmeden, dürüst bir eşin haklarından yararlanacaksınız. Size söyleyeceğimin hepsi bu kadar. Şimdi gitmek zorundayım. Yemeğe gelemeyeceğim.</p>

  <p>Aleksey Aleksandroviç kalktı, kapıya yürüdü.</p>

  <p>Anna da kalktı. Aleksey Aleksandroviç bir şey söylemeden öne eğilerek yol verdi ona.</p>
</body>
</html>
