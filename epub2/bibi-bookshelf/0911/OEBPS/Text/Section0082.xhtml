<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>IV</h2>

  <p>Ağabeyiyle konuşurken Levin'in düşündüğü kişisel işi şuydu: Geçen yıl bir gün ot biçilirken çayıra uğramış, kâhyaya kızıp can sıkıntısını dağıtmak için her zaman yaptığını yapmıştı: Bir köylüden tırpanı alıp ot biçmeye başlamıştı.</p>

  <p>Bu iş öylesine hoşuna gitmişti ki, sonra birkaç kez daha ot biçmişti. Evin önündeki çayırın otunu da o biçmişti. Bu yıl da daha ilkbaharda kararını vermişti: Birkaç gün sabahtan akşama dek köylülerle ot biçecekti. Ağabeyi geldi geleli, biçsin mi biçmesin mi? düşünüyordu hep. Ağabeyini bütün gün yalnız bırakmak istemiyor; ayrıca, ot biçiyor diye ağabeyinin onunla alay edeceğinden korkuyordu. Ama çayırda dolaşınca ot biçerken hissettiklerini anımsamıştı. Biçmeye hemen hemen kesin kararını vermişti. Ağabeyiyle arasında geçen sinir bozucu konuşmadan sonra bu niyetini gene anımsamıştı.</p>

  <p>"Bedenimi hareket ettirmeliyim, iyice hantallaştım," diye geçirdi içinden. Ağabeyine karşı da, köylülere karşı da mahcup olmayı göze alıp kararını verdi.</p>

  <p>Konstantin Levin akşam büroya gitti, işlerin nasıl yürütüleceği üzerine gerekli emirleri verdi. Yarın ot biçimine işçi bulmaları için köylere adam yolladı. Yarın biçmeye en iyi, en büyük çayırdan, Kolinov çayırından başlayacaklardı.</p>

  <p>Bozulmamaya çalışarak:</p>

  <p>— Lütfen benim tırpanımı da Tit'e yollayın, dedi. Bilesin, yarın çayıra götürsün. Belki ben de biçerim.</p>

  <p>Kâhya gülümsedi.</p>

  <p>— Baş üstüne efendim.</p>

  <p>Akşam çayını içerlerken Levin ağabeyine:</p>

  <p>— Hava durgunlaştı galiba, dedi. Yarın ot biçmeye başlıyorum.</p>

  <p>Sergey İvanoviç:</p>

  <p>— Ot biçimini çok severim, dedi.</p>

  <p>— Ben bayılırım. Bazen ben de biçerim köylülerle. Yarın da bütün gün biçmek niyetindeyim.</p>

  <p>Sergey İvanoviç başını kaldırdı, merakla baktı kardeşine.</p>

  <p>— Nasıl yani? dedi. Köylüler gibi, onlarla birlikte bütün gün mü?</p>

  <p>— Evet, çok hoş oluyor.</p>

  <p>Sergey İvanoviç ciddileşti.</p>

  <p>— Bedeni hareket ettirmek için iyi bir yol bu, dedi. Ama dayanabileceğini sanmam.</p>

  <p>— Denedim. Önce güç geliyor biraz; ama açılıyorsun sonra. Bırakmayacağımı sanıyorum.</p>

  <p>— Güzel! Ama köylüler nasıl karşılayacaklar bunu? Bey garip garip şeyler yapıyor diye alay edeceklerdir.</p>

  <p>— Hayır, sanmam. Hem bu öylesine neşeli, ağır bir iş ki, düşünmeye zamanı olmuyor insanın.</p>

  <p>— Peki, yemek nasıl yiyeceksin onlarla? Sana oraya şarapla hindi kızartması yollamak olmaz.</p>

  <p>— Hayır, dinlenmek için işe topluca ara verildiğinde eve geleceğim.</p>

  <p>Devrisi sabah her zamankinden erken kalktı Konstantin Levin; ama çiftlik işleri oyaladı onu. Çayıra geldiğinde biçiciler ikinci sıradaydılar.</p>

  <p>Daha tepeye çıktığında yamacın dibinde gölgede çayırın, sıraları çizik çizik belli, biçilmiş bölümünü görmüştü. Biçiciler, siyah kaftanlarını ilk sıraya başladıkları yerde çıkarıp küme küme koymuşlardı.</p>

  <p>Yaklaştıkça, ip gibi dizilmiş ot biçen köylüleri daha iyi görüyordu. Birbiri arkasından yürüyor, karışık bir biçimde tırpan sallıyorlardı. Bazıları çıkarmamıştı kaftanlarını, bazılarıysa gömlekliydi. Saydı, kırk iki kişiydiler.</p>

  <p>Çayırın girintili çıkıntılı zemininde –burada eski bir bent vardı– ağır derliyorlardı. Levin kendi adamlarından birkaçını tanıdı. Uzun beyaz gömleğiyle ihtiyar Yerinil oradaydı. Öne iyice eğilmiş, tırpanı öyle sallıyordu. Daha önce Levin'in yanında arabacılık etmiş genç, cana yakın Vaska da oradaydı. Öteki işçilerden daha hızlı sallıyordu tırpanı. Levin'e ot biçmesini öğreten Tit de vardı. Ufak tefek, zayıf bir köylüydü. En öndeydi, eğilmeden, oyuncak gibi sallıyordu tırpanı. En geniş sıra onunkiydi.</p>

  <p>Levin attan indi, yolun kenarında ağaca bağladı atını. Tit, çalıların arasından aldığı tırpanı ona uzatırken gülümseyerek:</p>

  <p>— Tırpanınız hazır efendim, dedi. Cilet gibi oldu, dokunur dokunmaz kesiyor...</p>

  <p>Levin tırpanı alıp şöyle bir denedi. Sıralarını bitiren terli, neşeli köylüler birbiri arkasından yola çıkıyor, gülümseyerek selâmlaşıyorlardı beyle. Hepsi bakıyordu Levin'e; ama bir şey söylemiyorlardı. Sakalsız yüzü buruş buruş, uzun boylu, koyun derisi ceketli ihtiyar bir köylü yola çıkıp onunla konuşmaya başlayıncaya dek sustular. İhtiyar köylü:</p>

  <p>— Bak bey, dedi. Madem eline aldın tırpanı, geri kalmamalısın.</p>

  <p>Levin saygılı gülümsediklerini duydu işçilerin. Tit'in arkasında durup başlama zamanını beklerken:</p>

  <p>— Kalmamaya çalışırım, dedi.</p>

  <p>İhtiyar köylü:</p>

  <p>— Hadi bakalım! dedi.</p>

  <p>Tit yer açtı. Levin arkasından yürüdü. Yola yakın yerlerde ot alçaktı. Çoktandır ot biçmemiş, üzerine yönelmiş bakışlar altında sıkılan Levin, tırpanı var gücüyle sallamasına karşın çok kötü biçiyordu. Arkasından sesler duyuluyordu:</p>

  <p>— Tırpanın sapı iyi takılmamış, diyordu biri, tutamağı yüksek, baksana nasıl eğiliyor.</p>

  <p>Bir başkası:</p>

  <p>— Topuklarını daha sıkı bas, diyordu.</p>

  <p>İhtiyar:</p>

  <p>— İyi, iyi, dedi. Güzel biçiyor. İyi gidiyor... Yalnız geniş tuttun sıranı bey, yorulacaksın... İyi çalışıyorsun, bey... Baksana, kenardaki otları uzun bırakmışsın. Böyle yapınca belimize indirirlerdi sopayı eskiden.</p>

  <p>Ot giderek yumuşuyordu. Levin söylenenleri dinleyerek; ama karşılık vermeden, elinden geldiğince iyi biçmeye çalışarak Tit'in arkasından yürüyordu. Yüz adım yürümüşlerdi. Tit durmadan yürüyordu. Yorulmuşa hiç benzemiyordu. Ama Levin için çok olmuştu, dayanamıyordu artık. Müthiş yorulmuştu.</p>

  <p>Son gücünü kullanarak tırpan salladığım hissediyordu. Durmasını söylemeye karar verdi Tit'e. Ama tam o anda Tit kendiliğinden durdu, eğilip bir tutam ot aldı, tırpanının ağzını sildi, bilemeye başladı. Levin şöyle bir doğruldu, derin bir soluk alıp çevresine bakındı. Arkasında bir köylü vardı. Besbelli o da çok yorulmuştu. Çünkü Levin'in bulunduğu yere gelmeden durdu, tırpanını bilemeye koyuldu. Tit kendi tırpanını biledikten sonra Levin'inkini de biledi. Sonra biçmeye başladılar gene.</p>

  <p>Gene aynı şey oldu. Tit tırpanı sallayarak durmadan, yorulmadan yürüyordu. Levin, arayı açmamaya çalışarak arkasından yürüyordu. Giderek daha güç oluyordu onun için bu: Bütün gücünün tükendiğini hissettiği anlar oluyor; ama tam o anda Tit tırpanları bilemek için duruyordu.</p>

  <p>Birinci sırayı böyle bitirdiler. Oldukça uzun olan bu sırayı Levin çok zor bitirmişti. Ama sonra, sırayı bitirip de Tit tırpanını omzuna vurup ayak izlerinin olduğu kendi kestiği bölümden geri yürüdüğünde Levin de kendi kestiği bölümden geri yürüyünce, ter taneleri şakaklarından yuvarlandığı, burnunun tepesinden damladığı, sırtı terden sırılsıklam olduğu halde bütün yorgunluğunu unuttu. Onu asıl sevindiren, bu işe dayanabileceğini hissetmesiydi.</p>

  <p>Onun sırasının iyi biçilmemiş olmasıydı yalnız keyfini kaçıran, Tit'in bir ip gibi düzgün sırasını kendi darmadağınık, sağa sola saçılmış sırasıyla karşılaştırırken, "Kolumu daha az, bedenimi daha çok sallayacağım" diye düşünüyordu.</p>

  <p>Tit'in birinci sırayı –efendisini denemek için olacak– bilerek hızlı gittiğini fark etmişti Levin. Hem şansına uzun bir sıraydı. Öteki sıralar daha kısaydı. Ama Levin, köylülerden geri kalmamak için olanca gücünü harcamak zorunda kalıyordu gene.</p>

  <p>Köylülerden geri kalmamaktan, elinden geldiğince iyi biçmekten başka bir düşüncesi de, isteği de yoktu o anda. Yalnızca tırpanların hışırtılarını duyuyor; önünde, Tit'in uzaklaşan dimdik sırtını, yarım daire sıra başlarını, ağır ağır devrilen otları, tırpanının ağzı çevresinde çiçekleri, bir de ta ileride, dinlenebileceği sıra sonunu görüyordu yalnızca.</p>

  <p>İş arasında, nereden, nasıl geldiğini anlayamadığı tatlı bir serinlik duygusu dolaştı bir ara kızgın, terli omuzlarında. Tırpanlar bilenirken başını kaldırıp gökyüzüne baktı. Koyu, alçak bir bulut tepelerine gelmişti, iri taneli bir yağmur başladı. Bazı köylüler kaftanlarının yanına koştular, giydiler. Bazıları da, tıpkı Levin gibi, bu tatlı serinliğin altında hazla omuzlarını kaldırdılar.</p>

  <p>Sıralar birbiri ardından bitti. Uzun sıralar, kısa sıralar, iyi otlu, kötü otlu sıralar vardı. Levin zamanı hepten unutmuştu. Geç miydi, henüz erken miydi, hiç bilmiyordu. Ot biçmesi, ona büyük haz verecek ölçüde düzelmişti. Gün ortalarına doğru, ne yaptığını unuttuğu, kendini hafif hissettiği anları oluyordu. Böyle anlarda onun sırası da Tit'inki gibi dümdüz, güzel oluyordu. Ne var ki, ne yaptığını düşündü mü, daha iyi biçmek için çaba harcamaya başladı mı işin bütün güçlüğünü hissediyor, sırası da kötü oluyordu.</p>

  <p>Bir sırayı daha bitirdikten sonra Levin gene başa yürüyordu ki, Tit durdu, ihtiyarın yanına gidip alçak sesle bir şeyler söyledi ona. İkisi de güneşe baktılar. Levin, "Ne konuşuyorlar? Niçin yeni sıraya başlamıyorlar?" diye geçirdi içinden. Köylülerin hiç dinlenmeden en azından dört saat ot biçtiklerini, yemek yemeleri gerektiğini anlayamıyordu. İhtiyar:</p>

  <p>— Kahvaltı yapacağız bey, dedi.</p>

  <p>— Vakit geldi mi? Pekâlâ.</p>

  <p>Levin tırpanını Tit'e verdi. Biçilmiş uzun alanda, yağmurun hafiften ıslattığı sıraları geçip kaftanlarının yanına ekmeklerini almaya giden köylülerle birlikte atının yanına gitti. Ancak orada anladı havayı iyi tahmin edemediğini, otunun ıslandığını.</p>

  <p>— Otu bozacak yağmur, dedi.</p>

  <p>İhtiyar:</p>

  <p>— Yok efendim, dedi. Yağmurda otu biç, iyi havada topla, derler.</p>

  <p>Levin atını çözdü, kahvesini içmeye eve yollandı.</p>

  <p>Sergey İvanoviç yeni kalkmıştı. Levin kahvesini içip –Sergey İvanoviç giyinip yemek salonuna çıkmadan– gene ot biçmeye gitti.</p>
</body>
</html>
