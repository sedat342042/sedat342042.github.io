<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XI</h2>

  <p>Temmuzun ortalarında, Levin'in kız kardeşinin Pokrovski'ye yirmi versta uzaktaki köyünün muhtarı çiftlik işlerinin son durumu, otun biçilmesi üzerine bilgi vermek için Levin'e geldi. Kız kardeşinin arazisinden elde edilen gelirin büyük bölümü sulak çayırlardan alınıyordu. Önceki yıllar köylüler, otunu biçmek için hektar başına yirmi ruble veriyorlardı. Levin, buranın yönetimini eline aldıktan sonra durumu incelemiş, otun çok daha fazla ettiğini görünce fiyatı hektar başına yirmi beş rubleye çıkarmıştı. Köylüler bu fiyatı vermemişlerdi. Levin, onların öteki alıcılara da engel olduklarından kuşkulanmış, bu kez kendi gitmişti oraya. Çayırları –bazılarını kirayla bazılarını yarıcı usulü– dağıtmıştı. Kendi köylüleri bütün güçleriyle engel olmaya çalışmışlardı buna. Ama yürümüştü işler gene, birinci yıl iki kat fazla gelir sağlanmıştı çayırlardan. Önceki yıl da, geçen yıl da aynı engelleme sürmüş; ama durum değişmemişti. Bu yıl köylüler üçte bir paya bütün otu biçmeyi üzerlerine almışlardı. Şimdi de muhtar, otun biçildiğini, yağmurdan korktuğu için kâtibi çağırıp otu böldüğünü, mal sahibine on bir yığın yapıldığını bildirmeye gelmişti. Bütün çayırdan ne kadar ot alındığı sorusuna muhtarın verdiği belirsiz yanıtlardan, muhtarın otu bölmekte böylesine acele etmesinden, konuşmasından Levin bu işte bir bit yeniği olduğunu hissetmiş, duruma bakmak için kendi oraya gitmeye karar vermişti.</p>

  <p>Levin öğle vakti geldi köye. Atını, ağabeyinin beslemesi bir kadının kocası yaşlı arkadaşının evinin önünde bırakıp içeri girdi.</p>

  <p>Otun biçilmesiyle ilgili ayrıntıları öğrenmek için aralıktaki ihtiyarın yanına gitti. Konuşkan bir insan olan ihtiyar Parmeniç, sevgiyle karşıladı Levin'i. Arılarıyla, bu yılki oğulla ilgili her şeyi ayrıntılarıyla anlattı ona. Ama Levin'in ot üzerine sorularına belirsiz, isteksiz yanıtlar verdi. Kuşkularında haklı olduğuna daha da inandırdı Levin'i bu. Çayıra gidip yığınlara baktı. Yığınlardan ellişer araba ot çıkmazdı. Levin, köylülerin oynadığı oyunu ortaya çıkarmak için ot taşıyan arabaları hemen çağırmalarını, bir yığını ambara taşımalarını emretti. Yığından ancak otuz iki araba çıktı. Levin, muhtarın, otun çok sulu olduğu için yığında ezildiğine onu inandırmak için döktüğü dillere, otu dürüstçe bölüştürdüklerine ettiği yeminlere aldırmadan, dediğinde diretti. Onun emri olmadan otu bölüştürdükleri için her yığında elli araba ot olduğunu kabul etmeyeceğini bildirdi. Uzun tartışmalardan sonra, bu on bir yığını köylülerin ellişer arabalık olarak kendi üzerlerine almalarına, sonra mal sahibine ona göre yeniden ot ayırmalarına karar verildi. Yığınların bölünmesi ikindiye dek sürdü. Otun ayrılmasından sonra Levin, öteki işlerle ilgilenmesini kâtibe tembihleyip sarısalkım dalıyla işaretlenmiş bir ot yığınının üzerine oturdu, köylülerin harıl harıl çalıştıkları çayırı izlemeye koyuldu.</p>

  <p>Derenin kıvrım yaptığı yerde, küçük bataklığın ötesinde renk renk giysili köylü kadınlar dizilmiş, neşeyle bağıra çağıra ot biçiyorlardı. Otlar şöyle bir sallanıyor, sonra parlak yeşil bir sıra yaparak uzanıyorlardı yere. Kadınların arkasından ellerinde yabalarla erkekler yürüyorlar, onların geçtikleri yerlerde ot sıraları geniş, kabarık yığınlara dönüşüyorlardı. Solda, otu toplanmış çayırda arabalar gürültüyle gidip geliyor, ot yığınları birbiri arkasından kayboluyor, yüklü arabalar uzaklaşıyorlardı.</p>

  <p>Levin'in yanına oturmuş bir ihtiyar:</p>

  <p>— Hava bozmadan bitecek iş! dedi. Ot çok güzel olacak! (Yığın yapan köylüleri gösterdi) Topladıkları ot değil sanki! Ördek yavruları, yerden yem toplar gibi topluyorlar. Öğleden bu yana yarısından çoğunu topladılar.</p>

  <p>Arabanın önünde ayakta durmuş, örme dizginleri sallayarak yanlarından geçen bir gence seslendi:</p>

  <p>— Son mu bu?</p>

  <p>Delikanlı atı yavaşlatıp seslendi:</p>

  <p>— Son baba!</p>

  <p>Yanında oturan al yanaklı, gülümseyen kadına –o da gülümseyerek– baktı, sürdü atı. Levin:</p>

  <p>— Kim bu? dedi. Oğlun mu?</p>

  <p>İhtiyar, dudaklarında sevgi dolu bir gülümsemeyle:</p>

  <p>— En küçüğüm, dedi.</p>

  <p>— Yaman delikanlı.</p>

  <p>— Öyledir efendim.</p>

  <p>— Evli mi?</p>

  <p>— Evet. Kutsal Filip yortusunda iki yıl oldu.</p>

  <p>— Çocuğu falan?</p>

  <p>— Ne çocuğu efendim! Tam bir yıl bir şey anlamadı zaten. Sonra çok sıkılgandır.</p>

  <p>İhtiyar, konuyu değiştirmek için:</p>

  <p>— Ot çok güzel efendim! diye ekledi. Bundan iyisi can sağlığı doğrusu...</p>

  <p>Levin, Vanka Parmenof ile karısına daha bir dikkatli baktı. Biraz ötede yığın yapıyorlardı. İvan Parmenof arabanın üzerinde ayakta duruyor, genç ve güzel karısının önce kucakla, sonra yabayla verdiği otları düzeltiyor, ayaklarıyla çiğneyerek bastırıyordu. Genç kadın rahat çalışıyordu. Neşeliydi, becerikliydi. Sıkışmış ot yabaya ilk anda gelmiyordu. Kadın önce şöyle bir kabartıyordu yabasıyla; sonra bedeninin bütün ağırlığıyla birden yükleniyordu yabanın üzerine; kırmızı kuşak sarılı belini –dolgun göğüslerini biraz başörtüsünün altından çıkararak– hemen doğruluyor, yabanın sapını tuttuğu eline çabuk bir hareketle yer değiştirerek otu kaldırıyor, arabaya koyuyordu. İvan –karısını bir an önce bu yükten kurtarmak istiyormuş gibi– kollarını açıp aceleyle alıyordu otu, arabanın üzerine yayıyordu. Kadın, son otlan da tırmıkla toplayıp verdikten sonra ensesine dolan çöpleri silkeledi, güneşte yanmamış beyaz alnına düşmüş başörtüsünü düzeltti, otu bağlamak için arabanın altına girdi, ivan nasıl bağlayacağını anlatıyordu ona. Karısının söylediği bir şeye kahkahayla gülmeye başladı. İkisinin de yüzünde, yeni uyanmış güçlü, genç bir aşk okunuyordu.</p>
</body>
</html>
