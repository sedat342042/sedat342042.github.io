<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXIII</h2>

  <p>Mermi kalbe dokunmamıştı; ama gene de tehlikeliydi Vronski'nin durumu. Birkaç gün ölümle pençeleşmişti. Konuşacak kadar gücü kendinde ilk bulduğunda yalnız Varya, ağabeyinin karısı vardı odasında.</p>

  <p>Yengesinin yüzüne sert sert bakarak:</p>

  <p>— Varya, dedi. Yanlışlıkla vurdum kendimi. Lütfen hiç kimseye sözünü etme bunun. Olayı duyanlara da böyle söyle. Yoksa aptal durumuna düşmüş olurum.</p>

  <p>Varya bir şey söylemeden eğildi Vronski'nin üzerine, sevinç dolu bir gülümsemeyle baktı yüzüne. Gözlerinin içi aydınlıktı Vronski'nin, durgundu; ama bakışı sertti.</p>

  <p>— Neyse, Tanrı'ya şükürler olsun! dedi Varya. Bir yerin acımıyor ya?</p>

  <p>Göğsünü gösterdi Vronski:</p>

  <p>— Biraz burası.</p>

  <p>— Dur öyleyse sargıyı değiştireyim.</p>

  <p>Varya sargıyı değiştirirken Vronski hiç sesini çıkarmadan, dişlerini sıkarak ona bakıyordu. Yengesi işini bitirince:</p>

  <p>— Sayıklamıyorum, kendimdeyim, dedi. Kendimi bile bile vurduğum dedikodusunun yayılmaması için elinden geleni yap lütfen.</p>

  <p>— Yayılmayacak öyle bir dedikodu. (Soru dolu bir gülümseme dolaştı Varya'nın dudaklarında.) Umarım yanlışlıkla bir daha vurmazsın kendini!</p>

  <p>— Vurmam galiba; ama doğrusu iyi olurdu...</p>

  <p>Acı acı gülümsedi Vronski.</p>

  <p>Varya'yı öylesine korkutan bu sözlere, bu gülümsemeye karşın, yarasındaki iltihap geçip de durumu yavaş yavaş düzelmeye başlayınca Vronski acısının bir bölümünden bütünüyle kurtulduğunu hissediyordu. Bu davranışıyla o zamana dek duyduğu utancı, küçülmeyi silip atmıştı sanki. Aleksey Aleksandroviç'i şimdi rahat rahat düşünebiliyordu. Onun yüce gönüllülüğünü kabul ediyor; ama kendini küçülmüş hissetmiyordu artık. Ayrıca, eski yaşamının çarkına kapılmıştı gene. İnsanların gözünün içine utanç duymadan bakabileceğini, prensiplerine uygun biçimde yaşayabileceğini hissediyordu. Durmadan uğraşıp da içinden atamadığı bir şey vardı: Anna'yı temelli yitirmenin verdiği, umutsuzluğa varan üzüntüydü bu. Şimdi, Aleksey Aleksandroviç'e karşı işlediği suçu bağışlatmışken, Anna'yı bırakmaya, olanlardan pişmanlık duyan Anna ile kocasının arasına bir daha girmemeye kesin kararlıydı. Ama Anna'nın aşkını yitirmenin acısını söküp atamıyordu içinden. Anna'nın yanında tanıdığı, zamanında değerini öylesine az bildiği, şimdi tüm güzellikleriyle her an aklında olan o mutlu dakikaların anısını silip atamıyordu belleğinden.</p>

  <p>Serpuhovski, Taşkent'te bir görev bulmuştu ona. Bir an düşünmeden kabul etmişti bu görevi. Ama yolculuk günü yaklaştıkça, gerekli gördüğü şeyin uğruna yaptığı fedakârlık daha bir ağır gelmeye başlamıştı ona.</p>

  <p>Yarası iyileşmişti artık. Yolculuk hazırlıklarına başlamıştı.</p>

  <p>"Bir kez göreyim onu, sonra gideyim, öleyim," diye düşünüyordu. Veda ziyaretlerini yaparken Betsi'ye açmıştı bu düşüncesini. Betsi elçi olarak gitmişti Anna'ya, olumsuz yanıt getirmişti.</p>

  <p>Vronski bu haberi alınca, "Böylesi daha iyi," diye geçirdi içinden. "Son gücümü de yok edebilecek bir zayıflık yapacağım."</p>

  <p>Devrisi sabah Betsi kendi geldi Vronski'ye. Oblonski aracılığıyla iyi bir haber aldığını, Aleksey Aleksandroviç'in ayrılmaya razı olduğunu, dolayısıyla Vronski'nin Anna'yı görebileceğini söyledi.</p>

  <p>Vronski, evinden Betsi'yi yolcu etmeyi bile umursamadan, bütün kararlarını unutup ne zaman görüşebileceklerini, kocasının nerede olduğunu sormadan Kareninlere gitti. Hiçbir şeyi, hiç kimseyi gözü görmeden çıktı merdivenleri. Koşmamak için kendini güçlükle tutup Anna'nın odasına daldı. Odada kimsenin olup olmadığına dikkat etmeden, bunu düşünmeden kucakladı Anna'yı. Yüzünü, ellerini, boynunu öpmeye başladı.</p>

  <p>Anna kendini hazırlamıştı bu karşılamaya. Vronski'ye söyleyeceklerini kararlaştırmıştı; ama söylemek istediği şeylerin hiçbirini söyleyemedi. Vronski'nin tutkusu onu da sarmıştı. Onu da, kendini de yatıştırmak istiyordu; ama çok geçti artık. Vronski'nin duyguları ona da geçmişti. Dudakları titriyordu. Uzun süre bir şey söyleyemedi.</p>

  <p>Vronski'nin elini göğsüne bastırarak:</p>

  <p>— Evet, diyebildi sonunda. Aldın beni, seninim artık.</p>

  <p>Vronski:</p>

  <p>— Böyle olmak zorundaydı zaten, dedi. Biz yaşadığımız sürece böyle olmak zorundadır. Şimdi çok iyi biliyorum bunu.</p>

  <p>Anna'nın yüzü giderek beyazlaşıyordu. Vronski'nin başını kollarının arasına aldı.</p>

  <p>— Doğru, dedi. Ama bütün olanlardan sonra korkunç bir şey var bunda gene de.</p>

  <p>Vronski başını kaldırıp sağlam dişlerini göstererek gülümsedi.</p>

  <p>— Her şey geçecek, her şey! dedi. Öyle mutlu olacağız ki! İçinde korkunç bir şey olduğu için –güçlenebilse– daha da güçlenirdi aşkımız.</p>

  <p>Anna, Vronski'nin –sözlerine değil– sevgi dolu bakışına ister istemez gülümsemeyle karşılık verdi. Vronski'nin elini tuttu, soğumuş yanaklarını, kısa kesilmiş saçlarını okşadı onun eliyle.</p>

  <p>— Bu kısa saçlarınla tanıyamıyorum seni. Öyle tatlılaştırdı ki seni bu saçın! Çocuk gibisin. Ama yüzün çok soluk!</p>

  <p>Anna gülümseyerek:</p>

  <p>— Evet, çok bitkinim, dedi.</p>

  <p>Dudakları titremeye başladı gene. Vronski:</p>

  <p>— İtalya'ya gideriz, orada düzelirsin, dedi.</p>

  <p>Anna, yaklaşıp Vronski'nin ta gözlerinin içine baktı.</p>

  <p>— Bizim karı koca gibi olmamız, baş başa kalmamız, seninle bir aile içinde yaşamamız olabilecek şey midir acaba?</p>

  <p>— Bunun bir zamanlar başka türlü nasıl olabildiğine şaşıyorum ben yalnızca.</p>

  <p>Anna, dalgın bakışını Vronski'nin yüzünden kaçırdı.</p>

  <p>— Stiva onun her şeyi kabul ettiğini söylüyor, dedi. Ama onun gösterdiği bu yüce yürekliliği ben kabul edemem. Boşanmak istemiyorum. Her şey vızgeliyor bana artık. Seryoja konusunda ne karar vereceğimi biliyorum yalnızca.</p>

  <p>Vronski Anna'nın o anda oğlunu, boşanmayı nasıl düşünebildiğine akıl erdiremiyordu. Birbirine kavuştuktan sonra gerisi önemsiz değil miydi? Anna'nın elini avcunun içinde döndürerek onun dikkatini çekmeye çalıştı.</p>

  <p>— Sözünü etme bunun, böyle konuşma, dedi.</p>

  <p>Ama Anna hâlâ bakmıyordu ona.</p>

  <p>— Ah, niçin ölmedim, dedi. Ne iyi olurdu ölseydim!</p>

  <p>Ağlayamıyordu; ama gözyaşları yanaklarından aşağı yuvarlanmaya başlamıştı. Vronski'yi üzmemek için gülümsemeye çalışıyordu.</p>

  <p>Eski dünya görüşüne göre, Taşkent'te atandığı gurur okşayıcı, tehlikeli görevi reddetmek Vronski için yüz kızartıcı, olanaksızdı. Ama şimdi bir an düşünmeden reddetmişti bu görevi. Sonra da üstlerinin bu davranışını iyi karşılamadıklarını görünce hemen emekliliğini istemişti.</p>

  <p>Bir ay sonra Aleksey Aleksandroviç evinde oğluyla yalnız kalmıştı. Anna, kocasından resmen boşanmadan, bunu kesinlikle reddedip Vronski ile Avrupa'ya gitmişti.</p>
</body>
</html>
