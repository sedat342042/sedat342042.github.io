<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>II</h2>

  <p>Stepan Arkadyeviç aslında dürüst bir insandı. Bu davranışı yüzünden pişmanlık duyduğuna kendini inandırmaya çalışması, kendini bile bile aldatması olanaksızdı. Otuz dört yaşında, onun gibi yakışıklı, şıpsevdi bir erkek, kendisinden ancak bir yaş küçük olan, beşi sağ, ikisi ölü yedi çocuk annesi karısını sevmiyor diye pişmanlık duyamazdı. Sırrını karısından saklayamadığına üzülüyordu yalnızca. Ama durumunun ne denli ağır olduğunu anlıyor, karısına, çocuklarına, kendine acıyordu. Bu durumun karışım böylesine sarsacağını bilseydi belki daha dikkatli de olurdu. Bu konuyu hiç düşünmemişti. Ama karısının çoktandır bu ilişkinin tarlanda olduğunu, onu hoş gördüğünü sanıyordu. Hatta artık işi bitmiş, yaşı geçmiş, güzelliğini yitirmiş, göz alıcı hiçbir yanı kalmamış, saf, yalnızca temiz bir ev kadını olan karısının, insaflı davranarak onu hoş görmek zorunda olduğunu düşünüyordu. Oysa hiç de öyle olmamıştı.</p>

  <p>Stepan Arkadyeviç kendi kendine, "Ah, çok fena, çok fena," diye yineleyip duruyor, başka bir şey düşünemiyordu. "Bugüne dek ne güzel geçinip gidiyorduk! Her şey ne hoştu! Çocuklarıyla mutlu, yaşamından hoşnuttu. İşlerine karışmazdım. Çocukları da evi de istediği gibi yönetirdi. Doğrusu, onun bu evde mürebbiye olması hiç iyi değildi! Kötüydü! İnsanın, evindeki mürebbiyeyle ilişki kurmasında iğrenç, alçakça bir şey var! Ama ne mürebbiyeydi! (Matmazel Roland'ın çapkın bakışlı siyah gözlerini, tatlı gülümseyişini bütün canlılığıyla anımsamıştı.) Ama doğrusunu söylemek gerekirse, evimizdeyken hiç ilgilenmedim onunla, işin kötü yanı da onun artık... Bütün talihsizlikler inadına üst üste geldi sanki! Ay... of! Ne yapsam, ne etsem?"</p>

  <p>Yaşamın en çapraşık, en zor sorulara verdiği ortak yanıttan başka yanıtı yoktu bu sorunun. Şuydu bu yanıt: Günün koşullarına göre yaşamalı, yani düşüncelerden, üzüntülerden kurtulmanın yollarını aramalı. Oysa –hiç değilse geceye kadar– uykuya dalıp düşüncelerini unutamazdı. Sürahi gibi kadınların söylediği şarkıları dinleyemezdi. Öyleyse yaşam uykusuna dalıp unutmalıydı...</p>

  <p>Stepan Arkadyeviç kendi kendine, "Bakalım neler olacak?" diye mırıldandı. Kalktı. Mavi ipek astarlı gri ropdöşambrını giydi, kemerini bağladı. Derin bir soluk aldıktan sonra, tombul bedenini öylesine rahatlıkla taşıyan, hafifçe dışa dönük bacaklarının çevik yürüyüşüyle pencereye gitti, perdeyi kaldırdı, çıngırağın ipini çekti. Çıngırak sesine eski dostu, uşağı Matyev geldi. Efendisinin giysileri, kunduraları, bir de telgraf vardı elinde. Matyev'in arkasından tıraş takımlarıyla berber geldi.</p>

  <p>Stepan Arkadyeviç telgrafı aldı, aynanın önünde otururken:</p>

  <p>— Mahkemeden evrakları getirdiler mi? diye sordu.</p>

  <p>Matyev, efendisinin yüzüne soru dolu bakışıyla içtenlikle bakarak:</p>

  <p>— Masanın üzerindeler, dedi.</p>

  <p>Bir an bekledikten sonra kurnaz bir gülümsemeyle ekledi:</p>

  <p>— Arabacı patron adam yolladı.</p>

  <p>Stepan Arkadyeviç bir şey söylemedi. Aynada Matyev'e baktı yalnızca. Aynada birleşen bakışlarından birbirlerini çok iyi anladıkları belliydi. Stepan Arkadyeviç bakışıyla şöyle soruyordu sanki: "Niçin söylüyorsun bunu bana? Bilmiyor musun durumu?" Matyev ellerini ceketinin cebine soktu. Bir ayağını geri attı. Hafifçe gülümseyerek, sessiz, sevgiyle baktı efendisine.</p>

  <p>— Pazar günü gelmesini, daha önce sizi rahatsız etmemesini, kendisinin de boşuna yorulmamasını söyledim, dedi. (Bu cümleyi önceden hazırladığı belliydi.)</p>

  <p>Stepan Arkadyeviç, Matyev'in şaka etmek, dikkati kendi üzerine çekmek istediğini anlamıştı. Telgrafı açtı, her zaman olduğu gibi, eksik yazılmış harfleri tahminle çıkarmaya, tamamlamaya çalışarak okudu, yüzü aydınlandı.</p>

  <p>Uzun, kıvırcık favorisinde pembe bir ayrık yapmaya çalışan berberin parlak, tombul elini bir an tutup:</p>

  <p>— Matyev, dedi, yarın kız kardeşim Anna Arkadyevna geliyor!</p>

  <p>— Tanrı'ya şükürler olsun efendim!</p>

  <p>Matyev böylece, bu gelişin önemini onun da anladığını, yani Anna Arkadyevna'nın, Stepan Arkadyeviç'in sevgili kız kardeşinin karı kocayı barıştırabileceğini umduğunu göstermişti.</p>

  <p>— Yalnız mı, kocasıyla mı geliyorlar? diye sordu.</p>

  <p>Berber üst dudağında çalıştığı için konuşamıyordu Stepan Arkadyeviç. Parmağını kaldırdı yalnızca. Matyev aynada başını salladı.</p>

  <p>— Yalnız geliyor demek. Üst katta mı hazırlayayım odasını?</p>

  <p>— Darya Aleksandrovna'ya sor, o nerede söylerse orada hazırla.</p>

  <p>Matyev biraz kuşkulu:</p>

  <p>— Darya Aleksandrovna'ya mı? diye sordu.</p>

  <p>— Evet, telgrafı da al, ona ver; bakalım ne diyecek?</p>

  <p>Matyev, "Denemek istiyorsunuz onu!" diye geçirdi içinden.</p>

  <p>— Başüstüne efendim, dedi.</p>

  <p>Matyev telgraf elinde, gıcırdayan çizmeleriyle ağır ağır yürüyerek yeniden Stepan Arkadyeviç'in yanına geldiğinde Stepan Arkadyeviç yıkanmış, taranmış, giyinmeye hazırlanıyordu. Berber gitmişti. Matyev:</p>

  <p>— Darya Aleksandrovna evi terk edeceğini size bildirmemi emretti, dedi. Canı nasıl isterse öyle yapsın, diyor.</p>

  <p>Elleri cebinde, başını hafifçe yana eğmiş, gülümseyerek efendisine bakıyordu. Stepan Arkadyeviç bir şey söylemedi. Güzel yüzünde içten, biraz acı bir gülümseme belirdi. Başını sallayarak:</p>

  <p>— Ee? dedi. Ne olacak şimdi Matyev?</p>

  <p>— Hiç efendim, düzelir.</p>

  <p>— Düzelir mi?</p>

  <p>— Elbette efendim.</p>

  <p>Stepan Arkadyeviç:</p>

  <p>— Öyle mi? diye sordu.</p>

  <p>Kapının dışında bir kadın elbisesi hışırtısı duyunca seslendi:</p>

  <p>— Kimdir o?</p>

  <p>Kararlı, tatlı bir kadın sesi duyuldu:</p>

  <p>— Benim efendim.</p>

  <p>Çocuklarının dadısı Matryona Filimonovna sert görünüşlü, çiçek bozuğu yüzünü gösterdi kapıdan. Stepan Arkadyeviç yanına gitti.</p>

  <p>— Ee, ne var ne yok bakalım Matryoşa? diye sordu.</p>

  <p>Stepan Arkadyeviç, karısına karşı baştan aşağa suçlu olmasına karşın –bunu kendi de biliyordu– evde hemen herkes, Darya Aleksandrovna'nın en yakın dostu dadı bile ondan yanaydı. Stepan Arkadyeviç üzgün:</p>

  <p>— Bir şey mi var? diye sordu.</p>

  <p>— Gidip özür dileyin ondan efendim. Belki Tanrı yardımcınız olur. Çok acı çekiyor. İnsanın yüreği parçalanıyor. Evin içinde dirlik düzenlik kalmadı. Çocuklara acıyın hiç olmazsa efendim. Gidip özür dileyin. Ne yaparsınız, gülü seven...</p>

  <p>— Ama kabul etmez...</p>

  <p>— Siz görevinizi yapın bir kez. Tanrı bağışlar! Yalvarın Tanrı'ya efendim, dua edin...</p>

  <p>Stepan Arkadyeviç birden kızardı.</p>

  <p>— Pekâlâ, dedi, hadi şimdi git sen!</p>

  <p>Matyev'e döndü:</p>

  <p>— Giyinmeme yardım et.</p>

  <p>Kararlı, ropdöşambrını çıkardı.</p>

  <p>Matyev, üzerinde görülmez bir şeyleri silkelediği gömleğini bile hazırlamıştı. Efendisinin bakımlı bedenine gözle görülür bir hazla giydirdi onu.</p>
</body>
</html>
