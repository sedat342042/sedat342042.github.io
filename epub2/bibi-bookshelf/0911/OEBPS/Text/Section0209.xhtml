<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>VII</h2>

  <p>Tam zamanında geldi kulübe. Konuklar, üyeler de arabalarla yeni geliyorlardı. Levin uzun zamandır –üniversiteden ayrılıp Moskova'da yaşamaya başladığı, sosyetenin toplantılarına katılmaya başladığı zamandan bu yana– hiç gelmemişti kulübe. Kulübü dış görünümüyle anımsıyordu. Eskiden orada neler hissettiğini bütünüyle unutmuştu. Yarım daire biçimindeki geniş avluya girip arabadan indikten sonra merdiveni çıkınca hamailli bir uşak ona kapıyı sessizce açıp öne eğilerek selam verince, koloşlarını yukarı taşımaktansa, onları aşağıda çıkarmanın çok kolay olacağını düşünen üyelerin koloşlarıyla kürklerini kapıcı odasında görünce; onun geldiğini haber veren zilin esrarlı sesini duyup halı döşeli, alçak basamaklı merdivenden çıkarken sahanlıktaki heykeli, yukarda –kapıyı hiç acele etmeden, geç de kalmadan, konuğu tepeden tırnağa süzerek açan– kulüp kapıcı üniformasıyla tanıdığı yaşlı üçüncü kapıcıyı görünce Levin kendini kulübün o eski, o bildik havası içinde hissetti gene. Bir huzur, bolluk, nezaket vardı burada.</p>

  <p>Kapıcı, kulübün kuralını (şapkasını kapıcı odasında çıkarmayı) unutan Levin'e:</p>

  <p>— Şapkanızı alabilir miyim efendim? dedi. Çoktandır gelmiyordunuz. Dün yazdırdı sizi prens. Prens Stepan Arkadyeviç gelmediler henüz.</p>

  <p>Kapıcı yalnızca Levin'i tanımakla kalmamış, onun yakınlarını, akrabalarını bildiğini göstermişti. Birkaçının adını hemen söyleyivermişti.</p>

  <p>Levin paravanalarla bölünmüş dış holü, sağda meyve büfesinin bulunduğu odayı geçti. Yavaş yavaş yürüyen bir ihtiyara yetişip onu arkada bıraktıktan sonra gürültülü, kalabalık yemek salonuna girdi.</p>

  <p>Hemen hemen hepsi dolu masaların arasından, konuklara göz gezdirerek geçti. Birçok –genç, ihtiyar, uzaktan tanıdığı, yakını– kimse gördü. Öfke ya da telaş kaplı tek yüz yoktu. Sanki hepsi şapkalarıyla birlikte kapıcı odasında bırakmışlardı endişelerini, dertlerini. Yaşamın hazlarını sindire sindire tatmak için toplanmışlardı burada. Sviayjski de, Şçerbatski de, Nevedovski de, yaşlı prens de, Vronski de, Sergey lvanoviç de buradaydılar.</p>

  <p>Prens omzu üzerinden elini ona uzatıp gülümsedi.</p>

  <p>— Ah Niçin bu kadar geciktin? dedi.</p>

  <p>Yeleğinin düğmeleri arasına sıkıştırdığı peçetesini düzeltirken ekledi:</p>

  <p>— Kiti'den ne haber?</p>

  <p>— Önemli bir şey yok, iyi. Üçü birlikte bizde yiyecekler yemeği.</p>

  <p>— Alin-Nadin... Bizim masada yer yok. Şu masaya git de bir yer kap kendine.</p>

  <p>Prens dönüp garsonun önüne koyduğu yayın balığı çorbasını dikkatle aldı.</p>

  <p>Biraz uzaktan içtenlik dolu bir ses duyuldu:</p>

  <p>— Levin, buraya gel!</p>

  <p>Turovtsin'di bu. Genç bir subayla oturuyordu. Çevrilmiş iki sandalye vardı masalarında. Levin sevinçle gitti onların yanına. İyi yürekli bir hovarda olan Turovtsin'i severdi –Kiti'ye evlenme önermesinin anısı onunla yakından ilgiliydi– ama bugün bir sürü zeki konuşmanın verdiği gerginlikten sonra Turovtsin'in o candan görünüşü her zamankinden tatlı gelmişti Levin'e.</p>

  <p>— Bu sandalyeler Oblonski ile sana. Şimdi gelecek.</p>

  <p>Dimdik oturan, gözlerinin içi neşeyle gülen subay Petersburglu Gagin'di. Turovtsin tanıştırdı onları.</p>

  <p>— Her zaman geç kalır Oblonski.</p>

  <p>— Hah işte, o da geldi.</p>

  <p>Oblonski çabuk adımlarla yanlarına gelirken:</p>

  <p>— Sen şimdi mi geldin? dedi. Merhaba! Votka içtin mi? Hadi gidelim öyleyse.</p>

  <p>Levin kalktı. Üzeri votka şişeleriyle çeşit çeşit mezelerle donatılmış büyük bir masaya gittiler. Yirmi çeşit meze içinde, görünüşte her zevke göre meze vardı. Ama Stepan Arkadyeviç özel bir şey istedi gene de. Orada hazır bekleyen üniformalı bir garson hemen getirdi istediğini. Birer kadeh içip masaya döndüler.</p>

  <p>Daha balık çorbasını içerlerken bir şişe şampanya getirdiler. Gagin için. Gagin garsona dört kadehi de doldurmasını söyledi. Levin sunulan içkiyi geri çevirmedi, bir şişe daha istedi. Karnı iyice acıkmıştı. Zevkle yiyor, içiyor, masadakilerin sade, neşeli konuşmalarına daha da büyük bir zevkle katılıyordu. Gagin sesini alçaltıp Petersburg'da dillerde dolaşan yeni bir fıkra anlattı. Gerçi uygunsuz, saçma bir fıkraydı bu; ama çok güldüler. Levin kahkahayı koyvermişti. Yakın masalarda oturanlar dönüp baktılar ona.</p>

  <p>Stepan Arkadyeviç:</p>

  <p>— "Bu kadarına dayanamam!" fıkrasına benziyor, dedi. Biliyor musun onu? Ah, çok hoş bir fıkra. (Garsona döndü.) Bir şişe daha getir.</p>

  <p>Fıkrayı anlatmaya başladı.</p>

  <p>Hâlâ hava kabarcıkları çıkan şampanya dolu iki kadeh getiren yaşlı bir garson Stepan Arkadyeviç ile Levin'e dönüp kesti Stepan Arkadyeviç'in sözünü.</p>

  <p>— Pyotr İlyiç Vinovski rica ediyorlar efendim.</p>

  <p>Stepan Arkadyeviç kadehin birini aldı. Yandaki masanın ucunda oturan dazlak kafalı, sarı bıyıklı bir adamla bakıştı. Gülümseyerek başıyla selam verdi ona.</p>

  <p>Levin:</p>

  <p>— Kimdir? diye sordu.</p>

  <p>— Bir kez karşılaşmıştın onunla bizim evde, anımsıyor musun? İyi çocuktur.</p>

  <p>Levin de Stepan Arkadyeviç'in yaptığını yaptı. Aldı kadehi.</p>

  <p>Stepan Arkadyeviç'in fıkrası da çok gülünçtü. Levin de bir fıkra anlattı. Onun fıkrası da beğenildi. Sonra atlardan, o günkü koşulardan, Vronski'nin Atlas'ının birİnciliği sessiz sedasız nasıl kazandığından söz ettiler. Zamanın nasıl geçtiğini anlayamadı Levin.</p>

  <p>Yemeğin sonlarına doğru Stepan Arkadyeviç sandalyesinin arkalığından geri doğru uzanıp elini uzun boylu bir muhafız albayla onlara doğru gelen Vronski'ye uzattı.</p>

  <p>— Hah işte, onlar da geldiler! dedi.</p>

  <p>Kulübün neşeli havası Vronski'nin yüzünü de aydınlatmıştı. Neşeyle dayadı dirseğini Stepan Arkadyeviç'in omzuna. Kulağına bir şeyler fısıldadı. Aynı neşeli gülümseme dudaklarında, elini Levin'e uzattı.</p>

  <p>— Sizi gördüğüme çok sevindim, dedi. O zaman seçimlerde aradım sizi; ama gittiğinizi söylediler.</p>

  <p>— Evet aynı gün ayrıldım. Biz de şimdi sizin atınızdan söz ediyorduk. Kutlarım sizi, çok iyi bir koşu çıkarmış.</p>

  <p>— Yanılmıyorsam sizin de atlarınız var.</p>

  <p>— Hayır yok. Babamın vardı. Ama biraz anlarım atlardan.</p>

  <p>Stepan Arkadyeviç:</p>

  <p>— Nerede yedin yemeğini? diye sordu.</p>

  <p>— Sütunların ötesindeki ikinci masada.</p>

  <p>Uzun boylu albay:</p>

  <p>— Başarısını kutluyorduk, dedi.</p>

  <p>— İmparatorluk birinci ödülünü ikinci kez alıyor. Onun atlardan yana olan şansı oyunda bende olsa...</p>

  <p>Albay:</p>

  <p>— Değerli zamanımızı boşa harcamayalım, dedi. Ben oyun odasına geçiyorum.</p>

  <p>Masadan uzaklaştı albay. Vronski Turovtsin'in sorusuna:</p>

  <p>— Yaşvin'di, diye yanıt verdi.</p>

  <p>Yanlarında boşalan yere oturdu. Kendisine sunulan kadehi içtikten sonra bir şişe daha ısmarladı. Levin –kulübün havasının mı yoksa içkinin mi etkisiyle nedense– Vronski ile iyi cins sığırlar üzerine uzun bir konuşmaya daldı. Bu adama karşı herhangi bir düşmanlık beslemediğini hissetmek de ayrıca sevindiriyordu onu. Söz arasında, karısının onunla Prenses Mariya Borisovna'nın evinde karşılaştığını karısından duyduğunu söyledi.</p>

  <p>Stepan Arkadyeviç:</p>

  <p>— Ah, Prenses Mariya Borisovna mı? Harika bir kadındır! dedi.</p>

  <p>Prensesle ilgili gülünç bir olay anlattı. Herkes güldü. Özellikle Vronski yürekten bir kahkaha atmıştı. Levin içinde ona karşı en küçük bir soğukluğun kalmadığını hissediyordu. Stepan Arkadyeviç kalktı, gülümseyerek:</p>

  <p>— Ee, bitirdik mi? dedi. Gidelim artık!</p>
</body>
</html>
