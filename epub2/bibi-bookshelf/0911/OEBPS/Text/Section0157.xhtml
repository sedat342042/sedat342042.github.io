<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXII</h2>

  <p>Aleksey Aleksandroviç, Kontes Lidiya İvanovna'yı unutmuştu. Ama kontes unutmamıştı onu. Aleksey Aleksandroviç'in kendini yapayalnız hissettiği o ağır umutsuzluk anında çıkageldi. Uşakla geldiğini haber vermeden doğru çalışma odasına çıktı. Kontes içeri girdiğinde Aleksey Aleksandroviç başını ellerinin arasına almış, öyle oturuyordu.</p>

  <p>Kontes hızlı adımlarla odaya dalıp heyecandan, çabuk hareket etmekten sık sık soluyarak:</p>

  <p><i>— J'aiforce la consigne.</i><a href="../Text/Section0260.xhtml#Footnote0084" id="Feedback0084"><sup>[84]</sup></a> dedi.</p>

  <p>Aleksey Aleksandroviç'in elini iki eliyle vargücüyle sıktı. Dalgın bakışlı güzel gözleriyle gözlerinin içine bakarak:</p>

  <p>— Her şeyi duydum dostum, diye ekledi.</p>

  <p>Aleksey Aleksandroviç kaşlarını çatıp kalktı. Elini çekti, bir sandalye sürdü konuğuna doğru.</p>

  <p>— Buyurmaz mısınız kontes? dedi. Hasta olduğum için bugün kimseyi kabul etmiyordum da.</p>

  <p>Dudakları titremeye başlamıştı.</p>

  <p>Kontes Lidiya İvanovna gözlerini Aleksey Aleksandroviç'in yüzünden ayırmadan:</p>

  <p>— Dostum! diye yineledi.</p>

  <p>Kaşları, alnında bir üçgen oluşturacak biçimde ortadan kalkmışlardı birden. Sarı, çirkin yüzünü daha da çirkinleştirmişti bu. Ama Aleksey Aleksandroviç onun, kendisine acıdığını, ağlamaya hazır olduğunu fark etti. Duygulandırdı onu bu: Kontesin tombul elini aldı, öpmeye başladı.</p>

  <p>Kontes heyecandan çatlak çıkan bir sesle:</p>

  <p>— Dostum! dedi. Üzüntüye kaptırmamalısınız kendinizi. Üzüntünüz büyük; ama bir teselli bulmalısınız kendinize.</p>

  <p>Aleksey Aleksandroviç kontesin elini bırakıp onun dolu dolu gözlerinin içine bakmayı sürdürerek:</p>

  <p>— Yıkıldım, mahvoldum! dedi. İnsan değilim artık! Hiçbir yerde, kendimde bile dayanacak bir nokta, bir destek bulamadığım için daha da korkunç oluyor durumum.</p>

  <p>Kontes göğüs geçirdi.</p>

  <p>— Bulacaksınız o desteği, dedi. Her ne kadar benim dostluğuma inanmanızı rica ediyorsam da, bende aramayın desteği... Bizim desteğimiz sevgidir. O'nun bize vasiyet ettiği sevgi. O'nun yüklediği görevler ağır değildir. (Kontesin yüzünde Aleksey Aleksandroviç'in çok iyi bildiği o heyecan, coşkunluk anlatımı vardı.) O size destek olacaktır, yardım edecektir.</p>

  <p>Yüce duygularının kontesi duygulandırdığı sözlerinden belliydi. Bu sözlerde Aleksey Aleksandroviç'in gereksiz bulduğu, son zamanlarda Petersburg'da yayılan mistik, coşkun hava sezinleniyordu; ama bunları duymak gene de hoşuna gitmişti Aleksey Aleksandroviç'in.</p>

  <p>— Güçsüzüm ben, yıkıldım! Hiçbir şeyi tahmin edemedim, şimdi de anlayamıyorum.</p>

  <p>— Dostum, diye yineledi Lidiya İvanovna.</p>

  <p>Aleksey Aleksandroviç konuşmasını sürdürüyordu:</p>

  <p>— Var olmayan şeyin yitirilmesi değil bu! Ona üzülmüyorum. Ama içinde bulunduğum durumda insanlardan utanmamak elimde değil. Kötü bir şey bu, biliyorum; ama elimde değil, elimde değil!</p>

  <p>Kontes Lidiya İvanovna bakışlarını heyecanla yukarı kaldırdı.</p>

  <p>— Benim de, herkesin de hayran olduğu o yüce bağışlama sizin değildi, yüreğinize tahtını kurmuş O'nundu, dedi. Bu nedenle, davranışınızdan utanmamanız gerekir.</p>

  <p>Aleksey Aleksandroviç kaşlarını çattı, ellerini bükerek parmaklarını çıtlatmaya koyuldu. İnce sesiyle:</p>

  <p>— Bütün ayrıntıları bilmiyorsunuz, dedi. İnsan gücünün bir sınırı vardır kontes, benim gücümün sınırını da biliyorum artık. Bugün bütün gün yeni, yalnız başıma yaşayışımın gerektirdiği (gerektirdiği sözcüğünü üzerine basa basa söylemişti) düzenin evde kurulmasıyla ilgilendim. Hizmetçiler, mürebbiye, faturalar... Bu küçücük ateş kavurdu içimi, dayanacak gücü bulamadım kendimde. Yemekte... dün az kaldı kalkıyordum sofradan. Yüzüme bakışına dayanamadım oğlumun. Bütün bunların ne demek olduğunu sormuyordu bana; ama sormak istiyordu. Dayanamadım bakışına. Bana bakmaya korkuyordu; ama hepsi bu kadar değil...</p>

  <p>Aleksey Aleksandroviç kendisine getirilen pusuladan söz etmek istiyordu. Ama sesi titrediği için sustu. Anna'nın aldığı şapkayla kurdelelerin açık mavi faturasını anımsayınca kendi kendine acıyordu.</p>

  <p>Kontes Lidiya İvanovna:</p>

  <p>— Anlıyorum dostum! dedi. Her şeyi anlıyorum. Yardımı, teselliyi bende bulamazsınız. Ama ben gene de, elimden gelirse, size yardım etmeye geldim. Bu değersiz, insanı küçülten endişelerden sizi kurtarabilseydim... Farkındayım, kadın sözüne, bir kadının sizinle ilgilenmesine gereksiniminiz var. Bu görevi bana verir misiniz?</p>

  <p>Aleksey Aleksandroviç bir şey söylemeden minnettarlıkla sıktı kontesin elini.</p>

  <p>— Seryoja ile ikimiz ilgileniriz. Pratik yönden güçlü değilimdir. Ama gene de üzerime alıyorum bu görevi. Kâhya kadınınız olacağım. Teşekkür etmeyin bana. Ben istediğim için yapıyorum bunu.</p>

  <p>— Teşekkür etmemek elimde değil.</p>

  <p>— Dostum, sözünü ettiğiniz duyguya kaptırmayın kendinizi ama... Bir Hıristiyan için yüceliğin en büyüğü olan şeyden utanılmaz: Kendini küçülten, alçaltan kişi yükselir.<a href="../Text/Section0260.xhtml#Footnote0085" id="Feedback0085"><sup>[85]</sup></a> Hem teşekkür edemezsiniz siz bana. Rabbimize teşekkür etmeli. O'ndan yardım dilemelisiniz. Yalnız O'nda bulacaksınız huzuru, teselliyi, kurtuluşu, sevgiyi.</p>

  <p>Kontes Lidiya İvanovna böyle söyledikten sonra bakışını yukarı kaldırdı. Susmasından, Aleksey Aleksandroviç, onun dua ettiğini anlamıştı.</p>

  <p>Aleksey Aleksandroviç şimdi onu dinliyor, eskiden ona tuhaf gelmek bir yana, gereksiz bile görünen deyimleri şimdi doğal, avutucu buluyordu. Aleksey Aleksandroviç bu yeni moda, heyecanlı din havasını beğenmezdi. Dinle daha çok politik açıdan ilgilenen bir insandı. Yeni yeni birtakım yorumlara yol açan bu din görüşü –özellikle tartışmaya, analizlere neden olduğu için– prensipleriyle uzlaşmıyordu. Önceleri bu görüşe karşı ilgisiz, hatta düşmanca davranmış, ona kendini iyice kaptıran Lidiya İvanovna ile bu konuda tartışmaya hiçbir zaman girmemiş, onun tartışma kapısı açmak için attığı lafları sessizce geçiştirmişti. Kontesin sözlerini ilk kez şimdi zevkle dinliyordu. İçinden itiraz etmiyordu.</p>

  <p>Kontes duasını bitirince Aleksey Aleksandroviç:</p>

  <p>— Yaptığınız iyilik için de, sözleriniz için de minnettarım size, dedi.</p>

  <p>Kontes Lidiya İvanovna, dostunun iki elini bir kez daha sıktı. Gülümseyerek:</p>

  <p>— Şimdi işe girişiyorum, dedi. (Bir an sustu, yüzündeki gözyaşlarını sildi) Seryoja'nın yanına gidiyorum. Ancak son çare olarak başvuracağım size.</p>

  <p>Kalkıp çıktı odadan.</p>

  <p>Kontes Lidiya İvanovna Seryoja'nın dairesine gitti. Orada, korkmuş çocuğun yanaklarını gözyaşlarıyla ıslata ıslata, ona babasının kutsal bir insan olduğunu, annesinin öldüğünü söyledi.</p>

  <p>Verdiği sözü tuttu Kontes Lidiya İvanovna. Gerçekten de, Aleksey Aleksandroviç'in evinin bütün yönetimini, bakımını üzerine aldı. Ama pratik yanının zayıf olduğunu söylerken abartmamıştı. Verdiği emirlerin çoğunun, yerine getirilemeyecek şeyler oldukları için sonra değiştirilmesi gerekiyordu. Şimdi Karenin'in evini hiç kimseye sezdirmeden çekip çeviren, efendisi sabahları giyinirken nelerin gerektiğini ona sakin sakin, yavaş yavaş anlatan Aleksey Aleksandroviç'in oda uşağı Korney değiştiriyordu onun emirlerini. Ama Lidiya İvanovna'nın yardımı son derece etkili olmuştu. Aleksey Aleksandroviç'i ona olan sevgisine, saygısına inandırması, ruhsal destek oluyordu ona. Aleksey Aleksandroviç'i gerçek Hıristiyan yapmakla –büyük mutluluk veriyordu kontese bu– yani onu kayıtsız, tembel bir dindar durumundan, son zamanlarda Petersburg'da öylesine yayılan yeni Hıristiyanlık anlayışının ateşli bir yandaşı durumuna getirmekle de büyük ruhsal destek sağlamıştı ona. Aleksey Aleksandroviç, Lidiya İvanovna ile onun görüşlerini paylaşan ötekiler gibi, hayal gücü derinliğinden, –kişinin hayallerini, öteki hayalleriyle de, gerçekle de uzlaşmak isteyecek kadar canlı kılan– ruhsal özellikten yoksun insanlardandı. İnanmayanlar için var olan ölümün kendisi için var olmadığı, ölçüsüne kendisinin karar verdiği tam inanca sahip olduğu için ruhunun günahlardan arındığı, burada, yeryüzünde tam kurtuluşa erdiği düşüncelerinde olmayacak, akıl almaz bir yan görmüyordu.</p>

  <p>Evet, Aleksey Aleksandroviç din konusunda bu düşüncesinin yanlışlığını, hafifliğini belli belirsiz sezinlemekteydi. Karısını bağışlamasının yüce gücün etkisiyle olduğunu hiç düşünmediği, kendini bu duyguya bıraktığı zamanlar şimdikinden, ruhunda İsa'nın yaşadığını, evrakları imzalarken O'nun iradesini yerine getirdiğini bir an aklından çıkarmadığı şimdikinden çok daha mutlu olduğunu biliyordu. Ne var ki böyle düşünmek zorundaydı. Düştüğü yüz kızartıcı durumda, herkesçe küçük görülüyorken başkalarını küçük görebileceği –uydurma olsa bile– bir yüksekliğe çıkması onun için öylesine gerekliydi ki, bu hayali kurtuluşa gerçek bir kurtuluş gibi dört elle sarılmıştı.</p>
</body>
</html>
