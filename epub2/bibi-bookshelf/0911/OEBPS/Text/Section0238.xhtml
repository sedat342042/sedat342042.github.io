<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>IV</h2>

  <p>Tren bir taşra kasabasında durduğunda Sergey İvanoviç büfeye gitmedi. Peronda bir aşağı bir yukarı dolaşmaya başladı.</p>

  <p>Vronski'nin kompartımanının önünden ilk geçişinde, kompartımanın penceresinin sıkı sıkı kapalı olduğunu fark etmişti. Ama ikinci geçişinde pencerede yaşlı kontesi gördü. Kontes çağırdı Koznişef'i.</p>

  <p>— Ne yaparsınız, ben de gidiyorum, dedi. Kursk'a kadar geçireceğim onu.</p>

  <p>Sergey İvanoviç pencerenin önünde durdu. Yan gözle içeri bakarak:</p>

  <p>— Evet, duydum, dedi.</p>

  <p>Vronski'nin içeride olmadığını fark edince:</p>

  <p>— Oğlunuz için ne güzel bir şey bu! diye ekledi.</p>

  <p>— Evet, ama uğradığı felaketten sonra başka ne yapabilirdi?</p>

  <p>Sergey İvanoviç:</p>

  <p>— Korkunç bir felaketti, dedi.</p>

  <p>— Ah, neler çektim! Sahi, gelip Otursanıza biraz...</p>

  <p>Sergey İvanoviç kompartımana girip yanına oturduktan sonra sürdürdü konuşmasını kontes:</p>

  <p>— Ah, neler çektim neler! Bilemezsiniz çektiklerimi! Altı hafta hiç kimseyle konuşmadı. Ancak ben yalvardığım zamanlar yemek yedi. Üstelik bir an yalnız bırakmanın olanağı yoktu onu. Kendi canına kıyabileceği her şeyi kaldırmıştık ortadan. Alt katta kalıyorduk. Ama ne yapacağı belli olmazdı ki. Biliyorsunuz, bu kadının yüzünden bir kez de tabancayla intihara kalkmıştı. (Bu olayı anımsayınca kaşları çatıldı yaşlı kontesin). Evet, böyle bir kadının sonunda yapması gerekeni yaptı o da. Ölümün bile iğrencini, aşağılığını seçti.</p>

  <p>Sergey İvanoviç:</p>

  <p>— Onu yargılamak bize düşmez kontes, dedi. Ama bunun sizin için ne ağır olduğunu, ne çok acı çektiğinizi biliyorum.</p>

  <p>— Ah, hiç demeyin! Malikânemdeydim. Oğlum da bana gelmişti o gün. Bir pusula getirdiler ona. Yanıtını yazıp yolladı. Kadının hemen yakınımızda, istasyonda olduğunu nereden bilelim. Akşam odama çekildiğimde hizmetçim Meri istasyonda bir kadının kendini trenin altına attığını söyledi. Beynimden vurulmuşa döndüm! Bunun o kadın olduğunu anlamıştım. İlk söylediğim şey, bunu oğluma duyurmamaları oldu. Ama söylemişlerdi. Arabacı oradaydı. Her şeyi görmüştü. Koşarak odasına gittim oğlumun. Kendinde değildi. Gözlerinde korkunç bir boşlukla yüzüme baktı. Ağzını açıp bir şey söylemeden atına atladı, dörtnala gitti oraya. İstasyonda neler oldu bilmiyorum artık. Ölü gibi getirdiler onu eve. Zor tanıdım. Doktor Prostraition complete dedi. Peşinden bir çeşit delilik halleri geldi. (Kontes kolunu salladı.) Ah, ne diye anlatıyorum bunları! Korkunç günler yaşadım! Evet, ne derseniz deyin, kötü bir kadındı o. Kendini kaptırdığı o çılgın tutku neydi öyle! Değişik bir şeyi kanıtlamak içindi hepsi. Kanıtladı da işte. Kendini de, pırlanta gibi iki insanı da –kocasıyla zavallı oğlumu– mahvetti.</p>

  <p>Sergey İvanoviç:</p>

  <p>— Peki kocası ne yaptı? diye sordu.</p>

  <p>— Anna'nın kızını aldı. İlk zamanlar her şeye razıydı Alyoşa. Ama şimdi, kızını bir yabancıya verdiği için korkunç acı çekiyor. Ancak, verdiği sözden de dönemiyor. Karenin cenaze törenine geldi. Alyoşa ile karşılaşmaması için çok uğraştık. Bir koca olarak onun için ne de olsa daha az ağır bir durumdu bu. Karısı bırakıp gitmişti onu. Zavallı oğlum kendini bütünüyle vermişti bu kadına. Her şeyini –mesleğini de beni de– bırakmıştı onun uğruna. Kadın gene de acımadı ona. İnadına, temelli öldürdü onu. Hayır, ne derseniz deyin, bu kadının ölümü bile dinsiz iğrenç bir kadının ölümüdür.</p>

  <p>Tanrı günahlarını bağışlasın; ama oğlumun mahvolduğunu gördükçe onun anısından nefret etmemek gelmiyor elimden.</p>

  <p>— Şimdi nasıl oğlunuzun durumu?</p>

  <p>— Tanrı yardım etti de, şu Sırp savaşı çıktı. Yaşlı bir insanım ben. Savaşa falan aklım ermez. Ama bildiğim bir şey var, o da bu savaşı bize Tanrı'nın yolladığıdır. Bir anne olarak, dehşet içindeyim kuşkusuz. Korkuyorum. En önemlisi de, duyduğuma göre, <i>ce n'est pas tres bien vu â Petersburg.</i><a href="../Text/Section0260.xhtml#Footnote0216" id="Feedback0216"><sup>[216]</sup></a> Ama ne yaparsınız! Yalnız bu kurtarabildi onu. Yaşvin –arkadaşıdır oğlumun– varını yoğunu kumarda verdikten sonra Sırbistan'a yolculuk hazırlıklarına başladı. Bize geldi. Oğlumu o kandırdı. Şimdi düşündüğü tek şey budur. Siz de konuşun onunla lütfen. Oyalanmasını istiyorum. Çok üzgün. İşin kötüsü, bir de dişleri ağrımaya başladı. Sizi gördüğüne çok sevinecektir. Konuşun onunla lütfen. Trenin öte yanında dolaşıyor.</p>

  <p>Vronski ile konuşmaktan mutluluk duyacağını söyledi. Sergey İvanoviç. Trenin öte yanına geçti.</p>
</body>
</html>
