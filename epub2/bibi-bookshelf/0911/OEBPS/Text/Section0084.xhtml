<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>VI</h2>

  <p>Maşka sırtını biçtiler, son sıraları da bitirdiler. Köylüler kaftanlarını giyip neşeyle yola koyuldular. Levin atına bindi, köylülerden istemeye istemeye ayrılıp eve yollandı. Tepeden baktı: Aşağıda yükselen buğudan görünmüyorlardı. Yalnız neşeli, kaba sesleri, kahkahaları, birbirine çarpan tırpanların şakırtıları duyuluyordu.</p>

  <p>Levin, terden alnına yapışmış saçları darmadağınık, gömleğinin ıslak göğsü, sırtı simsiyah, neşeyle konuşarak ağabeyinin odasına daldığında Sergey İvanoviç yemeğini yemiş, postadan yeni gelmiş gazetelere odasında göz gezdiriyor, limonata içiyordu.</p>

  <p>Levin, dün aralarında geçen tatsız konuşmayı unutmuştu.</p>

  <p>— Bütün çayırı biçtik! dedi. Ah, ne güzel, ne hoştu! Sen ne âlemdesin bakalım?</p>

  <p>Başını kaldırıp kardeşine baktı Sergey İvanoviç:</p>

  <p>— Aman Tanrım! dedi. Bu halin ne? (sesini yükseltti) Kapıyı kapa, çabuk kapıyı kapa! On beş yirmi tane getirmişsindir yüzde yüz.</p>

  <p>Sergey İvanoviç sinekten nefret eder, odasının pencerelerini yalnız geceleri açar, kapılarını sıkı sıkı kapardı.</p>

  <p>— Vallahi getirmedim. Getirdiysem yakalarım. Ne büyük bir zevkti, bilemezsin! Sen nasıl geçirdin günü?</p>

  <p>— Çok güzel. Bütün gün ot mu biçtin yoksa? Sanırım kurt gibi açsındır. Kuzma her şeyi hazırladı.</p>

  <p>— Hayır, hiç aç değilim. Orada yedim. Şimdi gidip yıkanacağım.</p>

  <p>Sergey İvanoviç başını sallayarak baktı kardeşine.</p>

  <p>— Hadi git, git, biraz sonra gelirim.</p>

  <p>Kitaplarını toplayıp kalkmaya hazırlanırken:</p>

  <p>— Hadi çabuk ol, git, diye ekledi. (O da neşelenmişti birden, kardeşinin yanından ayrılmak istemiyordu canı.) Ee, yağmurda neredeydin?</p>

  <p>— Ne yağmuru? Birkaç damla düştü hepsi o. Biraz sonra geleceğim. Sıkılmadın değil mi yalnız? Çok güzel.</p>

  <p>Levin giyinmeye gitti.</p>

  <p>Beş dakika sonra yemek odasında buluştular kardeşler. Gerçi aç olmadığını, canının yemek istemediğini sanıyordu. Levin, sırf Kuzma'yı gücendirmemek için oturmuştu masaya. Ama yemeye başlayınca yemek son derece lezzetli gelmişti ona. Sergey İvanoviç gülümseyerek izliyordu onu.</p>

  <p>— Ah, evet, bir mektup var sana, dedi. Kuzma, aşağıdan getir lütfen mektubu. Kapıyı sıkı sıkı kapatmayı unutma sakın.</p>

  <p>Mektup Oblonski'dendi. Levin yüksek sesle okudu. Oblonski, Petersburg'dan yazıyordu: "Doli'den bir mektup aldım Yerguşovo'da şimdi. İşleri iyi değil biraz. Lütfen gidiver yanına, bir akıl ver ona, her şeyi bilirsin. Seni gördüğüne çok çok sevinecek. Yapayalnız kaldı orada zavallı. Kaynanam ötekilerle Avrupa'da."</p>

  <p>Levin:</p>

  <p>— Bu güzel işte, dedi. Gideceğim. İstersen birlikte gideriz. Fevkalade bir kadındır. Oldu mu?</p>

  <p>— Uzak değil mi Yerguşovo?</p>

  <p>— Otuz versta. Belki kırk verstadır. Ama yol düzgündür. Güzel bir yolculuk olacak.</p>

  <p>Sergey İvanoviç hep gülümseyerek:</p>

  <p>— Pekâlâ, dedi.</p>

  <p>Kardeşinin dış görünüşü neşelendirmişti onu. Tabağın üzerine eğilmiş, yanık, kırmızı yüzüne, ensesine bakarak:</p>

  <p>— İştahına diyecek yok, dedi.</p>

  <p>— Öyle! Bu rejimin her çeşit hastalığa karşı ne iyi olduğunu bilemezsin. Tıp bilimini yeni bir terimle zenginleştirmek istiyorum: Arbeitscur.</p>

  <p>— Ama senin için gerekli değil bu sanırım.</p>

  <p>— Evet; ama bazı sinir hastaları için gereklidir.</p>

  <p>— Denemek gerek. Gelip seni ot biçerken görmek istiyordum; ama öyle bir sıcak vardı ki, korudan öteye geçemedim. Arabaya binip koru yoluyla köye gittim, senin beslemen bir kıza rastladım. Köylülerin senin üzerine neler düşündüklerini öğrenmek için sorguya çektim onu. Anladığım kadarıyla doğru bulmuyorlar yaptıklarını. Kız, "Beylerin işi değil bu," dedi. Bana öyle geliyor ki, köylülerin "beylerin işi" dedikleri konuda halkın kesin bir düşüncesi vardır. Beylerin, onların düşünceleriyle sınırlı çerçeveden dışarı çıkmalarını hazmedemiyorlar.</p>

  <p>— Olabilir; ama bu, ömrümde tattığım hazların en büyüğüydü. Hem kötü bir şey yok bunda. Öyle değil mi? Onlar hoşlanmıyorlarsa ne yapalım? Bence hiç önemi yok bunun. Sence?</p>

  <p>Sergey İvanoviç:</p>

  <p>— Bugünü mutlu geçirdiğini görüyorum, dedi.</p>

  <p>— Hem de çok. Bütün çayırı biçtik. Öylesine hoş bir ihtiyarla arkadaş oldum ki orada: Ne güzel bir gündü, bilemezsin!</p>

  <p>— Demek güzel geçti günün. Benimki de. Önce iki satranç problemi çözdüm. Hele biri çok ilginçti. Piyadeyle çözülüyor. Gösteririm sana. Sonra, dünkü konuşmamızı düşündüm.</p>

  <p>Karnı iyice doyan Levin derin bir soluk alıp gözlerini mutlulukla kısarak:</p>

  <p>— Ne? dedi. Dünkü konuşmamızı mı?</p>

  <p>Dün ne üzerine konuştuklarını hiç anımsamıyordu. Sergey İvanoviç:</p>

  <p>— Bir bakıma haklısın galiba, dedi. Aramızdaki düşünce ayrılığı şuradan geliyor: Sen, insanı harekete geçiren gücün kişisel çıkarı olduğu görüşündesin. Bense, kafası biraz çalışan, dünyadan biraz haberi olan her insanda, toplumun mutluluğu için çalışmanın bir gereksinme olduğu. Kişisel çıkarın daha bir çekici olduğunu söylerken haklısın belki. Fransızların dediği gibi, biraz fazla <i>primesautiere</i><a href="../Text/Section0260.xhtml#Footnote0049" id="Feedback0049"><sup>[49]</sup></a> yaradılışlısın. Ya bütün varlığınla çalışmalısın ya da hiçbir şey yapmamalısın.</p>

  <p>Levin ağabeyini dinliyor, onun sözlerinden bir şey anlamıyor, anlamak da istemiyordu. Ağabeyinin ona, bir şey duymadığını belli edecek bir soru sormasından korkuyordu.</p>

  <p>Sergey İvanoviç omzuna dokundu.</p>

  <p>— Böyle işte dostum, dedi.</p>

  <p>Levin suçlu bir çocuk gibi gülümsüyordu.</p>

  <p>— Evet, öyle. Ben de ısrar etmiyorum zaten!</p>

  <p>"Neyi tartışmıştık?" diye düşünüyordu. "Anlaşılan hem o haklı hem ben. Her şey de yolunda, güzel. Yalnız, benim büroya gidip çalışmam gerek." Gerinerek ayağa kalktı. Gülümsedi.</p>

  <p>Sergey İvanoviç de gülümsedi. Çevresine canlılık, tazelik yayan kardeşinden ayrılmak istemiyordu.</p>

  <p>— Dolaşmak istiyorsan birlikte çıkalım, dedi. İşin varsa büroya gidelim.</p>

  <p>Levin:</p>

  <p>— Tüh! diye haykırdı.</p>

  <p>Öyle bağırmıştı ki, korkmuştu Sergey İvanoviç.</p>

  <p>— Ne oldu?</p>

  <p>Levin alnına vurdu.</p>

  <p>— Agafya Mihaylovna'nın eline oldu? dedi.</p>

  <p>— Çok iyi.</p>

  <p>— Gene de koşup bir bakayım. Daha şapkanı giymeden gelirim.</p>

  <p>Topuklarını vura vura koşarak indi merdiveni.</p>
</body>
</html>
