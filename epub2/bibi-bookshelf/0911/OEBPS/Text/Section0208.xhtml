<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>VI</h2>

  <p>Levin, Kontes Bol'ün antresine girerken:</p>

  <p>— Konuk kabul ediyorlar mı acaba? diye sordu.</p>

  <p>Kapıcı, Levin'in kürklü paltosunu kararlı bir tavırla çıkarırken:</p>

  <p>— Kabul ediyorlar efendim, buyrunuz, dedi.</p>

  <p>Levin eldiveninin tekini çıkardı, şapkasını düzeltirken göğüs geçirerek, "Ne can sıkıntısı," diye geçirdi içinden. "Ne işim var benim burada? Ne konuşacağım onlarla?"</p>

  <p>Birinci salondan geçerken kapıda telaşlı, sert bir yüzle hizmetçiye emirler veren Kontes Bol'ü gördü. Onu görünce gülümsedi kontes. Bitişikteki küçük salona buyur etti onu. Birtakım sesler geliyordu oradan. Bu salondaki koltuklarda kontesin iki kızıyla Levin'in tanıdığı Moskovalı bir albay oturuyordu. Levin yanlarına gitti, selamlaştı hepsiyle. Kanepenin yakınında bir yere oturdu. Şapkasını dizinin üzerine koymuştu.</p>

  <p>— Karınızın sağlık durumu nasıl? Konserde miydiniz? Biz gidemedik. Annemin bir ölü duasına gitmesi gerekti.</p>

  <p>Levin:</p>

  <p>— Evet duydum, dedi. Ne erken bir ölüm!</p>

  <p>Kontes geldi. Kanepeye oturdu. O da karısını, konseri sordu Levin'e.</p>

  <p>Levin yanıt verdi, Bayan Apraksina'nın erken ölümü üzerine söylediklerini yineledi.</p>

  <p>— Öteden beri bozuktu zaten sağlığı.</p>

  <p>— Dün operada mıydınız?</p>

  <p>— Evet.</p>

  <p>— Lucca<a href="../Text/Section0260.xhtml#Footnote0173" id="Feedback0173"><sup>[173]</sup></a> çok iyiydi.</p>

  <p>Levin:</p>

  <p>— Evet, çok iyiydi, diye başladı.</p>

  <p>Kendisi için ne düşünürlerse düşünsünler, umursamadan şarkıcının yeteneği üzerine yüzlerce kez söylenmiş şeyleri yineledi. Kontes Bol dinliyormuş gibi görünmeye çalışıyordu. Levin gerektiği kadar konuşup sustuktan sonra, o ana dek ağzını açmamış albay başladı konuşmaya. Albay da operadan, ışıklandırmadan söz etti. Turin'in evinde düzenlemeyi düşündükleri <i>folle journee'</i>den<a href="../Text/Section0260.xhtml#Footnote0174" id="Feedback0174"><sup>[174]</sup></a> söz edip gülmeye başladı. Gürültülü bir biçimde kalkıp gitti. Levin de kalktı; ama kontesin yüzündeki anlatımdan onun kalkma zamanının henüz gelmediğini anladı. İki dakika daha oturması gerekiyordu. Oturdu.</p>

  <p>Ama bunun ne saçma bir şey olduğunu düşündüğü için söyleyecek bir şey bulamıyor, susuyordu. Kontes:</p>

  <p>— Toplantıya gitmeyecek misiniz? diye sordu. Çok ilginç bir toplantı olacağını söylüyorlar.</p>

  <p>— Hayır, uğrayıp baldızımı alacağım yalnızca. Söz verdim kendisine.</p>

  <p>Bir sessizlik oldu. Ana kız bir kez daha bakıştılar. Levin, "Artık vakit gelmiştir sanırım," diye geçirdi içinden. Kalktı. Bayanlar elini sıktılar, karısına <i>milli choses</i><a href="../Text/Section0260.xhtml#Footnote0175" id="Feedback0175"><sup>[175]</sup></a> götürmesini rica ettiler.</p>

  <p>Kapıcı kürkünü verirken:</p>

  <p>— Nerede oturuyorsunuz efendim? diye sordu.</p>

  <p>Adresi ciltli, güzel, büyük bir deftere yazdı.</p>

  <p>Levin herkesin aynı şeyi yaptığını düşünerek kendini avutmaya çalışırken, "Bana göre hava hoş kuşkusuz; ama utanıyor insan, çok saçma bir şey," diye geçirdi içinden. Birlikte eve gideceği baldızını alacağı toplantıya gitti.</p>

  <p>Komitenin toplantısı çok kalabalıktı. Hemen bütün sosyete oradaydı. Levin, herkesin çok ilginç olduğunu söylediği raporun okunmasına yetişti. Raporun okunmasından sonra, sosyeteden olanlar toplandı. Levin burada Sviyajski'yi gördü. Sviyajski ona, akşama ünlü raporun okunacağı Tarım Derneği'nin toplantısına ne yapıp yapıp gelmesini söyledi. Koşulardan yeni gelmiş Stepan Arkadyeviç'i de, daha bir sürü tanıdığı gördü. Levin burada da toplantı üzerine, yani fantezi üzerine konuştu. Bunlarla ilgili çeşitli görüşler dinledi. Ama, –yavaş yavaş hissetmeye başladığı zihin yorgunluğundan olacak– fanteziden söz ederken bir falso yaptı. Sonra birkaç kez can sıkıntısıyla anımsamıştı bu falsosunu. Rusya'da yargılanmakta olan yabancıya verilecek cezadan,<a href="../Text/Section0260.xhtml#Footnote0176" id="Feedback0176"><sup>[176]</sup></a> onu sınır dışı etmenin çok yanlış olacağından söz ederken, bir gün önce bir tanıdığından duyduklarını yinelemişti.</p>

  <p>— Bence onu sınır dışı etmek, turna balığını cezalandırmak amacıyla suya bırakmaktan farksızdır, dedi.</p>

  <p>Levin sonra, tanıdığından duyduğu, kendisininmiş gibi açıkladığı bu düşüncenin Krilof'un bir şiir-masalında geçtiğini, tanıdığının da onu bir gazete yazısından aldığını anımsamıştı.</p>

  <p>Levin baldızını eve bıraktıktan, Kiti'yi neşeli, sağlıklı gördükten sonra kulübe gitti.</p>
</body>
</html>
