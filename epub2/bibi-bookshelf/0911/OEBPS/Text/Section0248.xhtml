<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XIV</h2>

  <p>Levin uzaklara bakıyor, sürüyü görüyordu. Sonra Kuzgun'un koşulu olduğu arabasını, sürüye yaklaşıp çobanla bir şeyler konuşan arabacıyı gördü. Daha sonra hemen yakınında tekerlek sesi, besili bir atın soluk alışı duyuldu. Ama Levin düşüncelerine öylesine dalmıştı ki, arabacının onun için geldiğini düşünememişti bile.</p>

  <p>Arabacı iyice yaklaşıp da seslenince anımsadı ancak.</p>

  <p>— Hanımefendi yolladı beni. Ağabeyinizle birlikte bir bey geldi.</p>

  <p>Levin arabaya bindi, dizginleri aldı.</p>

  <p>Uykudan yeni uyanmış gibi uzun süre toparlayamadı kendini. Kasıklarının arasıyla, dizginlerin boynuna değdiği yerleri köpük köpük olmuş besili ata, yanında oturan arabacı lvan'a bakıyor, ağabeyini beklediğini, geç kaldığı için karısının onu merak edeceğini düşünüyor, ağabeyiyle gelen konuğun kim olduğunu çıkarmaya çalışıyordu. Ağabeyini de, karısını da, kim olduğunu bilmediği konuğu da eskiden olduğundan bambaşka düşünüyordu şimdi. Bundan böyle insanlarla arasında ilişkiler değişik olacak gibi geliyordu ona.</p>

  <p>"Ağabeyimle öteden beri aramızda süregelen o soğukluk olmayacak artık... Anlaşmazlık kalmayacak aramızda. Kiti ile kavga etmeyeceğim bir daha. Gelen konuk kim olursa olsun, iyi davranacağım ona, yakınlık göstereceğim. Uşaklarla da, İvan ile de ilişkilerim değişecek."</p>

  <p>Levin, sabırsızlıktan soluyan, hızlanmak isteyen güçlü atı iyice gerdiği dizginlerle tutuyordu. Yanında oturan, boş kalmış ellerini ne yapacağını bilemeyen, rüzgârdan şişen gömleğini ikide bir düzelten İvan'a yan gözle bakıyor, onunla konuşmaya başlamak için bir konu bulmaya çalışıyordu. İvan'ın, koşum kolanını boşuna o kadar yukarıdan bağladığını söylemeyi düşünüyordu. Ama sitemden farksızdı bu. Oysa iyi şeylerden söz etmek istiyordu şimdi. Başka bir şey gelmiyordu aklına.</p>

  <p>Arabacı, dizgini tutup yana çekti.</p>

  <p>— Sağa alın efendim, dedi. Şurada bir kütük var.</p>

  <p>Arabacının bu karışmasına sinirlendi Levin:</p>

  <p>— Dokunma dizginlere, dedi. Bana akıl vermeye kalkma!</p>

  <p>İşine karışılması her zaman olduğu gibi sinirlendirmişti onu. Yeni ruhsal durumunun onu, gerçekle olan ilişkisinde hemen değiştireceğini düşünmekle ne çok yanıldığını o anda anlamıştı.</p>

  <p>Eve bir çeyrek versta kala ona doğru koşan Grişa ile Tanya'yı gördü.</p>

  <p>Çocuklar arabaya binerlerken bağrışıyorlardı.</p>

  <p>— Kostya enişte! Annem de geliyor, dedem de. Sergey İvanoviç de, biri daha.</p>

  <p>— Kimmiş o biri?</p>

  <p>Tanya:</p>

  <p>— Çok korkunç bir adam, dedi.</p>

  <p>Arabanın içinde ayağa kalkıp Katavasof'u taklit ederek ekledi:</p>

  <p>— Kollarını şöyle yapıyor.</p>

  <p>Tanya'nın taklidi birini anımsatmıştı Levin'e. Gülümseyerek:</p>

  <p>— Peki, ihtiyar mı, genç mi? diye sordu.</p>

  <p>"Ah, umarım can sıkıcı biri değildir!" diye geçirdi içinden.</p>

  <p>Levin ancak dönemeci dönünce karşıdan gelenleri gördü. Hasır şapkalı, kollarını tıpkı Tanya'nın taklit ettiği gibi sallayarak yürüyen Katavasof'u tanıdı.</p>

  <p>Felsefe bilgisini, felsefeyle hiç ilgilenmeden doğa bilginlerinden almış Katavasof, felsefe üzerine konuşmayı çok severdi. Moskova'da çok tartışmışlardı Levin'le.</p>

  <p>Onu uzaktan tanır tanımaz Levin'in ilk aklına gelen bu konuşmalarından biri olmuştu. Katavasof'un konuşmada kendini üstün saydığı belliydi.</p>

  <p>Levin, "Hayır, tartışmaya girmeyeceğim artık, ne olursa olsun, düşüncelerimi aptalca dökmeyeceğim ortaya," diye geçirdi içinden.</p>

  <p>Arabadan inip ağabeyiyle Katavasof'a hoşgeldin dedikten sonra karısını sordu.</p>

  <p>Doli:</p>

  <p>— Mitya'yı Kolok'a (evin yakınındaki koru) götürdü. Ev çok sıcak olduğu için orada uyutmak istedi çocuğu.</p>

  <p>Levin bunun tehlikeli olduğunu, çocuğu koruya götürmemesini söylerdi karısına. Bu haber hiç hoşuna gitmemişti.</p>

  <p>Prens gülümseyerek:</p>

  <p>— Çocuğu oradan oraya taşıyıp duruyor, dedi. Onu bir kez de buz bodrumuna götürmesini söyledim kendisine.</p>

  <p>Doli:</p>

  <p>— Arı yerine gelecekti, dedi. Seni orada sanıyordu. Biz de oraya gidiyorduk.</p>

  <p>Sergey İvanoviç ötekilerden geri kaldı. Kardeşiyle yan yana yürürken:</p>

  <p>— Ee, ne yapıyorsun bakalım? dedi.</p>

  <p>Levin:</p>

  <p>— Önemli bir şey yaptığım yok, diye karşılık verdi. Her zaman olduğu gibi çiftlik işleriyle uğraşıyorum. Çok kalacak mısın? Ne zamandır bekliyoruz seni.</p>

  <p>— İki haftacık. Moskova'da çok işim var.</p>

  <p>O anda iki kardeş göz göze geldiler. Levin, ağabeyiyle arasında dostça, en önemlisi de sade ilişkiler olması isteğine karşın –şimdi her zamankinden güçlü olan bu isteği her zaman duymuştu– ağabeyine bakmaktan sıkıldığını hissetti. Bakışını yere indirdi. Ne söyleyeceğini bilemiyordu.</p>

  <p>— Ağabeyinin –Moskova'dakiler derken ima ettiği– Sırp savaşı ile Slav davası sorunlarından onu uzaklaştıracak, ağabeyinin hoşlanacağı bir konu bulmaya çalışarak Sergey İvanoviç'in kitabından söz açtı.</p>

  <p>— Ee, kitabınla ilgili eleştiriler çıktı mı? diye sordu.</p>

  <p>Bu sorunun altındaki amaca gülümsedi Sergey İvanoviç.</p>

  <p>— Hiç kimsenin ilgilendiği yok onunla, dedi. En az ilgilenen de benim.</p>

  <p>Sonra akçaağaçların üstünde beliren beyaz bulut kümelerini şemsiyesinin ucuyla göstererek ekledi:</p>

  <p>— Bakın Darya Aleksandrovna, yağmur geliyor.</p>

  <p>Levin'in kaçmaya öylesine çalıştığı, iki kardeşin arasındaki o düşmanca değil; ama soğuk ilişkinin kardeşler arasında kendini yeniden göstermesine yetmişti bu.</p>

  <p>Katavasof'un yanına gitti Levin.</p>

  <p>— Geldiğinize çok iyi ettiniz, dedi.</p>

  <p>— Hanidir düşünüyordum gelmeyi. Şimdi bol bol konuşabiliriz artık. Bakarız... Spencer'i okudunuz mu?</p>

  <p>Levin:</p>

  <p>— Hayır, sonuna kadar okumadım, dedi. Gereği de yok artık.</p>

  <p>— Nasıl? İlginç bir yazardır. Niçin gereği yok diyorsunuz?</p>

  <p>— Daha doğrusu, aklımı kurcalayan soruların yanıtlarını onda da, onun gibilerde de bulamayacağıma kesinlikle inandım artık. Şimdi...</p>

  <p>Ama Katavasof'un sakin, neşeli yüz anlatımı birden şaşırtı Levin'i. Bu konuşmayla bozduğu ruhsal durumuna öyle acıdı ki, verdiği kararı anımsayıp durdu birden.</p>

  <p>— Neyse, sonra konuşuruz, diye ekledi.</p>

  <p>Sonra herkese birden yüksek sesle:</p>

  <p>— Arılığa gideceksek şu patikadan geçeceğiz, dedi.</p>

  <p>Dar patikayı izlediler. Otu biçilmemiş bir çayıra çıkardı onları patika. Bir yanı boydan boya menekşe kümeleriyle kaplıydı çayırın. Menekşe kümelerinin aralarında koyu yeşil, uzun çalılar vardı. Levin konuklarını genç akçaağaçların koyu, serin gölgesinde, andan korkan ziyaretçiler için özel hazırlanmış tahta sıraya, kütüklere oturttuktan sonra herkese ekmek, salatalık, taze bal getirmek için çitle ayrılmış bölüme yürüdü.</p>

  <p>Ani hareketlerden elinden geldiğince kaçınarak, yanından yöresinden giderek daha sık geçen arıların vızıltısına kulak vererek patikayı izledi, kulübeye kadar yürüdü. Tam kapıdan girerken bir arı sakalına takılıp vızıldamaya başladı. Dikkatle kurtardı arıyı. Kulübenin loş holünde duvara asılı kafesini alıp başına geçirdi. Ellerini cebine sokup çitle çevrili arılığa girdi. Burada, otları biçilmiş çayırın ortasında Levin'in yakından tanıdığı, her birinin ayrı anısı olan eski kovanlar, ağaç kabuklarından yapılma iplerle direklere bağlı, sıra sıra duruyorlardı. Bu yıl oğul konan yeni kovanlar da çit boyunca yerleştirilmişlerdi. Kovanların ağızlarında bal arıları, erkek arılar kaynaşıyorlar; onların arasından ayrılan işçi anlar hep aynı yöne –koruya, çiçek açmış ıhlamur ağacına doğru– uçup gidiyor, oradan bal yüklü olarak dönüyorlardı.</p>

  <p>Levin'in kulağına çeşitli sesler geliyordu. Kâh kendini işe vermiş, hızla uçup gelen işçi arıların, kâh yuvalarını düşmanlardan koruyan, sokmaya hazır nöbetçi arıların seslerini duyuyordu. Çitin öte yanında yaşlı arıcı bir fıçı kasnağını rendeliyordu. Levin'i görmemişti. Levin ona seslenmeden, arılığın ortasında durdu.</p>

  <p>Onun ruhsal durumunu daha şimdiden küçülten gerçeğin etkisinden kurtulup kendini toparlayabilmesi için yalnız kaldığına sevinmişti.</p>

  <p>Aradan çok kısa zaman geçmişti; ama İvan'a kızmaya, ağabeyine soğuk davranmaya, Katavasof ile saçma şeyler konuşmaya zaman bulmuştu...</p>

  <p>"Yoksa bir anlık, gelip geçici bir ruhsal durum muydu bu? Bir iz bırakmadan kaybolup gidecek mi?" diye soruyordu kendi kendine.</p>

  <p>Ama o anda gene aynı ruhsal durumuna dönünce, içinde yeni, önemli bir şeyin olduğunu sevinçle hissetti. Bulduğu ruh huzurunu ancak bir an için örtmüştü gerçek. İçindeki huzur sapasağlamdı.</p>

  <p>Çevresinde dönüp dolaşan, onu tehdit eden, dikkatini dağıtan arılar, onu şimdi nasıl beden huzurundan yoksun ediyorlar; onu sakınmak, onlardan kaçmak zorunda bırakıyorlarsa, arabaya bindiği anda içini dolduran endişeler de ruh özgürlüğünden yoksun etmişlerdi onu. Ama bu, Levin onların arasında bulunduğu sürece sürmüştü ancak. Arılara karşın, beden gücü tam olduğu gibi, yeniden bilincine vardığı ruh gücü de tamdı.</p>

  <p>Doli, çocuklara salatalıklarla balı dağıttıktan sonra:</p>

  <p>— Kostya, dedi. Sergey İvanoviç buraya gelirken kimle yolculuk etmiş biliyor musun? Vronski ile Sırbistan'a gidiyormuş!</p>

  <p>Katavasof:</p>

  <p>— Hem yalnız değil, dedi. Kendi hesabına bir de süvari bölüğü götürüyor.</p>

  <p>Levin:</p>

  <p>— Ondan da bu beklenirdi zaten, dedi.</p>

  <p>Sergey İvanoviç'e bakarak ekledi:</p>

  <p>— Hâlâ gönüllü gidenler var oraya demek?</p>

  <p>Sergey İvanoviç karşılık vermedi. İçinde bir parça beyaz bal gümeci bulunan bir çanakta akan bala yapışıp kalmış, hâlâ canlı bir arıyı çakısının ucuyla çıkarmaya çalışıyordu.</p>

  <p>Elindeki salatalığı hart diye ısıran Katavasof:</p>

  <p>— Hem öylesine çok giden var ki! dedi. Dün tren istasyonunu görmeliydiniz!</p>

  <p>Yaşlı prens –besbelli– Levin ile karşılaşmalarından önce başladıkları konuşmayı sürdürdü:</p>

  <p>— Peki, ama ne anlam vermeli buna? Tanrı aşkına anlatın bana Sergey İvanoviç. Nereye gidiyorlar bütün bu gönüllüler? Kimle savaşıyorlar?</p>

  <p>Sergey İvanoviç, ayaklarını umutsuzca oynatan, bala buladığı için rengi siyahlaşmış arıyı kurtarıp onu çakısının sırtından sert bir akçaağaç yaprağının üstüne geçirdikten sonra sakin gülümseyerek:</p>

  <p>— Osmanlılarla, dedi.</p>

  <p>— Peki, ama kim savaş açtı Osmanlılara? İvan İvanoviç Ragozof ile Kontes Lidiya İvanovna ve Madam Ştal mi?</p>

  <p>Sergey İvanoviç:</p>

  <p>— Hiç kimse açmadı, dedi. Yurttaşlarımız yakınlarının acılarına katılıyorlar, onlara yardım etmek istiyorlar.</p>

  <p>Kayınpederinden yana çıktı Levin:</p>

  <p>— Prens yardımdan değil, savaştan söz ediyor, dedi. Devletin izni olmadan kişilerin savaşa katılamayacaklarını söylemek istiyor.</p>
</body>
</html>
