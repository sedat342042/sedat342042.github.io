<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XX</h2>

  <p>Stepan Arkadyeviç her zaman olduğu gibi, boş geçirmiyordu gene Petersburg'da zamanını. Kız kardeşinin boşanması işiyle, kendi göreve atanma işiyle ilgilenmesinden başka, her zaman olduğu gibi, Moskova'nın miskinliğini üzerinden atması gerekiyordu.</p>

  <p>Moskova <i>cafés chantants'</i>larına,<a href="../Text/Section0260.xhtml#Footnote0193" id="Feedback0193"><sup>[193]</sup></a> uzun arabalarına karşın, durgun bir bataklık gibiydi. Her zaman hissetmişti bunu Stepan Arkadyeviç. Moskova'da, özellikle ailesiyle bir arada yaşamanın onu ruhsal yönden çökerttiğini hissederdi her zaman. Uzun bir süre bir yere gitmeden Moskova'da kalınca karısının huysuzlukları, sitemleri, çocukların sağlık durumları, eğitimleri, dairesindeki ufak tefek olaylar huzursuz etmeye başlardı onu. Borçları bile rahatsız ederdi. Ama Petersburg'a gelip burada, yaşayan, evet Moskova'daki gibi ömrünü bomboş tüketmeyip de tam anlamıyla yaşayan çevresinin içinde bir süre kalmak yeterdi ona. Bütün bu düşünceleri yitip giderlerdi hemen. Ateş görmüş balmumu gibi eriyiverirlerdi.</p>

  <p>Ya karısı? Prens Çeçenski ile bugün konuşmuştu daha. Prens Çeçenski'nin bir karısı, bir ailesi vardı. Oğulları soylular askeri okulunda okuyordu. Öte yandan, yasadışı bir ailesi daha vardı Çeçenski'nin. Bu ailede de çocukları vardı. Birinci ailesi iyi bir aile idi; ama Prens Çeçenski ikinci ailesinde daha mutlu hissediyordu kendini. Büyük oğlunu ikinci ailesine götürüyormuş. Stepan Arkadyeviç'e, bunun oğlunun gelişmesi bakımından çok yararlı olduğunu söylemişti. Böyle bir şey Moskova'da olsaydı ne derlerdi?</p>

  <p>Çocukları? Petersburg'da çocuklar babalarının yaşamalarına engel değillerdi. Çocuklar yatılı okullarda okuyorlardı. Moskova'da yaygın olan –Lvof'unki gibi söz gelimi– her türlü lüksün çocuklar için olduğu, ana babaya ise yalnızca çalışmak, çoluk çocuğunu düşünmek düştüğü ilkel görüşüne yer veren yoktu Petersburg'da. Burada her insanın, kültürlü bir insan gibi yalnızca kendi için yaşaması gerektiği biliniyordu.</p>

  <p>Ya görev? Burada görev de Moskova'daki gibi ısrarlı, umutsuz bir yük değildi. Görevde bulunmak birtakım çıkarlar sağlıyordu insana burada. Bir karşılaşma, bir hizmet, yerinde söylenen bir söz, yerine ve zamanına göre hareket etme yeteneği –Stepan Arkadyeviç'in dün gördüğü, şimdi en yüksek memurluklardan birinde bulunan Bryantsef gibi– bir anda meslek yaşamının doruğuna çıkarabilirdi insanı. Çekici yanları vardı burada çalışmanın.</p>

  <p>Petersburgluların, özellikle para konusunda görüşleri huzur dolu bir etki bırakmıştı Stepan Arkadyeviç'in üzerinde. En azından elli bin rublenin altından girip üstünden çıkmış olan Bartnyanski dün bu konuda çok ilginç bir şey söylemişti ona.</p>

  <p>Yemekten önce konuşmaya başlamışlardı. Stepan Arkadyeviç:</p>

  <p>— Mordvinski ile yakın dostsunuz yanılmıyorsam, demişti. Büyük bir iyilik yapabilirsin bana. Benim için iki sözcük söyleyiver ona lütfen. Atanmak istediğim bir görev var. Komisyon üyeliği...</p>

  <p>— Neyse, söyleme adını, nasıl olsa aklımda kalmaz... Yalnız anlayamadığım bir şey var, şu Yahudilerin demiryolu işiyle ilgilenmek nereden esti aklına? Ne dersen de, iğrenç bir iş bu.</p>

  <p>Stepan Arkadyeviç bunun önemli bir iş olduğunu söylememişti: Bartnyanski anlamazdı çünkü.</p>

  <p>— Paraya gereksinimim var da ondan, demişti. Geçinmeme yetmiyor elime geçen para.</p>

  <p>— Basbayağı geçiniyorsun işte.</p>

  <p>— Geçiniyorum; ama borçla.</p>

  <p>Bartnyanski, Stepan Arkadyeviç'e acımış gibi:</p>

  <p>— Ne diyorsun? demişti. Çok mu borcun var?</p>

  <p>— Çok. Yirmi bin.</p>

  <p>Neşeli bir kahkaha atmıştı Bartnyanski.</p>

  <p>— Oh, ne mutlu sana! Benim bir buçuk milyon borcum var, cebimde kapik yok; ama gördüğün gibi, yaşayabiliyorum gene de.</p>

  <p>Stepan Arkadyeviç onun gerçekten de yaşadığını yalnızca sözlerinden değil, tanık olduğu olaylardan da biliyordu. Jivahof'un üç yüz bin borcu vardı, hiç parası yoktu; ama gene de yaşıyordu. Hem nasıl yaşamak! Herkesin çoktandır mahvolmuş gözüyle baktığı Kont Krivtsof'un iki metresi vardı. Petrovski beş milyonun altından girip üstünden çıkmıştı; ama yaşıyordu gene. Hatta para işiyle ilgilenen kuruluşun başındaydı ve yirmi bin ruble maaş alıyordu.</p>

  <p>Bütün bunların yanında Petersburg'un fiziki yönden de hoş bir etkisi olmuştu Stepan Arkadyeviç'in üzerinde. Dinçleştirmişti onu. Moskova'da arada bir saçlarındaki aklara bakardı. Akşam yemeğinden sonra uyku bastırırdı. Gerinirdi. Merdivenleri sık sık soluyarak çıkardı. Genç kadınların yanında sıkılır, balolarda dans etmezdi. Petersburg'da ise on yaş genç hissederdi kendini.</p>

  <p>Avrupa'dan yeni gelen seksenlik Prens Pyotr Oblonski'nin dün sözünü ettiği şeyi hissediyordu Petersburg'da. Prens Pyotr Oblonski:</p>

  <p>— Biz yaşamasını bilmiyoruz burada, demişti. İnanır mısın, yazı Baden'de geçirdim. Vallahi, gençleşmiş hissediyorum kendimi orada. Genç bir kadın görünce aklıma... Yemeğini yiyorsun, hafiften içiyorsun. Güç, enerji veriyor sana bu. Rusya'ya döndüm. Karımı görmem, ayrıca köye gitmem gerekiyordu. İnanmayacaksın, iki hafta sonra ropdşambrı geçirdim sırtıma, yemeğe inerken giyinmeyi bile bıraktım. Genç kadınları düşünmek şöyle dursun; iyice ihtiyarladım. Ruhumun kurtuluşa ermesi için çalışmak kalıyor bana şimdi. Paris'e gitsem gene düzelirim.</p>

  <p>Pyotr Oblonski'nin bu dediğini Stepan Arkadyeviç de Moskova ile Petersburg arasında hissediyordu. Moskova'da o çeşit bir bitkinlik çöküyordu üzerine gerçekten. Orada uzun süre kalması gerekirse, ruhunun kurtuluşa ermesi için çalışmak durumuna düşebilirdi. Petersburg'a gelince toparlanıveriyordu.</p>

  <p>Prenses Betsi Tverskaya ile Stepan Arkadyeviç arasında eskiden beri oldukça tuhaf bir ilişki vardı. Stepan Arkadyeviç şakadan kur yapardı ona. Gene şakayla –bundan en çok onun hoşlandığını bilerek– son derece açık saçık şeylerden söz ederdi ona. Stepan Arkadyeviç, Karenin ile konuştuğunun devrisi günü uğradı Betsi'ye. Kendini öylesine genç hissediyordu ki, ona şakadan kur yapma, açık saçık şeylerden söz etme konusunda farkına varmadan çok ileri gitmiş sonra da bu durumdan nasıl sıyrılacağını kara kara düşünmeye başlamıştı. Çünkü Betsi'den hoşlanmak bir yana, tiksiniyordu. Şakanın bu duruma gelmesine neden, Betsi'nin Stepan Arkadyeviç'ten çok hoşlanmasıydı. Prenses Myahkaya'nın gelip onların baş başa yalnızlığına son vermesi sevindirmişti Stepan Arkadyeviç'i.</p>

  <p>Prenses Myahyaka, Stepan Arkadyeviç'i görünce:</p>

  <p>— Siz de buradasınız demek, dedi. Zavallı kız kardeşinizden ne haber? Öyle bakmayın yüzüme. Herkes, ondan yüz bin kez daha kötü insanlar ona saldırdığı günden bu yana, böyle davranmakla, onun çok iyi ettiğini düşünürüm. Kız kardeşiniz Petersburg'dayken bana haber vermediğiniz için bağışlayamıyorum Vronski'yi. Gidip onu görmeyi, her yere onunla gitmeyi isterdim. Sevgilerimi iletin ona lütfen. Hadi biraz söz etsenize bana ondan.</p>

  <p>Stepan Arkadyeviç saflığından, Prenses Myahkaya'nın "Kız kardeşinizden söz etsenize bana," demesini ciddiye alıp:</p>

  <p>— Evet, durumu çok ağır, yalnız... diye başladı.</p>

  <p>Ama Prenses Myahkaya âdeti üzere hemen kesti Stepan Arkadyeviç'in sözünü, kendinden söz etmeye başladı:</p>

  <p>— Benden başka herkesin yaptığını; ama gizli yaptığını yaptı Anna. Ne var ki o kocasını aldatmak istemedi, açık açık yaptı yapacağını. Doğrusu senin şu yarı deli enişteni bırakmakla akıllılık da etti. Bağışlayın beni. Herkes onun akıllı olduğunu söylerdi, bir ben derdim aptaldır diye. Şimdi Lidiya İvanovna ve Landau ile sıkı fıkı olunca herkes onun yarı deli olduğunu söylemeye başladı. Başkalarının dediğini demekten hoşlanmam; ama bu kez elimde değil.</p>

  <p>Stepan Arkadyeviç:</p>

  <p>— Anlatır mısınız, nedir bu işin aslı? dedi. Kız kardeşimin işi için ona gittim dün. Kesin bir yanıt vermesini rica ettim. Vermedi, düşüneceğini söyledi. Bu sabah da yanıt yerine, Lidiya İvanovna'nın evinde bu akşam yapılacak toplantıya bir davet aldım.</p>

  <p>Prenses Myahkaya keyifli:</p>

  <p>— Evet öyle, öyle işte, dedi. Vereceği yanıtı Landau'dan soracaklar.</p>

  <p>— Nasıl yani? Landau'dan mı soracaklar? Sebep? Kimin nesidir bu Landau?</p>

  <p>— Nasıl, Jules Landau'yu tanımıyor musunuz? <i>Le fameux Jules Landau, le clairvoyant?</i><a href="../Text/Section0260.xhtml#Footnote0194" id="Feedback0194"><sup>[194]</sup></a> O da yarı delidir. Ama kız kardeşinizin kaderi onun elinde şimdi. Taşrada yaşamanın zararları işte... dünyadan haberiniz yok. Anlatayım da dinleyin. Landau, Paris'te bir mağazada <i>commis'</i>miş.<a href="../Text/Section0260.xhtml#Footnote0195" id="Feedback0195"><sup>[195]</sup></a> Bir gün doktora gitmiş. Doktorun bekleme odasında uykuya dalmış, uykusunda hastalara öğütler vermeye başlamış. Verdiği öğütler şaşırtıcı şeylermiş. Sonra Yuri Meledinski'nin –hasta olanı. Tanıyor musunuz onu?– karısı duymuş bu Landau'yu, alıp kocasına getirmiş. Şimdi kocasını iyi etmeye çalışıyor. Bana sorarsanız bir şeye yaradığı yok. Çünkü hasta gene öyle zayıf. Ama çok inanıyorlar ona. Nereye girerlerse yanlarında taşıyorlar. Rusya'ya da beraberlerinde getirdiler. Burada herkes üşüştü başına. Kontes Bezzubova'yı iyi etti. O da onu öylesine sevdi ki, evlat edindi.</p>

  <p>— Nasıl evlat edindi?</p>

  <p>— Basbayağı evlat edindi işte. Artık adı Landau değil, Kont Bezzubof'tur. Ama önemli olan bu değil şimdi. Lidiya –çok severim onu; ama aklı kıttır– evet Lidiya da sarıldı şimdi bu Landau'ya. O da, Aleksey Aleksandroviç de ona sormadan en küçük bir karar veremiyorlar. Bu yüzden kız kardeşinizin kaderi şimdi bu Landau'nun, öteki adıyla Kont Bezzubof'un elindedir diyorum.</p>
</body>
</html>
