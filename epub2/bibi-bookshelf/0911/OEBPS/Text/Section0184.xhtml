<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XV</h2>

  <p>Levin, karısını üst kata kadar geçirdikten sonra Doli'nin bölümüne gitti. O gün Darya Aleksandrovna'nın da üzüntüsü büyüktü. Doli odanın içinde bir aşağı bir yukarı dolaşıyor, köşede ayakta durmuş, avaz avaz ağlayan küçük kız çocuğuna öfkeli öfkeli söyleniyordu.</p>

  <p>— Akşama kadar ayakta öyle duracaksın o köşede. Yemeğini de yalnız yiyeceksin. Tek bir bebeğinin yüzünü görmeyeceksin. Yeni giysi de diktirmeyeceğim sana...</p>

  <p>Çocuğa daha ne cezalar vereceğini, bilmeden sayıp döküyordu. Odaya giren Levin'e döndü.</p>

  <p>— Yo, pis bir kız o! Nereden kapıyor bu kötü huyları, bilmiyorum!</p>

  <p>Kendi işi için akıl danışmak isteyen, uygunsuz bir zamanda geldiği için de canı sıkılan Levin umursamaz bir tavırla:</p>

  <p>— Ne yapmış? dedi.</p>

  <p>— Grişa ile ikisi ahududu toplamaya gitmişler, orada da... Ne yaptığını söylemeye dilim varmıyor. Miss Eliot yanımızda olmadığı için öyle üzgünüm ki! Yenisinin bir şeye baktığı, bir şeyle ilgilendiği yok. Makine sanki... <i>Figurez vous, que la petite...</i><a href="../Text/Section0260.xhtml#Footnote0118" id="Feedback0118"><sup>[118]</sup></a></p>

  <p>Darya Aleksandrovna, Maşa'nın suçunu anlattı. Levin yatıştırmaya çalışıyordu onu:</p>

  <p>— Hiç önemli değildir bu... düpedüz yaramazlık...</p>

  <p>Doli:</p>

  <p>— Peki niçin sinirlisin? Benden istediğin nedir? diye sordu. Neler olup bitiyor orada?</p>

  <p>Doli'nin bu soruyu sorarkenki ses tonundan Levin, söylemek niyetinde olduğu şeyi kolaylıkla söyleyebileceğini anlamıştı.</p>

  <p>— Orada değildim, dedi. Kiti ile bahçedeydik. Stiva'nın... gelmesinden bu yana ikinci kez kavga ettik.</p>

  <p>Doli zeki, her şeyi anlayan gözlerle baktı ona. Levin sürdürdü konuşmasını:</p>

  <p>— Elini vicdanına koy da söyle, şu genç adamın davranışlarında bir koca için tatsız, hayır tatsız değil korkunç, küçük düşürücü bir şey yok mu?</p>

  <p>Doli:</p>

  <p>— Şey, nasıl söylemeli... diye başladı.</p>

  <p>Annesinin yüzünde belli belirsiz bir gülümseme fark edince sıvışmaya kalkışan Maşa'ya döndü.</p>

  <p>— Dikil orada, dikil! (Gene Levin'e döndü Doli.) Sosyete, onun her genç gibi davrandığını düşünürdü. <i>Il fait la cour à une jeune et jolie femme,</i><a href="../Text/Section0260.xhtml#Footnote0119" id="Feedback0119"><sup>[119]</sup></a> sosyeteden olan koca da bundan yalnızca gurur duymalıdır.</p>

  <p>Levin canı sıkkın:</p>

  <p>— Evet, evet, dedi. Ama farkına vardın mı?</p>

  <p>— Yalnız ben değil. Stiva bile fark etti. Çaydan sonra açık açık şöyle söyledi bana: <i>Je crois que Veslovski fait un petit brin de cour à Kiti.</i><a href="../Text/Section0260.xhtml#Footnote0120" id="Feedback0120"><sup>[120]</sup></a></p>

  <p>Levin:</p>

  <p>— Pekâlâ, dedi. İçim rahat artık, kovacağım onu.</p>

  <p>Doli dehşete kapıldı.</p>

  <p>— Ne diyorsun, çıldırdın mı sen? diye haykırdı.</p>

  <p>Gülümseyerek ekledi:</p>

  <p>— Ne oluyor sana Kostya? Kendine gel! (Maşa'ya döndü.) Eh, Fanni'nin yanına gidebilirsin artık. Olmaz Kostya, istiyorsan Stiva'ya söylerim ben. Alıp götürür onu. Konuk beklediğini söyleyebiliriz. Zaten hiç de bu eve uygun bir insan değil.</p>

  <p>— Hayır, hayır ben kendim söyleyeceğim.</p>

  <p>— Ama kavga etmez misin onunla?</p>

  <p>— Hiç de. Öyle eğlenceli olacak ki benim için! Gerçekten eğlenceli olacak.</p>

  <p>Levin'in gözlerinin içi parlıyordu. Fanni'nin yanına gitmeyip kararsızlık içinde annesinin karşısına dikilmiş, onun bakışını yakalamaya çalışan küçük suçluyu göstererek ekledi:</p>

  <p>— Hadi bağışla onu Doli. Bir daha yapmayacak.</p>

  <p>Anne baktı ona. Kızcağız hıçkıra hıçkıra ağlamaya başladı. Annesinin dizlerine sarıldı. Doli zayıf, narin elini kızının başına koydu.</p>

  <p>Levin, "Onunla bizim aramızda ortak ne var hem?" diye geçirdi içinden. Veslovski'yi aramaya gitti.</p>

  <p>Holden geçerken, arabanın istasyona gitmek üzere hazırlanmasını emretti. Uşak:</p>

  <p>— Dün yayı kırılmıştı, dedi.</p>

  <p>— Öyleyse açık arabayı hazırlasınlar. Ama hemen. Konuk nerede?</p>

  <p>— Odasına gitti, efendim.</p>

  <p>Levin odaya girdiğinde Veslovski eşyalarını valizinden çıkarmış, yeni askılarına yerleştirmiş, at binmek için tozluklarını ayağına deniyordu.</p>

  <p>Levin'in yüzünde değişik bir anlatım mı vardı, yoksa Vasenka <i>ce petit brin de cour'</i>unun<a href="../Text/Section0260.xhtml#Footnote0121" id="Feedback0121"><sup>[121]</sup></a> bu ailede yersiz kaçtığını kendiliğinden mi hissetmişti, nedense odasına Levin'in girmesiyle biraz (bir sosyete erkeğinden beklenebilecek kadar) bozulmuştu.</p>

  <p>— Ata tozlukla mı biniyorsunuz siz?</p>

  <p>Vasenka kalın bacağını sandalyenin üzerine koymuş, en alt çengeli takarken içtenlikle gülümsedi.</p>

  <p>— Evet, dedi. Böylesi çok daha temiz oluyor.</p>

  <p>Hiç kuşku yok, iyi yürekli, cana yakın bir insandı Vasenka. Onun bakışında bir ürkeklik fark edince Levin hem acıdı ona, ev sahibi olarak da kendi kendinden utandı.</p>

  <p>Masanın üzerinde, o sabah jimnastik yaparlarken eğrilmiş paralelin kollarını düzeltirken kırdıkları kalın sopa vardı. Levin sopayı eline aldı, söze nereden başlayacağını bilemeden, sopanın kırılan ucundaki kıymıkları temizlemeye başladı.</p>

  <p>— Ben...</p>

  <p>Sözünün sonunu getirmemek amacıyla susmuştu ki Kiti'yi, olanları anımsayınca Vasenka'nın gözlerinin içine bakarak sürdürdü konuşmasını:</p>

  <p>— Sizin için arabayı hazırlamalarını söyledim.</p>

  <p>Vasenka şaşırmış:</p>

  <p>— Nasıl yani? diye başladı. Nereye gideceğim ki?</p>

  <p>Levin elindeki sopanın kıymıklarını temizlerken, yüzü asık:</p>

  <p>— Tren istasyonuna gidiyorsunuz, dedi.</p>

  <p>— Siz bir yere mi gidiyorsunuz? Yoksa bir şey mi oldu?</p>

  <p>Levin güçlü parmaklarıyla sopanın ucundaki kıymıkları giderek daha çabuk koparıyordu.</p>

  <p>— Evet oldu, dedi. Konuk bekliyorum. Hayır, konuk falan beklediğim yok, bir şey de olmadı. Ama gitmenizi istiyorum. Bu kabalığımı neye isterseniz yorabilirsiniz.</p>

  <p>Vasenka doğruldu. Durumu en sonunda kavramıştı. Mağrur:</p>

  <p>— Açıklamanızı rica edebilir miyim? dedi.</p>

  <p>Levin yüzündeki kasların çekildiğini gizlemeye çalışarak soğukkanlı, tane tane konuşarak kesti sözünü:</p>

  <p>— Hiçbir şeyi açıklayamam size.</p>

  <p>Sopanın ucunda kıymık kalmayınca Levin bu kez parmaklarıyla kalın iki parçayı kavradı, sopayı boydan boya yardı, kopan parçayı atik bir hareketle yakaladı.</p>

  <p>Bu çevik kolların, Vasenka'nın o sabah jimnastik yaparken ellediği o kasların, bu parlayan gözlerin, sakin sesin, titreyen yüz kaslarının görünüşü Vasenka'yı inandırmakta sözlerden daha etkili olmuşlardı belki. Omuzlarını kaldırıp küçümser bir tavırla gülümseyerek öne eğildi.</p>

  <p>— Oblonski'yi görebilir miyim?</p>

  <p>Veslovski'nin omuzlarını kaldırması, gülümsemesi Levin'i sinirlendirmişti. "Yapacak başka neyi kaldı?" diye geçirdi içinden.</p>

  <p>— Şimdi yollarım onu size.</p>

  <p>Stepan Arkadyeviç arkadaşından, onu evden kovduklarını öğrendikten sonra Levin'i görmeye gitti. Bahçede buldu onu. Vasenka'nın gitmesini bekliyordu orada.</p>

  <p>— Bu ne saçmalıktır! dedi. <i>Mais c'est ridicule!</i><a href="../Text/Section0260.xhtml#Footnote0122" id="Feedback0122"><sup>[122]</sup></a> Zorun ne senin? <i>Mais c'est du dernier ridicule!</i><a href="../Text/Section0260.xhtml#Footnote0123" id="Feedback0123"><sup>[123]</sup></a> Neler kurdun kendi kendine acaba? Bir genç...</p>

  <p>Ama durumun ciddi olduğu belliydi. Çünkü Stepan Arkadyeviç ortadaki nedeni açıklamaya kalkışınca gene renk kalmamıştı Levin'in yüzünde. Hemen kesti sözünü:</p>

  <p>— Anlatmaya çalışma bana bunu lütfen! Başka türlü davranmak elimde değildi! Sana karşı da, ona karşı da çok mahcubum. Buradan böyle gitmesinin onun için fazla üzücü olmayacağını sanıyorum. Oysa onun burada bulunması karım için de, benim için de sıkıcı oluyor.</p>

  <p>— Ama onun için gurur kırıcı bir durum bu! <i>Et puis c'est ridicule!</i><a href="../Text/Section0260.xhtml#Footnote0124" id="Feedback0124"><sup>[124]</sup></a></p>

  <p>— Benim için de hem gurur kırıcı hem acı! Üstelik bir suçum yok, acı çekmemi gerektirecek bir şey de yapmadım!</p>

  <p>— Doğrusu hiç beklemezdim bunu senden! <i>On peut être jaloux, mais à ce ponit c'est du dernier ridicule!</i><a href="../Text/Section0260.xhtml#Footnote0125" id="Feedback0125"><sup>[125]</sup></a></p>

  <p>Levin hızla döndü. Stepan Arkadyeviç'in yanından uzaklaştı. İki yanı ağaçlık yolun derinliklerinde yalnız başına bir aşağı bir yukarı dolaşmaya başladı. Çok geçmeden açık arabanın tekerlek sesi duyuldu. Levin ağaçların arasından öteki yolda Vasenka'nın, başında İskoç kepi, samanların üzerine oturmuş, (işin kötüsü açık arabada oturacak yer yoktu) arabanın her sarsılışında hoplayarak gitmekte olduğunu gördü.</p>

  <p>Bir uşağın evden koşarak çıkıp arabayı durdurduğunu görünce, "Bu da nesi?" diye geçirdi içinden. Levin'in unuttuğu makinistti bu. Makinist öne eğilerek selam verdikten sonra bir şeyler söyledi Veslovski'ye. Sonra arabaya atladı. Uzaklaştılar.</p>

  <p>Levin'in bu davranışı Stepan Arkadyeviç ile prensesin canını çok sıkmıştı. Levin kendi de yalnızca son derece ridicule (gülünç) hissetmiyordu kendini, tepeden tırnağa suçlu, küçülmüş de hissediyordu. Ama karısıyla kendisinin çektiklerini düşündükçe, aynı durum bir kez daha gelse başına nasıl hareket ederdi diye soruyordu kendine. "Gene böyle davranırdım," diyordu.</p>

  <p>Bütün bu olanlara karşın, akşama doğru –Levin'in bu davranışını bağışlamayan prensesin dışında– herkes, cezasını çekmiş çocuklar gibi ya da sıkıcı bir resmi kabulden sonra büyükler gibi canlanmış, neşelenmişti. Öyle ki, akşam prenses salonda yokken, Vasenka'nın kovuluşundan çok eskiden olmuş bir olay gibi söz ediyorlardı. Bir şeyi gülünç anlatma yeteneğini babasından almış Doli kahkahalarla güldürdü Varenka'yı. Aynı şeyi üçüncü, dördüncü kez, her seferinde güldürücü eklemelerle anlatırken Varenka tutamıyordu kahkahalarını. Genç konuğun onuruna takmış takıştırmış, salona çıkmaya hazırlanıyormuş ki, tangur tungur bir yük arabasının gürültüsünü duymuş birden. Hem kim olsa beğenirsiniz bu arabada? Vasenka, İskoç kepiyle, şarkılarıyla, tozluklarıyla samanların üzerinde oturuyormuş.</p>

  <p>— Binek arabasını hazırlatsaydın bari! Sonra bir ses duydum: "Durun!" Eh, dedim, acıdılar galiba ona. Baktım, şişko Alman'ı yanına oturttular, ikisini birlikte götürdüler... Benim süslenmem de boşa gitti!</p>
</body>
</html>
