<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XVII</h2>

  <p>Devrisi sabah saat 11'de Vronski annesini karşılamak için gara gittiğinde büyük merdivenin basamaklarında ilk gördüğü tanıdık, aynı trenden kız kardeşini bekleyen Oblonski oldu.</p>

  <p>Oblonski seslendi ona:</p>

  <p>— Oo! Beyefendi! Kimi karşılamaya geldin böyle?</p>

  <p>Vronski, Oblonski ile karşılaşan herkes gibi gülümseyerek elini sıkarken:</p>

  <p>— Annemi, dedi.</p>

  <p>Oblonski'nin yanı sıra merdivenleri çıkarken sürdürdü konuşmasını:</p>

  <p>— Bugün Petersburg'dan gelmesi gerekiyor.</p>

  <p>— Dün akşam saat ikiye kadar bekledim seni. Şçerbatskilerden nereye gittin?</p>

  <p>— Eve, diye yanıt verdi Vronski. Doğrusunu söyleyeyim, dün akşam Şçerbatskilerden çıktıktan sonra öylesine tatlı bir ruhsal durum içindeydim ki, hiçbir yere gitmek istemedi canım.</p>

  <p>Stepan Arkadyeviç daha önce Levin'e olduğu gibi yüksek sesle aynı dizeleri yineledi:</p>

  <p>— Ben iyi atı, üzerindeki bazı belirtilerden, âşık genci de gözlerinden tanırım!</p>

  <p>Vronski, bunu gizlemiyormuş gibi gülümsedi; ama konuyu hemen değiştirdi:</p>

  <p>— Sen kimi karşılamaya geldin?</p>

  <p>Oblonski:</p>

  <p>— Ben mi? dedi. Çok cici bir kadın...</p>

  <p>— Bak hele!</p>

  <p>— <i>Honni soit qui mal y pense!</i><a href="../Text/Section0260.xhtml#Footnote0008" id="Feedback0008"><sup>[8]</sup></a> Kız kardeşim Anna'yı karşılamaya geldim.</p>

  <p>Vronski:</p>

  <p>— Ah, Karenina'yı ha?</p>

  <p>— Tanıyor musun onu?</p>

  <p>Vronski, Karenina adının, onda yarattığı tatsız, can sıkıntısına benzer bir duyguyla dalgın karşılık verdi:</p>

  <p>— Galiba tanıyorum! Ya da... Vallahi anımsamıyorum.</p>

  <p>— Ama ünlü eniştem Aleksey Aleksandroviç'i tanırsın yüzde yüz. Bütün dünya tanır onu çünkü.</p>

  <p>— Ününü duydum. Uzaktan tanıyorum kendisini. Onun zeki, bilgili, dinine bağlı bir şey olduğunu biliyorum... Ama bilirsin, ben anlamam böyle insanlardan... <i>not in my line.</i><a href="../Text/Section0260.xhtml#Footnote0009" id="Feedback0009"><sup>[9]</sup></a></p>

  <p>Stepan Arkadyeviç:</p>

  <p>— Çok iyi bir insandır, dedi. Evet, birazcık bağnazdır; ama değerli bir insandır.</p>

  <p>Vronski gülümsedi:</p>

  <p>— Böylesi daha iyi. (Kapıda duran, annesinin uzun boylu, yaşlı uşağına seslendi.) Burada mısın? Gir bakalım.</p>

  <p>Vronski son zamanlarda Stepan Arkadyeviç'e, ona herkesin duyduğu yakınlıktan ayrıca, Kiti'nin akrabası olduğu için bir bağlılık da duyuyordu. Gülümseyerek koluna girerken:</p>

  <p>— Evet, dedi. Pazar günü ünlü aktris için akşam yemeği verecek miyiz?</p>

  <p>— Elbette. Geleceklerin listesini hazırlarım.</p>

  <p>Stepan Arkadyeviç birden aklına gelmiş gibi:</p>

  <p>— Ah, diye ekledi. Dostum Levin'le tanıştın mı dün akşam?</p>

  <p>— Tanışmaz olur muyum! Ama nedense pek erken kalktı. Oblonski:</p>

  <p>— Çok iyi bir insan, dedi. Öyle değil mi?</p>

  <p>Vronski:</p>

  <p>— Bilmiyorum, diye karşılık verdi.</p>

  <p>Şakacı bir tavırla ekledi:</p>

  <p>— Nedendir bilmiyorum. Moskova'da tanıdığım, konuştuğum herkes pek sert oluyor. Size bir şeyi hissettirmek istiyor gibi dikleniyor, kızıyorlar.</p>

  <p>Stepan Arkadyeviç neşeli gülümsedi:</p>

  <p>— Haklısın, gerçekten öyledir...</p>

  <p>Vronski uşağa döndü:</p>

  <p>— Tren ne zaman gelecek?</p>

  <p>— Geliyor efendim.</p>

  <p>Trenin yaklaşmakta olduğu garda hazırlıkların artmasından, hamalların oraya buraya koşuşmasından, jandarmaların, memurların ortaya çıkmasından, karşılamaya gelenlerin arabalarının çoğalmasından giderek daha çok belli oluyordu. Soğuk buharların arasından, kıvrılarak uzayan rayları karşıdan karşıya geçen yarım kürklü, yumuşak keçe çizmeler giymiş işçiler görünüyorlardı. Uzakta bir lokomotif düdüğü, ağır bir şeyin hareket ettiği duyuluyordu.</p>

  <p>Levin'in Kiti ile ilgili niyetlerinden Vronski'ye söz etmeyi pek isteyen Stepan Arkadyeviç:</p>

  <p>— Hayır, dedi. Hayır! Benim Levin'imi yanlış anlamışsın. Çok sinirli bir insandır. Huysuz olduğu zamanlar da vardır, doğru bu; ama bazen de çok iyidir. Son derece dürüst, temiz, altın kalpli bir insandır. Ama dün ortada birtakım özel nedenler vardı...</p>

  <p>Stepan Arkadyeviç anlamlı anlamlı gülümseyerek söylemişti bunu. Dün arkadaşına duyduğu yürekten sevgiyi bütünüyle unutmuş, şimdi aynı duyguyu Vronski'ye duyuyordu.</p>

  <p>— Evet, diye sürdürdü konuşmasını. Dün ortada, çok mutlu ya da mutsuz olmasını gerektiren birtakım nedenler vardı.</p>

  <p>Vronski durdu, açık açık sordu:</p>

  <p>— Ne demek istiyorsun yani? Dün <i>belle soeur'</i>üne<a href="../Text/Section0260.xhtml#Footnote0010" id="Feedback0010"><sup>[10]</sup></a> evlenme önerisinde mi bulundu yoksa?</p>

  <p>Stepan Arkadyeviç:</p>

  <p>— Olabilir, dedi. Dün öyle bir şeyler sezinler gibi oldum. Erken ayrıldıysa, keyfi de yerinde değildiyse demek öyle... Çoktan beri seviyor. Acıyorum ona.</p>

  <p>Vronski, göğsünü öne çıkarıp yürümeye başladı gene.</p>

  <p>— Vay canına! Ama öyle sanırım, Kiti'nin gözü ondan daha parlak bir kısmettedir. Bununla birlikte... Levin'i tanımıyorum. Gerçekten çok kötü bir durum! Erkeklerin büyük çoğunluğunun Klaralarla düşüp kalkmasının nedeni de budur zaten. Oradaki başarısızlığın, paranın yetmediğini, bu iş için yeterince zengin olmadığını gösterir yalnızca. Oysa burada, terazinin kefesinde özelliklerinin hafif kaldığını... Neyse, işte tren de geliyor.</p>

  <p>Gerçekten tren uzaktan öttürmüştü düdüğünü. Birkaç dakika sonra peron sarsıldı. Lokomotif, orta tekerleğindeki pistonu yavaş yavaş indirip kaldırarak, soğuktan hemen yere çöken buhar çıkararak geçti. Yüzü gözü sanlı, her yanı kırağı tutmuş makinist peronda bekleyenleri öne eğilerek selamlıyordu. Kömür vagonunun arkasından –gittikçe yavaşlayarak, peronu daha çok sarsarak– içinde ciyak ciyak bağıran bir köpekle bagaj vagonu geçti. Sonunda yolcu vagonları geldiler, bekleyenlerin karşısında sarsılarak durdular.</p>

  <p>Enine boyuna bir kondüktör, tren daha durmadan, düdüğünü çalarak aşağı atladı. Arkasından sabırsız yolcular birer birer inmeye başladılar. Dimdik yürüyen bir muhafız subayı çevresine sert bakarak indi. Arkasından –elinde çantasıyla– neşeli gülümseyen aceleci bir küçük tüccar; onun arkasından, torbasını omzuna vurmuş bir köylü...</p>

  <p>Oblonski'nin, yanında duran Vronski çıkanları izlemeye dalmış, annesini unutmuş gitmişti. Kiti'yle ilgili, biraz önce öğrendiği şey onu hem heyecanlandırmış hem sevindirmişti. Farkında olmadan dimdik duruyor, gözleri parlıyordu. Gururluydu.</p>

  <p>Enine boyuna kondüktör, Vronski'nin yanına gelip:</p>

  <p>— Kontes Vronskaya bu bölümdeler efendim, dedi.</p>

  <p>Kondüktörün bu sözleri daldığı düşüncelerden uyandırmıştı Vronski'yi. Ona annesini, biraz sonra onunla görüşeceğini anımsatmış. Ruhunda annesine karşı bir saygı yoktu. Bunu kendi kendine bile itiraf etmemekle birlikte sevgisi de yoktu annesine karşı. Oysa içinde yaşadığı çevrenin dünya görüşü, kendisinin yetiştirilişi nedeniyle annesine karşı son derece saygılı, yumuşakbaşlı olmaktan başka davranabileceğini düşünemezdi bile. Annesine dıştan saygılı, yumuşakbaşlı davrandıkça, içinden o ölçüde az seviyordu onu, o ölçüde az sayıyordu.</p>
</body>
</html>
