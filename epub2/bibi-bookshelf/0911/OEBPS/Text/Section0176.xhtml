<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>VII</h2>

  <p>Levin, yemeğe çağrıldığı zaman döndü eve ancak. Merdivende Kiti ile Agafya Mihaylovna yemekte verilecek şarapları kararlaştırıyorlardı.</p>

  <p>— Canım ne uzatıyorsunuz? Her zamanki şarapları verelim olsun bitsin.</p>

  <p>— Yo olmaz, Stiva içmez... Kostya, dur bir dakika, neyin var senin?</p>

  <p>Kiti yetişmeye çalışıyordu Levin'e. Ama Levin acımadan beklemedi onu. Geniş adımlarla yemek salonuna yürüdü. Orada Vasenka Veslovski ile Stepan Arkadyeviç'in heyecanlı konuşmalarına katıldı.</p>

  <p>Stepan Arkadyeviç:</p>

  <p>— Ee, yarın gidiyor muyuz ava? dedi.</p>

  <p>Veslovski oturduğu sandalyeden kalkıp ötekine yan oturdu. Kalın bacağını altına aldı.</p>

  <p>— Ne olur gidelim! dedi.</p>

  <p>Levin, Veslovski'nin bacağına dikkatli dikkatli bakarak, yapmacık bir güleryüzlülükle –Kiti çok iyi bilirdi onun bu, ona hiç yakışmayan yapmacık güleryüzlülüğünü– karşılık verdi:</p>

  <p>— Buna çok sevindim! Gideriz. Bu yıl avlandınız mı hiç? Çulluk bulup bulamayacağımızı bilmiyorum; ama ördek çok var. Öyleyse sabah erken kalkmalıyız. Yorulmayacak mısınız? Yorgun değilsin ya Stiva?</p>

  <p>— Yorgunluk mu? Yorgunluk nedir bilmem ben. Hadi var mısınız hiç uyumayalım bu gece! Dolaşalım!</p>

  <p>Veslovski atıldı:</p>

  <p>— Sahi, gelin uyumayalım! Tamam mı?</p>

  <p>Doli gene, kocasıyla konuşurken son zamanlarda hemen her zaman takındığı belli belirsiz alaycı tavrıyla:</p>

  <p>— Elbette, dedi. Senin bütün bir geceyi uyumadan geçirebileceğinden, başkalarını da uyutmayacağından hiç kimsenin kuşkusu yoktur. Benim yatma zamanım geldi artık... Gidiyorum. Yemek yemeyeceğim.</p>

  <p>Stepan Arkadyeviç yemek yiyecekleri büyük masanın öte yanına, karısının oturduğu yana geçti.</p>

  <p>— Hayır Doli'ciğim, dedi. Biraz otur. Anlatacağım çok şey var sana daha.</p>

  <p>— İnanmam.</p>

  <p>— Biliyorsun, Veslovski, Anna'nın yanındaydı. Gene onlara gidecek. Buradan topu topu yetmiş versta ötedeler zaten. Ben de gideceğim. Veslovski, buraya gel!</p>

  <p>Vasenka kadınların yanına geçti. Kiti'nin yanında oturdu.</p>

  <p>Darya Aleksandrovna ona döndü.</p>

  <p>— Ah, anlatın lütfen. Anna'nın yanında mıydınız? Nasıl Anna'cığım?</p>

  <p>Levin masanın öte başında kalmıştı. Durmadan Prenses Varenka ile konuşuyordu. Stepan Arkadyeviç, Doli, Kiti ve Veslovski arasında heyecanlı, esrar dolu bir konuşmanın sürüp gittiğinin farkındaydı. Bunun esrarlı bir konuşma olmasından başka, heyecanlı heyecanlı bir şeyler anlatan Veslovski'nin güzel yüzünden gözlerini ayırmayan Kiti'nin bakışındaki ciddi anlatım da kaçmıyordu gözünden.</p>

  <p>Vronski ile Anna'dan söz ediyordu Vasenka.</p>

  <p>— Çok iyiler. Bu konuda bir şey söyleyecek durumum yok kuşkusuz. Ama onların evinde kendini bir aile içinde hissediyor insan.</p>

  <p>— Ne yapmak niyetindeler?</p>

  <p>— Kışın Moskova'ya gidecekler galiba.</p>

  <p>Stepan Arkadyeviç, Vasenka'ya:</p>

  <p>— Oraya birlikte gitsek ne iyi olur, dedi. Ne zaman gidiyorsun?</p>

  <p>— Temmuzu onların yanında geçireceğim.</p>

  <p>Stepan Arkadyeviç karısına döndü.</p>

  <p>— Sen gelecek misin?</p>

  <p>Doli:</p>

  <p>— Çoktandır istiyordum zaten, dedi. Geleceğim. Acıyorum Anna'ya. Anlıyorum da onu. Pırlanta gibi bir kadındır. Sen gittikten sonra yalnız gideceğim ben. Hiç kimseye de yük olmayacağım böylece. Yanımda sen olmazsan daha iyi olur.</p>

  <p>Stepan Arkadyeviç:</p>

  <p>— Çok daha iyi olur, dedi. Ya sen Kiti?</p>

  <p>Kiti birden kıpkırmızı oldu.</p>

  <p>Dönüp kocasına baktı. Veslovski sordu ona:</p>

  <p>— Siz tanışıyor musunuz Anna Arkadyevna ile? Çok hoş bir kadındır.</p>

  <p>Kiti daha da kızardı.</p>

  <p>— Evet, dedi.</p>

  <p>Kalkıp kocasının yanına gitti.</p>

  <p>— Yarın ava gidiyor musun?</p>

  <p>Levin'in –özellikle, Veslovski ile konuşurken Kiti'nin yanaklarını kaplayan kırmızılığın körüklediği– son birkaç dakikadır duyduğu kıskançlığı iyice kabarmıştı. Şimdi karısının sözlerine kulak verirken onun dediklerini kendine göre anlıyordu. Kiti ona ava gidip gitmeyeceğini soruyorsa, bunun onu sırf, kocası Vasenka Veslovski'ye bu zevki tattırıp tattırmayacağını öğrenmek istediği için ilgilendirdiğinden kuşkusu yoktu. Karısının Vasenka Veslovski'ye âşık olduğu inancındaydı. Sonraları aklına geldikçe çok şaşırmıştı o zamanki duygularına.</p>

  <p>Levin karısına tuhaf, kendisinin bile yadırgadığı bir sesle karşılık verdi:</p>

  <p>— Evet, gideceğim.</p>

  <p>Kiti:</p>

  <p>— Olmaz, dedi. Yarın evde kalın. Doli kocasının yüzünü görmedi daha. Öbürsü gün gidersiniz.</p>

  <p>Kiti'nin bu sözünü şöyle yorumluyordu şimdi Levin: "Ayırma beni ondan. Senin gidip gitmeyeceğin umurumda değil. Ama bırak şu hoş gencin yakınında olmanın tadını çıkarayım biraz."</p>

  <p>Levin oldukça kibar:</p>

  <p>— Ah, dedi. Sen istiyorsan, evde kalırız yarın.</p>

  <p>Bu arada Vasenka, varlığının neden olduğu acıdan bütünüyle habersiz, Kiti'nin arkasından masadan kalkmış, gülümseyerek, ona tatlı tatlı bakarak yanına gelmişti.</p>

  <p>Onun bu bakışı Levin'in gözünden kaçmamıştı. Yüzü bembeyaz oldu. Bir an kesildi soluğu. "Nasıl cesaret edebiliyor karıma böyle bakmaya?" diye düşünüyordu sinirli sinirli.</p>

  <p>Vasenka bir sandalyeye oturdu. Her zamanki gibi gene ayağını altına aldı.</p>

  <p>— Yarın gidiyoruz demek? dedi. Ne olursunuz gidelim!</p>

  <p>Levin'in kıskançlığı daha da artmıştı. Kendini aldatılan bir koca, kadınla sevgilisinin yalnızca onlara rahat bir yaşam sağlasın diye gereksinim duydukları boynuzlu bir koca olarak görüyordu artık... Öyleyken, güleryüzlü konuşuyordu Vasenka ile. Ona eski avlarını, tüfeğini, çizmelerini soruyordu. Sonunda devrisi gün ava gitmeye razı oldu.</p>

  <p>Neyse ki, yaşlı prenses son verdi Levin'in acılarına. Kalktı; Kiti'ye gidip yatmasını söyledi. Ama Levin'in yeni bir acı duymasına neden oldu bu. Vasenka, iyi geceler derken gene öpmek istedi Kiti'nin elini. Ama Kiti kızardı. Sonra annesinin ona sitem etmesine neden olan saf bir kabalıkla Vasenka'nın elini itti.</p>

  <p>— Bizde âdet değildir böyle şeyler, dedi.</p>

  <p>Vasenka'nın böyle davranmasına cesaret verdiği, daha önemlisi de bundan hoşlanmadığını böylesine beceriksizce belli ettiği için Levin'in gözünde suçluydu Kiti.</p>

  <p>Yemekte içtiği birkaç bardak şaraptan sonra en sevimli romantik ruhsal durumuna giren Stepan Arkadyeviç:</p>

  <p>— Uyumanın sırası mı şimdi yani? dedi.</p>

  <p>Ihlamur ağaçlarının arkasından yükselmekte olan ayı göstererek ekledi:</p>

  <p>— Bak Kiti! Ne hoş! Veslovski, serenadın tam zamanı şimdi. Bilsen ne güzel sesi var! Yolda birlikte şarkı söyledik. İki şarkı var yanında, ikisi de yeni. Varvara Andreyevna ile birlikte söyleseler ne güzel olur.</p>

  <p>* * *</p>

  <p>Herkes odasına çekildikten sonra Stepan Arkadyeviç ile Veslovski bahçenin iki yanı ağaçlı yolunda daha uzun süre dolaştılar. Yeni şarkıyı birlikte söylüyorlardı. Sesleri duyuluyordu evden.</p>

  <p>Levin karısının yatak odasında koltuğa kaşları çatık oturmuş, Stepan Arkadyeviç ile Veslovski'nin seslerine kulak veriyor, neyi olduğunu soran karısına yanıt vermemekte diretiyordu. Ama sonunda Kiti ürkek ürkek gülümseyerek, "Veslovski'nin bir şeyi mi hoşuna gitmedi yoksa?" diye sorunca inadını bıraktı. Her şeyi açıkladı. Açıkladığı şey Levin'in gururunu daha da incitiyor, böylece daha da sinirlendiriyordu onu.</p>

  <p>Çatık kaşlarının altında korkunç parlayan gözleriyle karısının karşısına dikilmiş, güçlü kollarını, kendini tutmak için olanca gücünü harcıyormuş gibi göğsüne bastırıyordu. Yüzünün anlatımı –bu anlatımda Kiti'ye dokunan bir acı anlatımı olmasaydı– soğuk, hatta acımasız sayılırdı. Elmacık kemikleri titriyor, sesi ikide bir kısılıyordu.</p>

  <p>— Bunun kıskançlık olmadığını anlamaya çalış. İğrenç bir sözcüktür kıskançlık sözcüğü. Kıskanamam ben. Kıskanabileceğime inanamam da... Hissettiklerimi anlatamıyorum. Ama korkunç bir şey bu... Kıskanmıyorum; ama bir erkeğin sana bu gözle bakmayı aklından geçirmesi, buna cesaret edebilmesi gururuma dokundu, küçülttü beni...</p>

  <p>Kiti bu akşam konuşulanların, yapılanların tümünü, bunların çekilebilecekleri anlamları elinden geldiğince açıkyüreklilikle anımsamaya çalışıyordu.</p>

  <p>— Ne gözle bakıyorlarmış bana? diye sordu.</p>

  <p>Kiti, Veslovski'nin onun arkasından masanın öte başına geldiği anda bir şeylerin olduğunu hissetmişti ruhunun derinliklerinde.</p>

  <p>Ama kendi kendine bile itiraf edemiyordu bunu. Bunu kocasına söylemek böylece onun acısını çoğaltmak da istemiyordu.</p>

  <p>— Hem şu halimle nerem çekici benim? dedi.</p>

  <p>Levin başını ellerinin arasına aldı.</p>

  <p>— Ah! diye haykırdı. Böyle söylememeliydin! Demek çekici olsaydın...</p>

  <p>Kiti kocasına acıma dolu bir sevgiyle baktı.</p>

  <p>— Hayır, hayır Kostya, dedi. Dur hele, beni dinle! Nasıl olur, benim için dünyada senden başka erkek yokken ne geçirebilirsin aklından? Ne düşünebilirsin? Yok benim için senden başka erkek yok! Söyle, hiçbir erkekle konuşmamamı ister misin?</p>

  <p>Kocasının kıskançlığı ilk anda gururuna dokunmuştu. En küçük, en masum bir eğlencenin bile ona yasak olması üzmüştü onu. Ama şimdi, kocasının çektiği acıya bir son vermek, onu huzura kavuşturmak için yalnızca bu değersiz şeyleri değil, her şeyini seve seve fedaya hazırdı.</p>

  <p>Levin umutsuz bir fısıltıyla:</p>

  <p>— Düştüğüm durumun korkunçluğunu, gülünçlüğünü anlamaya çalış, dedi. Şunu demek istiyorum, konuğumuzdur Veslovski. Aslını sorarsan, o senli benliliğinden, bir de bacağını altına almasından başkaca uygunsuz bir davranışı olmadı. En iyi davranış biçimi sayıyor bunu, bu yüzden güleryüz göstermeliyim ona.</p>

  <p>Kiti kocasının bu kıskançlığının açığa vurduğu sevginin büyüklüğüne ruhunun derinliklerinde sevinerek:</p>

  <p>— Ama büyütüyorsun sen de Kostya, dedi.</p>

  <p>— İşini asıl korkunç yanı da gene her zamanki gibi sana taptığım, öylesine mutlu, evet çok çok mutlu olduğumuz bir anda bu serserinin... Hayır, niçin serseri olsun? Niçin böyle söz ediyorum ondan? Onunla bir ilgim yok benim. Peki, ama ne diye mutluluğumuz...</p>

  <p>Kiti:</p>

  <p>— Bir şey söyleyeyim mi sana, dedi. Bunun neden olduğunu anlıyorum ben.</p>

  <p>— Neden, neden?</p>

  <p>— Yemekte biz konuşurken bana nasıl baktığını fark ettim.</p>

  <p>Levin ürkek:</p>

  <p>— Ee, sonra? dedi.</p>

  <p>Kiti, o anda neden söz ettiklerini anlattı kocasına. Anlatırken heyecandan tıkanacak gibi oluyordu. Levin bir süre sustu. Sonra Kiti'nin korkuyla kaplanmış, kanı çekilmiş yüzüne bir göz attı. Birden ellerinin arasına aldı başını.</p>

  <p>— Katya, acı çektirdim sana! Bağışla yavrucuğum! Delilik benim yaptığım! Katya, tepeden tırnağa suçluyum. Böylesine saçma bir şey yüzünden nasıl böylesine üzebildim seni?</p>

  <p>— Ah, acıyorum sana.</p>

  <p>— Bana mı? Bana? Delinin biri olduğum için kuşkusuz! Ya seni ne diye üzdüm? Rastgele bir yabancının mutluluğumuzu bozabileceğini düşünmek bile korkunç bir şey!</p>

  <p>— Öyle ya, insanın gururuna dokunan da bu...</p>

  <p>Levin karısının elini öptü.</p>

  <p>— Eh, dedi. Öyleyse ben de bütün yaz burada alıkoyacağım onu. Büyük yakınlık göstereceğim ona. Göreceksin. Yarın... Evet, sahi, yarın gidiyoruz.</p>
</body>
</html>
