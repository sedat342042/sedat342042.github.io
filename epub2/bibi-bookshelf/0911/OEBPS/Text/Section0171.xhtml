<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>II</h2>

  <p>Evin kadınları taraçada toplanmışlardı. Yemekten sonra orada oturmayı seviyorlardı. Ama bugün bir işleri de vardı orada. Son zamanlarda onları oyalayan zıbın dikimi, kundak örtüsü işlerinden başka, bugün burada Agafya Mihaylovna için yeni bir usulle, su katmadan reçel yapıyorlardı. Baba evinden bildiği bu metodu buraya Kiti getirmişti. Daha önce bu işleri yürüten Agafya Mihaylovna Levinlerin evinde yapılan bir şeyin kötü olamayacağı düşüncesiyle bunun başka türlü yapılamayacağını söyleyip yabani çilekle bahçe çileğine su katmıştı gene. Bu yaptığı öğrenildiği için de Agafya Mihaylovna'yı reçelin su katmadan da iyi olacağına inandırmak amacıyla ahududu reçelini herkesin gözü önünde kaynatıyorlardı şimdi.</p>

  <p>Agafya Mihaylovna saçı başı karmakarışık, kıpkırmızı olmuş yüzünü bir keder kaplamış, dirseklerine kadar sıvadığı sıska kolları çıplak, reçeli karıştırıyor, ahududuna soğuk soğuk bakıyor, reçelin kesilmesini yürekten istiyordu. Prenses, ahududu reçelinin böyle yapılmasının baş akıl hocası kendi olduğundan, Agafya Mihaylovna'nın öfkesinin ona yönelmesinin gerektiğini sezinlediği için başka şeylerle meşgulmüş, reçelle ilgilenmiyormuş gibi davranıyor, başka şeylerden söz ediyor; ama arada bir yan gözle mangala bakıyordu.</p>

  <p>Başladığı konuşmayı sürdürüyordu:</p>

  <p>— Hizmetçi kızlara ucuz kumaşları kendim alırım her zaman.</p>

  <p>Agafya Mihaylovna'ya dönüp:</p>

  <p>— Köpüğünü almak zamanı gelmedi mi dersin canım? diye ekledi.</p>

  <p>Kiti'yi durdurdu.</p>

  <p>— Senin yapacağın iş değil bu. Hem çok sıcak orası.</p>

  <p>Doli:</p>

  <p>— Ben yaparım, dedi.</p>

  <p>Kalktı, kaşığı köpüklenen reçelin üzerinde dikkatle dolaştırmaya başladı. Kaşığa yapışan köpükleri temizlemek için daha şimdiden sarımtrak pembe köpükle, kan kırmızısı şurupla kaplı bir tabağın içine vuruyordu kaşığı arada. Çocukluğunda kendisinin de, büyüklerin de reçelin en iyi yerini, köpüğünü yememelerine nasıl şaştığını anımsamış, çocuklarını düşünüyordu. "Çayla nasıl da yalana yalana yiyeceklerdir bunu."</p>

  <p>Doli bir yandan da hizmetçilere nasıl armağanlar almanın daha uygun olacağı üzerine sürüp giden, ilgi duyduğu konuşmaya katılmaktan geri kalmıyordu.</p>

  <p>— Stiva en iyisinin para vermek olduğunu söylüyor.</p>

  <p>Prenses ile Kiti bir ağızdan:</p>

  <p>— Para vermek olmaz! dediler. Armağanın değeri vardır onlar için.</p>

  <p>Prenses:</p>

  <p>— Söz gelimi, dedi. Geçen yıl ben bizim Matryona Semyonovna'ya poplin değil de, onun gibi bir şey almıştım.</p>

  <p>— Anımsıyorum, yaş gününüzde onu giyiyordu.</p>

  <p>— Çok güzel bir deseni vardı. Çok sade ve zarifti. Ona almamış olsaydım, aynı kumaştan kendime bir giysi diktirecektim. Varenka'nın giysisinin kumaşını andırıyordu.</p>

  <p>Doli kaşığı temizlerken:</p>

  <p>— Tamam, galiba, dedi.</p>

  <p>— Reçeli kaşığa alıp yavaş yavaş döktüğünde kıvrıla kıvrıla akıyorsa tamamdır. Biraz daha kaynatın Agafya Mihaylovna.</p>

  <p>Agayfa Mihaylovna sinirli:</p>

  <p>— Bıktım şu sineklerden! dedi.</p>

  <p>Bir an sustuktan sonra ekledi:</p>

  <p>— Kaynatmak bir şeyi değiştirmeyecek.</p>

  <p>Parmaklığa konmuş bir ahududunun sapını çevirerek gagalayan serçeyi görünce Kiti birden:</p>

  <p>— Ah, ne tatlı bir şey, korkutmayın onu! dedi.</p>

  <p>Annesi:</p>

  <p>— Evet, ama mangaldan uzak dur sen, dedi.</p>

  <p>Kiti, neden söz ettiklerini Agafya Mihaylovna'nın anlamasını istemedikleri zaman yaptıkları gibi Fransızca:</p>

  <p><i>— A propos de Varenka,</i><a href="../Text/Section0260.xhtml#Footnote0096" id="Feedback0096"><sup>[96]</sup></a> dedi. Biliyorsunuz maman, bugün bir şeylerin olmasını bekliyorum nedense. Bunun ne olduğunu anlarsınız. Ne hoş olurdu!</p>

  <p>Doli:</p>

  <p>— Şu çöpçatana bakın hele, dedi. Ne büyük bir ustalıkla, titizlikle yaklaştırıyor onları birbirlerine...</p>

  <p>— Hayır, söyler misiniz maman, siz ne düşünüyorsunuz bu konuda?</p>

  <p>— Ne düşünebilirim? O (Sergey İvanoviç'ten söz ediyordu) isteseydi Rusya'nın bir numaralı kızıyla evlenebilirdi zamanında. Pek genç sayılmaz artık kuşkusuz... ama bence her kız seve seve varır ona gene de... Varenka çok temiz yürekli bir kız; ama Sergey İvanoviç istese...</p>

  <p>— Hayır anneciğim, ikisi için de bundan daha iyisinin olamayacağını anlamaya çalışın. Bir kere, kız olağanüstü bir insan!</p>

  <p>Kiti bir parmağını bükerek söylemişti bunu. Doli doğruladı kız kardeşinin söylediğini:</p>

  <p>— Sergey İvanoviç çok hoşlanıyor ondan. Gerçek bu.</p>

  <p>— Sonra, Sergey İvanoviç'in toplum içinde öyle bir yeri var ki, karısının parasına da, soylu olmasına da gereksinimi yok. Yalnızca bir şeye gereksinimi var onun: Cici, sevimli, sakin yaradılışlı bir karıya.</p>

  <p>Doli doğruladı:</p>

  <p>— Evet, onunla sakin bir yaşamı olabilir insanın.</p>

  <p>— Ayrıca, Varenka'nın onu sevmesi gerekiyor. Seviyor da... Sözün kısası, çok hoş bir şey olurdu bu! Korudan şimdi dönecekler. Her şey olup bitecek sanıyorum, bekliyorum bunu. Gözlerinden hemen anlarım her şeyi. Öyle sevinirdim ki böyle bir şey olsa! Sen ne dersin Doli?</p>

  <p>Annesi:</p>

  <p>— Sakin ol hadi, heyecanlanma, dedi. Hiç iyi değil heyecanlanman.</p>

  <p>— Heyecanlanmıyorum anne. Sergey İvanoviç, Varenka'ya bugün evlenme önerecek gibi geliyor bana.</p>

  <p>Doli, Stepan Arkadyeviç ile geçmişini anımsadı. Dalgın gülümsedi:</p>

  <p>— Ah, dedi. Erkeklerin ne zaman, nasıl evlenme önerecekleri bilinmez... Bir engel vardır, birden yıkılır bu engel...</p>

  <p>Kiti birden:</p>

  <p>— Anneciğim, babam size evlenme önerisini nasıl yaptı? diye sordu.</p>

  <p>Prenses:</p>

  <p>— Olağanüstü bir şey olmadı, çok basit, çok sadeydi, dedi.</p>

  <p>Ama kocasının ona evlenme önerisinde bulunuşunu anımsayınca yüzü aydınlanıvermişti.</p>

  <p>— Hayır, nasıl olduğunu anlatın. Konuşmanıza izin verilmeden önce de seviyordunuz onu, değil mi?</p>

  <p>Kiti, kadın yaşamının bu en önemli olayından şimdi annesiyle iki arkadaş gibi söz edebilmenin hazzını içine sindire sindire konuşuyordu. Prenses:</p>

  <p>— Elbette seviyordum, dedi. Köye bize gelirdi.</p>

  <p>— Peki her şey nasıl olup bitti anne?</p>

  <p>— Sizin kuşağın bunun yeni bir yolunu bulduğunu sanıyorsun galiba. Hep aynı şeyler: Bakışlarla, gülümsemelerle...</p>

  <p>Doli doğruladı:</p>

  <p>— Ne güzel söylediniz anneciğim! Evet, bakışlarla, gülümsemelerle...</p>

  <p>— Peki ne söyledi babam?</p>

  <p>— Kostya sana ne söyledi?</p>

  <p>— Bir şey söylemedi. Tebeşirle yazdı. Ne hoştu o an... Aradan çok uzun bir zaman geçti gibi geliyor bana şimdi.</p>

  <p>Üç kadın düşünceye daldılar. Aynı şeyi düşünüyorlardı. Sessizliği ilk bozan Kiti oldu. Evlenmeden önceki kışı ve Vronski'ye kapılışını anımsamıştı. Düşüncelerinin doğal çağrısıyla:</p>

  <p>— Yalnız bir şey var... dedi. Varenka'nın o eski aşk öyküsü! Bir yolunu bulup bunu Sergey İvanoviç'e anlatmayı, onu buna hazırlamayı istiyorum. Erkekler bizim geçmişimiz konusunda çok hassas, kıskanç oluyorlar.</p>

  <p>Doli:</p>

  <p>— Hepsi değil, dedi. Kendi kocanı düşünerek bu kanıya varmışsın. Vronski'nin anısı hâlâ acı veriyor ona. Öyle değil mi?</p>

  <p>Kiti yalnızca gözleriyle dalgın dalgın gülümseyerek:</p>

  <p>— Öyle, diye karşılık verdi.</p>

  <p>Prenses, annelik duygusuyla kızından yana çıktı hemen:</p>

  <p>— Hangi geçmişinin onu rahatsız ettiğini anlayamıyorum, dedi. Vronski'nin sana kur yapması mı? Her kıza kur yapan çıkar.</p>

  <p>Kiti kızardı.</p>

  <p>— Neyse, kapatalım bu konuyu, dedi.</p>

  <p>Annesi sürdürdü konuşmasını:</p>

  <p>— Hayır, bir dakika... Vronski ile konuşmamı sen istemiştin. Anımsıyor musun?</p>

  <p>Kiti üzgün:</p>

  <p>— Ah anneciğim! dedi.</p>

  <p>— Siz zamane kızlarına söz dinletmenin olanağı yok... Vronski ile senin arandaki ilişki belli bir sınırı aşmazdı. Ben istedim bunu. Neyse yavrum, heyecanlanmak iyi değil senin için. Lütfen hiç aklından çıkarma bunu ve sakin olmaya çalış.</p>

  <p>— Sakinim maman.</p>

  <p>Doli:</p>

  <p>— O zaman Anna'nın Moskova'ya gelmesi Kiti için ne iyi oldu! dedi.</p>

  <p>Bu düşüncesi birden şaşırtmıştı Doli'yi.</p>

  <p>— Anna için ise çok kötü oldu, diye ekledi. O zamanlar Anna çok mutluydu. Kiti de mutsuz hissediyordu kendini. Şimdi tam tersi oldu! Sık sık düşünürüm Anna'yı.</p>

  <p>Kiti'nin Vronski ile değil de Levin ile evlendiğini unutamayan prenses:</p>

  <p>— Düşünecek başka birini bulamadın mı? dedi. Kalpsiz, iğrenç, aşağılık bir kadın!</p>

  <p>Kiti canı sıkkın:</p>

  <p>— Ne diye söz edersiniz bunlardan, dedi. Düşünmüyorum böyle şeyleri. Düşünmek de istemiyorum...</p>

  <p>Taraçanın merdivenlerinden gelen kocasının tanıdık ayak sesine kulak kabartarak yineledi:</p>

  <p>— Düşünmek de istemiyorum.</p>

  <p>Levin taraçaya çıkarken:</p>

  <p>— Neyi düşünmek de istemiyorsun? diye sordu.</p>

  <p>Ama kimse yanıt vermedi ona. O da yinelemedi sorusunu.</p>

  <p>Levin, kadınların hepsinin yüzüne keyifsiz keyifsiz bakıp ona açamayacakları bir şeyden söz ettiklerini anlayınca:</p>

  <p>— Kadınlar saltanatınızı bozduğum için üzgünüm, dedi.</p>

  <p>Agayfa Mihaylovna'nın reçelin susuz kaynatılmasından, genel olarak da yabancı Şçerbatski etkisinden duyduğu üzüntüyü paylaşır gibi oldu bir an. Ama gülümsedi hemen. Kiti'nin yanına gitti. Son zamanlarda Kiti ile konuşurken herkesin yüzünü kaplayan o anlatım kapladı yüzünü.</p>

  <p>— Ee, ne haber? diye sordu.</p>

  <p>Kiti gülümsedi.</p>

  <p>— Hiç, dedi, iyilik. Ya senden?</p>

  <p>— Köylü arabalarından üç kat daha çok yük alıyorlar. Çocukların yanına gitsek mi dersin? Arabayı hazırlamalarını söylerim.</p>

  <p>Prenses sitemli:</p>

  <p>— Ne o, Kiti'yi açık arabaya mı bindirmek niyetindesiniz? diye sordu.</p>

  <p>— Ama yavaş gideceğiz, prenses.</p>

  <p>Levin, damatların kayınvalidelerine söyledikleri gibi anne demiyordu prensese. Bu da hiç hoşuna gitmiyordu prensesin. Gerçi prensesi çok seviyordu Levin, ona karşı büyük bir saygısı vardı; ama ölü annesine olan duygusunu incitmeden anne diyemiyordu ona.</p>

  <p>Kiti:</p>

  <p>— Siz de bizimle gelin anneciğim, dedi.</p>

  <p>— Bu saçmalıklara bakamıyorum.</p>

  <p>— Öyleyse yürüyerek giderim ben de. İyi gelir bana.</p>

  <p>Kiti kalktı, kocasının yanına gidip koluna girdi. Prenses:</p>

  <p>— İyi gelir; ama her şeyin bir ölçüsü vardır, dedi.</p>

  <p>Levin, Agafya Mihaylovna'ya gülümsedi. Onu neşelendirmek amacıyla:</p>

  <p>— Ee, Agafya Mihaylovna reçel hazır mı? dedi. Yeni usulle daha mı iyi oldu?</p>

  <p>— Galiba öyle. Bizim usule göre fazla kaynadı sayılır.</p>

  <p>Kiti kocasının niyetini anlamıştı. Aynı duyguyla seslendi yaşlı kadına:</p>

  <p>— Daha iyidir Agafya Mihaylovna, daha iyidir. Bozulmaz böylesi. Hem buzumuz kalmadı, soğuk tutacak yerimiz bile yok onu. (Agafya Mihaylovna'nın başörtüsünü düzeltirken gülümsedi.) Öte yandan, kurduğun turşu öylesine güzel ki, annem böylesini hiçbir yerde yemediğini söylüyor.</p>

  <p>Agafya Mihaylovna, öfkeli öfkeli baktı Kiti'ye.</p>

  <p>— Avutmaya çalışmayın beni hanımım. Sizi ve onu böyle görmek yetiyor beni mutlu etmeye.</p>

  <p>Yaşlı kadının Levin'den kendileri diye değil de kabaca o diye söz etmesi dokunmuştu Kiti'ye.</p>

  <p>— Mantar toplamaya siz de gelin. Mantarın çok olduğu yerleri gösterirsiniz bize.</p>

  <p>Agafya Mihaylovna, "Kızabilmek isterdim size; ama kızılmıyor ki..." der gibi gülümseyerek salladı başını.</p>

  <p>Yaşlı prenses:</p>

  <p>— Benim söylediğim gibi yapın lütfen, dedi. Reçelin ağzını bir kâğıtla kapayıp kâğıdı romla ıslatın. Buz olmasa da küf tutmaz o zaman.</p>
</body>
</html>
