<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXI</h2>

  <p>Petritski:</p>

  <p>— Ben de seni almaya geldim, dedi. Bugün çok sürdü temizliğin. Bitti mi bari?</p>

  <p>Vronski, –işlerini soktuğu düzeni aşırı cesur, çabuk her hareketin bozacağından korkuyormuş gibi– bıyıklarının ucunu dikkatle kıvırırken yalnızca gözleriyle gülümsedi.</p>

  <p>— Bitti, diye karşılık verdi.</p>

  <p>Petritski:</p>

  <p>— Böyle zamanlarda banyodan çıkmış gibi olursun, dedi. Gritski'nin (Alay komutanına Gritski derlerdi) yanından geliyorum. Seni bekliyorlar.</p>

  <p>Vronski bir şey söylemeden, aklında başka şeyler, arkadaşına bakıyordu.</p>

  <p>Onlara kadar gelen tanıdık bas sese, polkalara, valslere kulak verdi.</p>

  <p>— Ne müziğidir bu çaldırdığı? diye sordu. Bayram mı var?</p>

  <p>— Serpuhovski geldi.</p>

  <p>— Yaa! dedi Vronski. Bilmiyordum.</p>

  <p>Gözlerindeki gülümseme daha bir aydınlandı.</p>

  <p>Aşkının onu mutlu etmeye yettiğine, yükselme tutkusunu aşkına feda ettiğine, –hiç değilse öyle davranmaya kendi kendine bir kez karar verdikten sonra– Vronski artık Serpuhovski'yi kıskanamaz, alaya gelince önce ona uğramadı diye eski arkadaşına gücenemezdi de. İyi bir arkadaştı Serpuhovski, onu göreceğine sevinmişti.</p>

  <p>— Ah çok sevindim, diye ekledi.</p>

  <p>Alay komutanı Dyemin bir çiftlik sahibinin büyük evinde oturuyordu. Herkes geniş alt balkonda toplanmıştı. Avluya girince Vronski'nin ilk gördüğü, votka fıçısının başına toplanmış ceketli şarkıcılarla, subayların ortasında neşeli alay komutanı olmuştu. Komutan balkonun birinci basamağına çıkmış, Offen-Bach'ın bir kadrilini çalan orkestranın sesini bastırarak, yanda duran erlere bağıra çağıra emirler veriyor, elini kolunu sallıyordu. Erler, bir süvari başçavuşu, birkaç astsubay, Vronski ile aynı anda yaklaştılar balkona. Alay komutanı masaya döndü, elinde kadehle gene çıktı basamağa, kadeh kaldırdı. "Eski arkadaşımız, kahraman general Prens Serpuhovski'nin sağlığına, Ura!"</p>

  <p>Alay komutanının arkasından, elinde kadehle, gülümseyerek Serpuhovski de çıktı.</p>

  <p>Tam karşısındaki ikinci görevini yapan al yanaklı, sağlıklı süvari başçavuşuna:</p>

  <p>— Çakı gibisin Bandarenko, dedi.</p>

  <p>Vronski üç yıldır görmemişti Serpuhovski'yi. Favori bırakmış, bu ona ağırbaşlı bir görünüm vermişti. Boylu posluydu; ama yüzünün, bedeninin, kibarlığı, soylu görünüşü daha çok dikkati çekiyordu. Vronski'nin onda fark ettiği en önemli değişiklik, yüzündeki, başarıya ulaşmış, bu başarısının herkesçe kabul edildiğinden kuşkusu olmayan insanların yüzünde görülen o sakin, sürekli aydınlıktı. Vronski bilirdi bu aydınlığı. Serpuhovski'de de hemen fark etmişti onu.</p>

  <p>Serpuhovski merdivenden inerken Vronski'yi gördü. Bir sevinç gülümsemesi aydınlattı yüzünü. Başıyla yukarıyı gösterdi. Kadehini Vronski'ye doğru kaldırdı. Bu hareketiyle ona doğru uzanmış, öpüşmeye hazırlanmış başçavuşun yanına gitmek zorunda olduğunu anlamıştı.</p>

  <p>Alay komutanı:</p>

  <p>— Eh, Vronski de geldi işte! diye haykırdı. Yaşvin keyifsiz olduğunu söylemişti.</p>

  <p>Serpuhovski yiğit başçavuşun ıslak, taze dudaklarından öptü, ağzını mendiliyle silip Vronski'nin yanına geldi. Elini sıkarak bir kenara çekti onu.</p>

  <p>— Çok sevindim seni gördüğüme, dedi.</p>

  <p>Alay komutanı Vronski'yi göstererek seslendi Yaşvin'e:</p>

  <p>— Ona bakın!</p>

  <p>Aşağı, erlerin yanına indi.</p>

  <p>Vronski, Serpuhovski'yi yukarıdan aşağı süzüp:</p>

  <p>— Dün yarışlara neden gelmedin? diye sordu. Orada göreceğimi umuyordum seni.</p>

  <p>— Geldim; ama biraz geç. Kusura bakma. (Emir subayına döndü:) Emir verin lütfen, herkese ne kadar düşüyorsa dağıtsınlar.</p>

  <p>Aceleyle üç tane yüz rublelik banknot çıkardı cüzdanından. Yüzü kızardı. Yaşvin:</p>

  <p>— Vronski! diye seslendi. Bir şey yiyecek misin, yoksa içecek misin? Ey, konta yiyecek bir şeyler getirin! Al şunu iç.</p>

  <p>Alay komutanının evindeki içki âlemi uzun süre devam etti.</p>

  <p>Çok içildi. Serpuhovski'yi altı okka yaptılar. Sonra alay komutanını yaptılar. Daha sonra şarkıcıların önünde alay komutanı, Petritski ile oynadı. Alay komutanı yorulunca avluda bir peykenin üzerine oturdu. Yaşvin'e Rusya'nın askeri yönden Prusya'ya üstünlüklerini –özellikle süvari saldırı yönünden üstünlüklerim– anlatmaya başladı. Eğlence bir an kesilmişti. Serpuhovski ellerini yıkamak için tuvalete gitti. Vronski ile karşılaştı orada. Vronski ceketini çıkarmış, saçlarının örttüğü kırmızı boynunu suyun altına sokmuş, başını, boynunu elleriyle ovuyordu. Yıkanması bittikten sonra Serpuhovski'nin yanına oturdu. Küçük kanepede oturuyorlardı. Aralarında ikisi için de çok ilginç bir konuşma başladı. Serpuhovski:</p>

  <p>— Seninle ilgili her şeyi karımdan öğrendim, dedi. Onunla sık görüşmen hoşuma gitti.</p>

  <p>Vronski gülümsedi. Neden söz edeceklerini anlamış, bundan hoşlandığı için de gülümsemişti.</p>

  <p>— Varya'nın yakın dostudur, diye karşılık verdi. Petersburg'da, görüşmekten haz duyduğum yalnız bu iki kadın vardır.</p>

  <p>Serpuhovski gülümsedi.</p>

  <p>— Yalnız mı? diye sordu.</p>

  <p>Vronski onun bu imasını sert bir yüzle yasaklayarak:</p>

  <p>— Evet, dedi. Ben de seninle ilgili her şeyi öğrendim; ama karından değil. Başarın çok sevindirdi beni; ama hiç şaşırtmadı. Ben daha çoğunu bekliyordum.</p>

  <p>Serpuhovski gülümsedi. Kendisi için böyle düşünülmesinden hoşlandığı belliydi. Bunu gizlemeyi de gerekli görmedi.</p>

  <p>— Ne yalan söyleyeyim, dedi. Tam tersine, ben daha azını bekliyordum. Ama sevinçliyim. Ün düşkünüyümdür, zayıf yanımdır bu benim, saklamıyorum.</p>

  <p>Vronski:</p>

  <p>— Başarıya ulaşmasaydın, saklardın belki, dedi.</p>

  <p>Serpuhovski gene gülümsedi.</p>

  <p>— Sanmam. Bunsuz yaşamaya, değmeyeceğini söylemiyorum; ama sıkıcı olurdu yaşam... Yanılıyorum belki; ama bana öyle geliyor ki, askeri alanda birtakım yeteneklerim ve nasıl olursa olsun, her çeşit güç benim elimde, tanıdığım çok insanın elinde olduğundan daha iyi, daha yararlı olacaktır. (Serpuhovski'nin gözlerinde başarıya ulaşmanın verdiği sevinç aydınlığı vardı.) Bu nedenle, yükseldikçe, güce yaklaştıkça hoşuma gidiyor bu, sevindiriyor beni.</p>

  <p>— Belki senin için öyledir, dedi Vronski. Ama herkes için öyle değildir. Ben de senin gibi düşünüyorum. Oysa yaşıyorum işte, yalnız bunun için yaşamaya değmeyeceği görüşündeyim şimdi.</p>

  <p>Serpuhovski gülümsedi.</p>

  <p>— Gördün mü? Seninle ilgili her şeyi öğrendiğimi söylemekle başlamıştım söze. Görevi reddettiğini bildiğimi söylemiştim... Doğru buldum yaptığını elbette. Ama her şeyin bir yolu yordamı vardır. Davranışının iyi olduğunu sanıyorum; ama gerektiği gibi yapmadın yapacağını.</p>

  <p>— Olan oldu... Biliyorsun, yaptığım bir şeyden pişmanlık duymam ben. Yaptığıma üzülmem sonra.</p>

  <p>— Bir süre için iyidir bu. Ama sana yetmez. Ağabeyine söylemem bunu. Bizim ev sahibi. Tatlı bir çocuktur o da. (Alay komutanının "Ura!" diye bağırmasına kulak vererek ekledi:) Duyuyorsun işte! Mutludur; ama sana yetmez bu.</p>

  <p>— Yeteceğini söylemiyorum zaten.</p>

  <p>— Yalnız bu değil hem. Senin gibiler gereklidir...</p>

  <p>— Kime?</p>

  <p>— Kime mi? Topluma, Rusya'ya. Yetenekli insanlar, parti gereklidir Rusya'ya, yoksa her şey köpeklerin elinde kalır.</p>

  <p>— Nasıl yani? Rus komünistleri karşısında Bertenef'in partisi gibi mi?</p>

  <p>Serpuhovski, kendisinden böylesine budalaca bir düşüncenin beklenmesine canı sıkılmış, yüzünü buruşturmuştu.</p>

  <p>— Hayır, dedi. <i>Tout ça esi une blague</i><a href="../Text/Section0260.xhtml#Footnote0057" id="Feedback0057"><sup>[57]</sup></a> Her zaman böyleydi bu, böyle de olacak. Komünist diye bir şey yoktur. Ama insanlar zararlı entrikalar, tehlikeli şeyler düşünüp bulmak zorundadırlar her zaman. Böyle gelmiş böyle gider bu. Hayır, Rusya'ya senin gibi, benim gibi özgür yaradılışlı insanların yönetici partisi gereklidir.</p>

  <p>— Peki, ama niçin? (Vronski yönetimi elinde bulunduran birkaç kişiyi saydı.) Niçin özgür yaradılışlı değilmiş onlar?</p>

  <p>— Çünkü doğuştan parasal özgürlükleri yoktu şimdi de yok? Bizim gibi güneşe yakın doğmadılar onlar. Parayla ya da güleryüzle kolayca satın alınabilirler. Bulundukları yerde tutunabilmeleri için kendilerine bir yön uydurmalıdırlar. Kendilerinin de inanmadıkları, kötülük doğuran bir düşünce, bir yön seçerler kendilerine. Devlet malı bir evde oturabilmek, bilmem ne kadar ücret alabilmek için bir araçtan başka bir şey değildir bu yön. Onların oyunlarına bakarsan, <i>cela n'est pas plus fin que ça.</i><a href="../Text/Section0260.xhtml#Footnote0058" id="Feedback0058"><sup>[58]</sup></a> Belki onlardan kötüyüm, aptalım ben. Gerçi ne bakımdan onlardan kötü olabileceğimi bilmiyorum ya, belki kötüyümdür. Ama senin de benim de kesin olan bir üstünlüğümüz var ki, bunu satın almak daha güçtür. İşte böyle insanlar her zamankinden daha gereklidir şimdi.</p>

  <p>Vronski dikkatle dinliyordu. Ama onu Serpuhovski'nin sözlerinden çok, iktidarla mücadeleye girişmeyi düşünen, bu çevrede dostları da düşmanları da olan arkadaşının bu konuda görüşleriydi. Oysa onun için süvari birliğinin çıkarlarıydı yalnızca önemli olan. Olayları değerlendirmekteki, anlamaktaki yeteneğiyle, zekâsıyla, güzel konuşma yeteneğiyle –böyle insanlara pek seyrek rastlanırdı onun yaşadığı çevrede– Serpuhovski'nin ne denli güçlü olacağını da anlıyordu Vronski. Bu duygusundan utana utana, kıskanıyordu arkadaşını.</p>

  <p>— Bunun için gene de çok önemli bir şey eksik bende, diye karşılık verdi: İktidar olma isteği... Vardı; ama geçti.</p>

  <p>Serpuhovski gülümsedi.</p>

  <p>— Kusura bakma; ama doğru değil bu.</p>

  <p>— Hayır, doğru, doğru... şimdi, açık konuşmak için...</p>

  <p>— Evet, şimdi doğru, bu başka. Ama şimdi, her zaman demek değildir.</p>

  <p>— Olabilir, dedi Vronski.</p>

  <p>Serpuhovski arkadaşının ne düşündüğünü anlamış gibi:</p>

  <p>— Olabilir diyorsun, diye sürdürdü konuşmasını. Bense olacak diyorum. Bunun için de görmek istiyorum seni. Gerektiği gibi hareket ettin sen. Anlıyorum bunu; ama diretmek zorunda değilsin. Senden <i>carte blanche</i><a href="../Text/Section0260.xhtml#Footnote0059" id="Feedback0059"><sup>[59]</sup></a> istiyorum yalnızca. Seni himayeme almıyorum... Gerçi alsam da olur ya, çünkü bir keresinde de sen himayene almıştın beni! Umarım dostluğumuz bundan değerlidir. (Bir kadın gibi şefkatle gülümsedi Vronski'ye.) Evet, carte blanche ver bana, alaydan ayrıl, usulca çeker alırım seni.</p>

  <p>Vronski:</p>

  <p>— Ama anla beni, dedi. Her şeyin olduğu gibi kalmasından başka bir şey istemiyorum ben.</p>

  <p>Serpuhovski ayağa kalktı. Vronski'nin karşısında durdu.</p>

  <p>— Her şeyin olduğu gibi kalmasını istiyorsun, dedi. Bunun ne anlama geldiğini biliyorum. Beni dinle: Aynı yaştayız, belki sayıca benden çok kadın tanımışsındır. (Serpuhovski'nin gülümsemesi de, tavrı da onun en duyarlı noktaya dokunmasından Vronski'nin korkmaması gerektiğini, onun oraya acıtmadan, dikkatle dokunacağını söylüyordu.) Ama evliyim ben, şuna inan ki (birinin yazdığı gibi) insan sevdiği karısını tanıyınca kadınları, onlardan binlercesini tanımış olsa tanıyabileceğinden daha iyi tanır.</p>

  <p>Vronski, tuvalet odasının kapısından başını uzatıp onları alay komutanının yanına çağıran subaya seslendi:</p>

  <p>— Şimdi geliyoruz.</p>

  <p>Vronski, Serpuhovski'nin söyleyeceklerini dinlemek, bu konuda düşüncelerini öğrenmek istiyordu. Serpuhovski anlatıyordu:</p>

  <p>— Bu konuda ne düşündüğümü söyleyeyim sana. Kişinin çalışma yaşamında kadın en önemli engeldir. Bir kadını severken bir şeyler yapmak güçtür. Bunun için zarara uğramadan sevmek için tek yol vardır. Evlenmek. Nasıl anlatsam sana, dur, dur! Bir <i>fardeau</i><a href="../Text/Section0260.xhtml#Footnote0060" id="Feedback0060"><sup>[60]</sup></a> taşırken aynı anda ellerinle bir şeyler yapabilmen için yükü sırtına bağlamaktan başka bir yol olmadığı gibi, burada tek yol evliliktir. (Serpuhovski böyle benzetmeleri severdi.) Evlendikten sonra anladım bunu ben de. Ellerim boş kaldı bir anda. Ama evlenmeden bu fardeau'yu yanında taşımak istersen ellerin öylesine dolu olacaktır ki, hiçbir şey yapamayacaksın. Mazankofa, Krıpofa bak. Kadın yüzünden mahvettiler geleceklerini.</p>

  <p>Vronski, sözü geçenlerin ilişki kurdukları Fransız kadınla aktristi anımsıyordu.</p>

  <p>— Ne kadınlar! dedi.</p>

  <p>— Kadının sosyetedeki yeri ne denli sağlamsa o denli kötüdür bu. Fardeau'yu elde taşımayıp onu başkasının elinden çekip almakla aynıdır.</p>

  <p>Vronski önüne, yere bakarak:</p>

  <p>— Hiç sevmemişsin sen, dedi.</p>

  <p>Anna'yı düşünüyordu o anda. Serpuhovski:</p>

  <p>— Olabilir, dedi. Ama sana söylediğimi unutma. Bir şey daha var: Kadınlar erkeklerden daha maddecidirler. Yüce bir şey yaptırır bize aşkımız, oysa onlara <i>terre-â-terre</i><a href="../Text/Section0260.xhtml#Footnote0061" id="Feedback0061"><sup>[61]</sup></a> şeyler.</p>

  <p>Vronski, odaya giren emir erine:</p>

  <p>— Şimdi, şimdi geliyoruz, dedi.</p>

  <p>Ama emir eri, onun sandığı gibi, onları çağırmaya gelmemişti. Vronski'ye bir mektup getirmişti.</p>

  <p>— Prenses Tverskaya'dan getirdiler efendim.</p>

  <p>Vronski zarfı açtı, yüzü bir anda kıpkırmızı oldu. Serpuhovski'ye:</p>

  <p>— Başım ağrımaya başladı, eve gideceğim, dedi.</p>

  <p>— Eh, güle güle. Carte blanche veriyor musun?</p>

  <p>— Sonra konuşuruz, Petersburg'da bulurum seni.</p>
</body>
</html>
