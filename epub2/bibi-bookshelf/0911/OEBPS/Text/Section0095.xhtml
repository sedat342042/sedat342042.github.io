<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XVII</h2>

  <p>Prenses Tverskaya'nın Anna'yı çağırdığı kroket partisi iki bayanla onların hayranı iki erkek arasında oynanacaktı. Bu iki bayan, Petersburg'un seçkin sosyetesinin yeni bir grubunun bir şeyin taklidine benzeterek <i>les sept merveilles du monde</i><a href="../Text/Section0260.xhtml#Footnote0054" id="Feedback0054"><sup>[54]</sup></a> diye ad takılmış en önemli iki üyesiydiler. Bu iki bayan gerçekten de yüksek; ama Anna'nın bulunduğu gruba düşman bir gruptandılar. Ayrıca, Liza Merkalova'nın hayranı, Petersburg'un en nüfuzlu kişilerinden biri olan ihtiyar Stremof da görev yönünden Aleksey Aleksandroviç'in düşmanıydı. Anna bütün bunları düşünerek gitmek istememişti oraya. Prenses Tverskaya'nın yolladığı pusuladaki imalar da buna eklenmişti. Anna şimdi, Vronski'yi görmek umuduyla kararını değiştirmişti.</p>

  <p>Anna öteki konuklardan önce geldi Prenses Tverskaya'ya.</p>

  <p>O içeri girerken, Vronski'nin favorileri özenle taranmış, saraylı bir emir subayına benzeyen uşağı da kapıdan giriyordu. Uşak kapıda durdu, kasketini çıkarıp saygıyla yol verdi ona. Anna tanıdı uşağı. Vronski'nin dün bugün gelmeyeceğini söylediğini ancak o anda anımsadı. Besbelli, gelmeyeceğini bildirmek için Vronski mektup yollamıştı Tverskaya'ya.</p>

  <p>Anna antrede pelerinini çıkarırken uşak, gene saraylı emir subayları gibi "r"leri uzatarak, "Konttan prensese," dedi. Getirdiği mektubu verdi.</p>

  <p>Anna, uşağa efendisinin nerede olduğunu sormak istiyordu. Geri dönüp ona gelmesi için Vronski'ye bir pusula yollamak ya da kendi ona gitmek istiyordu. Ama ne onu, ne bunu, ne de ötekini yapabildi. Onun geldiğini bildiren çıngırak sesi duyulmuştu içeride. Prenses Tverskaya'nın uşağı açık kapıda yan durmuş, onun geçmesini bekliyordu. Öteki odada başka bir uşak:</p>

  <p>— Prenses bahçedeler efendim, dedi. Geldiğinizi hemen bildirecekler kendilerine. Bahçeye buyurur musunuz?</p>

  <p>Anna'nın içinde bulunduğu kararsızlık, bilinmezlik değişmemişti hiç. Evdeki gibiydi. Daha bile kötüydü şimdi. Çünkü bir şey yapamayacak, Vronski'yi göremeyecekti. Burada kalması, ruhsal durumuna böylesine yabancı, böylesine ters bir ortamda zaman geçirmesi gerekiyordu. Ama üzerinde, kendisine yakıştığını bildiği bir tuvalet vardı. Yalnız değildi: Çevresinde, alışık olduğu o görkemli rahatlık, işsizlik, güçsüzlük vardı. Şimdi evdekinden daha bir iyi hissediyordu kendini. Ne yapması gerektiğini düşünmek zorunda değildi. Her şey kendiliğinden oluyordu. Anna, sırtında onu şaşırtan çok zayıf, beyaz tuvaletiyle onu karşılamaya gelen Betsi'ye her zamanki gibi gülümsedi. Prensesin yanında Tuşkeviç ile prensesin akrabası genç bir kız vardı. Genç kızın taşradaki annesiyle babası, kızları yazı ünlü prensesin yanında geçirdiği için seve seve yollamışlardı onu Petersburg'a.</p>

  <p>Anna'nın tuhaf bir görünümü vardı galiba. Betsi ondaki değişikliği hemen fark etmişti çünkü.</p>

  <p>Anna, onlara doğru gelmekte olan –Vronski'nin mektubunu getirdiğini sandığı– uşağa bakarak:</p>

  <p>— Bu gece uyuyamadım, dedi.</p>

  <p>Betsi:</p>

  <p>— Geldiğine çok sevindim, dedi. Öyle yoruldum ki! Konuklar gelmeden oturup bir fincan çay içmek istiyordum. (Tuşkeviç'e döndü:) Siz de Maşa ile gidip çimi düzeltilen kroket alanında bir deneme yapsanız iyi olur. (Anna'ya döndü, şemsiyeyi tutan elini gülümseyerek sıktı.) Çayımızı içerken baş başa konuşuruz biz de, <i>we'll have a cosy chat.</i><a href="../Text/Section0260.xhtml#Footnote0055" id="Feedback0055"><sup>[55]</sup></a> Olmaz mı?</p>

  <p>— Çok kalmayacağım için daha tatlı olur, dedi Anna. Yaşlı Bayan Vrede'ye gitmek zorundayım. Yüz yıldır söz verip duruyorum ona.</p>

  <p>Yalan, yaradılışına tersti Anna'nın, oysa sosyetede alışmıştı yalana. Haz bile veriyordu ona yalan söylemek. Niçin söylemişti bu yalanı, bunu söylerken bir saniye içinde neler düşünmüştü, sorsalar anlatamazdı. Bu yalanı Vronski'nin buraya gelmeyeceğini, buradan kurtulması, onu bir yerde bulmaya çalışması gerektiğini bildiği için söylemişti. Ama niçin –gidebileceği başka birçok kimse varken– yaşlı Fraulein Vrede'ye gideceğini söylemişti? Açıklayamazdı bunu. Öte yandan, –sonra anlaşıldığı gibi– Vronski ile buluşmak için en kurnazca şeyler düşünürken, o anda bundan daha güzel bir şey söyleyemezdi.</p>

  <p>Betsi, Anna'nın yüzüne dikkatli dikkatli bakarak:</p>

  <p>— Hayır, dünyada bırakmam sizi. Sizi sevmeseydim gücenirdim vallahi. Konuklarımı küçümsüyor, onların yanında küçük düşeceğinizden korkuyor gibisiniz.</p>

  <p>Uşağa döndü –ona bir şey söylerken her zaman yaptığı gibi gözlerini kısarak– ekledi:</p>

  <p>— Lütfen küçük konuk salonuna götürün çayımızı.</p>

  <p>Mektubu aldı ondan, okudu. Anna'ya Fransızca:</p>

  <p>— Aleksey atlattı bizi, dedi.</p>

  <p>Sonra Vronski'nin Anna için kroket oyununda, oyun arkadaşından başka bir anlamı olabileceğini aklının ucundan hiç geçirmiyormuş gibi ilgisiz, doğal bir tavırla ekledi:</p>

  <p>— Gelemeyeceğini yazıyor.</p>

  <p>Anna, Betsi'nin her şeyi bildiğini biliyordu. Ama Betsi'nin onun yanında Vronski'den nasıl söz ettiğini görünce bir an onun bir şey bilmediğini sanırdı.</p>

  <p>Anna, bununla pek ilgilenmiyormuş gibi:</p>

  <p>— Ya! dedi.</p>

  <p>Gülümseyerek ekledi:</p>

  <p>— Konuklarınız bir kimseyi nasıl küçük düşürebilirlermiş bakalım?</p>

  <p>Bu söz oyunu, sırrını böyle saklayış, bütün kadınlar için olduğu gibi Anna için de çok hoş bir şeydi. Sırrını saklama zorunluluğu, o andaki amacı değildi onu çeken, saklayışının kendisiydi.</p>

  <p>— Papa'dan daha Katolik olamam, dedi. Stremof ile Liza sosyetenin kaymağının kaymağıdırlar. Sonra her yere kabul edilirler. Hem ben –ben sözcüğünün üzerine basmıştı– hiçbir zaman sert ve sabırsız olmadım şimdiye dek. Zamanım yok, o kadar.</p>

  <p>— Hayır, Stremof ile karşılaşmak istemiyorsunuz belki? Varsın Aleksey Aleksandroviç ile yesinler birbirlerini komitede. Bizi ilgilendirmez bu. Ama sosyetede, tanıdığım en sevimli insandır Stremof. Krokete de çok düşkündür. Göreceksiniz. Bu yaşta Liza'ya âşık olması gerçi gülünç bir duruma düşürmüştür onu; ama gülünç durumdan nasıl kurtulduğunu görmeye değer. Çok sevimli bir insandır. Yeni, yepyeni bir kişiliktir.</p>

  <p>Betsi durmadan konuşuyordu. Anna, Betsi'nin neşeli, zeki bakışından, onun durumunu bir ölçüde anladığını, bir şeyler kurduğunu sezinliyordu. Küçük odadaydılar. Betsi:</p>

  <p>— Aleksey'e yazmak gerek, dedi.</p>

  <p>Masaya oturup birkaç satır yazdı, zarfa koydu.</p>

  <p>— Yemeğe gelmesini yazdım, diye ekledi. Yemekte bir hanımefendi yalnız olacak, dedim. Okuyun bakalım nasıl? Bağışlayın sizi bir dakika yalnız bırakacağım.</p>

  <p>Kapıdan seslendi:</p>

  <p>— Lütfen siz kapayıp yollayın mektubu. Benim bazı işlerim var.</p>

  <p>Anna bir dakika düşünmeden Betsi'nin yazı masasına oturdu, mektubu okumadan altına şöyle ekledi: "Sizi görmem gerek. Vreda'nın bahçesine gelin. Saat altıda orada olacağım." Zarfı kapadı. Dönen Betsi onun yanında verdi mektubu uşağa.</p>

  <p>Gerçekten serin, küçük konuk odasında servis arabasıyla getirilmiş çayı içerlerken iki kadın arasında, Prenses Tverskaya'nın konuklar gelinceye dek vaat ettiği cosy chat başlamıştı. Gelmesini bekledikleri konukları eleştiriyorlardı. Konuşma döndü dolaştı Liza Merkalova'ya geldi. Anna:</p>

  <p>— Çok sevimli bir insan, dedi. Her zaman hoşlanmışımdır ondan.</p>

  <p>— Seveceksiniz onu. Dilinde hep siz varsınız. Dün yarışlardan sonra yanıma geldi, sizi göremeyince öyle üzüldü ki... Sizin gerçek bir roman kahramanı olduğunuzu söylüyor. "Erkek olsaydım onun uğruna binlerce aptallık yapardım," diyor. Stremof, onun aynı şeyleri şimdi de yapabileceğini söylüyor.</p>

  <p>Anna bir süre sustuktan sonra, sorusunun anlamsız olmadığını, buna gereğinden çok önem verdiğini gösteren bir tavırla:</p>

  <p>— Söyler misiniz, dedi. Herkesin Mişka dediği Prenses Kalujski ile arasındaki ilişkinin aslı nedir? Pek görmüyorum onları çünkü. Nedir durum?</p>

  <p>Betsi yalnızca gözleriyle gülümsedi. Dikkatli dikkatli baktı Anna'nın yüzüne:</p>

  <p>— Yeni bir yol, dedi. Onlar da bu yolu seçtiler. Mercimeği fırına verdiler. Ama yol önemli, fırına verişteki yol.</p>

  <p>— Evet, ama Kalujski ile arasındaki ilişki nedir?</p>

  <p>Betsi birden kahkahayı bastı. Pek seyrek olurdu böyle kahkahayla güldüğü.</p>

  <p>— Prenses Myahkaya'nın uzmanlık alanına giriyorsunuz. Çok çocukça bir soru bu.</p>

  <p>Betsi'nin gülmeyi kesmek istediği belliydi. Ama tutamıyordu kendini. Pek seyrek gülen insanlarda görülen neşeli bir gülüştü bu. Gülmekten gözleri yaşarmıştı.</p>

  <p>— Onlara sormalı, dedi.</p>

  <p>Betsi'nin gülmesi Anna'ya da geçmişti.</p>

  <p>— Hayır, gülüyorsunuz; ama baştan beri anlayamıyorum bunu, dedi. Kocasının buradaki rolünü anlayamıyorum!</p>

  <p>— Kocası mı? Liza Merkalova'nın kocası yol battaniyesini getirir onun arkasından, her an hizmetine hazırdır. Biliyor musunuz, yüksek sosyetede tuvaletin bazı ayrıntılarından söz etmezler, düşünmezler bile. Bu da öyle bir şey.</p>

  <p>Anna konuyu değiştirmek için:</p>

  <p>— Rolandaki'nin şölenine gidecek misiniz? diye sordu.</p>

  <p>Betsi:</p>

  <p>— Niyetim yok, dedi.</p>

  <p>Arkadaşına bakmadan, saydam, küçük fincanlara mis gibi kokan çaydan koymaya başladı. Fincanı Anna'nın önüne sürdükten sonra kutudan bir yaprak sigara alıp ağızlığına taktı, yaktı. Fincanı aldı, gülmüyordu artık.</p>

  <p>— Gördüğünüz gibi, pek neşeliyim bugün, dedi. Sizi de Liza'yı da anlıyorum. Liza, çocuklar gibi neyin iyi neyin kötü olduğunu anlayamayan saf insanlardandır. Hiç değilse, çok gençken anlayamıyordu. Şimdi de bu anlayamamasının ona yakıştığını biliyor. (Betsi hafiften gülümsedi.) Şimdi belki de mahsus anlamıyor. Ama kim ne derse desin, yakışmıyor ona bu. Biliyor musunuz, kişi aynı şeye, acıklı bir şeymiş gibi acı duyarak baktığı gibi, sakin, hatta neşeyle de bakabilir. Siz her şeyi acıklı görmeye yatkınsınız. Anna ciddi, dalgın:</p>

  <p>— Başkalarını da kendimi tanıdığım gibi tanımayı ne çok isterdim, dedi. Başkalarından kötü müyüm acaba, iyi mi? Sanıyorum kötüyüm.</p>

  <p>Betsi:</p>

  <p>— Çok çocuksunuz, çok çocuksunuz! dedi. İşte geldiler.</p>
</body>
</html>
