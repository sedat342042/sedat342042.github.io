<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Dublinliler</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_14">Arınma</h1>

  <p class="block_">O sırada tuvalette bulunan iki bey de onu kaldırmaya çalıştılar: ama hiç kıpırdanamıyordu. Düştüğü merdivenin dibine kıvrılıp kalmıştı. Sırtüstü çevirdiler zar zor. Şapkası biraz ileriye yuvarlanıp gitmiş, üstü başı da yüzükoyun kapaklandığı zeminin kir pasına bulanmıştı. Gözleri kapalı, soluk alıp verişi hırıltılıydı. Ağzının kenarından ince ince kan sızıyordu.</p>

  <p class="block_">Bu iki beyle bir müstahdem onu yukarı taşıdılar ve meyhanenin içinde yeniden yere yatırdılar. İki dakika geçmeden çevresinde bir halka oluşmuştu. Patron herkese kim olduğunu, kiminle geldiğini sordu. Kimse tanımıyordu; yalnız barmenlerden biri bu beye bir ufak rom verdiğini söyledi. “Yalnız mıydı?” diye sordu patron.</p>

  <p class="block_">“Hayır. Yanında iki kişi vardı.”</p>

  <p class="block_">“Neredeler şimdi?”</p>

  <p class="block_">Kimse bilmiyordu: Bir ses işitildi:</p>

  <p class="block_">“Açılın da hava alsın. Bayılmış.”</p>

  <p class="block_">Seyirci halkası lastik gibi önce genişleyip yeniden daraldı. Zeminin mozaiğinde, baygın adamın başının yanında, koyu renkli bir madalya gibi bir kan birikintisi oluşmuştu. Adamın yüzünün külrengi solgunluğundan ürken meyhaneci polis çağırttı.</p>

  <p class="block_">Yakasını açıp kravatını çözdüler. Gözlerini biran açar gibi oldu, iç geçirerek yeniden yumdu. Yukarı taşıyan adamlardan birinin elindeydi kirlenmiş ipek şapkası. Patron durmadan, baygın adamı bir tanıyan olup olmadığını, yanındakilerin nereye kaybolduğunu soruyordu. Meyhanenin kapılarından biri açıldı, devasa bir polis memuru içeri girdi. Onu izleyerek gelen bir kalabalık da kapının arkasına yığılıp kapının camlarından içeriyi seyretmeye koyuldu.</p>

  <p class="block_">Meyhaneci hemen kendi bildiğini anlatmaya başladı. Kaba yüz çizgileri hiç oynamayan genç polis memuru dinliyordu. Başını ağır ağır çevirerek bir meyhaneciye, birde yerdeki adama bakıyordu; hayal görmekten korkar gibi bir hali vardı. Derken eldivenini çıkardı, cebinde küçük bir defter buldu, kaleminin kurşununu yalayarak yazmaya hazırlandı. Taşralı şivesiyle, şüpheli sordu:</p>

  <p class="block_">“Kim bu adam? Adı, adresi ne?” Motosikletçi kılığında bir genç seyirci çemberini yararak yaklaştı. Yaralının yanına çömelip su istedi. Polis de yardıma geldi. Genç adam, yaralının ağzındaki kanı temizleyerek konyak vermelerini söyledi. Polis de aynı isteği otoriter bir sesle tekrarlayınca barmenlerden biri bir koşu kadehi getirdi. Konyağı adamın gırtlağından aşağı boca ettiler. Adam birkaç saniye sonra gözünü açıp çevresine baktı, durumu anlayınca, doğrulmaya çalıştı.</p>

  <p class="block_">“Şimdi iyi misiniz?” diye sordu motosikletçi kılığındaki genç.</p>

  <p class="block_">“Ha, yok b’şey,” dedi yaralı, ayaklanmaya çalışarak.</p>

  <p class="block_">Koltuklayıp kaldırdılar. Meyhaneci hastane lafı açtı, seyircilerden bazıları da öğütler verdi. Yumulmuş ipekli şapkayı da adamın başına giydirdiler. Polis sordu:</p>

  <p class="block_">“Nerede oturuyorsunuz?”</p>

  <p class="block_">Adam buna cevap vermeden bıyığıyla oynamaya başladı. Geçirdiği kazayı umursamaz görünmek istiyordu. Bir şey olmadığını, küçük bir kaza olduğunu söyledi. Dili dolanıyordu konuşurken.</p>

  <p class="block_">“Nerede oturuyorsunuz?” diye sorusunu tekrarladı polis. Adamsa kendisi için bir taksi bulunmasını söyledi. Tam onlar bu konuyu konuşurken, uzun sarı bir palto giymiş, sarışın, uzun boylu ve telaşlı bir adam barın öbür ucundan içeri girdi. Manzarayı görünce seslendi:</p>

  <p class="block_">“Hey, Tom, ahbap! Ne oluyor?”</p>

  <p class="block_">“Yok b’şi,” dedi adam.</p>

  <p class="block_">Yeni gelen, karşısındaki adamın bu acıklı haline bir göz attıktan sonra polise döndü:</p>

  <p class="block_">“Tamam, memur bey. Ben onu götürürüm.” Polis elini miğferine götürerek selam verdi: “Oldu, Mr Power!”</p>

  <p class="block_">“Haydi gel, Tom,” dedi Mr Power, arkadaşının koluna girdi. “Kırık çıkık yok ya? Ha? Yürüyebiliyor musun?” Motosikletçi kılığında ki genç de öbür koluna girip yürüyünce seyirciler yol verdiler.</p>

  <p class="block_">“Ne yaptın da bu hale geldin?” diye sordu Mr Power. “Beyefendi merdivenden düşmüş,” dedi genç.</p>

  <p class="block_">“S’ze çok t’şekk’r ederim,” dedi yaralanan adam.</p>

  <p class="block_">“Bir şey değil.”</p>

  <p class="block_">“Bi’ ufak b’şey içsek?”</p>

  <p class="block_">“Şimdi olmaz. Şimdi olmaz.”</p>

  <p class="block_">Üçü birden bardan çıktılar, kalabalık da süzgeçten süzülürcesine kapılardan dış koridorlara kaydı. Patron, kaza mahallini incelemek üzere polisi merdivene götürdü. Düşen adamın ayağını boşa atmış olması gerektiği konusunda görüş birliğine vardılar. Müşteriler tezgâha yerleşti, müstahdemden biri de yerdeki kanı temizlemeye girişti.</p>

  <p class="block_">Ötekiler Grafton sokağına vardıklarında, Mr Power ıslıkla araba çağırdı. Düşen adam dilinin yettiği kadar, yeniden teşekkür etti:</p>

  <p class="block_">“Çok t’şekk’r ederim, bay’m. ‘marım gene göş’r’z. A’ım Kernan.”</p>

  <p class="block_">Şok ve duymaya başladığı acıyla biraz ayılmıştı.</p>

  <p class="block_">“Rica ederim,” dedi genç adam.</p>

  <p class="block_">El sıkıştılar. Mr Kernan arabaya bindirildi. Mr Power sürücüye adresi söylerken Mr Kernan da genç adama teşekküre devam edip birlikte biraz içememiş olmalarından duyduğu üzüntüyü dile getirdi.</p>

  <p class="block_">Araba Westmoreland sokağına doğru yola çıktı. Demiryolları binasının önünden geçtiklerinde saat dokuz buçuğu gösteriyordu. Nehir ağzından esen keskin doğu rüzgârı arabadakilerin üstüne üfürdü. Mr Kernan soğuktan dertop oldu. Arkadaşı, kazanın nasıl olduğunu soruyordu.</p>

  <p class="block_">“Kon’şa’m’yor’m,” diye cevap verdi. “D’lmi ıs’mış’m.”</p>

  <p class="block_">“Bakayım.”</p>

  <p class="block_">Arabanın rüzgârlığı içine eğilerek Mr Kernan’ın ağzının içine baktı ama bir şey göremedi. Bir kibrit çaktı, avucunun içinde alevi söndürmemeye çalışarak, Mr Kernan’ın uysalca açtığı ağzına bir daha baktı. Araba sarsıldıkça kibrit ağıza yaklaşıp uzaklaşıyordu. Alt dişlerle diş etlerinde pıhtılaşmış kan vardı; dilinden minik bir parça kopmuş olmalıydı. Kibrit söndü.</p>

  <p class="block_">“Kötü olmuş,” dedi Mr Power.</p>

  <p class="block_">“B’ş’ yok,” dedi Mr Kernan. Ağzını kapadıktan sonra kirli yağmurluğunun yakasını kaldırıp boynunu örttü.</p>

  <p class="block_">Mr Kernan, yaptığı işin önemine inanan, eski tarz bir gezgin satıcıydı. Şehirde onu, başında şıkça sayılabilecek ipek şapkası ve getri olmaksızın gören yoktu. Dediğine göre, bu iki elbise parçası sayesinde kim olsa kibarlık sınavını geçebilirdi. Kendi Napoleon’u saydığı büyük Blackwhite’in geleneğini sürdürür, zaman zaman da hikâyelerini anlatarak ve taklidini yaparak onun anısını tazelerdi. Modern iş yöntemleri ancak Crowe sokağında küçük bir büro tutmasına izin verecek kadar yüzüne gülmüşlerdi; büronun panjurları üstünde firmasının adı yazılıydı - ve adresi, Londra, E. C. olarak. Bu küçük bürodaki şömine rafının üstünde küçük çay kutularından oluşan bir müfreze dururdu ve pencerenin önündeki masada da içleri kara bir sıvıyla yan yarıya dolu dört beş porselen çanak vardı. Mr Kernan bu çanaklardan çay tadardı. Bir yudum alır, ağzında dolaştırır, damağını ısıtır, sonra da musluğa tükürürdü. Sonra şöyle bir durur, aldığı tadı değerlendirirdi.</p>

  <p class="block_">Ondan çok daha genç olan Mr Power, Dublin kalesindeki İrlanda Kraliyet Polisi ofisinde çalışıyordu. Onun toplumsal yükselişinin yayı, dostunun inişinin yayıyla kesişmişti. Ama Mr Kernan’ın inişini biraz yumuşatan bir olay, başarının doruğundayken onunla tanışmış olanların kendisine hâlâ kişiliğinden ötürü bir saygı duyuyor olmalarıydı. Mr Power da bu dostlardan biriydi. Açıklanamaz borçları çevresinde sanki bir destandı: tatlı dilli bir gençti.</p>

  <p class="block_">Araba Glasnevin yolunda küçük bir evin önünde durdu. Mr Kernan, evden içeri alındı. Karısı onu yatağa yatırırken, Mr Power da alt katta, mutfakta, çocuklara hangi okula gittiklerini ve hangi kitapları okuduklarını soruyordu. Babalarının çaresizliğinin, annelerinin de yokluğunun bilincinde olan çocuklar-iki kızla bir oğlan- onunla el şakasına başladılar. Tavırları olsun, şiveleri olsun, Mr Power’ın tuhafına gitti; düşünceli bir hal aldı. Biraz sonra, Mrs Kernan yüksek sesle yakınarak mutfağa geldi:</p>

  <p class="block_">“Görülecek şey, yüzü gözü! Ah, günün birinde başına bir şey gelecek bu gidişle, bunun sonu bu. Cumadan beri durmadan içiyor.”</p>

  <p class="block_">Mr Power bu olayda bir sorumluluğu olmadığını, tamamen bir rastlantı sonucu oraya gittiğini ince ince açıkladı.</p>

  <p class="block_">Aile kavgaları arasında Mr Power’ın yaptığı yardımları, ayrıca, küçük ama tam zamanında verilmiş borçları hatırlayan Mrs Kernan hemen yumuşadı:</p>

  <p class="block_">“Ah, bana bunları söylemeniz hiç gerekmez, Mr Power. Ben biliyorum onun dostu olduğunuzu, yarenlik ettiği bazı başka kişilere benzemiyorsunuz siz. Cebinde para oldu mu, Karısından, ailesinden uzak tutmakta onların üstüne yoktur. Ne arkadaşlar, ama! Bu gece kim vardı yanında? Doğrusu merak ettim.”</p>

  <p class="block_">Mr Power başını salladı, bir şey söylemedi.</p>

  <p class="block_">“Ah, çok mahcubum,” diye devam etti kadın, “evde size ikram edecek bir şey yok. Ama bir dakika beklerseniz çocukları Fogarty’ye gönderirim, hemen köşede.”</p>

  <p class="block_">Mr Power ayağa kalktı.</p>

  <p class="block_">“Eve para getirecek diye bekliyorduk. Bir evi olduğunu hiç düşünmüyor ki.”</p>

  <p class="block_">“Siz üzülmeyin, Mrs Kernan,” dedi Mr Power, “yeni bir hayata başlatırız onu. Martinle konuşurum. Tam adamı. Bugünlerde bir akşam gelir, birlikte konuşuruz.”</p>

  <p class="block_">Kadın onu geçirdi. Arabacı inmiş, ayaklarını vura vura dolaşıyor, kollarını savurarak ısınmaya çalışıyordu.</p>

  <p class="block_">“Sağolun, zahmet ettiniz, buraya kadar getirdiniz.”</p>

  <p class="block_">“Rica ederim, hiç zahmet değil.”</p>

  <p class="block_">Mr Power arabaya bindi. Araba harekete geçerken şapkasını çıkarıp neşeli bir tonla seslendi:</p>

  <p class="block_">“Yepyeni bir insan olacak,” dedi. “İyi geceler, Mrs Kernan.”</p>

  <p class="block_8">&nbsp;</p>

  <p class="block_7">* * *</p>

  <p class="block_8">&nbsp;</p>

  <p class="block_">Mrs Kernan’ın dertli gözleri arabayı kayboluncaya kadar izledi. Sonra başını çevirdi, eve girip kocasının ceplerini boşalttı.</p>

  <p class="block_">Orta yaşlı, hareketli ve pratik bir kadındı. Kısa bir süre önce evliliğin gümüş jübilesini kutlamış, ayrıca Mr Power çalarken birlikte dans ederek kocasıyla yakınlığını da yenilemişti. Flört günlerinde Mr Kernan ona biraz boş görünmüştü doğrusu: bugün bile bir düğün haberi aldığında kilise kapısına seyittir, evlenen çifti görünce, Sandymount’daki Deniz Yıldızı kilisesinden, neşeli ve semiz görünüşlü, frağını ve eflatun pantolonunu giymiş, ipek şapkasını serbest kolunda zarif bir şekilde taşıyan bir adamla kolkola çıktıklarını hâlâ canlı bir zevkle hatırlardı. Üç haftaya kalmadan, evli bir kadın hayatını sıkıcı bulmaya başlamış, daha sonra da, tam bu hayatı dayanılmaz bulmaya başlamışken, anne olmuştu. Anne rolü karşısına aşılmaz güçlükler çıkarmamıştı ve yirmi beş yıldır kocası adına evi ustalıkla çekip çevirmekteydi. İki büyük oğlu evden uzaklaşıp hayata atılmışlardı. Biri Glasgow’da bir kumaşçının yanında çalışıyordu, öbürü de Belfast’ta bir çay tüccarının kâtibiydi. İyi evlat çıkmışlardı, düzenli bir şekilde mektup yazıyor, bazan eve para da yolluyorlardı. Öbür çocuklar henüz okula gidiyordu.</p>

  <p class="block_">Ertesi gün Mr Kernan bürosuna bir tezkere gönderdi ve yataktan çıkmadı. Karısı et suyu hazırladı ve onu iyice bir azarladı. Sık sık baş gösteren bu aşırılıklarını iklimin bir parçası olarak kabul ediyor, hastalandığı zaman görev bilir bir şekilde onu iyileştiriyor ve her zaman kahvaltı etmesini sağlamaya çalışıyordu. Daha kötü kocalarda vardı dünyada. Adam çocuklar büyüdüğünden beri ona hiç el kaldırmamıştı; ayrıca, küçük bir sipariş için ta Thomas sokağının ucuna kadar gidip geleceğini de biliyordu.</p>

  <p class="block_">İki gün sonra bir akşam arkadaşları Kernan’ı görmeye geldiler. Kadın onları, havası kişisel bir kokuyla yüklü olan yatak odasına çıkardı, ateşin yanına sandalyeleri koydu. Mr Kernan’ın, verdiği acıyla bütün gün onu biraz sinirli bir halde tutan dili nazikleşti. Yastıkları arkasına yığıp oturdu; şiş yanaklarının azıcık kızarıklığı onları sıcak korlar gibi gösteriyordu. Odanın karışıklığı yüzünden konuklarından özür diledi, ama aynı zamanda biraz da gururla bakıyordu onlara, bir eski muharip gururuyla.</p>

  <p class="block_">Dostları Mr Cunningham, Mr M’Coy ve Mr Power’ın aşağıdaki odada Mrs Kernan’a açtıkları bir komplonun kurbanı olduğundan hiç haberi yoktu. Düşünce Mr Power’dan çıkmıştı, ama geliştirilmesi Mr Cunningham’a bırakılmıştı. Mr Kernan Protestan bir aileden geliyordu. Gerçi evlendiği sırada Katolikliğe geçmişti, ama yirmi yıldır Kiliseye fazla yakın değildi. Ayrıca, Katoliklikle dalga geçmekten de hoşlanırdı.</p>

  <p class="block_">Mr Cunningham tam bu durumun adamıydı. Mr Power’ın işindeki ağabeylerinden biriydi. Onun evlilik hayatı da pek mutlu değildi. Herkes çok üzülüyordu ona, çünkü toplum önüne çıkarılamayacak, onulmaz bir sarhoş olan bir kadınla evli olduğu biliniyordu. Karısına altı kere yeni ev kurmuş, kadın altısında da eşyaları rehine vermişti.</p>

  <p class="block_">Zavallı Martin Cunningham’ı herkes sayardı. Tepeden aşağı aklı başında bir adamdı, etkili ve zeki. Doğal yatkınlığının yanı sıra polis karakollarına düşen olaylarla uzun süreli tanışıklığından edindiği insan bilgisi, genel felsefenin sularına dalıp çıkmasıyla daha da kıvama gelmişti. Çok bilgiliydi. Dostları onun kanıları karşısında saygıyla eğilir, yüzünün de Shakespeare’i andırdığını düşünürlerdi.</p>

  <p class="block_">Komplo kendisine açıldığında Mrs Kernan’ın cevabı kısa olmuştu: “Tamamen size bırakıyorum, Mr Cunningham.”</p>

  <p class="block_">Çeyrek yüzyıllık evlilik hayatından sonra, olmadık umutlara kapılmıyordu. Din onun için bir alışkanlıktı, ama kocası yaşında bir adamın ölmeden önce pek fazla değişeceğini sanmıyordu. Aslında bu son kazada tuhaf bir adalet görmüyor değildi ve fazla katı yürekli görünmekten çekinmese, bu beylere Mr Kernan’ın dilinin biraz kısalmasının o kadarda kötü olmadığını söyleyebilirdi. Gene de, Mr Cunningham yetenekli adamdı; din de dindi. Planın bir yaran olurdu belki; hiç değilse zararı olmazdı. Kendisi, öyle aşın mümin biri değildi. Bütün Katolik duaları arasında genellikle en yararlısı olarak Kutsal Kalp duasına inanagelmişti ve belli başlı ayinleri beğeniyordu. Gerçi imanı mutfağıyla sınırlıydı ama, zorlanırsa, Azrail’e ya da Kutsal Ruh’a da inanabilirdi.</p>

  <p class="block_">Adamlar kazayı konuşmaya başladılar. Mr Cunningham bir zamanlar buna benzer bir olayla karşılaştığını söyledi. Yetmişinde bir adam sara nöbeti geçirirken dilini ısırıp koparmıştı, ama sonra dil yeniden büyümüştü; öyle ki kopan yerin izi bile kalmamıştı.</p>

  <p class="block_">“Eh, ben daha yetmişime gelmedim,” dedi kazazede.</p>

  <p class="block_">“Tabii, tabii,” dedi Mr Cunningham.</p>

  <p class="block_">“Artık acı vermiyor mu?” diye sordu Mr M’Coy.</p>

  <p class="block_">Mr M’Coy bir zamanların az çok tanınmış bir tenoruydu. Soprano olan Karısı hâlâ küçük çocuklara piyano dersi veriyordu - düşük ücretle.</p>

  <p class="block_">M’Coy’un hayat çizgisi iki nokta arasındaki en kısa mesafe olmamıştı pek; zaman zaman, ayakta kalmak için kendini zorlaması gerekmişti. Midland Demiryolu’nda kâtiplik yapmış, <i class="calibre1">Irish Times</i>’la <i class="calibre1">Özgür İnsan</i>’a ilan toplamış, bir kömür firmasının pazarlamacılığını üstlenmiş, özel dedektif yanında çalışmış, şerif yardımcısının bürosuna memur olarak girmişti. Şimdi de Şüpheli Ölümler Savcılığı Dairesi’nde sekreterdi. Yeni görevi nedeniyle Mr Kernan’ın durumu onu mesleği açısından da ilgilendiriyordu.</p>

  <p class="block_">“Acı mı? Fazla değil,” diye cevap verdi Mr Kernan. “Ama mide bulantısı yapıyor. Hep öğürecek gibi oluyorum.”</p>

  <p class="block_">“O içkidendir,” dedi Mr Cunningham, kesin bir tavırla.</p>

  <p class="block_">“Yok, sanırım arabada soğuk almışım,” dedi Mr Kernan. “Bir şey boğazıma takılıp duruyor, balgam ya da...”</p>

  <p class="block_">“Mukozadır,” dedi Mr M’Coy.</p>

  <p class="block_">“Sanki aşağıdan gelip boğazıma takılıyor, habire; mide bulandırıcı bir şey.”</p>

  <p class="block_">“Evet, evet,” dedi M’Coy, “torakstan geliyordur.”</p>

  <p class="block_">Aynı zamanda da, Mr Cunningham’la Mr Power’a meydan okur gibi bir bakışla baktı. Mr Cunningham hızlı hızlı başını salladı, Mr Power da, “Neyse, sonu iyi olsun da, mesele yok,” dedi.</p>

  <p class="block_">“Sana da çok teşekkür borçluyum, üstat,” dedi kazazede.</p>

  <p class="block_">Mr Power elini salladı.</p>

  <p class="block_">“O yanımdaki iki kişi...”</p>

  <p class="block_">“Kim vardı yanında?” diye sordu Mr Cunningham.</p>

  <p class="block_">“Herifin biri. Adını bilmiyorum. Hay Allah kahretsin, neydi adı? Ufak tefek, açık renk saçlı hani...”</p>

  <p class="block_">“Başka?”</p>

  <p class="block_">“Harford.”</p>

  <p class="block_">“Hm,” dedi Mr Cunningham.</p>

  <p class="block_">Mr Cunningham bu sesi çıkarınca herkes susardı. Çünkü ses çıkaran kişinin, gizli bilgi kaynaklarına sahip olduğu biliniyordu. Bu son durumda, çıkan sesin ahlaki bir amacı vardı. Mr Harford bazan pazar öğle sonraları küçük bir grup oluşturarak erkenden şehri terk eder, banliyöde herhangi bir meyhaneye kapağı atarlar, grup üyeleri burada halis gezginler olduklarını kanıtlardı. Ama onunla bu yolculuğa çıkanlar bile Harford’un kökenini görmezlikten gelmezlerdi. Bazı işçilere yüksek faizle küçük borçlar veren ufak çaplı bir tefeci olarak başlamıştı hayata. Daha sonra da Liffey Bankası’nda çalışan Mr Goldberg adında kısa boylu ve çok şişman bir beyle ortak olmuştu. Gerçi Yahudi ahlakından öte bir şey benimsememişti ama, Katolik dindaşları, ne zaman faizinin altında doğrudan doğruya ya da bir yakınları dolayısıyla ezilecek olsalar, cahil bir İrlanda Yahudisi olduğunu söylerler, hakkında kötü konuşurlar ve geri zekâlı bir oğlu olmasını da Tanrı’nın tefeciliği sevmemesinin bu kişi yoluyla ortaya konmuş kanıtı olarak görürlerdi. Başka zamanlarda iyi yanlarını hatırladıkları da olurdu.</p>

  <p class="block_">“Acaba o nereye kayboldu? dedi Mr Kernan.</p>

  <p class="block_">Olayın ayrıntılarının biraz bulanık kalmasını istiyordu. Arkadaşlarının ortada bir yanlışlık olduğuna, Mr Harford’la birbirlerini bulamadıklarına inanmalarını istiyordu. Mr Harford’un nasıl içki içtiğini bilen dostları, sustular. Mr Power tekrarladı:</p>

  <p class="block_">“Sonu iyi gelsin de, mesele yok.”</p>

  <p class="block_">Mr Kernan hemen konuyu değiştirdi.</p>

  <p class="block_">“Öteki çocuk bayağı iyi çocuktu, hani doktor muydu, neydi?” dedi. “O olmasaydı...”</p>

  <p class="block_">“Evet, o olmasaydı,” dedi Mr Power, “yedi günlük bir ceza olabilirdi; hem bunlar para cezasına da çevrilmiyor.”</p>

  <p class="block_">“Evet, evet,” dedi Mr Kernan, hatırlamaya çalışarak. “Hatırlıyorum şimdi, bir de polis vardı. Aklı başında bir genç gibi görünüyordu. Nasıl oldu her şey?”</p>

  <p class="block_">“Olup olacağı, küfelik hale gelmiştin, Tom,” dedi Mr Cunningham, ciddi bir tavırla.</p>

  <p class="block_">“İddia haklı bulunmuştur,” dedi Mr Kernan, aynı ciddiyetle.</p>

  <p class="block_">“Polisi herhalde sen hallettin, Jack,” dedi Mr M’Coy.</p>

  <p class="block_">Mr Power bu durumda küçük adıyla kendisine hitap edilmesinden hoşnut olmadı. Kibirli bir insan değildi, ama bu yakınlarda M’Coy’un, Karısının taşrada bazı gerçek dışı ziyaretlerde bulunduğu görünüşünü sağlamak için sefere çıkıp tanıdıklardan valiz ve portmantolar topladığını da unutamıyordu. Onun için soruyu, sanki soran Mr Kernan’mış gibi cevapladı.</p>

  <p class="block_">Anlatılanlar Mr Kernan’ı kızdırdı. Bir yurttaş olduğunun son derece bilincindeydi, oturduğu kentte karşılıklı saygı ilişkileri içinde yaşamak istiyordu ve köyden gelme salakların kendisine hakaret etmesinden hiç hoşlanmıyordu.</p>

  <p class="block_">“Bunun için mi vergi ödüyoruz?” dedi. “Bu cahil kazıkları yedirip içilip giydirmek için mi?.. Bir halt da değiller yani.” Mr Cunningham güldü. Yalnızca çalışma saatleri içinde Kale’de memur sayardı kendini.</p>

  <p class="block_">“Başka ne olmalarını bekliyordun, Tom?” dedi.</p>

  <p class="block_">Taşralı bir şiveyi taklit ederek ve komut veren bir tonla, seslendi!</p>

  <p class="block_">“65, lahananı kap!”</p>

  <p class="block_">Herkes güldü. Sohbete hangi kapıdan olursa olsun girmek isteyen Mr M’Coy bu fıkrayı hiç duymamış numarası yaptı. Mr Cunningham anlattı:</p>

  <p class="block_">“Şimdi bu lafın çıktığı yer-yani, anlatanlar öyle anlatıyor- bu iri yan taşralıları, çemişleri, talim ettirdikleri yer. Çavuş bunları duvarın önünde sıraya diziyormuş, ellerinde de tabakları.”</p>

  <p class="block_">Birtakım grotesk jestlerle hikâyesini süslüyordu.</p>

  <p class="block_">“Yemek zamanı, tamam mı? Masaya koskocaman bir kazan dolusu lahana koyuyor, elinde de kürek kadar bir kaşık. Kaşığı daldırıp bir koca parça lahanayı savuruyor, heriflerin de düşürmeden, tabaklarıyla yakalamaları gerekiyor, <i class="calibre1">65 lahananı kap.”</i></p>

  <p class="block_">Herkes bir kere daha güldü: Ama Mr Kernan hâlâ biraz kızgındı. Gazetelerin okur sayfalarına mektup yazmaktan söz etti.</p>

  <p class="block_">“Bu dağdan inme herifler,” dedi, “gelip burada herkese zart zurt edebileceklerini sanıyorlar. Hele sana, Martin, ne biçim herifler olduklarını anlatmam hiç gerekmiyor.”</p>

  <p class="block_">Mr Cunningham ihtiyat payı bırakarak onayladı bu sözü.</p>

  <p class="block_">“Dünyadaki her şey gibi,” dedi. “İyisi de var, kötüsü de.”</p>

  <p class="block_">“A, tabii, iyileri de var, şüphesiz,” dedi Mr Kernan, uzlaşarak.</p>

  <p class="block_">“En iyisi bunlarla alış verişin hiç olmayacak,” dedi Mr M’Coy. “Benim fikrim bu.”</p>

  <p class="block_">Mrs Kernan odaya girdi ve masanın üstüne tepsiyi koyarak, “Buyurun, alın, beyler,” dedi.</p>

  <p class="block_">Mr Power servis yapmak üzere kalkıp sandalyesini de Mrs Kernan’a sundu. Mrs Kernan aşağıda ütü yaptığını söyleyerek bunu atlattı, Mr Power’in arkasından da Mr Cunningham’la karşılıklı gözettiler. Tam odadan çıkarken kocası arkasından seslendi:</p>

  <p class="block_">“Bana bir şey yok mu, hayatım?”</p>

  <p class="block_">“Sana mı? Sana elimin tersi var!” dedi Mrs Kernan, aksi aksi. Kocası arkasından seslendi: “Kocacığına hiçbir şey yok mu?”</p>

  <p class="block_">Öyle komik bir yüz ve ses tonu takınmıştı ki bira dağıtımı genel bir şenlik havası içinde yerine getirildi.</p>

  <p class="block_">Beyler biralarını yudumladılar, bardaklarını yeniden masaya koydular ve bir süre konuşmadan oturdular. Derken Mr Cunningham Mr Power’a baktı ve normal konuşma sesiyle,</p>

  <p class="block_">“Perşembe gecesi dedin, değil mi Jack?” dedi.</p>

  <p class="block_">“Evet, perşembe,” dedi Mr Power.</p>

  <p class="block_">“Tamam öyleyse!” diye noktaladı Mr Cunningham. “M’Auley’in orada bulaşabiliriz,” dedi Mr M’Coy. “En uygun yer orası.”</p>

  <p class="block_">“Ama geç kalmamalıyız,” dedi Mr Power, önemle, “çünkü tıklım tıklım dolu olabilir.”</p>

  <p class="block_">“Yedi buçukta buluşabiliriz,” dedi Mr M’Coy. “Çok iyi!” dedi Mr Cunningham. “O halde yedi buçukta M’Auley’de!”</p>

  <p class="block_">Kısa bir sessizlik oldu. Mr Kernan, dostlarının olayı kendisine de açıklamalarını bekledi. Sonra sordu!</p>

  <p class="block_">“Ne oluyor?”</p>

  <p class="block_">“Bir şey değil,” dedi Mr Cunningham. “Perşembe akşamı için küçük bir taşanımız var da.”</p>

  <p class="block_">“Operaya mı gideceksiniz?”</p>

  <p class="block_">“Yo, yo,” dedi Mr Cunningham, açıklamaktan kaçınır gibi bir tavırla, “küçük bir... manevi bir konu yani.”</p>

  <p class="block_">“Ha,” dedi Mr Kernan.</p>

  <p class="block_">Gene bir sessizlik oldu. Sonra Mr Power lafı dolandırmadan açıkladı:</p>

  <p class="block_">“Konu şu, Tom, bir hafta sonu inzivasına çekileceğiz.”</p>

  <p class="block_">“Evet, o konu,” dedi Mr Cunningham, “Jack ve ben, bir de M’Coy senin anlayacağın, tencereyi temizleyeceğiz.”</p>

  <p class="block_">Bir çeşit gösterişsiz enerjiyle bu mecazı yaptıktan sonra kendi sesinden cesaret alarak devam etti:</p>

  <p class="block_">“Yani aslında hepimiz, her birimiz, rezil herifler olduğumuzu itiraf etmeliyiz. Hepimiz diyorum. Hepimiz ve her birimiz.” Bunu kaba bir dürüstlükle ekledikten sonra Mr Power’a baktı. “Kabul mü?”</p>

  <p class="block_">“Kabul,” dedi Mr Power.</p>

  <p class="block_">“Ben de kabul ediyorum,” dedi Mr M’Coy.</p>

  <p class="block_">“İşte onun için bir araya gelip tenceremizi temizleyeceğiz,” dedi Mr Cunningham.</p>

  <p class="block_">Aklına bir şey gelmiş gibi yaptı. Birdenbire yataktaki hastaya dönüp konuyu sürdürdü:</p>

  <p class="block_">“Aklıma ne geldi, biliyor musun, Tom? Sen de bize katılırsan, dörtlü bir parti çevirebiliriz.”</p>

  <p class="block_">“Çok iyi fikir,” dedi Mr Power. “Dördümüz birden.”</p>

  <p class="block_">Mr Kernan susuyordu. Öneri onun zihninde pek fazla anlam taşımıyordu, ama birtakım manevi güçlerin kendisi hesabına bazı iyiliklerde bulunacağını sezinleyince, onuru gereği fazla hevesli görünmenin yakışık almayacağına karar verdi. Uzun bir süre sohbete katılmadan, sakin bir muhalefet havasıyla arkadaşlarının Cizvitler hakkında konuşmalarını dinledi.</p>

  <p class="block_">“Cizvitler hakkında olumsuz bir düşüncem yok,” diye sonunda, o da lafa karıştı. “Okumuş yazmış bir tarikat. Ayrıca iyi niyetli olduklarını sanıyorum.”</p>

  <p class="block_">“Kilise içinde en muazzam tarikat onlarınkidir, Tom,” dedi Mr Cunningham, coşarak, “Cizvitlerin başkanı Papa’dan sonra gelir.”</p>

  <p class="block_">“Kesin böyledir bu,” dedi Mr M’Coy, “bir işin iyi yapılmasını istiyorsan, hilesiz hurdasız, Cizvitlere gideceksin. Nüfuz dersen onlardadır. Ben size bir şey anlatayım.</p>

  <p class="block_">“Cizvitler önemli bir gruptur,” dedi Mr Power.</p>

  <p class="block_">“Cizvit tarikatının ilginç bir özelliği vardır,” dedi Mr Cunningham. “Bütün tarikatlar tarihlerinin bir döneminde reform geçirmeye ihtiyaç duymuşlardır, ama Cizvit tarikatı hiçbir zaman reform görmedi. Hiçbir zaman bozulmadı.”</p>

  <p class="block_">“Öyle mi?” diye sordu Mr M’Coy.</p>

  <p class="block_">“Bir olgu bu,” dedi Mr Cunningham. “Tarih bu.”</p>

  <p class="block_">“Kiliselerine bakın, zaten,” dedi Mr Power. “Cemaatlerine bir baksanıza.”</p>

  <p class="block_">“Cizvitler üst sınıfları çeker,” dedi Mr M’Coy. “Şüphesiz,” dedi Mr Power.</p>

  <p class="block_">“Evet,” dedi Mr Kernan. “Onun için onları beğeniyorum ya. Şu öteki sıradan papazlar var ya, cahil, kaba saba...”</p>

  <p class="block_">“Aslında hepsi iyi insanlardır,” dedi Mr Cunningham, “hepsi kendine göre iyidir. İrlanda papazları bütün dünyada saygıyla anılır.”</p>

  <p class="block_">“Evet, evet,” dedi Mr Power.</p>

  <p class="block_">“Kıta ülkelerindeki bazı başka papazlara hiç benzemezler,” dedi Mr M’Coy. “Onlar bu sıfatı hak etmiyor.”</p>

  <p class="block_">“Haklı olabilirsiniz,” dedi Mr Kernan, geri adım atarak. “Tabii haklıyım,” dedi Mr Cunningham. “Bunca yıl boşuna yaşamadım. Türlü türlü insanı her durumda göre göre insan sarrafı oldum.”</p>

  <p class="block_">Birbirlerine bakarak bardaklarını yeniden diktiler. Mr Kernan zihninde bir şeyleri tartar gibiydi. Etkilenmişti. Mr Cunningham’a, insan sarrafı, adamı gözünden anlayan biri olarak değer verirdi. Olayın ayrıntılarını öğrenmek istedi.</p>

  <p class="block_">“Canım, bu hafta sonu inzivası, iş adamları için küçük bir arınma fırsatı,” dedi Mr Cunningham. “Peder Purdon düzenliyor.”</p>

  <p class="block_">“Bize çok sert davranmaz, Tom,” dedi Mr Power, kandırıcı bir sesle.</p>

  <p class="block_">“Peder Purdon? Hangisiydi Peder Purdon?” dedi kazazede. “Mutlaka tanırsın, Tom,” dedi Mr Cunningham, güvenle. “Çok hoş bir adamdır, güler yüzlü! O da bizler gibi bu dünyayı iyi tanıyan biri.”</p>

  <p class="block_">“Ha... bildim galiba. Kırmızı yüzlü; uzun boylu.”</p>

  <p class="block_">“Tamam, o işte.”</p>

  <p class="block_">“Peki, Martin... Vaiz olarak iyi midir?”</p>

  <p class="block_">“Şimdi... Aslında tam bir vaiz değil bu, anlıyor musun? Sağduyu düzeyinde, dostça bir sohbet, daha çok.”</p>

  <p class="block_">Mr Kernan düşündü. Mr M’Coy araya girdi:</p>

  <p class="block_">“Peder Tom Burke vardı hani. Vaiz deyince onun gibisi yoktu.</p>

  <p class="block_">“Aa, Peder Tom Burke,” dedi Mr Cunningham, “doğuştan hatipti o. Sen dinlemiş miydin onu, Tom?”</p>

  <p class="block_">“Dinlemek mi?” dedi Mr Kernan, kızar gibi yaparak. “Dinlemez olur muyum?..”</p>

  <p class="block_">“Ama ilahiyatçı olarak çok parlak olmadığını söylerler,” dedi Mr Cunningham.</p>

  <p class="block_">“Yaa, öyle mi?” dedi Mr M’Coy.</p>

  <p class="block_">“Yani, önemli bir şey değil tabii. Yalnız bazan, dediklerine göre, tam Ortodoks sayılmayacak vaazlar verirmiş.”</p>

  <p class="block_">“Ha!.. Çok dehşet adamdı,” dedi Mr M’Coy.</p>

  <p class="block_">“Bir kere dinlemiştim,” dedi Mr Kernan. “Vaiz konusunu şimdi hatırlayamadım. Crofton’la ben, şeyin, salonun arkasındaydık...”</p>

  <p class="block_">“Cemaatin,” dedi Mr Cunningham.</p>

  <p class="block_">“Evet, arkada, kapıya yakın bir yerde. Unutmuşum şimdi. Ha, tamam, Papa hakkındaydı, bundan önceki Papa hakkında. Şimdi hatırladım. Vallahi, çok dehşetliydi, konuşma üslubu. Ayrıca sesi! Allah Allah! Ne sesti ama! Vatikan’ın tutsağı diyordu Papa’ya. Çıkarken Crofton’la konuşmuştuk...”</p>

  <p class="block_">“Bu Crofton dediğin Protestan değil miydi?”</p>

  <p class="block_">“Öyle tabii,” dedi Mr Kernan, “Çok da esaslı bir Protestan’dır. Moore sokağında Butler’ın yerine gitmiştik sonra. Bakın Allah için söylüyorum, çok duygulanmıştım - aynen hatırlıyorum sözlerini. Kernan, demişti, <i class="calibre1">farklı mihraplarda ibadet ediyoruz,</i> demişti, <i class="calibre1">ama inancımız aynı</i>. Çok güzel söylenmiş bir sözdü bence.”</p>

  <p class="block_">“Derin bir söz,” dedi Mr Power. “Peder Tom’un vaiz verdiği şapelde her zaman bir yığın Protestan da olurdu.”</p>

  <p class="block_">“Aramızda çok fark yok,” dedi Mr M’Coy. “Onlarda, biz de...” Bir an durakladı.</p>

  <p class="block_">“... Kurtarıcıya inanıyoruz. Yalnız onlar Papa’ya ve Tanrı’nın annesine inanmıyorlar.”</p>

  <p class="block_">“Ama ne olursa olsun,” dedi Mr Cunningham, hafif ama etkileyici bir sesle, “asıl din bizim dinimiz, en eski ve temel itikat.”</p>

  <p class="block_">“Buna hiç şüphe yok,” dedi Mr Kernan hararetle.</p>

  <p class="block_">Mrs Kernan yatak odasının kapısını açarak bir misafir geldiğini ilan etti.</p>

  <p class="block_">“Kim?”</p>

  <p class="block_">“Mr Fogarty.”</p>

  <p class="block_">“Aa, buyurun, buyurun!”</p>

  <p class="block_">Solgun, beyzi bir yüz ışık halkasının içine girdi. Sarışın, uzun bıyığın kıvrımı, boş bir şekilde şaşkın bakan gözlerin üzerindeki sarışın kaşlarda tekrarlanıyordu. Mr Fogarty alçak gönüllü bir bakkaldı. Daha önce şehir merkezinde bir meyhane işletmeye çalışmış, ama mali durumu nedeniyle ikinci sınıf içki imalatçılarıyla bağlantı kurduğu için iflas etmişti. Bundan sonra Glasnevin sokağında küçük bir dükkân açmıştı. Burada kibarlığı sayesinde yöredeki ev kadınlarına kendini beğendireceğine güveniyordu. Kendine göre bir inceliği vardı, küçük çocukları sevip okşar, düzgün bir şiveyle konuşurdu. Kültürsüz sayılmazdı.</p>

  <p class="block_">Mr Fogarty bir armağan getirmişti; bir küçük şişe özel viski. Kibarca Mr Kernan’ın sağlığını sordu, armağanını masaya bıraktı ve öteki misafirlerin yanına onların bir eşiti olarak oturdu. Mr Kernan bu armağana özellikle sevinmişti, çünkü Mr Fogarty ile aralarında henüz kapanmamış bir bakkaliye hesabı vardı.</p>

  <p class="block_">“Senin iyi dost olduğunu bilirim zaten,” dedi. “Şunu açsana, Jack.”</p>

  <p class="block_">Mr Power yeniden işe koyuldu. Bardaklar çalkalandı, beş tek viski dağıtıldı. Bu yeni etken sohbeti canlandırdı. Kanapenin ufakça bir alanına yerleşen Mr Fogarty konuyla özellikle ilgilenmişti.</p>

  <p class="block_">“Papa XIII. Leo,” dedi Mr Cunningham, “döneminin meşalelerinden biriydi. Biliyorsunuz, büyük düşüncesi Latin ve Yunan Kiliselerini birleştirmekti. Hayatının amacı buydu.”</p>

  <p class="block_">“Avrupa’nın en aydın insanlarından biri olduğunu sık sık işitmişimdir,” dedi Mr Power. “Yani, Papa olmasının yanı sıra.”</p>

  <p class="block_">Öyleydi, öyleydi,” dedi Mr Cunningham, “belki de en aydın insanıydı. Zaten Papa olarak kendine seçtiği söz de <i class="calibre1">Lux üstüne Lux’tu Aydınlık üstüne Aydınlık.”</i></p>

  <p class="block_">“Yok, yok,” dedi Mr Fogarty, lafa atılarak, “bu noktada yanılıyorsunuz, sanırım. Lux in Tenebris’ti, sanırım <i class="calibre1">- Karanlıkta Aydınlık.”</i></p>

  <p class="block_">“Ha, evet,” dedi Mr M’Coy, “<i class="calibre1">Tenebrae</i>.”</p>

  <p class="block_">“Bir dakika, müsaade edin,” dedi Mr Cunningham, güvenle. <i class="calibre1">Lux üstüne Lux’tu.</i> Ondan önceki Papa IX. Pius’un sözü de <i class="calibre1">Crux üstüne Crux’tu</i> -yani, <i class="calibre1">Çarmıh üstüne Çarmıh</i>- iki dönemin farklılığını göstermek üzere.”</p>

  <p class="block_">Bu mantık kabul gördü. Mr Cunningham devam etti.</p>

  <p class="block_">“Biliyorsunuz, Papa Leo büyük bir bilgin ve şairdi.”</p>

  <p class="block_">“Çok kişilikli bir suratı vardı,” dedi Mr Kernan. “Evet,” dedi Mr Cunningham. “Latince şiir yazardı.”</p>

  <p class="block_">“Öyle mi?” dedi Mr Fogarty.</p>

  <p class="block_">Mr M’Coy viskisini keyifle yudumladı ve başını iki anlama çekilebilecek şekilde salladı.</p>

  <p class="block_">“Herkesin harcı değil bu,” dedi.</p>

  <p class="block_">“Biz bu kadarını öğrenemedik, Tom,” dedi Mr Power, Mr M’Coy’a uyarak. “Parasız okulda öğretmediler.”</p>

  <p class="block_">“Vallahi, parasız okulda yetişmiş bir sürü iyi adam vardır,” dedi Mr Kernan, bilgiç bir havayla. “Eski sistem en iyisiydi: sağlam, sade bir eğitim. Bu şimdiki zırvalıklar yoktu o zaman.”</p>

  <p class="block_">“Çok doğru,” dedi Mr Power.</p>

  <p class="block_">“Fuzuli konularla uğraşılmazdı,” dedi Mr Fogarty.</p>

  <p class="block_">Bunu söyledikten sonra ciddiyetle viskisini içti.</p>

  <p class="block_">“Bir yerde okuduğuma göre,” dedi Mr Cunningham, “Papa Leo’nun şiirlerinden biri de fotoğrafın icadı hakkındaymış - şiir Latince, tabii.”</p>

  <p class="block_">“Fotoğraf, ha?” dedi Mr Kernan, şaşarak.</p>

  <p class="block_">“Evet,” dedi Mr Cunningham.</p>

  <p class="block_">O da içkisini yudumladı.</p>

  <p class="block_">“Aslında, düşününce, fotoğraf ne kadar olağanüstü bir icat, değil mi?” dedi Mr M’Coy.</p>

  <p class="block_">“Tabii, tabii,” dedi Mr Power. “Büyük dehalar her şeyi iyi görüyor.”</p>

  <p class="block_">“Şairin dediği gibi: <i class="calibre1">Büyük dehalar deliliğe çok yakındır,”</i> dedi Mr Fogarty.</p>

  <p class="block_">Mr Kernan’ın zihnini uğraştıran bir şey vardı. Bazı çetrefil konularda Protestan ilahiyatının söylediklerini hatırlamaya çalıştıktan sonra Mr Cunningham’a döndü.</p>

  <p class="block_">“Şunu bana bir anlatsana, Martin,” dedi. “Papalardan bazıları -tabii bu şimdiki değil- ondan önceki de değil... ama bazı eski papalar... yani, nasıl söylemeli, pek sağlam ayakkabı değillerdi, ha?”</p>

  <p class="block_">Bir sessizlik oldu. Sonra Mr Cuningham cevap verdi: “Tabii aralarında kötüleri de çıktı... Ama asıl şaşırtıcı olan şu. Hiçbiri, en ayyaş olanı da, en... en edepsiz olanı da, hiçbiri <i class="calibre1">ex cathedra</i> tek bir yanlış, öğretiye aykırı kelime söylemedi. Şimdi, bu çok şaşırtıcı değil mi?”</p>

  <p class="block_">“Gerçekten öyle,” dedi Mr Kernan.</p>

  <p class="block_">“Evet, çünkü Papa <i class="calibre1">ex cathedra</i> konuştuğunda yanılmazdır,” diye açıkladı Mr Fogarty.</p>

  <p class="block_">“Evet,” dedi Mr Cunningham.</p>

  <p class="block_">“Ha, evet, biliyorum Papa’nın yanılmazlığını. Daha benim gençliğimdeydi... Yoksa, o öteki şey miydi?..”</p>

  <p class="block_">Mr Fogarty araya girdi. Şişeyi alıp içkileri tazeledi. Mr M’Coy kalan viskinin herkese yetmeyeceğini görünce içkisi bitmemiş gibi yaptı. Ötekiler itiraz ederek kabul ettiler. Bardaklara dökülen viskinin hafif müziğiyle sohbete hoş bir ara verilmiş oldu.</p>

  <p class="block_">“Ne diyordun, Tom?” diye sordu Mr M’Coy.</p>

  <p class="block_">“Papa’nın yanılmazlığı,” dedi Mr Cunningham, “bütün Kilise tarihinin en büyük sahnelerinden biri bu konuda olmuştur.”</p>

  <p class="block_">“Nedir o, Martin?” diye sordu Mr Power.</p>

  <p class="block_">Mr Cunningham iki etli parmağını havaya kaldırdı. “Yüksek mecliste, hani kardinallerin, piskoposların, başpiskoposların bulunduğu mecliste yalnız iki kişi bu olaya karşıydı. Bu ikisi dışında da bütün meclis kabul ediyordu. Ama bu ikisi kabul etmiyordu!”</p>

  <p class="block_">“Allah Allah!” dedi Mr M’Coy.</p>

  <p class="block_">“Bunlardan biri bir Aman kardinaliydi. Adı da Dolling mi... ya da Dowling mi?..”</p>

  <p class="block_">“Dowling diye Aman olmaz, burası kesin,” dedi Mr Power, gülerek.</p>

  <p class="block_">“Neyse, adı her neyse bu yüce Alman kardinal karşı çıkanlardan biriydi; öteki de John MacHale.”</p>

  <p class="block_">“Yok canım?” diye şaşırdı Mr Kernan. “Yani, Tuamlı John mu demek istiyorsun?”</p>

  <p class="block_">“Bundan emin misiniz?” diye sordu Mr Fogarty, şüpheli şüpheli. “Ben bir İtalyan veya Amerikalı diye hatırlıyorum.”</p>

  <p class="block_">“Söylediğim adam Tuamlı John’du,” dedi Mr Cunningham. Bardağını dikti. Ötekiler de onu takip etti. Devam etti: “Derken hepsi toplanıyorlar, dünyanın her bucağından gelmiş kardinaller, piskoposlar, başpiskoposlar, bu ikisi de sonuna kadar inat ediyorlar, öyle ki sonunda Papa kendisi kalkıyor, ex cathedra, yanılmazlığının bir Kilise dogması olduğunu söylüyor. O anda, o zamana kadar karşı görüşü savunan John MacHale ayağa fırlıyor, bir arslan gibi kükrüyor: <i class="calibre1">‘Credo!’</i>”</p>

  <p class="block_">“<i class="calibre1">İnanıyorum</i>!” diye çevirdi Mr Fogarty.</p>

  <p class="block_">“Credo!” dedi Mr Cunningham. “İşte böyle bir iman var adamda. Papa konuştuğu anda teslim oluyor.”</p>

  <p class="block_">“Ya Dowling ne yapmış?” diye sordu Mr M’Coy.</p>

  <p class="block_">“Ha, Alman kardinal kabul etmemiş. Kiliseyi terk etti.” Mr Cunningham’ın sözleri dinleyenlerin zihninde Kilisenin yüce imgesini kurmuştu. Kalın, boğuk sesiyle söylediği inanç ve teslimiyet sözü hepsini heyecanlandırmıştı. Mrs Kernan ellerini kurulayarak odaya girdiğinde onları ciddi ciddi oturur bir durumda buldu. O da sessizliği bozmayıp yatağın ayak ucundaki parmaklığa dayandı.</p>

  <p class="block_">“John MacHale’i bir kere görmüştüm,” dedi Mr Kernan. “Hayatım boyunca da unutamam bu olayı.”</p>

  <p class="block_">Doğrulatmak için karısına baktı.</p>

  <p class="block_">“Sana hep anlatırım, değil mi?”</p>

  <p class="block_">Mrs Kerman başını salladı.</p>

  <p class="block_">“Sir John Gray’in heykelinin açılışını yapıyorlardı. Edmund Dwyer Gray konuşuyordu, bir sürü saçma laf. Bu adam da oradaydı, ihtiyarlık zamanında. Koca kaşlarının altından böyle bakıyordu.”</p>

  <p class="block_">Mr Kernan kaşlarını çattı, kızgın bir boğa gibi başını eğerek Karısına öfkeyle baktı.</p>

  <p class="block_">“Aman Allah!” dedi, yüzünü doğallaştırarak, “böyle göz hiç kimsede görmedim. <i class="calibre1">Ben senin iliğini bilirim, evlat</i> der gibi bir hali vardı. Kartal gibi de gözleri vardı.”</p>

  <p class="block_">“Bu Gray’lerin de hiçbirinde iş yoktu,” dedi Mr Power. Yeniden bir sessizlik oldu. Mr Power, Mrs Kernan’a doğru dönerek, ani bir şakacı tavırla söze girdi.</p>

  <p class="block_">“Eh, Mrs Kernan, şu sizin adamı dinine düşkün, Allah korkusu olan bir Katolik haline getireceğiz.”</p>

  <p class="block_">Bütün oturanları kapsayan bir şekilde kolunu savurdu. “Hep birlikte bir hafta sonu inzivasına çekilip günahlarımızı itiraf edeceğiz - Allah bilir hepimizin bayağı ihtiyacı var buna.”</p>

  <p class="block_">“İtirazım yok,” dedi Mr Kernan, biraz sinirli bir şekilde gülümseyerek.</p>

  <p class="block_">Mrs Kernan hoşnutluğunu gizlemenin daha akıllıca olacağını düşündü. Onun için,</p>

  <p class="block_">“Sizin itiraf ettiklerinizi dinleyecek zavallı papaza acıyorum,” dedi. Mr Kernan’ın yüzü değişti.</p>

  <p class="block_">“Beğenmezse,” dedi kaba bir tavırla, “alsın... ne yapacaksa yapsın. Benim anlatacağım basit bir hikâye. O kadarda kötü adam değilim...”</p>

  <p class="block_">Mr Cunningham uzatmasına meydan vermeden lafa girdi. “Hepimiz şeytanı reddedeceğiz,” dedi, “hep bir arada.”</p>

  <p class="block_">“Arkama geç, İblis!” dedi Mr Fogarty. Gülerek ötekilere baktı.</p>

  <p class="block_">Mr Power konuşmadı. Öbürlerine teslim olmuştu. Ama yüzündeki ifade hoşnutsuz değildi.</p>

  <p class="block_">“Bütün yapacağımız da,” dedi Mr Cunningham, “elimizde mumla duracağız, vaftiz yeminimizi tekrarlayacağız. O kadar.”</p>

  <p class="block_">“Ha, mumu unutma, Tom,” dedi Mr M’Coy. “Ne yaparsan yap, mumu unutma.”</p>

  <p class="block_">“Ne?” dedi Mr Kernan. “Ben de mi mum tutacağım?”</p>

  <p class="block_">“Evet, tabii,” dedi Mr Cunningham.</p>

  <p class="block_">“Yo, bakın bu olmaz,” dedi Mr Kernan, aklı başında bir adam tavrıyla, “burada çizgiyi çekiyorum. Tamam, katılacağım. İnziva işini, günah çıkartmayı filan... yani o işleri. Ama... mum filan yok! Yok, Allah kahretsin, mum istemem!”</p>

  <p class="block_">Gülünç bir ciddiyetle başını salladı.</p>

  <p class="block_">“Şuna bakın,” dedi karısı.</p>

  <p class="block_">“Mum istemem,” dedi Mr Kernan. Dinleyenler üzerinde bir etki yarattığının bilincindeydi, onun için gene başını sallayarak devam etti: “Böyle sihir-keramet işlerine gelemem.”</p>

  <p class="block_">Herkes neşeyle güldü.</p>

  <p class="block_">“İşte size Katolik bir adam!” dedi Karısı.</p>

  <p class="block_">“Mum filan yok!” dedi Mr Kernan, inatla. “Kesin yok!”</p>

  <p class="block_2">&nbsp;</p>

  <p class="block_7">* * *</p>

  <p class="block_8">&nbsp;</p>

  <p class="block_">Gardiner sokağındaki Cizvit Kilisesi’nin tören kısmı aşağı yukarı tamamen dolmuştu; hâlâ da, dakikada bir yan kapıdan beyler içeri giriyor, sivil görevlilerin gösterdiği kısımlarda parmak uçlarına basa basa boş yer arıyorlardı. Beyler hepsi iyi giyimli, bakımlıydı. Kilise lambalarının ışığı aralarında tek tük tüidler de olan siyah ceketler ve beyaz yakalar üstüne, ayrıca da yeşil mermerden benekli sütunlar ve kasvetli perdeler üstüne düşmekteydi. Beyler, pantolonlarını hafifçe diz üstüne doğru çekerek ve şapkalarını da emniyete alarak tahta sıralara oturmuşlardı. Sırtlarını resmi bir tavırla sıranın arkalığına dayamışlar, yüksek mihrabın önünde sarkan kırmızı ışık beneğine gözlerini dikmişlerdi.</p>

  <p class="block_">Mimberin yakınındaki sıralardan birinde Mr Cunningham’la Mr Kernan yan yanaydılar. Bir arkadaki sırada Mr M’Coy yalnız oturuyordu: Onun arkasındaki sıraya da Mr Power ile Mr Fogarty oturmuşlardı. Mr M’Coy da ötekilerle aynı sıraya oturmaya çalışmışsa da başaramamış, grup bu tuhaf beşli biçimde yerleşince de bazı şakalar yapmaya çalışmışsa da başaramamıştı. Bunlar iyi karşılanmayınca vazgeçti. O bile ağırbaşlı atmosferin farkındaydı ve o bile dinî etkinin altına girmeye başlamıştı. Mr Cunningham fısıldayarak Mr Kernan’ın dikkatini biraz ileride oturan tefeci Mr. Harford’a çekti, ayrıca, mimberin hemen altında, yeni seçilen meclis üyelerinden biriyle birlikte oturan, belediye başkanı seçtirmekle ünlü simsar Mr Fanning’i gösterdi. Sağ tarafta, üç tane rehin dükkânı işleten Michael Grimes ile Dan Hogan’ın, defter eminliğinde işe girecek olan yeğeni oturuyorlardı. Önlerde, bir zamanlar ticaret işlerinde önde gelen, Mr Kernan’ın da eski bir dostu olan zavallı O’Carrol ile <i class="calibre1">Özgür İnsan</i>’ın başmuhabiri Mr Hendrick vardı. Tanıdık yüzler gördükçe Mr Kernan da rahatladı. Karısının yeniden şekle soktuğu şapkası dizinde duruyordu. Bir eliyle şapkayı hafifçe ama sıkı sıkı tutarken, öbür eliyle de ara sıra kolluğunu çekiyordu.</p>

  <p class="block_">Belden yukarısı beyaz papaz cüppesiyle örtülü, güçlü kuvvetli görünüşlü birinin mimbere tırmandığı görüldü. Aynı anda cemaat ayaklandı, mendillerini çıkarıp serip dizüstü çöktüler. Mr Kernan da genele uydu. Papazın gövdesi şimdi, üçte ikisi görünecek şekilde mimberde, korkuluğun üstünde dikilmişti; gövdenin üzerinde geniş, kırmızı yüzü görünüyordu.</p>

  <p class="block_">Peder Purdon diz çöktü, kırmızı ışık beneğine doğru döndü, yüzünü elleriyle örterek dua etti. Bir süre soma ellerini indirerek ayağa kalktı. Cemaat de kalktı ve herkes yun den sıralara yerleşti. Mr Kernan şapkasını eskisi gibi dizine koydu, dikkatli bir yüz ifadesiyle vaize kulak verdi. Vaiz geniş bir jestle cüppesinin enli kollarını biraz geriye katladı ve karşısında sıra sıra oturanların yüzlerini ağır ağır gözden geçirdi. Sonra söze başladı:</p>

  <p class="block_">Çünkü bu zamanın oğulları kendi nesline karşı nurun oğullarından akıllıdır. Ve ben size diyorum. Haksızlık mammonu ile kendinize dostlar edinin de, o tükendiği zaman, sizi ebedi meskenlere kabul etsinler.</p>

  <p class="block_">Peder Purdon bu metni tınlayan bir güvenle yorumladı. Bütün İnciller arasında en güç metinlerden biri olduğunu, yorumlamasının kolay olmadığını söyledi. Şöyle bir bakıldığında, İsa’nın başka metinlerde anlattığı yüce ahlaka pek uymadığı da düşünülebilirdi. Ama, bu metin rahibe, kaderi bu dünyanın hayatını yaşamak olup da, bu hayatı dünyevi insanlar gibi yaşamak istemeyenler yön göstermek bakımından özellikle uygun görünmüştü. İş adamlarına, profesyonellere göre bir metindi bu. İnsan yaradılışının her zerresini o Tanrısal anlayışıyla kavrayan İsa efendimiz, bütün insanların dini bir hayata yatkın olmadığını, büyük çoğunluğun bu dünyada, ve ayrıca da çok zaman, bu dünya için yaşamak zorunda olduğunu biliyordu: Ve işte bu cümleyle İsa insanlara bir öğüt veriyordu, dinî konularda sözüne en az kulak verilecek kişiler olan bu Mammon taraftarlarını dini hayatta örnek olarak önlerine koyuyordu.</p>

  <p class="block_">Dinleyenlere o akşam, herhangi bir ürkütücü, herhangi bir olağandışı amaçla orada bulunmadığını anlattı: Oda kendisi gibi insanlarla konuşan, bu dünyanın bir insanıydı. İş adamlarıyla konuşmaya gelmişti ve bu konuşmayı bir iş adamı gibi yapacaktı. Böyle bir mecaza başvurmasına izin verilirse, onların manevi muhasebecisi görevini yüklenmişti, kendisini dinleyen herkesin defterlerini, manevi hayatlarının defterlerini açmalarını ve defterde yazılı olanların vicdanla denk olup olmadığına bakmalarını istiyordu.</p>

  <p class="block_">İsa Efendimiz insanlar zora koşan bir ustabaşı değildi. Küçük yanlışlıklarımız anlar, cennetten kovulmamıza sebep olan yaradılışımızın zaaflarını anlar, bu hayatın insanın karşısına getirdiği kışkırtıcı şeyleri anlardı. Bizi kışkırtan şeylerde olabilirdi, her zaman olmuştu zaten: Yanlışlarımız olabilirdi, zaten hep olmuştu. Ama yalnızca bir şey isteyecekti kendisini dinleyenlerden. O da şuydu: Tanrı karşısında dürüst ve mert olmak. Bilanço denk düşüyorsa, “Evet, hesaplarımı inceledim. İyi buldum,” diyebiliyorsa, sorun yoktu.</p>

  <p class="block_">Ama eğer, olur ya, bazı uyuşmazlıklar varsa, doğruyu kabul edip açık yürekli olmalı ve erkekçe şunu söylemeliydiler: ‘“Evet, hesaplarıma baktım. Şunun ve şunun yanlış olduğunu görüyorum. Ama Tanrı’nın inayetiyle şunu ve şunu düzelteceğim. Muhasebemi doğru yapacağım.”</p>

  <p class="block_20" id="calibre_pb_20">&nbsp;</p>
</body>
</html>
