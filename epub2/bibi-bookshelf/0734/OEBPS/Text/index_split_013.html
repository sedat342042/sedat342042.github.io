<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Dublinliler</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_11" id="calibre_pb_13">Küçük Bir Bulut</h1>

  <p class="block_">Sekiz yıl önce arkadaşını North Wall’dan uğurlamış, talihinin açık olmasını dilemişti. Gallaher da ilerlemişti hayatta. Gezmiş görmüş havasından, şık kesimli tüvit takımından, korkusuz konuşmasından bir bakışta anlaşılıyordu. Onun kadar yetenekli az adam bulunurdu, onun gibi başarıdan şımarmayanı ise daha bile az. Yürekli oğlandı Gallaher, başarıyı hak etmişti. Böyle bir dostu olmak insana kıvanç veriyor.</p>

  <p class="block_">Öğleden beri Küçük Chandler’in aklı fikri Gallaher’la buluşmasında, Gallaher’ın çağrısında ve Gallaher’in yaşadığı koca Londra şehrinde. Küçük Chandler derlerdi ona çünkü, orta boyludan az kısa olduğu halde insana ufak tefek bir adam izlenimi verirdi. Elleri beyaz ve küçük, yapısı çelimsiz, sesi hafif ve tavırları inceydi. Açık renk, ipeksi saçıyla bıyığına özenle bakar, mendiline de pek azıcık esans damlatırdı. Yarım ay gibi tırnakları kusursuzdu, gülünce de bir sıra çocuksu beyaz diş göze çarpardı.</p>

  <p class="block_">King’s Inns’de masasında otururken bu sekiz yılın getirdiği değişiklikleri düşünüyordu. Yoksul ve partal bir halde tanıdığı arkadaşı şimdi Londra basınında pırıl pırıl bir kişi olmuştu. Bıktırıcı yazma işine sık sık ara verip büro penceresinden dışarı bakıyordu, ilerlemiş sonbaharın gün batımı ışıltısı çimenli bahçeleri ve patikaları örtüyordu. Banklarda uyuklayan pasaklı dadıların, yıkık dökük ihtiyarların üzerine müşfik bir altın toz sağanağı yağdırıyordu; kıpırdayan bütün biçimlerin tepesinde titreşiyordu: çığlık çığlığa çakıllı yollarda koşuşan çocukların ve bahçeler arasından geçen herkesin. Manzarayı seyrederek hayatı düşündü; ve (hayat üstüne düşününce hep olduğu gibi) hüzünlendi. Yumuşak bir melankoli kapladı içini. Kadere karşı mücadelenin boşunalığını duydu, çünkü bunca çağdan ona miras kalan bilgelik yükü buydu.</p>

  <p class="block_">Evinde raflarda duran şiir kitaplarını hatırladı. Bekârlık günlerinde almıştı onları ve çoğu akşamları hole açılan küçük odada otururken bunlardan birini raftan indirip karısına yüksek sesle bir şey okumak gelmişti içinden. Ama utangaçlığı hep engel olmuştu; kitaplar da raflarında kalmıştı böylece. Bazan birkaç dizeyi kendi kendine söyler, bununla avunurdu.</p>

  <p class="block_">Saat çalınca ayağa kalktı, masasından ve yazıcı arkadaşlarından hiçbir ayrıntıyı ihmal etmeden ayrıldı. Düzgün ve alçak gönüllü görünüşüyle King’s Inns’in feodal kemerinin altından belirdi, hızlı adımlarla Henrietta sokağını geçti. Altın gün batımı solmaya başlamış, hava serinlemişti. Bir sürü kirli çocuk sarmıştı sokağı. Yol ortasında duruyor ya da koşuyor, esner gibi açık duran kapılara doğru merdivenlerde sürünüyor ya da fareler gibi eşiklerde çömeliyorlardı. Küçük Chandler onlara hiç aldırmadı.</p>

  <p class="block_">Bu minik haşaratsı hayatın arasından ve Dublin’in eski soylularının bir vakitler sefa sürdüğü somurtkan ve hortlağımsı malikânelerin gölgesinden ustalıkla sıyrılarak yürüdü. Geçmişin hiçbir anısı değmiyordu ona, çünkü aklı şu andaki bir sevinçle doluydu.</p>

  <p class="block_">Corless’e hiç gitmemişti, ama bu adın değerini biliyordu. Tiyatro sonrası buraya gidilip istiridye yendiğini, içki içildiğini biliyordu; oranın garsonlarının Fransızca ve Almanca konuştuğunu da söylemişlerdi. Geceleyin yanından hızlı hızlı geçerken, önünde şık arabaların durduğunu, kavalyelerin eşlik ettiği pahalı elbiseli hanımların çabucak inip içeri girdiğini görmüştü. Gürültülü elbiseler ve üst üste şallar, kürkler. Yüzleri pudralı olurdu ve ayakları yere değer değmez, ürkmüş Atalanta’lar gibi, eteklerini yukarı çekerlerdi. Başını çevirip bakmadan geçmişti hep. Gündüzleri bile sokakta hızlı yürümeye alışmıştı, onun için gece kendini sokakta buldu mu endişeli ve heyecanlı bir yürüyüş tuttururdu. Ama bazan da korkusunun nedenleriyle sanki flört ederdi. En dar ve en karanlık sokakları seçer, cesaretle ilerlerken, adım seslerini çevreleyen sessizlik onu korkutur, gezinen, sessiz siluetler tedirgin ederdi; bazan da kısık bir kahkaha patlaması yaprak gibi titretirdi onu.</p>

  <p class="block_">Capel sokağına doğrularak sağa döndü. Londra basınından Ignatius Gallaher! Hay Allah, kimin aklına gelirdi sekiz ay önce? Gene de, şimdi geçmişi düşününce Küçük Chandler arkadaşında birçok büyüklük işareti gördüğünü hatırlayabiliyordu. Şüphesiz, o sıralar birtakım serseri denebilecek adamlarla düşüp kalkıyordu; çok içer, önüne gelenden borç alırdı. Sonunda karanlık bir işe bulaşmıştı, bir para alışverişi: hiç değilse, kaçmasını böyle açıklayanlar olmuştu. Ama yeteneğini kimse inkâr etmiyordu. Bir şey vardı... İnsan istemese bile etkileyen bir yanı vardı Ignatius Gallaher’in. Dirsekleri yırtılsa, parasızlıktan aklını kaçıracak noktaya da gelse paniğe kapılmazdı. Küçük Chandler Ignatius Gallaher’in köşeye sıkışmışken söylediği sözlerden birini hatırladı (ve bu anı ile yüzü gururdan hafifçe kızardı):</p>

  <p class="block_">“Birinci devre bitti, çocuklar,” derdi umursamazca. “Hele akıl külahımı bir giyeyim.”</p>

  <p class="block_">İşte size Ignatius Gallaher; Allah kahretsin, gel de hayran kalma.</p>

  <p class="block_">Küçük Chandler adımlarını sıklaştırdı. Hayatında ilk kez, Capel sokağının donuk zarafetsizliğine isyan ediyordu ruhu. Su götürür yanı yoktu bunun: başarıya ulaşmak istiyorsan gideceksin buradan. Dublin’de hiçbir şey yapamazsın. Gırattan Köprüsü’nü geçerken nehrin aşağısındaki rıhtımlara baktı, bodur, zavallı evlere acıdı. Bir serseri çetesini andırıyorlardı, nehir kıyısına gelip omuz omuza oturmuşlar; pejmürde paltoları kir ve kurum kaplı, gün batımının panoraması karşısında şaşkına dönmüş bir durumda gecenin ilk ayazının gelip onları dürtmesini bekliyorlar sanki, kalkınıp bir yerlere yollanmak üzere. Bu düşüncesini dile getirecek bir şiir yazıp yazamayacağını düşündü. Belki Gallaher yardımcı olur, bir Londra gazetesinde yayımlatabilirdi. Şöyle özgün bir şey yazabilir miydi? Hangi düşünceyi dile getirmek istediğini pek bilemiyordu, ama şiirsel bir anın ona dokunduğu fikri bir yavru umut gibi canlandı içinde. Yoluna kahramanca devam etti.</p>

  <p class="block_">Her adımı onu Londra’ya biraz daha yaklaştırıyordu, kendi ağırbaşlı ve sanat dışı hayatının uzağına. Zihninin ufkunda bir ışık titreşmeye başladı. O kadar yaşlanmamıştı - otuz iki. Tam olgunlaşmanın eşiğinde sayılabilirdi. İçinden şiirle anlatmak istediği öyle çok ruh hali ve izlenim vardı ki. İçinde duyuyordu bunları. Bir şair ruhu olup olmadığını anlamak için ruhunu tartmak geldi içinden. Mizacının vurgulu notası melankoli idi, kendi yorumunca, ama gelip giden bir iman ve kendini bırakma ve sade bir sevinçle dengelenen bir melankoli. Bir şiir kitabında bunu dile getirebilse belki de insanlar ona kulak verirdi. Hiçbir zaman popüler olamayacaktı: bunu görebiliyordu. Kalabalıkları sarsamayacaktı, ama kendi duygularını paylaşan küçük bir çevreye söyleyeceği şeyler olabilirdi. Şiirlerinin melankolik tonundan ötürü belki de İngiliz eleştirmenleri onu Kelt okulundan biri olarak görürlerdi; ayrıca, şiirine anıştırmalar da serpiştirecekti. Kitabıyla ilgili tanıtmalara cümleler, ibareler icat etmeye başladı. <i class="calibre1">“Mr Chandler rahat ve zarif bir söyleyiş yeteneğine sahip...” “Durgun bir keder kaplamış bu şiirleri...” “Kelt tonu.”</i> Yazık, adı çok benzemiyordu Mandalı adlarına. Belki de soyadından önce annesinin adını koymak daha iyi olacaktı: Thomas Malone Chandler, daha da iyisi: T. Malone Chandler. Bunun sözünü edecekti Gallaher’a.</p>

  <p class="block_">Hayaline öyle dalmıştı ki sapacağı sokağı geçip geri döndü. Corless’e yaklaşınca önceki telaşı bastırılamaz hale geldi ve kararsız bir tavırla kapıda durakladı. Sonunda kapıyı açıp içeri girdi.</p>

  <p class="block_">İçerisinin ışığından ve gürültüsünden bir süre kapıda kalakaldı. Çevresine bakındı ama onca kırmızı yeşil şarap kadehinin ışıltısından gözü kamaşmıştı. İçerisi insan doluydu ve insanların tuhaf tuhaf kendisine baktığını sanıyordu. Çabuk çabuk sağa sola göz attı (gelişini ciddi bir havaya sokmak için yüzünü de hafifçe asmıştı), ama gözleri biraz alışınca kimsenin ona bakmadığını gördü: ve işte, Ignatius Gallaher da oradaydı, iki bacağını ayırıp sırtını bara yaslamış olarak.</p>

  <p class="block_">“Merhaba; Tommy, koca herif, nihayet geldin! Ne içersin? Ne olsun? Ben viskiden gidiyorum: kanalın öbür yakasında içtiğimizden daha iyi buradaki. Soda? Lithia? Maden suyu istemiyorsun, ha? Ben de öyle. Tadını bozuyor... Hey, garson, iki tek malt viskisi ver bize, oldu mu aslanım?.. Eee, ne var ne yok görüşmeyeli beri? Hay Allah, nasıl da yaşlanıyoruz? Bende görüyor musun yaşlılık belirtisi, ha, ne dersin? Biraz ağardı saçlar, tepeden de biraz açılıyor, değil mi?”</p>

  <p class="block_">Ignatius Gallaher şapkasını çıkarıp büyük ve kısa saçlı bir baş sergiledi. Yüzü dolgun, soluk ve matruştu. Mavimtırak arduazrenkli gözleri yüzünün sağlıksız solukluğuyla kontrast yapıyor ve parlak turuncu kravatla belirleşerek parlıyordu. Bu rakip özellikler arasında dudakları fazla uzun, şekilsiz ve renksiz görünüyordu. Başını eğdi, iki sevecen parmak başının tepesindeki seyrelmiş saçları okşadı. Küçük Chandler söyleneni yalanlamak üzere salladı başını. Ignatius Gallaher şapkasını yeniden giydi.</p>

  <p class="block_">“İnsanı yıpratıyor,” dedi, “gazetecilik hayatı. Koş dur, her an, yazdığın haberi ararsın, bazan da bulamazsın: sonra, her zaman yeni bir şey söyleyeceksin. Provaların da, mürettiplerin de canı cehenneme, diyorum, birkaç günlüğüne. Çok sevindim biliyor musun memlekete döndüğüme. İyi geliyor insana, az bir şey tatil yapmak. Şu güzelim, pasaklı Dublin’e geleli yeniden dirildim sanki... işte geldi, Tommy. Su? Yeter de.”</p>

  <p class="block_">Küçük Chandler viskisinin bir hayli sulandırılmasını onayladı.</p>

  <p class="block_">“Sen bu işin yolunu bilmiyorsun, oğlum,” dedi Ignatius Gallaher. “Ben sek içerim.”</p>

  <p class="block_">“Genel olarak çok az içiyorum,” dedi Küçük Chandler, alçak gönüllü. “Eski dostlardan birine rastlayacak olursam, kırk yılda bir tek içiyorum, o kadar.”</p>

  <p class="block_">“Öyle olsun,” dedi Ignatius Gallaher, neşeyle, “haydi eski günlere, eski tanışlara ve ikimize içelim.”</p>

  <p class="block_">Bardakları tokuşturup içtiler.</p>

  <p class="block_">“Bugün eski takımdan bazılarını gördüm,” dedi Ignatius Gallaher. “O’Hara kötülemiş gibi. Ne iş yapıyorlar?”</p>

  <p class="block_">“Hiçbir şey,” dedi Küçük Chandler. “İyice kapıp koyverdi.”</p>

  <p class="block_">“Ama Hogan kendini sağlama almış galiba, değil mi?”</p>

  <p class="block_">“Evet, toprak komisyonunda.”</p>

  <p class="block_">“Bir gece Londra’da tosladık, kafası kıyaktı bayağı... Zavallı O’Hara! İçkiden herhalde, ha?”</p>

  <p class="block_">“Başka şeyler de var,” dedi Küçük Chandler, kısaca. Ignatius Gallaher güldü.</p>

  <p class="block_">“Tommy,” dedi, “bakıyorum hiç değişmemişsin. Hani pazar sabahları başım ağrır, dilim paslanmış olurdu, sen de bana nutuk atardın, hâlâ aynı adamsın. Senin de biraz şu dünyayı dolaşman gerek. Hiç çıktın mı yolculuğa?”</p>

  <p class="block_">“Man adasına gittim,” dedi Küçük Chandler.</p>

  <p class="block_">Ignatius Gallaher güldü.</p>

  <p class="block_">“Man adası!” dedi. “Londra’ya, Paris’e gitsene: daha iyisi Paris. Bak bu sana iyi gelirdi.”</p>

  <p class="block_">“Sen gördün mü Paris’i?”</p>

  <p class="block_">“Gördüm mü, hıh! Az sürtmedim orada.”</p>

  <p class="block_">“Dedikleri kadar güzel mi?” diye sordu Küçük Chandler. Ignatius Gallaher bir dikişte bardağını bitirirken o da bir yudum aldı.</p>

  <p class="block_">“Güzel mi?” diye tekrarladı Ignatius Gallaher, kelimeyi ve içkisinin tadını tartarak. “O kadar da güzel değil, orasına bakarsan. Yani, güzel tabii... Ama Paris’te hayat önemli olan; neşe olsun, hareket olsun, heyecan olsun, Paris gibi şehir yoktur...”</p>

  <p class="block_">Küçük Chandler da viskisini bitirdi ve biraz uğraştıktan sonra barmenin bakışını yakalamayı başardı. Aynısından bir tane daha istedi.</p>

  <p class="block_">“Moulin Rouge’a gittim,” diye devam etti Ignatius Gallaher, barmen bardaklarını götürürken, “bütün o bohem kahvelere gittim. Bela yer! Senin gibi dindar heriflere göre değil, Tommy.”</p>

  <p class="block_">Barmen iki dolu bardakla dönünceye kadar Küçük Chandler ağzını açmadı: o zaman arkadaşının bardağına hafifçe dokunarak aynı şeylerin şerefine içmeyi önerdi. Biraz hayal kırıklığına uğramış gibiydi. Gallaher’ın konuşması, ifade tarzı hoşuna gitmemişti. Daha önce gözüne çarpmayan bir bayağılık vardı arkadaşında. Ama belki de Londra’da basının hareketliliği ve rekabeti içinde yaşamasının bir sonucuydu sadece. Eski kişisel sevimliliği vardı hâlâ bu cafcaflı tavrının ardında. Ne de olsa, yaşamıştı Gallaher, dünya görmüştü. Küçük Chandler biraz kıskanarak baktı arkadaşına.</p>

  <p class="block_">“Paris’te her şey bir şenlik,” dedi Ignatius Gallaher. “Hayatın tadını çıkarmasını biliyor onlar - haklı da değiller mi sence? Doğru dürüst eğlenmek istiyorsan Paris’e gideceksin. Hem bak, Mandalılar orada çok revaçta, İrlandalı olduğumu öğrenince az kalsın yiyorlardı beni.”</p>

  <p class="block_">Küçük Chandler içkisinden dört beş yudum içti.</p>

  <p class="block_">“Anlatsana,” dedi, “Şey doğru mu?.. yani Paris’in anlatıldığı kadar ahlaksız olduğu?”</p>

  <p class="block_">Ignatius Gallaher sağ koluyla geniş bir jest yaptı.</p>

  <p class="block_">“Her yer ahlaksız,” dedi. “Tabii Paris’te özel durumlar var. Öğrenci balolarına gidersen, örneğin. Çok neşeli olur, hele <i class="calibre1">cocotte</i>’lar gevşeyip kendilerini bırakınca. Biliyorsun değil mi, ne olduklarını?”</p>

  <p class="block_">“İşittim,” dedi Küçük Chandler.</p>

  <p class="block_">Ignatius Gallaher viskisini içip bitirdi ve başını salladı. “Ah, ah,” dedi, “sen ne dersen de. Parizyenler gibi kadın dünyada yoktur - giyimleri, rahatlıkları.”</p>

  <p class="block_">“Öyleyse ahlaksız bir şehir,” dedi Küçük Chandler, aşağıdan aldığı halde üsteleyerek - “Yani, Londra veya Dublin’e kıyasla?”</p>

  <p class="block_">“Londra mı?” dedi Ignatius Gallaher. “Birinin altı katıysa yarım düzine ötekinden çıkarır. Sen Hogan’a sor, oğlum. Geldiği zaman bir parça göstermiştim ona Londra’yı. O açar senin gözünü... Baksana, Tommy, şu viskiyi punç haline getirmesene: dik şunu.”</p>

  <p class="block_">“Bilmem ki...”</p>

  <p class="block_">“Haydi canım, bir tanecikten ne olur? Ne olsun? Gene aynı mı?”</p>

  <p class="block_">“İyi ya... Peki.”</p>

  <p class="block_">“<i class="calibre1">François</i>, aynısından... Yakar mısın, Tommy?”</p>

  <p class="block_">Ignatius Gallaher tabakasını çıkardı. İki arkadaş purolarını yaktılar ve içkileri gelinceye kadar konuşmadan tüttürdüler.</p>

  <p class="block_">“Bak, sana bir şey söyleyeyim,” dedi Ignatius Gallaher, içine saklandığı duman bulutlarının arasından sıyrılarak bir süre sonra, “Bu dünyanın çivisi çıkmış. Ahlaksızlık diyorsun! Neler işitmişimdir - işitmek ne demek? - Neler görmüşümdür: ne ahlaksızlıklar…”</p>

  <p class="block_">Ignatius Gallaher düşünceli düşünceli pofurdattı purosunu, sonra durmuş oturmuş bir tarihçi tavrıyla yabancı ülkelerde ayyuka çıkmış bulunan ahlaksızlıktan arkadaşına tablolar çizmeye başladı. Birçok başkentin günahlarını özetledi; birinciliği Berlin’e verir gibiydi. Anlattıklarından bazıları üstüne yemin edemezdi (sağdan soldan işitmişti), ama elbette kişisel deneyleri de olmuştu. Ne rütbeyi bağışladı ne sınıfı. Kıtadaki dinî kurumların birçok sırlarını açıkladı ve yüksek sosyetede moda haline gelen şeyleri de anlattıktan sonra oldukça ayrıntılı bir şekilde bir İngiliz düşesinin hikâyesini aktararak sözünü bitirdi. Doğru olduğunu bildiği bir hikâyeydi bu; Küçük Chandler afallamıştı.</p>

  <p class="block_">“Ya, işte,” dedi Ignatius Gallaher, “Bizim bu Dublin köyünde bu işlerden kimsenin haberi yoktur.”</p>

  <p class="block_">“Çok sıkıcı buluyor olmalısın,” dedi Küçük Chandler, “gördüğün bütün bu yerlerden sonra.”</p>

  <p class="block_">“Eh,” dedi Ignatius Gallaher, “buraya gelmek de tatil gibi bir şey, biliyor musun? Hem ne de olsa, anavatan, hani, derler ya. İnsan ister istemez seviyor, insan yaradılışında var... İyi ama biraz kendini anlatsana. Hogan dedi ki... evlilik mutluluğunun meyvelerini tatmışsın. İki yıl oluyormuş, öyle mi?”</p>

  <p class="block_">Küçük Chandler kızardı, gülümsedi.</p>

  <p class="block_">“Evet,” dedi. “Geçen mayıs bir yılı dolmuştu.”</p>

  <p class="block_">“En iyi dileklerimi sunmak için çok geç kalmadım, umarım,” dedi Ignatius Gallaher. “Adresini bilmiyordum, yoksa o zaman kutlardım.”</p>

  <p class="block_">Elini uzattı, Küçük Chandler da sıktı bu eli.</p>

  <p class="block_">“Ee,Tommy,” dedi. “Sana ve ailene her türlü mutluluk dilerim, eski dostum, tonlarla da paran olsun ve hiç ölme sakın, ben seni vurana kadar emi. İşte sana içten bir dostun, eski bir dostun dilekleri. Bunu biliyorsun, değil mi?”</p>

  <p class="block_">“Bilmez olur muyum,” dedi Küçük Chandler.</p>

  <p class="block_">“Çoluk çocuk?” dedi Ignatius Gallaher. Küçük Chandler yeniden kızardı. “Bir çocuğumuz oldu,” dedi.</p>

  <p class="block_">“Kız mı oğlan mı?”</p>

  <p class="block_">“Oğlan.”</p>

  <p class="block_">Ignatius arkadaşının sırtını gümbür gümbür dövdü. “Bravo,” dedi, “senden başkasını beklemezdim zaten, Tommy.”</p>

  <p class="block_">Küçük Chandler gülümsedi, şaşkın şaşkın bardağına baktı, üç beyaz çocuksu ön dişiyle alt dudağını ısırdı.</p>

  <p class="block_">“Dönmeden önce bir akşamını bizimle geçirmeni isterdim,” dedi. “Karım seninle tanışmaktan çok memnun olur. Biraz müzik filan da...”</p>

  <p class="block_">“Gerçekten çok teşekkür ederim dostum,” dedi Ignatius Gallaher, “keşke daha önce karşılaşsaydık. Ama yarın gece ayrılıyorum.”</p>

  <p class="block_">“Bu gece, acaba?.. “</p>

  <p class="block_">“Kusuruma bakma, dostum. Bu gece burada birine söz verdim, çok da uyanık bir çocuk, birlikte bir yere gideceğiz, kâğıt oynamaya. Bu olmasaydı... “</p>

  <p class="block_">“Evet, bu durumda... “</p>

  <p class="block_">“Ama kimbilir,” dedi Gallaher incelikle, “Buzu kırdık bir kere. Belki gelecek yıl uzanırım bu tarafa. Yalnızca ertelemiş oluruz böylece.”</p>

  <p class="block_">“İyi ya,” dedi Küçük Chandler, “bir dahaki gelişinde birlikte bir akşam geçirmeliyiz. Bunda anlaştık, tamam mı?”</p>

  <p class="block_">“Tamam, anlaştık,” dedi Ignatius Gallaher. “Gelecek yıl gelirsem, <i class="calibre1">parole d’honneur</i>.”</p>

  <p class="block_">“Pazarlığımızı perçinlemek için,” dedi Küçük Chandler, “şimdi bir tek daha içelim.”</p>

  <p class="block_">Ignatius Gallaher kocaman bir altın saat çıkarıp baktı.</p>

  <p class="block_">“Son olsun ama,” dedi. “Çünkü biliyorsun, bir randevum var.”</p>

  <p class="block_">“Evet, evet, elbette,” dedi Küçük Chandler.</p>

  <p class="block_">“Haydi öyleyse,” dedi Ignatius Gallaher, “son bir tane çekelim <i class="calibre1">deoc an doruis</i> olarak - nasıl, dilimizi de unutmamışız ha?”</p>

  <p class="block_">Küçük Chandler ısmarladı içkileri. Az önce yüzünde başgösteren kızarıklık şimdi sürekli yerleşme durumundaydı. Ufacık bir şey yeterdi kızarmasına: şimdiyse hem kızışmış, hem de heyecanlanmıştı. Üç tek viski çarpmış, Gallaher’ın sert purosu da aklını iyice karıştırmıştı, çünkü alışık değildi ve dayanıksızdı. Sekiz yıl sonra Gallaher’la karşılaşma serüveni, Corless’te ışıklar ve gürültüler arasında kendini Gallaher’la baş başa bulması, Gallaher’ın hikâyelerini dinleyip kısa bir süre için Gallaher’in serazat ve zafer dolu hayatını paylaşması, duygulu yaradılışının dengesini bozmuştu. Kendi hayatıyla arkadaşının hayatı arasındaki karşıtlığı keskin bir biçimde duyuyordu, üstelik ona bir haksızlık gibi görünüyordu bu. Aile bakımından da, eğitim bakımından da Gallaher’dan üstündü. Arkadaşının yaptığından, yapabileceğinden daha iyi bir şey yapabileceğinden, fırsatını bulsa ucuz bir gazetecilikten daha yüksek bir şeyler başaracağından şüphesi yoktu. Neydi ona engel olan? Şu talihsiz çekingenliği! Bir şekilde kendini doğrulamak, adam olduğunu göstermek istiyordu. Gallaher’ın çağrısını niçin geri çevirdiğini anlıyordu. Gallaher nasıl ziyaretiyle İrlanda’ya tepeden bakıyorsa dostluğuyla da kendisine tepeden bakıyordu.</p>

  <p class="block_">Barmen içkilerini getirdi. Küçük Chandler bardaklardan birini arkadaşının önüne itti, öbürünü de kahramanca eline aldı.</p>

  <p class="block_">“Kimbilir?” dedi, kadehleri kaldırırken. “Önümüzdeki yıl geldiğinde Bay ve Bayan Ignatius Gallaher’ın mutluluğuna ve uzun ömrüne kadeh kaldırma zevkine erişebilirim belki.” Kadehini yudumlama durumunda olan Ignatius Gallaher bardağın kenarından bir gözünü anlamlı bir biçimde yumdu. İçmeyi bitirince kararlı bir şekilde dudaklarını şaplattı, bardağı koyup konuştu:</p>

  <p class="block_">“Sen ondan yana hiç korkma, oğlum. Önce bir kurtlarımı dökeyim, hayatı biraz göreyim, sonra bağlarım başımı - bağlayacak olursam tabii.”</p>

  <p class="block_">“Bir gün olur,” dedi Küçük Chandler, sakin bir tavırla. Ignatius Gallaher turuncu kravatıyla arduvazmavisi gözlerini dostuna doğru döndürdü.</p>

  <p class="block_">“Öyle mi dersin?” dedi.</p>

  <p class="block_">“Kızı bulunca herkes gibi senin de başın bağlanır,” dedi Küçük Chandler, direnerek.</p>

  <p class="block_">Tonu biraz vurgulu çıktığı için kendini ele verdiğini sezdi; ama yüzünün kızarıklığı arttığı halde arkadaşının gözlerine bakarken gözünü kaçırmadı. Ignatius Gallaher bir süre onu süzdükten sonra konuştu:</p>

  <p class="block_">“Bir gün böyle bir şey olursa, son kuruşun da kalsa bahse girebilirsin ki öyle âşıkdaşlık falan olmaz. Ben parayla evlenmeye kararlıyım. Ya bankada esaslı bir hesabı olur, ya da bana yaramaz.”</p>

  <p class="block_">Küçük Chandler başını salladı.</p>

  <p class="block_">“Ne yani,” dedi Ignatius Gallaher, bir hışım, “biliyor musun sen? Ağzımdan bir kabul sözü çıksın, yarın, kadın da bende para da. İnanmıyor musun? iyi ya, ama ben biliyorum. Yüzlerce -ne yüzü yahu?- binlerce zengin Alman’la Yahudi var, çuvalla paraları, hepsi de can atarlar... Sen biraz bekle, oğlum. Bak bakalım nasıl oynuyorum kozlarımı. Ben bir işe girdim mi sağlam girerim, tamam mı? Bekle de gör bakalım.” Kadehi ağzına götürdü, dikti içkisini, yüksek sesle güldü.</p>

  <p class="block_">Sonra daha düşünceli bir tavırla önüne baktı ve sakinleşmiş bir sesle devam etti:</p>

  <p class="block_">“Ama acelem yok. Beklesinler biraz. Kendimi tek bir kadına bağlamaktan hoşlanmıyorum, anlıyor musun?”</p>

  <p class="block_">Ağzıyla bir şey tadar gibi yaptı, yüzünü buruşturdu. “Bayatlar sonra,” dedi.</p>

  <p class="block_2">&nbsp;</p>

  <p class="block_7">* * *</p>

  <p class="block_8">&nbsp;</p>

  <p class="block_">Küçük Chandler, kucağında çocuk, hole açılan odada oturuyordu. Para artırmak için hizmetçi tutmuyorlardı, ama Annie’nin küçük kız kardeşi Monica sabahları bir saat kadar, akşamları da bir saat kadar gelip yardım ediyordu. Ama Monica çoktan evine dönmüştü. Dokuza çeyrek vardı. Küçük Chandler çaya geç kalmış, üstelik Bewley’den Annie’nin istediği kahveyi almayı da unutmuştu. Onun için tabii Annie’nin keyfi kaçıktı ve kısa, ters cevaplar veriyordu. Çay olmasa da olur dedi ama köşedeki dükkânın kapanma saati yaklaşınca gidip yüz gram çay ve bir kilo şeker almaya karar verdi. Uyuyan çocuğu hop diye kucağına tutuşturdu:</p>

  <p class="block_">“Al. Sakın uyandırma.”</p>

  <p class="block_">Küçük bir beyaz porselen abajur masanın üstünde yanıyor, ışığı boynuzdan çerçevesi olan bir fotoğrafı aydınlatıyordu. Annie’nin fotoğrafı. Küçük Chandler baktı resme, sımsıkı kapalı etsiz dudakları daha uzun süzdü. Bir cumartesi ona armağan olarak aldığı açık mavi yazlık bluzu giymişti. On şilin on bir peniye almıştı bunu; ama ne büyük bir utangaçlık azabına mal olmuştu! Ne kadar acı çekmişti o gün, dükkân boşalana kadar dükkânın kapısında beklemişti, tezgâhtar kız önüne kadın bluzları yığarken tezgâhın önünde rahat görünmeye çalışmıştı, kasada parayı verirken paranın üstü bir peniyi almayı unutmuş, kasadaki kadın onu arkasından çağırmış, sonunda dükkândan çıkarken paketin iyi bağlanıp bağlanmadığına bakar gibi yaparak yüzünün kızarmasını gizlemişti. Bluzu eve getirince Annie onu öpmüş, çok şık ve modaya uygun bulmuştu; ama fiyatını öğrenince bluzu masaya fırlattı, böyle bir şeye on şilin on bir peni istemenin dolandırıcılık olduğunu söyledi. Önce geri götürmeye kalktı, ama giyip bakınca da çok beğendi, en çok da kollarının kesimine, ve onu öpüp kendisini düşündüğü için teşekkür etti.</p>

  <p class="block_">Hm!..</p>

  <p class="block_">Fotoğraftaki gözlere soğuk soğuk baktı, onlar da soğuk soğuk cevap verdiler. Şüphesiz güzeldi gözler, yüz de güzeldi. Ama katı bir şey sezinliyordu. Niye bu kadar kayıtsız ve hanımefendi tavırlı? Gözlerin durmuş oturmuşluğu sinirine dokundu. Onu itiyor, ona meydan okuyorlardı: tutku yoktu hiç, coşku yoktu. Gallaher’ın anlattığı zengin Yahudi kadınları düşündü. O koyu Şarklı gözleri diye düşündü, nasıl tutku dolu, şehvetli bir istekle doludurlar!.. Niye evlenmişti fotoğraftaki gözlerle?</p>

  <p class="block_">Bu soruyla kendine geldi ve sinirli sinirli bakındı odaya. Evine taksitle aldığı güzel eşyalarda bayağı bir şey vardı. Annie kendisi seçmişti bunları, dolayısıyla onu hatırlatıyorlardı. Fazla resmî, fazla donuktu onlar da. Hayatına karşı soğuk bir öfke kabardı içinde. Bu küçük evinden kaçamaz mıydı? Gallaher gibi kahramanca yaşamayı denemeye çok mu geç kalmıştı? Londra’ya gidemez miydi? Daha eşyaların taksiti bitmemişti. Bir kitap yazabilse, yayımlayabilse, bu açabilirdi yolunu.</p>

  <p class="block_">Masada, önünde Byron’un şiir kitabı vardı. Çocuğu uyandırmamak için dikkatle sol elini uzatıp açtı, kitaptaki ilk şiiri okumaya başladı:</p>

  <p class="block_2">&nbsp;</p>

  <p class="block_19">Rüzgârlar sustu ve akşamın kasveti durgun,</p>

  <p class="block_19">Zephyr bile kıpırdamıyor koruda,</p>

  <p class="block_19">Margaret’imin mezarında ben durmuşum</p>

  <p class="block_19">Çiçekler serperek sevdiğim tozlara.</p>

  <p class="block_2">&nbsp;</p>

  <p class="block_">Durakladı. Koşuğun ritmi odada çevresinde yayılır gibiydi. Ne kadar melankolikti! O da böyle yazabilir miydi, ruhundaki melankoliyi koşukla dile getirebilir miydi? Betimlemek istediği o kadar çok şey vardı: birkaç saat önce Grattan Köprüsü’ndeki duyumları, örneğin. O ruh haline bir kere daha girebilse...</p>

  <p class="block_">Çocuk uyanıp ağlamaya başladı. Şiiri bırakıp onu susturmaya çalıştı: ama susmuyordu. Kucağında sallamaya başladı, gene de ağlama durmadı. Daha hızlı sallarken bir yandan da gözünün ucuyla ikinci kıtaya bakıyordu:</p>

  <p class="block_2">&nbsp;</p>

  <p class="block_19">Bu dar hücrede uzanmış ondan kalan toprak,</p>

  <p class="block_19">O toprak ki bir zaman...</p>

  <p class="block_2">&nbsp;</p>

  <p class="block_">Boşuna. Okuyamıyordu. Bir şey yapamıyordu. Çocuğun uluması kulağının zarını deliyordu. Boşunaydı, boşuna! Müebbete mahkûmdu. Öfkeden kolları titredi ve birdenbire çocuğun yüzüne eğilerek bağırdı:</p>

  <p class="block_">“Kes!”</p>

  <p class="block_">Çocuk bir an durdu, bir korku spazmı geçirdi, sonra çığlık çığlığa bağırmaya başladı. O zaman koltuktan fırlayıp kucağında çocukla aşağı yukarı dolaşmaya koyuldu. Çocuk acıklı bir şekilde hıçkırıyor, dört beş saniye soluğu kesiliyor, sonra yeniden haykırıyordu. Odanın ince duvarlarında yankılanıyordu sesi. Yatıştırmaya çalıştıkça daha bir kıvranarak hıçkırıyordu. Çocuğun gerilmiş, titreyen yüzüne bakınca korkmaya başladı. Kesintisiz yedi hıçkırık saydı ve korku içinde çocuğu göğsüne bastırdı. Ya öldüyse!..</p>

  <p class="block_">Kapı güm diye açıldı, genç bir kadın soluk soluğa girdi içeri.</p>

  <p class="block_">“Ne oldu? Ne oldu?” diye bağırdı:</p>

  <p class="block_">Annesinin sesini kapan çocuk hıçkırmaktan boğulacak gibi oldu.</p>

  <p class="block_">“Bir şey yok, Annie... Bir şey yok... Ağlamaya başladı da...”</p>

  <p class="block_">Kadın paketlerini yere fırlatıp çocuğu ondan kaptı.</p>

  <p class="block_">“Ne yaptın ona?” diye bağırdı, öfkeyle bakarak yüzüne. Küçük Chandler bu bakışa bir an dayanabildi, sonra gözlerdeki nefrete çarpınca yüreği kapandı. Kekelemeye başladı: “Bir şey yok... Şey... ağlamaya başladı... şey yapmadım... Bir şey yapmadım... Ne demek yani?”</p>

  <p class="block_">Kadın ona hiç aldırmadan odada aşağı yukarı yürüyor, çocuğa sıkı sıkı sarılıp mırıldanıyordu:</p>

  <p class="block_">“Küçük adamım benim! Benim küçük adamcığım! Korktun mu sen? Tamam, geçti! Kuzucuk! Anasının küçücük kuzusu! Geçti işte!”</p>

  <p class="block_">Küçük Chandler yanaklarının utançla yandığını duydu ve lamba ışığının dışına çıktı. Çocuğun ağlama krizinin gitgide dinmesine kulak verdi; ve pişmanlık gözyaşları doluştu gözlerine.</p>

  <p class="block_13" id="calibre_pb_14">&nbsp;</p>
</body>
</html>
