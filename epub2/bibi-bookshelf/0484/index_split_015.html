<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Karanlık Kraliçenin Gölgesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">-15-</p>
	<p class="block_6">KÖY</p>
	<p class="block_3"> </p>
	<p class="block_2">Gözcü bağırdı. "Atlılar!"</p>
	<p class="block_3"> </p>
	<p class="block_2">Erik ve diğerleri görevlerini bırakıp silahlarını kuşandı. Bir hafta önce gelen Praji, Calis'in adamlarını, Khaipur'un düşüşünden kaçan birliklerin güneye yöneldiğine dair uyarmıştı. Şimdiye kadar iki kere savaşçı grupları geçmişti, ama Calis'in köylülerle konuştuktan sonra yapılmasını emrettiği istihkâmları gördükten sonra köyden uzak durmuşlardı.</p>
	<p class="block_3"> </p>
	<p class="block_2">Erik Yüzbaşı'nın bu köyü gerçekten savunmak niyetinde mi olduğundan, yoksa adamlarına sadece savaş sanatının başka bir yüzünü göstermek mi istediğinden emin değildi. Eskiden sıradan bir köyün durduğu yerde, artık hatırı sayılır bir istihkâm duruyordu. Köyün etrafına tam ölçek bir hendek kazılmıştı ve hendekten çıkarılan toprak kazık duvarların temelinde kullanılmıştı. Demir çerçeveli iki kapı, bir tanesi köyün kuzey ucuna, bir tanesi de güney ucuna olmak üzere, nehrin karşı kıyısından getirilen meşe ağaçlarından oyulmuş kapı dikmelerine sağlam bir şekilde tutturulmuştu. Erik menteşelerin, millerin ve metal şeritlerin dövülmesini denetlemişti.</p>
	<p class="block_3"> </p>
	<p class="block_2">Köy demirhanesi, son demirci öldüğünde yıllar önce terk edilmişti, ama eski ocak hâlâ sağlamdı. Demirci aletlerinin eksik olması yüzünden Erik atları nallayabilmek için yük arabasında taşıdıkları aletleri kullanmıştı. Yeterince zaman verilirse bu aletleri kullanarak diğer aletleri yapabilir ve sonunda demirhaneyi baştan aşağı yenileyebilirdi. Erik kapılara her baktığında gurur duyuyordu. Kapıları yıkmak için ciddi bir kuşatma makinesi gerekirdi. Etrafına göz gezdirerek, duvarların üstünden ateş edilirken her iki kapıya da birer birlik göndermek yerine, muhtemelen yakarak, kazık duvarları delmeye çalışacağını tercih edeceğini düşündü.</p>
	<p class="block_3"> </p>
	<p class="block_2">Zırhını giyerken omzunun üstünden arkasına göz attı ve Calis'in hemen arkasından gelen Foster ve de Loungville'i gördü. Köyün ortasına inşa edilmekte olan kuleden aşağı iniyorlardı. Devasa bir toprak yığınının üstüne inşa edilen bu kule bittiği zaman kilometrelerce ileriyi açık bir şekilde görmelerini sağlayacak ve önemli boyuttaki bir birliğin fark edilmeden yaklaşmasını önleyecekti. Erik ve Roo koşar adımlarla yerlerine gidip, sessizce ihtiyaçları olacak silahların ve malzemelerin yerlerinde olup olmadığını kontrol ettiler. Roo yarım düzine demir mızrak taşıyordu ve Erik, Ravensburg'den kaçtıklarından beridir arkadaşının ne kadar güçlenmiş olduğunu fark etti.</p>
	<p class="block_3"> </p>
	<p class="block_2">Bir an için annesini ve Rosalyn'i düşününce beklenmedik bir acı hissetti. Atlılar açık biçimde görüş alanına girince, düşüncelerinin uzaklaşmasına izin verdi.</p>
	<p class="block_3"> </p>
	<p class="block_2">Görünüşlerinden deneyimli asker oldukları belli olan en az otuz adamdan oluşan bir birlikti bu. Birliğin başında, gri sakalı göbeğine değen, orta yaşlı tıknaz bir adam vardı. İki adamına etrafından dolaşmalarını işaret ettiği istihkâma yaklaşınca yavaşladı. Duyulacak mesafeye gelir gelmez, "Selam istihkâm!" diye bağırdı.</p>
	<p class="block_3"> </p>
	<p class="block_2">Calis duvarın üstünden, "Kimsiniz?" diye bağırdı.</p>
	<p class="block_3"> </p>
	<p class="block_2">"Bilbari'nin ordusu, Khaipur'dan geliyoruz" ve etrafına göz gezdirerek, "ya da geriye ne kaldıysa," diye ekledi.</p>
	<p class="block_3"> </p>
	<p class="block_2">Gönderdiği iki asker geri geldi ve Erik, liderlerini buranın basit bir barikat değil, kapalı bir istihkâm olduğu konusunda bilgilendirdiklerini tahmin etti. Calis, "Komuta kimde?" diye bağırdı. "Bilbari'yi tanıyorum. Sen o değilsin."</p>
	<p class="block_3"> </p>
	<p class="block_2">Lider bir kez daha etrafına baktı. "Sanırım bende. Bilbari duvarda öldü," tükürüp bir işaret yaptı, "bize de, düşüşten sonra kaçmak için bir gün süresi verildi. Adım Zila."</p>
	<p class="block_3"> </p>
	<p class="block_2">Praji Calis'in yanına geldi ve Erik, "Onları tanıyorum," dediğini duydu. "Katliam için oldukça iyi bir gruplar, ama hiçbiriyle yatağımı paylaşmak istemem. Kampın huzuruna az çok saygı göstereceklerdir."</p>
	<p class="block_3"> </p>
	<p class="block_2">"Size kampın güvenliğini verebilirim," dedi Calis.</p>
	<p class="block_3"> </p>
	<p class="block_2">"Ne kadarlığına?"</p>
	<p class="block_3"> </p>
	<p class="block_2">"İki gün," diye yanıtladı Calis.</p>
	<p class="block_3"> </p>
	<p class="block_2">"Yeterince makul." Ardından Zila güldü. "Fazla bile. Komuta kimde?" "Bende. Calis."</p>
	<p class="block_3"> </p>
	<p class="block_2">"Calis'in Kızıl Kartalları mı?" diye sordu Zila atından inerken. "Evet."</p>
	<p class="block_3"> </p>
	<p class="block_2">"Hamsa'da öldüğünü duymuştum," dedi adam, Calis kapıların açılmasını işaret ederken.</p>
	<p class="block_3"> </p>
	<p class="block_2">Erik ve diğerleri beklerken, Foster yanlarına gelip, "Rahat, ama tetikte olun," dedi. "Bunlar, kampın güvenliği vaat edilen ama içeri girer girmez fikirlerini değiştiren ilk kişiler olmayacaklar." Birlik köye girdiği zaman bütün bu ihanet düşünceleri yok oldu. Adamlar çok yorgundu. Erik birkaç atın yaralı ve hepsinin de yürümekten ayaklarının şişmiş olduğunu fark etti. İki günlük dinlenme bile, bu atların çoğunun sağlıklarına kavuşması için yeterli değildi.</p>
	<p class="block_3"> </p>
	<p class="block_2">Erik Zila'nın homurdandığını, boğazını temizlediğini ve tükürdüğünü duydu. "Kahrolası toz," dedi adam. "Duman daha da kötüydü. Alevler bütün ufku kaplıyordu." Calis'in birliğindeki adamlara baktı. "Dumandan uzak durmakla iyi yapmışsınız." Atını göstererek, "Birliğinizde bir demirci var mı?" diye sordu.</p>
	<p class="block_3"> </p>
	<p class="block_2">Calis, kılıcını ve kalkanını Roo'ya veren Erik'i işaret etti. "Bunları benim için bir kenara koy, olur mu?"</p>
	<p class="block_3"> </p>
	<p class="block_2">Roo'nun yanıtı kabaydı, ama silahları aldı ve çadıra doğru yöneldi. Erik, "Yolda bir yerlerde nalı fırladı," diyen Zila'nın yanına gitti. "Topallamıyor, ama yakında başlar."</p>
	<p class="block_3"> </p>
	<p class="block_2">Zila'nın haklı olduğunu anlaması için Erik'in ata sadece şöyle bir bakması yeterliydi. Atın bacağını tutup kaldırınca, toynağın içinin kanla kaplı olduğunu gördü. "Temizleyip tedavi edeceğim. Yeni bir nalla iyileşir, tabii onu çok fazla zorlamazsan."</p>
	<p class="block_3"> </p>
	<p class="block_2">"Hah!" dedi Zila. Calis'e dönüp, "Otuz binden fazla adamdan oluşan bir ordu bu tarafa geliyor," dedi. "Kıçımıza tekmeyi bastılar. Birileri çok geç olmadan buranın kuzeyinde bir randevu organize etmezse, biz bu tarafa gelen yüz ya da daha fazla birlikten sadece ilki oluruz ve o heriflerin çoğu kertenkeleler tarafından katledildikleri için son derece keyifsizler-" Calis, "Kertenkeleler mi?" dedi.</p>
	<p class="block_3"> </p>
	<p class="block_2">Zila başını salladı. "İçki içerken anlatırım."</p>
	<p class="block_3"> </p>
	<p class="block_2">Calis Erik'e yeni gelenlerin atlarıyla ilgilenmesini emretti ve Erik Zila'nın atını çekerek götürürken en yakındaki adamlara diğer atları getirmelerini işaret etti. Hayvan topallıyordu ve yedek atları tuttukları ağıla gidene kadar, Erik hayvanın bir, en fazla iki gün işe yaramayacağından emin oldu.</p>
	<p class="block_3"> </p>
	<p class="block_2">Yeni gelenler, hayvanlarıyla Calis'in adamlarının ilgilenmesinden memnun olanlar ve hayvanlarının iyi bakıldığından emin olmak için onları takip etmekte ısrarlı olanlar şeklinde iki eşit parçaya ayrılmıştı; Erik, yanlarında gelenlerin en iyi bineklere sahip olanlar olmasına şaşırmamıştı. Yaşadıkları zorluklara rağmen, bu atlar en sağlıklılarıydı ve iyice dinlendikten sonra kendilerine gelebilirlerdi. Diğerleri taş çatlasa sıradan bir gruptu ve Erik kısa bir süre içinde Zila'nın atı hariç, diğerlerinin binicilerini taşıyamayacağından şüpheleniyordu.</p>
	<p class="block_3"> </p>
	<p class="block_2">Erik her atı tek tek incelemiş ve hangisinin tedaviye değeceğine ve hangisinin bugün öldürülmesinin daha iyi olacağına dair aklında bir liste yapmıştı. Calis'in birliğindeki daha tecrübeli binicilerden ikisine akıl danıştıktan sonra, hiç kimse itiraz etmedi.</p>
	<p class="block_3"> </p>
	<p class="block_2">Uzaklaşırken, yeni gelenlerden biri yaklaştı. "Sen. Adın ne?"</p>
	<p class="block_3"> </p>
	<p class="block_2">"Erik." Durdu ve yeni gelenin ne söyleyeceğini duymak için bekledi.</p>
	<p class="block_3"> </p>
	<p class="block_2">Adam sesini alçaltarak, "Benimki Rian," dedi. "Atlardan anlıyorsun." Güneşten kızarmış ve yol tozuyla kaplı basık bir yüzü olan iriyarı bir adamdı. Gözleri siyah, saçları da kızılımsı kahverengiydi. Sakallarında griler vardı. Hareketleri rahattı ve bir eli dalgın dalgın uzun kılıcının kabzasında duruyordu.</p>
	<p class="block_3"> </p>
	<p class="block_2">Erik başını salladı, ama hiçbir şey söylemedi.</p>
	<p class="block_3"> </p>
	<p class="block_2">"Başka bir at kullanabilirim. Bir hafta binmezsem, benimki iyileşecektir. Sence Yüzbaşınız bana bir at satar mı?" "Sorarım," dedi Erik ve yürümeye başladı.</p>
	<p class="block_3"> </p>
	<p class="block_2">Rian nazikçe koluna dokunarak onu durdurdu. "Zila oldukça iyi bir savaşçıdır," diye fısıldadı, "ama yüzbaşılığa uygun değil. Raj ile çalışmak için Maharta'ya gidiyoruz. Kuzeydeki o güruhun Lanada'yı aşması önümüzdeki yılın çoğunu alır."</p>
	<p class="block_3"> </p>
	<p class="block_2">Başka kimsenin dinleyip dinlemediğini görmek için etrafına bakındı. "Yüzbaşınız istihkâm yapma işini iyi biliyor gibi gözüküyor ve kiralık askerlerden çok bir garnizona benziyorsunuz."</p>
	<p class="block_3"> </p>
	<p class="block_2">Calis'in birliğindeki her adam casuslara karşı uyarılmıştı, bu yüzden de Erik düşünmeksizin yanıt verdi. "Ben sadece emirleri uyguluyorum. Yüzbaşı Calis buradaki her adamın en az bir kere hayatını kurtardı, bu yüzden onu sorgulamıyorum." "Sence bir adam için daha yeri var mıdır?"</p>
	<p class="block_3"> </p>
	<p class="block_2">"Sorarım. Ama Maharta'ya gittiğinizi sanıyordum?"</p>
	<p class="block_3"> </p>
	<p class="block_2">"Khaipur'da aldığımız yenilgiden sonra, bir ya da iki yıl dinlenip beklememizin iyi olacağını düşünüyor olabilirsin, ama doğrusunu söylemek gerekirse ganimet yoksa ben çabuk sıkılırım." "Ona bunu da söylerim," dedi Erik, adamı atlarla baş başa bırakarak.</p>
	<p class="block_3"> </p>
	<p class="block_2">Köyü geçerken köylülerden birkaçı başlarıyla selam verdi. Artık Calis'in adamlarından korkmuyorlardı, ama köylüler, etrafta altınları olduğu kadar kendilerini korumak için kılıçların olmasından memnun olanlar ve istihkâmın istenmeyen dikkatleri çekeceğinden korkanlar olarak ikiye ayrılmıştı. Köy yıllardır düzenli olarak yağmalanıyordu ve köylülerin zamanla geliştirdikleri yakındaki tepelere kaçma yöntemleri vardı. Eğer herhangi bir ön uyarı olursa kayıpları çok az olurdu. Ama yoldaki bu istihkâm, hem bir koruyucu, hem de bir tuzaktı.</p>
	<p class="block_3"> </p>
	<p class="block_2">Birisi ona seslenince Erik etrafına baktı ve ondan hoşlanan, on dört yaşındaki Embrisa'yı gördü. En çarpıcı özelliği açık mavi gözleri olan, iri kemikli hoş bir kızdı, ama Erik, muhtemelen üç ya da dört çocuk ve onu şafaktan alacakaranlığa kadar çalıştıran bir koca yüzünden otuzuna gelmeden yaşlanacağını biliyordu. Kasabada doğmuş biri olarak Erik, bu köye gelene kadar gerçek yoksulluk ve çok çalışmanın ne olduğuna dair çok az şey bildiğini fark etmişti.</p>
	<p class="block_3"> </p>
	<p class="block_2">Kızı çabucak selamladıktan sonra izin isteyerek han olarak hizmet gören büyük çadıra yöneldi. İçinde kaba ahşap banklar ve masalar olan çadır, kabaca yapılmış kulübesinin yanına tahta bir bahçe kafesi inşa etmek için Calis'in adamlarına düşük kaliteli şarap ve bira servisi yaparak elde ettiği kazançları kullanmış olan Shabo adındaki girişimci bir çiftçi tarafından yapılmıştı. Erik eğer burada yeterince uzun süre kalırlarsa, Shabo'nun küçük girişimini geliştirmek için kazancını kullanmaya devam ederek tam bir hancı olacağını düşünüyordu. Son yeniliği, yapının bir kenarını kaplayan bardan karşıya servis yapabilmek için kulübeye ikinci bir kapı açmak olmuştu. Bu bölgelerde kışın ne kadar soğuk geçtiğine dair bir fikri olmamasına rağmen, kulübenin kışın çok soğuk olabileceğini düşünüyordu.</p>
	<p class="block_3"> </p>
	<p class="block_2">Calis, Zila ve birkaç kişi bir masada oturuyordu. Zila’nın birliğindeki diğer adamlar oldukça içmiş ve gerçekten çok yorgun gözüküyorlardı. Praji de Calis'in yanındaydı ve Zila'nın söylediği şeye başını sallıyordu. "Otuz yıldır dövüşüyorum, ama hayatımda hiç bunun gibi bir şey görmemiştim." Maşrapasını kafasına dikti ve elinin tersiyle ağzını sildi.</p>
	<p class="block_3"> </p>
	<p class="block_2">Calis, "Bineklerin yarısının ya bir ay dinlenmesi, ya da öldürülmeleri gerekiyor," diyen Erik'e bakıp bir kaşını kaldırdı. "Geri kalanlar bir hafta dinlenirse yola çıkmaya hazır olur."</p>
	<p class="block_3"> </p>
	<p class="block_2">Calis başını salladı. Zila, "Fazla paramız yok, ama eğer satarsan senden birkaç tane at alırız," dedi.</p>
	<p class="block_3"> </p>
	<p class="block_2">"Ne yapmayı planlıyorsunuz?" diye sordu Calis.</p>
	<p class="block_3"> </p>
	<p class="block_2">"Maharta'ya gideceğiz. Raj, Lanada'nın Rahip-Kralı'nın yeşil derililer ve ordusuna karşı savunmasına yardım etmek için Kraliyet Ölümsüzleri'ni gönderiyor. Bu da, Rahip-Kral'ın savaş fillerinin ve şu uyuşturucu delisi manyaklarını değişiklik olsun diye aynı tarafta olması anlamına geliyor." Praji, "İki eski düşman aynı amaç için birleştiğine göre durum çok kötü olmalı," dedi.</p>
	<p class="block_3"> </p>
	<p class="block_2">Zila içkisinin tazelenmesini işaret etti ve Shabo aceleyle yeni bir içki getirdi. "Evet, ama bu aynı zamanda, kendi şehrinin çevresinde huzuru korumak için Raj’ın daha çok savaşçıya ihtiyacı olacağı anlamına geliyor, bu yüzden bizim için iş olacak. Yaşadıklarımızdan sonra birkaç yılımı çiftçilerin arasındaki düzeni sağlayarak geçirebilirim." Praji ile Calis'e baktı. "Hamsa'da olduğunuzu söylüyordunuz, değil mi?"</p>
	<p class="block_3"> </p>
	<p class="block_2">"Evet," diye yanıtladı ikisi de.</p>
	<p class="block_3"> </p>
	<p class="block_2">"Khaipur ondan on kat daha kötüydü. Bu savaş başlamadan önce, biz de sizler gibiydik, Khaipur ve Buluşma Yeri arasında ticaretimizi yapan," Erik, doğu otlaklarının göçebeleriyle ticaret yapmak için bozkırların sınırına giden Jeshandi atlılarının ve diğer kabilelerin yıllık buluşmasından bahsettiğini biliyordu, "ya da Vedra’nın orta bölgelerinde çalışan paralı asker birliğiydik. Bir keresinde, Djams Ovası'ndan Satpura Nehri'ndeki Palamds'a kadar bir kervana bile eşlik etmiştik."</p>
	<p class="block_3"> </p>
	<p class="block_2">Kafasını iki yana salladı. "Ama bu savaş, gördüğüm hiçbir şeye benzemiyor. Kilbar’ın düşüşünden sonra anlaşma yaptık. Sağ kalanlardan, kötü olduğunu bilecek kadar çok şey duymuştum, ama hiçbir şey bizi Khaipur'da olanlara hazırlayamazdı." Sanki düşüncelerini toparlıyormuş gibi durdu. "Bilbari bizi ileri karakollara mesaj taşımamız için işe almıştı. Khaipur Rajı, geçit resminde güzel gözüken şu sevimli, küçük ordulardan birine sahipti, ama ordusunu eğitmek ve onlardan gerçek savaşçılar çıkarmak için birkaç tane anne katili kiralarken, istilacıları yavaşlatacak deneyimli askerlere ihtiyacı olduğunu biliyordu.</p>
	<p class="block_3"> </p>
	<p class="block_2">Yoldaşlarım ve ben Jeshandi değiliz, ama iş için yeterince iyi at sürüp dövüştük.</p>
	<p class="block_3"> </p>
	<p class="block_2">"Anlaşma yapmamızdan bir ay sonra, istilacılarla ilk defa karşılaştık. Sizinkine çok benzeyen bir birlik -yaklaşık altmış deneyimli savaşçı- üzerimize gelip ileri kolumuzla çarpıştı, ardından çok fazla zarar görmeden ya da vermeden geri çekildiler. Düşmanla karşılaşmamızı rapor ettik ve bir sonraki saldırıyı beklemeye başladık.</p>
	<p class="block_3"> </p>
	<p class="block_2">"Bir gün uyandığımızda, gökyüzü kuzeybatıya doğru kahverengi bir tozla kaplıydı. Bir hafta sonra, görüş alanımıza on bin adam ve at girdi."</p>
	<p class="block_3"> </p>
	<p class="block_2">Zila acı bir kahkaha attı. "Yaşlı Bilbari tam anlamıyla altını pisletti ve o gün pantolonu kahverengi olan tek kişi o değildi. Bunun kadar sağlam olmayan bir istihkâmda belki iki yüz kişiydik ve kaçma kararı almamız yalnızca bir dakika sürdü.</p>
	<p class="block_3"> </p>
	<p class="block_2">"Biz şehir duvarlarına ulaşana kadar, şehrin kuzeyindeki ve doğusundaki bütün birlikler de içeri yönelmişti. Şehir duvarındakinden başka dövüş olmadı. Ardından, o günden sonra sadece üzerimize geldiler."</p>
	<p class="block_3"> </p>
	<p class="block_2">Tek tek çadırdakilerin yüzlerine baktı, şu anda bütün gözler onun üstündeydi ve herkes dikkatle onu dinliyordu. "Adamlardan bazıları ellerinden gelenin en iyisini yaptı ve kuşatmanın üçüncü ayında, Rafın o sevimli ev-muhafızları hayatımda gördüğüm en çetin gruba dönüşmüştü. Ve kendi şehirleri için dövüştüklerinden dolayı bizden daha hevesliydiler."</p>
	<p class="block_3"> </p>
	<p class="block_2">Sessizleşti. Calis uzunca bir süre hiçbir şey söylemedi. Sonunda, "Ne zaman teslim olmanızı istediler?" diye sordu.</p>
	<p class="block_3"> </p>
	<p class="block_2">Zila huzursuz gözüküyordu. "Her şeyin dağılmasına sebep olan şey buydu."</p>
	<p class="block_3"> </p>
	<p class="block_2">Erik kampta duyduklarından, paralı askerlerin davranışlarının uzlaşma ve gelenekle yönlendirildiğini biliyordu. Zila'nın hal ve hareketleri olağandışı bir şey olduğunu düşündürüyordu. Sonunda Calis, "Ne oldu?" diye sordu.</p>
	<p class="block_3"> </p>
	<p class="block_2">"Teslim olmamızı istemediler. Oklarımızın menzilinin hemen dışına kadar gelip kazmaya başladılar ve kuşatma hendeklerini kazıp makinelerini hazırladılar. Bir hafta boyunca gerçek bir çatışma olmadı, sadece duvarlardan birkaç atış yapıldı. Raj, hayatında tören kılıcından başka bir şey tutmamış bir insan için oldukça cesur biriydi ve ordusunun başında kaldı..." Zila gözlerini kapadı. Elleriyle suratını gizledi ve Erik bir an için ağladığını düşündü. Ellerini yüzünden çektiği zaman, gözyaşı yerine bastırılmış öfke gördü.</p>
	<p class="block_3"> </p>
	<p class="block_2">"O kertenkeleler duvarlarının altında at koştururken, aptal piç, başında tanrıların üç kere kahrettiği altın tacı ve elinde makamını gösteren tavus kuşu yelpazesini tutarak orada durdu. Onlara gitmelerini emretti." Calis, "Başka ne oldu?" diye sordu.</p>
	<p class="block_3"> </p>
	<p class="block_2">"Bunun, ticaret rotalarını kontrol etmek ya da Maharta Rajı ya da Lanada'nın Rahip-Kralı ile bir onur meselesini halletmek üzere yapılan bir ova savaşı olmadığını anlayamadı. Sarayına doluşup karısını ve çocuklarını gözlerinin önünde doğramaya başladıklarında bile anlamadı..." Zila gözlerini kapayıp, "Onu kendi sarayının önünde kazığa oturttukları zaman bile anladığını zannetmiyorum," diye fısıldadı.</p>
	<p class="block_3"> </p>
	<p class="block_2">"Kazığa mı oturttular?" dedi Erik aniden.</p>
	<p class="block_3"> </p>
	<p class="block_2">Calis kısa bir süre ona baktıktan sonra, "Bize anlatmadığın ne var?" diye sordu.</p>
	<p class="block_3"> </p>
	<p class="block_2">"Ah, bu tatsız bir konu," dedi Zila. "Ve bunu tekrar ederek ölünün hakkında kötü konuşmuş oluyorum. Doğrusunu söylemek gerekirse, kendi hakkımda da..."</p>
	<p class="block_3"> </p>
	<p class="block_2">"Kampın güvenliğiyle korunuyorsun," diye hatırlattı Praji, çirkin suratı uğursuz bir kuşkuyla daha da çirkinleşmişti. "Taraf mı değiştirdin?"</p>
	<p class="block_3"> </p>
	<p class="block_2">Zila başını salladı. "Yüzbaşım ve diğerleri... " Hikâyeye dalıp gitmiş gibi gözüküyordu. "Yeterince parası olan kurnaz bir adam için, kuşatma altındaki bir şehre girip çıkmanın yolları olduğunu biliyorsunuz. Kertenkeleler teslim olmamızı istemedi. Defalarca saldırdılar. Onlarla birlikte savaşan adamlar daha önce karşılaştıklarımdan daha kötüydü ve zamanında bazı kötü kalpli katillerle karşılaşmıştım. Ama kertenkeleler..." içkisin den büyük bir yudum aldı. "İki buçuk, üç metre boyundaydılar ve iki adam genişliğinde omuzları vardı. Kılıçlarının bir darbesi güçlü bir adamın kalkanını parçalayabilir ya da kolunu omzuna kadar uyuşturabilirdi. Ve korkusuzlar. Duvar delinene kadar onlar saldırmadı." Kafasını iki yana salladı. "Biz duvarı terk edip onlara verene kadar.</p>
	<p class="block_3"> </p>
	<p class="block_2">"Yüzbaşımı ve diğerlerinden bazılarını bulan bir aracı gönderdiler. O aracı bize, resmi ateşkes teklifi olmayacağını ve savaş bittikten sonra şehirdekilerin kılıçtan geçirileceğini söyledi. Duvarları terk edip kenara çekilenlerin yağmaya katılmakta serbest olacağını söyledi."</p>
	<p class="block_3"> </p>
	<p class="block_2">Praji yavaşça ayağa kalkarken adama saldırmaya hazır görünüyordu. Uzun, uğursuz bir süre dik dik Zila'ya baktı, ardından yere tükürdü ve çıkıp gitti. Calis adamı kınamaktan çok gerçeklerle daha fazla ilgileniyor gibiydi. "Başka?"</p>
	<p class="block_3"> </p>
	<p class="block_2">"Yüzbaşılar teklifi bize iletti. Yenildiğimizi biliyorduk. Biz gittikçe zayıflarken, onları desteklemek için nehirden her gün daha fazla adam ve erzak geliyordu. Birisi bir tahıl ambarını ateşe verdi,"</p>
	<p class="block_3"> </p>
	<p class="block_2">Erik olanları tahmin edince irkildi; havaya karışan tahıl tozunun bir kıvılcımla patlayabileceğini biliyordu; Ravensburg yakınındaki tahıl ambarlarında ve değirmenlerinde ateşe izin verilmeyişinin sebebi buydu, "patlama evlerin bir blokuyla birlikte tahıl stokunun yarısını yok etti. Başka birisi, sarayın yanında tutulan yüklü bir miktar şarabı zehirledi ve en azından yirmi adam karınlarını tutup bağıra bağıra öldü." Gözlerini kapadı ve bu kez yanağından bir damla gözyaşı süzüldü. "Ve kahrolası büyücüleri. Raj kendi büyücülerini kiralamıştı ve bazıları iyiydi. Yaralıları ve hastalananları iyileştiren birkaç rahip de vardı. Ama kertenkele büyücüler daha güçlüydü. Savaş sırasında garip sesler geliyordu ve savaş ne kadar iyi giderse gitsin insan korkuya kapılıyordu. Lağımlardan güpegündüz sıçanlar çıkıyor ve bileklerinizi ısırıp bacaklarınıza tırmanıyorlardı. Öylesine yoğun tatarcık ve karasinek bulutları vardı ki, nefes alırken içinize çekiyordunuz ya da ağzınız açıksa yutuyordunuz.</p>
	<p class="block_3"> </p>
	<p class="block_2">"Taze ekmek fırından çıkarıldıktan hemen sonra küfleniyordu ve ineğin altındaki kovada duran süt ekşiyordu. Ve kertenkeleler her gün hendeklerini kazıp kuşatma makinelerini getiriyordu ve şehri dövmeye devam ediyorlardı."</p>
	<p class="block_3"> </p>
	<p class="block_2">Zila etrafındaki yüzlere baktı. "Benim yerimde olsaydınız farklı mı davranırdınız bilmiyorum, ama hiç zannetmiyorum." Ses tonunda küstah bir hava seziliyordu. "Yüzbaşım gelip bize neler olduğunu anlattı. Bize yalan söylemeyeceğini biliyorduk. Korkak olmadığını biliyorduk." Suçlarcasına Calis'e, "Onu tanıdığını söylüyordun," dedi.</p>
	<p class="block_3"> </p>
	<p class="block_2">Calis başını salladı. "Korkak değildi."</p>
	<p class="block_3"> </p>
	<p class="block_2">"Anlaşmayı bozan kertenkelelerdi. Savaşın kurallarını değiştirdiler. Bize seçim şansı vermediler." "Nasıl kaçtınız?" diye sordu arkadan birisi ve Erik dönünce, hikâye sırasında bir ara yanlarına gelmiş olan de Loungville'i gördü.</p>
	<p class="block_3"> </p>
	<p class="block_2">"Kertenkele casusun söylediği bir şey Yüzbaşımı rahatsız etmişti. Tam olarak ne olduğunu bilmiyorum, ama Raj'ı halkının önünde kazığa oturtup, hayatta kalan herkese ya eski hükümdarlarının yanında kazığa oturtulacaklarını, ya da onlara hizmet edeceklerini söyledikleri zaman olduğunu biliyorum."</p>
	<p class="block_3"> </p>
	<p class="block_2">"Bölgeyi terk etmeniz için bir günlük süre verilmedi mi?" diye sordu Foster, de Loungville'in arkasından ve Erik, Zila'yı daha iyi görebilmeleri için yana çekildi.</p>
	<p class="block_3"> </p>
	<p class="block_2">"Teçhizatlarımızı toplayacak yeterli vaktimiz yoktu! Ama Bilbari bir şeylerin peşinde olduklarını biliyordu ve bizi güneydeki en küçük kapıda topladı. Dışarı dövüşerek çıktık ve peşimizden birilerini göndermek için çok meşguldüler. Yüzbaşımız orada öldü, aldatıldığımız şehirden bizi çıkarırken." Calis, "Bu Yüzbaşınızın seçimiydi," dedi.</p>
	<p class="block_3"> </p>
	<p class="block_2">Zila, "Eğer size anlatsaydım yalancı olacaktım," dedi. "Biz paralı askeriz ve her adamın Bilbari ile bir anlaşması vardı. Paralı askerlerin yaptığı gibi oylama yaptık." "Oylamayı nasıl yaptınız?" diye sordu de Loungville. "Fark eder mi?"</p>
	<p class="block_3"> </p>
	<p class="block_2">"Fark eder kahrolası," diye karşılık verdi çavuş. Suratı bir öfke maskesine dönüşmüştü. "Taraf değiştirmek bir insanın yapabileceği en aşağılık şeydir." Zila, "Herkes gitmekten yana oy kullandı," dedi.</p>
	<p class="block_3"> </p>
	<p class="block_2">Calis, "Öbür gün güneş doğana kadar kampın güvenliğinde olacaksınız," dedi. "Ondan sonra sizi burada görmek istemiyorum."</p>
	<p class="block_3"> </p>
	<p class="block_2">Kalktı ve büyük çadırdan ayrılırken Erik arkasından seğirtti. "Yüzbaşı!"</p>
	<p class="block_3"> </p>
	<p class="block_2">Calis durdu ve Erik yarı elf yüzünde okuduğu öfke karşısında şok oldu. "Ne var?"</p>
	<p class="block_3"> </p>
	<p class="block_2">"Atlarından bazılarının dinlenmesi gerekiyor. Eğer dinlenmezlerse, birkaç gün içerisinde işleri biter."</p>
	<p class="block_3"> </p>
	<p class="block_2">"Bu, Zila ile arkadaşlarının sorunu."</p>
	<p class="block_3"> </p>
	<p class="block_2">"Yüzbaşı, Zila ve adamlarına bir çivi bile vermem. Ben atları düşünüyorum."</p>
	<p class="block_3"> </p>
	<p class="block_2">Calis Erik'e baktıktan sonra, "Atları elinden geldiği kadar tedavi et, ama onlar için özel bir şey yapma. Saman ve su, onlara vereceğimiz tek şey bu. Köylülerden ne aldıkları onları ilgilendirir." "Onu alıp almayacağımızı öğrenmek isteyen Rian adında bir adam var. Maharta'da aylaklık etmek istemediğini söylüyor."</p>
	<p class="block_3"> </p>
	<p class="block_2">Calis bir süre hiçbir şey söylemedi. Sonunda, "Eğer o döneklerden biri öbür gün güneş doğduğunda ortalarda olursa, öldürülecek."</p>
	<p class="block_3"> </p>
	<p class="block_2">Erik başını salladı ve yedek atların yanına döndü. Rian’ın orada olduğunu gördü ve "Yüzbaşım yerimizin olmadığını söylüyor," dedi.</p>
	<p class="block_3"> </p>
	<p class="block_2">Adamın yüz ifadesi değişti ve Erik bir an adamın yalvarmaya başlayacağını düşündü, ama adam sonunda, "Pekâlâ," dedi. "At satacak mısınız?"</p>
	<p class="block_3"> </p>
	<p class="block_2">Erik, "Seni burada tuttuğum için yüzbaşının bana teşekkür edeceğini sanmıyorum," dedi. Sesini alçaltarak, "Altının sende kalsın," dedi. "Şuradaki güderi atı al." Atı gösterdi. "Akıllı bir hayvan ve ayağı daha yeni iyileşti. Ama seni iki gün içinde buradan çıkartacak kadar iyi."</p>
	<p class="block_3"> </p>
	<p class="block_2">Rian adındaki adam, "O kadar uzun süre bekleyeceğimi zannetmiyorum," dedi. "Yüzbaşım öldü ve onunla birlikte Bilbari'nin ordusu da. Haberler oraya ulaşmadan önce kalacak bir yer bulmak için güneye yöneleceğim. İnsan bir kere dönek damgasını yedi mi, bir daha kimse ona güvenmez."</p>
	<p class="block_3"> </p>
	<p class="block_2">Erik başını salladı. "Zila başka seçeneğinizin olmadığını söyledi." Rian tükürdü. "İnsanın her zaman bir seçeneği vardır. Bazen bu şerefinle ölmek ya da şerefsiz olarak yaşamaktır, ama her zaman seçim şansın vardır. O sevimli Raj erkek adamdı. Hayatında bir gün bile dövüşmemiş olabilirdi, ama iş teslim olmaya gelince duvarın üstünden tükürdü. Kazığa oturttukları zaman bir bebek gibi ağladı ve kazık bağırsaklarından yukarı çıkarken, kıçı kırık bir köpek gibi uludu. Ama kendi dışkısının ve kanının aktığı kazıkta asılı dururken bile asla merhamet dilenmedi ve eğer Khali-shi'nin," insanların hayatlarını yargılayan Ölüm Tanrıçası'nın yerel adını kullanmıştı, "içinde biraz iyilik varsa, ona Çark'ta bir şans daha verir."</p>
	<p class="block_3"> </p>
	<p class="block_2">Erik, "Zila size hiç teslim olma şansı tanınmadığını söyledi," dedi.</p>
	<p class="block_3"> </p>
	<p class="block_2">"Zila yalancı bir bok çuvalıdır. Onbaşımızdı ve yüzbaşıyla çavuş ölünce kendini yüzbaşı zannetti.</p>
	<p class="block_3"> </p>
	<p class="block_2">Şu ana kadar kimsenin onu öldürmemiş olmasının sebebi, hepimizin çok yorgun olmasıydı." "Benimle gel," dedi Erik.</p>
	<p class="block_3"> </p>
	<p class="block_2">Rian'ı Calis'in ofis ve yatak odası olarak kullandığı kulübeye götürdü ve Yüzbaşı'ya seslendi. Calis dışarı çıkıp Rian'a, ardından da Erik'e baktı. "Ne var?"</p>
	<p class="block_3"> </p>
	<p class="block_2">"Bu adamı dinlemeniz gerektiğini düşündüm," dedi Erik. Rian'a dönerek, "Teslim olma teklifini anlatmaya ne dersin?" diye sordu.</p>
	<p class="block_3"> </p>
	<p class="block_2">Rian omuzlarını silkti. "Raj kertenkelelere, onlara şehrin kapılarını açmaktansa cehennemde yanacağını söyledi. Ama şehri terk etmek isteyen yüzbaşılara gitme şansı tanıdı; ödeme yapmadan tabii ki." Rian iç geçirdi. "Eğer Bilbari'yi tanıyorduysanız, açgözlü sıpa evladının teki olduğunu biliyorsunuzdur. Kalmak için prim aldı, ardından da şehre ihanet edip, yağmaya katılmak için kertenkelelerle bir anlaşma yaptı." Kafasını iki yana salladı. "Ama bu bir aldatmacaydı. Yangınlar ve yağma başlar başlamaz, paralı asker birlikleri birer birer avlandılar. Karşı koyanlar öldürüldü ve teslim olanlara bağlılık yemini ya da kazığa oturtulma seçeneği verildi. Bir günlük süre yok, silahlan bırakıp gitmek yok, hiçbir şey yok. Hizmet et ya da öl. Birkaçımız kaçmayı başardı."</p>
	<p class="block_3"> </p>
	<p class="block_2">Calis kafasını iki yana salladı. "Yeminine nasıl ihanet edebildin?"</p>
	<p class="block_3"> </p>
	<p class="block_2">"Asla etmedim," dedi Rian, Erik'in şimdiye kadar gördüğü duygu belirtisine en yakın ifadeyle. Calis'in gözlerinin içine bakıp, "Asla etmedim," diye tekrarladı. "Biz, silah arkadaşı olarak yemin etmiş, ömür boyu asker olan düzenli bir birliğiz. Oylama yaptık ve kalıp dövüşmek isteyenler kaybeden tarafta yer aldı. Ama Raj'in altınını almadan çok önce birbirimize ettiğimiz bir yemin vardı ve eğer inatçılığımdan dolayı bir kardeşi geride bıraktıysam tanrılar beni kahretsin."</p>
	<p class="block_3"> </p>
	<p class="block_2">"Öyleyse neden bize katılmak istiyorsun?"</p>
	<p class="block_3"> </p>
	<p class="block_2">"Çünkü Bilbari öldü ve kardeşliğimiz dağıldı." Gerçekten üzgün görünüyordu. "Bilbari'yi tanıyorduysan, adamlarıyla kendi yöntemleriyle ilgilendiğini de biliyorsundur. Bazılarımız on, on beş yıldır onunla beraberdik Yüzbaşı. Hiç kimsenin babası değildi, ama herkesin ağabeyiydi. Ve içimizden birisine zarar veren ilk insanı öldürürdü. On beş yaşımdan beri kılıcımı satıyorum ve o birlik bildiğim tek aileydi. Ama artık ölü bir aile. Khaipur'dan sonra, kimse bize iş vermez ve bu da haydut olmak ya da açlıktan ölmek anlamına geliyor." "Ne yapacaksın?" diye sordu Calis.</p>
	<p class="block_3"> </p>
	<p class="block_2">"Bu gece buradan ayrılıp güneye gitmek istiyorum. Beni kiralayacak başka bir birlik ya da muhafıza ihtiyacı olan bir tüccar bulacağım." Düşünceli bir ifadeyle bir süre kuzeye baktı. "Ama orada olanlara bakılırsa, herhangi birimiz herhangi bir yerde huzurlu bir hayat bulabilir miyiz bilmiyorum. Daha önce hiç böyle bir savaş görmemiştim. Dumanı gördünüz mü Yüzbaşı?" Calis başını salladı.</p>
	<p class="block_3"> </p>
	<p class="block_2">"Geçerlerken şehri yaktılar. Sağda solda çıkan bir yangından bahsetmiyorum, bütün şehirden bahsediyorum. Canımızı kurtarmak için kaçmadan önce güneydeki bir tepenin üstünden gördük." Sanki başka birisinin duymasından korkuyormuş gibi sesini alçalttı. "Alevler bir uçtan diğerine uzanıyordu ve duman o kadar yükseğe çıkmıştı ki düzleşip büyük bir çadır gibi bulutların arasına yayılmıştı. Gökyüzünden günlerce kurum yağdı. Kapıların önünde omuz omuza duran yirmi, otuz bin asker bağırıp gülerek, ilahi ve şarkı söyleyerek amaçlarına hizmet etmeyecek olanları öldürüyordu. Ve onu gördüm."</p>
	<p class="block_3"> </p>
	<p class="block_2">"Kimi?" diye sordu Calis ani bir ilgiyle.</p>
	<p class="block_3"> </p>
	<p class="block_2">"Bazıları ona Zümrüt Kraliçe diyor. Uzaktaydı. Yüzünü göremedim, ama o kahrolası büyük atlarının üstünde ilerleyen bir bölük kertenkele ve daha önce gördüklerimden daha büyük bir tahtırevan gördüm ve tahtırevanın üstünde büyük altın bir taht vardı ve o kadın uzun cüppeler içinde orada oturuyordu. Boynundaki ve bileklerindeki zümrütlerin yeşil parıltısını görebiliyordunuz ve zümrütlerden oluşan bir taç takıyordu. Ve o geçerken kertenkeleler tıslayıp ilahiler söyleyerek deliye döndü ve uzun bir süredir onlarla beraber olan adamlardan bazıları bile başlarını eğip selam verdiler."</p>
	<p class="block_3"> </p>
	<p class="block_2">"Yardımcı oldun," dedi Calis. "Dinç bir at ve ihtiyacın olan yiyeceği al ve günbatımındaki muhafız değişiminde buradan git." Rian selam verip ayrıldı.</p>
	<p class="block_3"> </p>
	<p class="block_2">Erik gitmek için dönünce Calis, "Duyduklarını kendine sakla," dedi. Erik başını salladı. Ardından, "Yüzbaşı, atlar?" dedi.</p>
	<p class="block_3"> </p>
	<p class="block_2">Calis kafasını iki yana salladı. "Pekâlâ. Elinden geleni yap, ama bu kendi atlarımızla ilgilenmemizi etkilemesin. Yerine koyamayacağın... kolayca koyamayacağın ilaçları kullanmak yok." Erik tam teşekkür etmek üzereyken, Calis dönüp kulübesine girdi. Bir an sonra atların yanına gidiyordu; yapılacak çok iş vardı ve eğer harikalar yaratmazsa, iki gün içinde Zila'nın arkadaşlarından bazıları yayan gidiyor olacaktı. "Erik!"</p>
	<p class="block_3"> </p>
	<p class="block_2">Erik kafasını kaldırıp bakınca, bir atın bacağını incelediği ağılın hemen dışında dikilen Embrisa'yı gördü ve "Merhaba," dedi.</p>
	<p class="block_3"> </p>
	<p class="block_2">Kız çekinerek, "Bu akşam yemeğe gelebilir misin?" diye sordu.</p>
	<p class="block_3"> </p>
	<p class="block_2">Erik gülümsedi. Kız Erik'in, annesi ve babasıyla tanışabilmesi için bunu daha önce iki kere sormuştu. Erik'in zaten pazarda onlarla karşılaşmış ve göz aşinalığı olmasına rağmen, kız resmi bir tanışma istiyordu. Erik'in ona kur yapması gerektiğine karar vermiş olduğu gittikçe belli oluyordu ve ilgi gösterilmek Erik'in hem gururunu okşuyor, hem de onu rahatsız ediyordu.</p>
	<p class="block_3"> </p>
	<p class="block_2">Ravensburg'de iki yıl sonra evlenecek çağa gelmiş olacaktı, ama burası Ravensburg değildi.</p>
	<p class="block_3"> </p>
	<p class="block_2">Buradaki insanlar çok daha fakirdi ve çocuklar üç yaşına girdikleri zaman, ürün hasat edilirken saplardan düşen taneleri toplayacak, altı ya da yedi yaşında da ağır işlere yardım edecek işgücü anlamına geliyordu. Çocuklar on iki yaşında erkek, on beş yaşında da baba oluyordu.</p>
	<p class="block_3"> </p>
	<p class="block_2">Çitlere doğru yürüdü ve tırmanıp kızın yanına atladı. "Buraya gel," dedi yavaşça. Kız yanına geldi ve Erik yere bakarak elini kızın omzuna koydu. Sesini alçak tutarak, "Senden çok hoşlanıyorum," dedi. "Tanıştığım en tatlı kızsın, ama yakında buradan gideceğim."</p>
	<p class="block_3"> </p>
	<p class="block_2">"Kalabilirsin," dedi kız çabucak. "Sadece bir paralı askersin. Birliğinden ayrılabilirsin. Bir demirci burada önemli bir adam olabilir ve çabucak bir lider olursun."</p>
	<p class="block_3"> </p>
	<p class="block_2">Erik aniden bu kızın sevimli olmasının yanı sıra kurnaz da olduğunu fark etti. Birlikte burada kalıp bir iş kurabilecek ve zengin olabilecek -en azından köy standartlarına göre- en olası adamı bulmuştu.</p>
	<p class="block_3"> </p>
	<p class="block_2">"Burada seninle ilgilenen-" diye başladı Erik.</p>
	<p class="block_3"> </p>
	<p class="block_2">"Hayır," dedi kız, yarı kızgın, yarı utangaç bir şekilde. "Çoğu ya evli, ya da çok genç. Savaşlar yüzünden kızların sayısı erkeklerden daha fazla."</p>
	<p class="block_3"> </p>
	<p class="block_2">Erik başını salladı. Kendi birliğinde, idama mahkûm adamlar olmalarına rağmen, bir asker ya da bir haydut olarak şanslarını denemek için evden ayrılmış eski bir çiftçinin oğlu olan birden fazla adam vardı.</p>
	<p class="block_3"> </p>
	<p class="block_2">Aniden yanlarına Roo'nun gelmekte olduğunu gördü. Erik, duymamış gibi davranmasına rağmen, Roo'nun bütün konuşmayı duyduğunu biliyordu. "Embrisa!" dedi Roo. "Burada olduğunu görmemiştim. Nasılsın?"</p>
	<p class="block_3"> </p>
	<p class="block_2">"İyiyim," dedi kız, bakışlarını yere çevirerek; hırçın ses tonu iyi olmadığını gösteriyordu.</p>
	<p class="block_3"> </p>
	<p class="block_2">Sanki ters giden hiçbir şey yokmuş gibi Roo, "Bugün Henrik ile konuştun mu?" diye sordu. Erik Roo'nun kimden bahsettiğini biliyordu; başka bir gruptaki, Ravensburg'den çok uzak olmayan bir köyden gelen, ama yolculukları sırasında ancak bir düzine kelime konuşmuş olduğu genç bir adam.</p>
	<p class="block_3"> </p>
	<p class="block_2">"Hayır, bugün konuşmadım," diye karşılık verdi Erik, Roo'nun nereye varmak istediğini merak ederek. Roo sesini alçaltarak, "İşimizi bitirdikten sonra buraya dönebileceğini söylüyor. Burayı sevdiğini ve buraya yerleşip," Embrisa'ya baktı, "kendine bir eş bulup bir değirmen açabileceğini söylüyor." Embrisa'nın gözleri büyüdü. "Değirmenci miymiş?" "Babası değirmenciymiş, ya da o öyle söylüyor."</p>
	<p class="block_3"> </p>
	<p class="block_2">Embrisa, "Şey, gitmeliyim," dedi. "Akşam yemeğine gelemeyeceğin için üzgünüm Erik." Kız gittikten sonra Erik, "Teşekkürler," dedi.</p>
	<p class="block_3"> </p>
	<p class="block_2">"Biraz ilerideydim ve olanları duydum," dedi Roo sırıtarak. "Burada bir demirciden daha fazla para kazanacak tek kişinin bir değirmenci olduğunu tahmin ettim, bu yüzden de aklıma genç arkadaşını başka bir hedefe yönlendirmek geldi."</p>
	<p class="block_3"> </p>
	<p class="block_2">Erik, "Henrik gerçekten kalmayı düşünüyor mu, yoksa yalnızca çocuğun başına iş mi açıyorsun?" "Şey, kızın büyük göğüslü ve sıkı genç bir kıçı olan sırnaşık bir kız olduğu göz önüne alınınca, başına ne kadar iş açtığımı bilmiyorum. Değirmencinin oğlu olan arkadaşımızı ağına düşürüp düşüremeyeceğini kim bilebilir? Aralarında gerçek bir aşk başlayabilir ve yarın gerçekten kalmayı düşünebilir."</p>
	<p class="block_3"> </p>
	<p class="block_2">Erik kafasını iki yana salladı. "Ya da babasından saklanır."</p>
	<p class="block_3"> </p>
	<p class="block_2">"Belki, ama babası Embrisa'yı yalnız bırakıp annesi ve kardeşleriyle birlikte nehrin aşağısına gittiği için, kızın sana bir tuzak kurduğundan şüphelendim." Kızın gittiği yöne doğru baktı. "Yine de bir gece geçirmek için hoş birisi olabilirdi sanırım."</p>
	<p class="block_3"> </p>
	<p class="block_2">"Kız daha on beş yaşında bile değil Roo," dedi Erik.</p>
	<p class="block_3"> </p>
	<p class="block_2">"Buralarda, bu anne olmak için yeterli," dedi Roo. "Zaten kızın ikinizden birini yatağa atmasının bir yararı olmayacaktı, çünkü Yüzbaşı hiçbirimizin birlikten ayrılmasına izin vermez." "Doğru," dedi Erik. "Ayrıca, iki gün içinde ayrılıyoruz." "Ne?"</p>
	<p class="block_3"> </p>
	<p class="block_2">"On dakika önce, güneyden mesaj getiren atlılar geldi. İki gün içinde aramıza yeni adamlar katılacak ve hep beraber kuzeye gideceğiz."</p>
	<p class="block_3"> </p>
	<p class="block_2">"O halde işe koyulsam iyi olur," dedi Erik. "Zila'nın adamlarıyla olan şu at işini düzenlemeliyim.</p>
	<p class="block_3"> </p>
	<p class="block_2">Sanırım bir düzine atı burada bırakmak zorunda kalacağız."</p>
	<p class="block_3"> </p>
	<p class="block_2">"Köylüler buna bayılacak," dedi Roo sırıtarak. "Sabana koşamadıkları atları yiyeceklerdir."</p>
	<p class="block_3"> </p>
	<p class="block_2">Roo'nun şaka yapmadığını bilen Erik başını salladı. "Gel, bana yardım et." Roo homurdandı, ama topal atları ayırmak için ağıla giren Erik'i takip etti.</p>
	<p class="block_3"> </p>
	<p class="block_2">Erik bekleyiş içinde güney kapısına doğru baktı. Zila ve dönekleri, kararlaştırıldığı gibi önceki gece köyden ayrılmıştı. Onlara katılmak için güneyden gelen yeni birlik beklediklerinden daha erken geliyordu. De Loungville emirleri çoktan vermişti: Eğer güneyden gelen atlılar öğleden önce gelirse, birlik toplanır toplanmaz, bu istihkâmı güneye doğru geri çekilen birliklere karşı savunacak bir düzine adam hariç, köyden ayrılacaklardı. Bütün bu yapılanlar artık Erik'e mantıklı geliyordu. Bir düzine iyi silahlanmış asker, bu köyü üç katı hayduta karşı savunabilirdi ve eğer mücadeleye köylüler de katılırsa, köyü almak için küçük bir ordu gerekirdi.</p>
	<p class="block_3"> </p>
	<p class="block_2">Adamlar, emir verilmeksizin, dışarı çıkmak üzere hazırlanmak için koşuşturuyordu. Derken Erik köye girenlerin arasında tanıdık birisini gördü. "Greylock!" diye bağırdı Erik.</p>
	<p class="block_3"> </p>
	<p class="block_2">Owen Greylock döndü. Bir selamlama hareketi olarak Erik'in koluna yapıştı ve ardından onu kendine çekerek sırtına bir şaplak indirdi. Genç adamı bırakarak, "İyi görünüyorsun," dedi. "Gemi yolculuğumuz sırasında bir gün Korucu'nun güvertesinde gri sancağını gördüğümüzü zannettik, ama kıyıya çıktığını görmedik."</p>
	<p class="block_3"> </p>
	<p class="block_2">Tozdan korunmak için suratının etrafına sardığı kaşkolü çıkaran Darkmoor'un eski Kılıç Ustası, "Çünkü o ben değildim," dedi. "Bazı düzenlemeler yapmak için birkaç adamla birlikte gemiyle Yılan Nehri Şehri'ne, ardından başka meselelerle ilgilenmek için Maharta'ya gittim. Korucu Krondor'a gitmek üzere ayrıldıktan sonra, Lanada'ya gidebilmek için bir hafta boyunca deli gibi at sürdük, ardından buraya gelebilmek için başka bir kıç kırıcı yolculuk yaptık."</p>
	<p class="block_3"> </p>
	<p class="block_2">Çeşit çeşit giyinmiş askerler güney kapısına doğru at sürüyordu. "Kim bunlar?" diye sordu Erik kuşkuyla. "Kılıksız halleri seni yanıltmasın. Bunlar son birkaç yıldır dostumuz Praji tarafından özenle seçilmiş, bu bölgelerin etrafındaki en iyi askerlerdir." Sesini alçaltarak, "Kaynaşmaya ihtiyacımız var," dedi. "Burada ne arıyorsun?" diye sordu Erik. "Seni en son tutuklanmadan önce görmüştüm."</p>
	<p class="block_3"> </p>
	<p class="block_2">"Uzun hikâye. Calis'e rapor vermeliyim. Atlarımıza su verdikten sonra benimle bir kadeh şarap iç de sana her şeyi anlatayım."</p>
	<p class="block_3"> </p>
	<p class="block_2">"Sanırım bunu akşam kamp kurduğumda yapmak zorunda kalacağız," dedi Erik. "Bir saat içinde ayrılıyoruz. Yola çıkmadan önce yalnızca yeni atları alacak ve bir şeyler yiyecek kadar vaktiniz var."</p>
	<p class="block_3"> </p>
	<p class="block_2">Greylock inledi. "O adi herif insanın sırtına bir iyileşme umudu bile vermiyor, değil mi?" "Korkarım öyle. Gel, birkaç tane güzel atım var. Sana yumuşak sırtlı bir tane bulalım." Greylock güldü ve "Yolu göster," dedi. </p>
	<p class="block_3"> </p>
	<p class="block_4"><img alt="Line" src="images/image.png" class="calibre4"/></p>
	<p class="block_3"> </p>
	<p class="block_9" id="calibre_pb_15"> </p>
</body></html>
