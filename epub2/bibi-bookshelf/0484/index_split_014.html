<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Karanlık Kraliçenin Gölgesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">-14-</p>
	<p class="block_6">YOLCULUK</p>
	<p class="block_3"> </p>
	<p class="block_2">Erik attan indi.</p>
	<p class="block_3"> </p>
	<p class="block_2">Roo, Erik ile Billy'nin atlarının dizginlerini yakaladı ve atları uzaklaştırdı. Manevra hattın yukarısına ve aşağısına doğru tekrarlanırken, Erik ve Billy silahları ellerinde ileriye koştu. İki hafta önce Shingazi'nin İskelesi'ndeki Brek'in Yeri'nden ayrıldıklarından beridir Calis adamlara sürekli talim yaptırıyordu. Şimdi de atlı piyade olarak eğitim görüyorlardı, İlk saldırı işaretinde, üç adamdan biri atları hattın gerisindeki kazıklara bağlamak için götürürken, diğer ikisi emredilen yerde savunma konumu alıyordu. Adamlar, atlarını bırakıp dövüşe başlamanın anlamsız olduğunu söyleyerek bundan şikâyetçi olmuştu, ama şikâyetleri dikkate alınmamıştı.</p>
	<p class="block_3"> </p>
	<p class="block_2">Nakor sadece, "Adam ve at, bir kayanın arkasına saklanan yaya bir adamdan çok daha iyi bir hedef olur," diyerek buna gülmüştü.</p>
	<p class="block_3"> </p>
	<p class="block_2">Talimler, bir sonrakinin ne olacağını görmek için bekleyen lirik ve diğerleri için bir alışkanlık haline gelmişti. Bazen hiçbir şey olmuyor, bazen de Yılan Nehri Şehri'nden gelen Hatonis'in klan üyelerinden oluşan birlik 'saldırıyordu' ve sonuçları acı verici olabiliyordu. Talimler, kurşun çubuklarla ağırlaştırılmış ve normal bir kısa kılıcın iki katı ağırlığında olan ağır tahta kılıçlarla yapılıyordu. Erik, sahte kılıçlarla haftalardır yaptıkları eğitimlerden sonra kendi kılıcının tüy kadar hafif gelmesine sövdü ki, bütün amacın da bu olduğunu tahmin ediyordu; ama tahta kılıçlar ağır izler bırakabiliyor, hatta kemikleri bile kırabiliyordu ve Yılan Nehri Şehri'nden gelen klan üyeleri, Calis'in birliğini utandırmaktan keyif alıyormuş gibi görünüyordu.</p>
	<p class="block_3"> </p>
	<p class="block_2">Erik bu garip toprakların siyasetini anlamıyordu; Calis ile Hatonis'in eski arkadaş olduklarını ya da en azından arkadaşça tanışıklıkları olduğunu biliyordu, ama o uzak şehirden gelen diğer adamlar Calis'in adamlarını ya güvenilmez buluyor, ya da onları hor görüyordu. Calis'in son yolculuğunda onunla beraber olan askerlerden birine sorduğunda, klan savaşçılarının paralı askerlerden çok fazla hoşlanmadığını öğrenmişti. Erik bunu, bu uzak kıtaya gelmelerinin gerçek amacını sadece Hatonis gibi birkaç liderin biliyor olmasına bağlamıştı.</p>
	<p class="block_3"> </p>
	<p class="block_2">Erik arkasında bir tıkırtı duyunca Roo'nun döndüğünü ve Brek'in Yeri'nden almış oldukları garip kısa mızrakları yere bırakmakta olduğunu anladı. Yumuşak demirden yapılmış mızraklar, onları ya yaralamak ya da kalkanlarını kullanılmaz hale getirmek için hücum eden düşmana atılmak için tasarlanmıştı. Bir şeye çarptıkları zaman kolayca büküldükleri için kullanılmaz hale geliyorlardı, bu yüzden de düşman onları geri atamıyordu. Yakındaki bir tepeden bir bağırtı geldi ve aniden bir ok yağmuru başladı. Erik iyice çömelerek kalkanını kaldırdı ve sert metalin ve tahtanın üstüne iki tane okun çarpıp parçalandığını hissetti. Yakından gelen bir küfür, Luis'in o kadar da şanslı olmadığını ve bir tatbikat okunun küt ucuyla vurulduğunu söylüyordu. Öldürücü değildi, ama yine de bu oklar isabet ettiği zaman can yakıyordu ve arada sırada yaralanmalara sebep oluyordu.</p>
	<p class="block_3"> </p>
	<p class="block_2">Ardından başka bir bağırtı hücumu haber verdi ve Erik elinde ağır demir mızraklardan biriyle ayağa kalktı. "Hazır!" diye bağırdı de Loungville. Hücum eden klan üyeleri yaklaşırken, Erik gerildi ve de Loungville sanki aklını okumuş gibi, "Bekleyin!" diye bağırdı.</p>
	<p class="block_3"> </p>
	<p class="block_2">Klan üyeleri üstlerine gelirken, Calis'in birliğindeki adamlar de Loungville, "Fırlatın!" diye bağırana kadar bekledi ve Erik ve diğerleri pilumları -Queg dilinde kısa, yumuşak mızrak anlamına geliyordu- fırlatıyormuş gibi yaptı. Kullanacak tatbikat pilumları olmadığı için silahları fırlatmıyor, sadece fırlatıyormuş gibi yapıyorlardı.</p>
	<p class="block_3"> </p>
	<p class="block_2">Mızraklarını bulundukları yere bırakıp, birkaç yüksek sesli inlemeyle beraber ağır idman kılıçlarını çektiler.</p>
	<p class="block_3"> </p>
	<p class="block_2">Erik üzerine çullanan adamı tanıyordu, Pataki adında esmer, iri bir adam. Erik kendini hazırladı ve adamın ilk vuruşu yapmasına izin verdi ve kolayca kalkanıyla savuşturdu. Hafifçe sol tarafına çekilip kılıcıyla, Pataki'nin kalkanın üstünden geçerek başının arkasına isabet eden sert ve ani bir darbe indirdi. Erik darbenin, miğfer takmasına rağmen adamın canını yaktığını bildiği için irkildi. Etrafına göz atarak, arkadaşlarının saldırganları kolayca püskürttüğünü gördü ve bir dakika içinde klan üyeleri paralı askerlerin teslim olduklarını göstermek için yaptıkları gibi kılıçlarını yere atıp miğferlerini çıkarttılar. Calis'in birliğindeki birkaç adam zafer çığlığı attı, ama çoğu birkaç dakikalığına da olsa hareketsiz kalmaktan memnundu. Günün çoğunda at sürmek, ardından -sahte bir çatışma olsa da- aniden dövüşmek bedelini alıyordu; adamların çoğu ne zaman mümkün olursa bir dakikalığına bile olsa- fark ettirmeden dinlenmeyi öğrenmişti.</p>
	<p class="block_2"> </p>
	<p class="block_2">"Pekâlâ," diye bağırdı Foster. "Toplayın şunları!" Erik tatbikat kılıcını koltuğunun altına sıkıştırıp yerden pilumunu alırken Billy'nin, "Bu hareket etmiyor!" dediğini duydu.</p>
	<p class="block_3"> </p>
	<p class="block_2">Erik Pataki'nin hâlâ yüzüstü yerde yatmakta olduğunu gördü. Yanına ilk giden Roo oldu ve iriyarı adamı çevirdi. Ardından adamın üstüne eğildi ve bir süre sonra, "Hâlâ nefes alıyor, ama kendinde değil," dedi. De Loungville aceleyle adamın yanına gitti. "Bu da ne?" Erik pilumunu aldı. "Başının arkasına vurdum. Niyet ettiğimden daha sert vurdum sanırım."</p>
	<p class="block_3"> </p>
	<p class="block_2">"Sanıyorsun," dedi de Loungville, azarlamaya başlayacakmış gibi gözlerini kısarak. Aniden sırıttı ve "İşte adamım!" dedi. Roo'ya dönüp, "Yüzüne biraz su dök ve teçhizatlarını topla," dedi. Roo gözlerini devirip koşar adımlarla atların bağlı olduğu yere gitti. Bir matara alıp getirdi ve suyu hareketsiz adamın yüzüne döktü. Pataki suyu tükürerek kendine geldi ve ayağa kalkar kalkmaz birliğine döndü. Erik pilumunu, tatbikat kılıcını ve kalkanını atların beklediği yere taşıdı. Teçhizatını yükledikten sonra, Roo'nun ona yetişmesini bekledi. Roo yanına geldiğinde, "Adamın başına gerçekten çok sert vurdun," dedi. "Gördün mü?" "O an boştaydım. Billy üstüme gelen adama arkadan vurunca, bana yapacak iş kalmadı." "Bana yardım edebilirdin," dedi Erik.</p>
	<p class="block_3"> </p>
	<p class="block_2">"İhtiyacın vardı sanki," dedi Roo. "O tatbikat kılıcıyla dehşet saçan bir şeye dönüşüyorsun. Gerçek çarpışmalar başladığında belki de onunla devam etmelisin. Onunla çoğu adamın kılıçla yaptığından daha iyi iş çıkarabilirsin."</p>
	<p class="block_2"> </p>
	<p class="block_2">Erik hafifçe gülümseyip kafasını iki yana salladı. "Belki şu cücelerin kullandığı büyük savaş çekiçlerinden bir tane bulup kayaları da parçalarım."</p>
	<p class="block_3"> </p>
	<p class="block_2">"At bin!" diye emir geldi Foster'dan ve emre uyan adamlara iniltiler eşlik etti.</p>
	<p class="block_3"> </p>
	<p class="block_2">Yerlerine ilerleyen Erik ve Roo, Sho Pi, Biggo, Luis ve Billy ile sıraya geçti. Birlik bekledi.</p>
	<p class="block_3"> </p>
	<p class="block_2">Ardından hareket emri verildi. Kamp kurmaları emredilene kadar güneşin altında en az bir saat daha geçireceklerdi ve kamp kurmak da iki saatlik çalışma gerektiriyordu. Erik güneşe, batıda alçalan kızgın, kırmızı küreye göz atıp, "Yılın bu zamanı için çok sıcak kahrolası," dedi.</p>
	<p class="block_3"> </p>
	<p class="block_2">Arkasındaki Calis, "Burada mevsimler ters Erik," dedi. "Şu anda krallıkta kış, ama burada yaz başı.</p>
	<p class="block_3"> </p>
	<p class="block_2">Günler, gittikçe uzayıp sıcaklaşıyor."</p>
	<p class="block_3"> </p>
	<p class="block_2">"Harika," dedi Erik, Yüzbaşı'nın yanına nasıl geldiğini düşünemeyecek kadar yorgun bir şekilde. "Klan üyeleriyle dövüştüğümüz zaman," dedi Calis, belli belirsiz bir gülümsemeyle, "onlara karşı biraz daha nazik olmaya çalış. Pataki, Aslan Klanı reisi Regin'in yeğenidir. Eğer kafasını kırarsan, bu, işleri biraz zora sokar."</p>
	<p class="block_3"> </p>
	<p class="block_2">"Hatırlamaya çalışacağım Yüzbaşı," dedi Erik ciddi bir şekilde.</p>
	<p class="block_3"> </p>
	<p class="block_2">Calis atını topuklayıp sıranın başına geçti. Roo, "Şaka mı yapıyordu?" diye sordu.</p>
	<p class="block_3"> </p>
	<p class="block_2">"Kimin umurunda?" dedi Billy Goodwin. "Çok sıcak ve ben de bunun hakkında kaygılanmak için çok yorgunum."</p>
	<p class="block_3"> </p>
	<p class="block_2">Billy'nin yanında giden Biggo, "Garip," dedi. "Ne?" diye sordu Roo. "Güneş çok kırmızı, ama daha güneşin batmasına bir saatten fazla var."</p>
	<p class="block_3"> </p>
	<p class="block_2">Batıya bakarak baslarını salladılar. "Sebebi ne olabilir?" diye sordu, Biggo'nun arkasından gelen Luis. "Duman," diye yanıtladı yanlarından geçmekte olan bir klan üyesi. "Dün gece Khaipur'un düştüğü haberi geldi. Yanıyor olmalı."</p>
	<p class="block_3"> </p>
	<p class="block_2">Roo, "Ama orası buradan kilometrelerce ötede!" dedi. "En azından Yüzbaşı öyle demişti!" Sho Pi yavaşça konuştu. Tek söylediği, "Çok büyük bir yangın," oldu.</p>
	<p class="block_3"> </p>
	<p class="block_2">Eğitim devam ediyordu ve Erik ve diğerleri artık ne yapmaları gerektiğini düşünmüyordu; sadece yapıyorlardı. Her akşam inşa ettikleri istihkâm rutini bile sıradanlaşmıştı; Erik yetmiş beş adamın ne kadar çok iş başarabildiğine şaşırmaktan vazgeçmişti.</p>
	<p class="block_3"> </p>
	<p class="block_2">Bir iş rutin hale gelir gelmez, Calis ve de Loungville, adamları sürekli tetikte tutmak için onu bozuyordu. Günler geçtikçe, Erik bunun gereksiz olduğunu düşünüyordu.</p>
	<p class="block_3"> </p>
	<p class="block_2">Calis'in yıllardır yerleştirdiği çeşitli casuslardan mesajlar getiren atlılar gelip gidiyordu. Zümrüt Kraliçe'nin ordusu, çevredeki kırsal bölgelerin kontrolünü ele geçirmek için yıllar harcamak yerine, Lanada şehrine doğru ilerlemeye devam ediyordu.</p>
	<p class="block_3"> </p>
	<p class="block_2">İkinci birlikte at süren Erik, Calis'in, Hatonis ve az önce bu haberi getiren atlılardan biriyle konuştuğunu duydu. "Sulth'un düşüşüyle, Hamsa'nın saldırıya uğraması arasında yedi yıl vardı." Hatonis, "Ama istilacılar Irabek Ormanı'ndan geçmek için mücadele etmek zorunda kaldı," dedi.</p>
	<p class="block_3"> </p>
	<p class="block_2">"Hamsa ile Kilbar arasında üç yıl, ardından Kilbar ile Khaipur arasında bir yıl."</p>
	<p class="block_3"> </p>
	<p class="block_2">Calis başını salladı. "Kıtanın daha fazlasını kontrol ettikçe, ilerleyişlerini hızlandırmaya daha çok azmediyor gibiler."</p>
	<p class="block_3"> </p>
	<p class="block_2">De Loungville, "Belki ordu kontrol etmek için gittikçe büyüyordur ve generaller orduyu fetihlerle meşgul tutmak zorunda kalıyordur," diye tahmin yürüttü.</p>
	<p class="block_3"> </p>
	<p class="block_2">Calis omuzlarını silkti. "Yürüyüş hattımızı değiştirmemiz gerekiyor." Atlıya dönerek, "Bu gece bizimle dinlen ve yarın kuzeye dön," dedi. "Jeshandi'ye onların tarafından gelmeyeceğimizi söyle. Yılan Nehri'nden ayrılıp doğruca batıya döneceğiz. Bizi arayanlara, Khaipur ile Lanada arasında istilacıların önünü kesmeye çalışacağımızı söyle. Bizi Paralı Askerlerin Randevusu'nda bekleyin." Erik ve diğerleri dönüp Yılan Nehri'ne baktı. Uzakta ağaçların ve çayırların oluşturduğu geniş bir vadi ve onun da ötesinde küçük sıradağlar vardı. Nehri geçmeleri, dağı aşmaları ve ardından nehirden aşağı Vedra topraklarına inmeleri gerekecekti.</p>
	<p class="block_3"> </p>
	<p class="block_2">De Loungville, "Brek'te nehirlerin birleştiği yere varmak için etrafından dolaşacak mıyız?" diye sordu. Calis, "Hayır, bu bize çok fazla zaman kaybettirir," dedi. "Geçebileceğimiz bir yer bulmaları için ileriye keşifçileri gönderin."</p>
	<p class="block_3"> </p>
	<p class="block_2">De Loungville atlılara ilerlemelerini emretti ve keşifçiler iki gün sonra, nehrin akıntının salla geçmenin mümkün olabileceği kadar yavaş aktığı bir genişlemeye sahip olduğu raporuyla döndüler. O noktaya ulaştıklarında Calis denemeye değer olduğuna karar verdi. Adamlara, iki tane küçük sal yapmaları için nehir kenarındaki ağaçları kesmelerini emretti. Erik ve Biggo da dahil bir düzine adam, diğerlerinin karşıya geçerken kullanacakları halatlarla birlikte, salları sırıklarla yönlendirerek karşı kıyıya geçti. On iki adam karşı kıyıda, her biri dört atın sığacağı genişlikte dört sal yapmaya yetecek kadar ağaç kesti. Atlar genelde uysaldı, ama sondan bir önceki seferde ipler gevşeyip kütükler dağılınca bir salı kaybetmişlerdi, Sal parçalanırken atlar ve adamlar suya atlamıştı, ama bütün adamların sudan çıkarılmasına rağmen, sadece bir at kıyıya çekilebilmişti.</p>
	<p class="block_3"> </p>
	<p class="block_2">Yeterli yedek at olduğu için üç atın kaybedilmesi ciddi bir kayıp değildi, ama hayvanların boğulduğu düşüncesi Erik'i rahatsız etmişti. Savaşın gölgesi ve insanların ölmesi onu üzmediği, ama akıntıda sürüklenirken dehşete düşmüş bir atın düşüncesi onu çok üzdüğü için bunu rahatsız edici bulmuştu.</p>
	<p class="block_3"> </p>
	<p class="block_2">Vadi, bir dizi yükselen otlakla sonlanarak nehirdeki çataldan batıya doğru uzanıyor ve en sonunda dağ sırtlarında zirve oluşturana kadar devam ediyordu. Yolculuklarının onuncu gününde, bir keşifçi Calis'e ileride bir avcı grubuyla karşılaştıklarını söylemek için döndü.</p>
	<p class="block_3"> </p>
	<p class="block_2">Erik, Roo ve diğer dört adam, Foster ile birlikte avcılarla görüşmek için ileriye gönderildi. Erik yolculuğun tekdüzeliğini bozan herhangi bir şeye minnettardı. Her gün dur durak dinlemeden çalışmışlardı. Erik, atları ve onlarla çalışmayı sevmesine rağmen, asla iyi bir binici olamamıştı. Atları dinlendirmek için yanlarında yürüdükleri, kamp yapıp kaldırdıkları, sahte çatışmalar yaptıkları ve demirhanedeki en kötü günlerinden bile daha sıkıcı olan değişmez kuru azıklarını yedikleri zamanlar hariç, on iki saat at sırtında gidiyorlardı.</p>
	<p class="block_3"> </p>
	<p class="block_2">Aniden zirvelere ve tepelere dönüşen eğimli bir araziye girdiler. Bu bölgedeki dağlar, Erik'in kasabasındaki en yüksek dağdan daha alçaktı, ama sayıları çok fazlaydı. Darkmoor'un üç ana zirvesi birçok tepeyle çevriliydi, ama onun dışında etrafında pek fazla dağ yoktu. Çoğunlukla yüksek yaylalar ve eğimli yamaçlar vardı. Ama buradaki dağlar fazla yüksek olmamalarına karşın, çabucak yükselen tepeler ve çıkıntılarla, çıkmaz vadiler ve kutu kanyonlarla, akarsuların ve derelerin açtığı granit yarıklarla çok sayıdaydılar ve diktiler. Ağaçlar alabildiğine büyümüşlerdi ve hiçbir zirve sık ağaçların arasında ilerlerken onlara açık bir referans noktası verecek kadar ağaçların üzerine çıkmıyordu. Erik bu sıradağların zorluk çıkartmasının yanı sıra tehlikeli olabileceğinden kuşkulanıyordu.</p>
	<p class="block_3"> </p>
	<p class="block_2">Avcılar kararlaştırılan noktada bekliyordu. Foster atından inip kılıç kemerini çıkartarak elleri açık bir şekilde avcılara yaklaşırken, Erik dizginlerini çekerek yavaşça durup avcıları inceledi. Bunlar post kaplı yelekler ve uzun yün pantolonlar giyen dağ insanlarıydı. Erik, yerel otlaklara gizlenmiş koyun ya da keçi sürülerinin varlığından şüphelendi. Hepsi de, krallığın büyük yayları kadar etkileyici olmasa da, etkili görünen bir yay taşıyordu ve silahların bir geyiği öldürdüğü kadar bir insanı ya da bir ayıyı öldürmeye yetecek kadar güçlü olduğu belliydi.</p>
	<p class="block_3"> </p>
	<p class="block_2">Diğer üçü kıpırdamadan dururken, lider Foster ile konuşmak için öne çıkan gri sakallı bir adamdı. Erik etrafa göz gezdirdi ve herhangi bir at izine rastlayamadı; bu adamlar yaya avlanıyordu. Erik arazi göz önünde tutulunca bunun, bir atı, bir eşek ya da keçi gibi davranmaya ikna etmeye çalışmaktan daha mantıklı olduğuna karar verdi. Eğer avcıların köyü tepelerin biraz daha yukarısındaysa, atlar sıkıntı yaratmakla kalmayacak, bir tehlike olacaklardı.</p>
	<p class="block_3"> </p>
	<p class="block_2">Diğer adamlardan ikisi liderle güçlü benzerlikler taşırken, üçüncüsünün sadece tavırları benziyordu.</p>
	<p class="block_3"> </p>
	<p class="block_2">Erik aile olduklarını tahmin etti. Üçüncü adam muhtemelen liderin damadıydı.</p>
	<p class="block_3"> </p>
	<p class="block_2">Foster başını salladı, elini tuniğine soktu ve ağır bir kese çıkarttı. Bir miktar altın sikke ayırdı ve Roo'nun atını tuttuğu yere doğru dönerek "burada bekleyin." dedi. Bir baş hareketiyle, altınları verir vermez kaçmasını önleyeceklerini işaret etti. "Birliği getireceğim. Bu adamlar, dağlardan geçen atlar için uygun olan bir yol biliyor."</p>
	<p class="block_3"> </p>
	<p class="block_2">Erik önünde dimdik yükselen manzaraya göz atıp başıyla onayladı. "Umarım öyledir."</p>
	<p class="block_3"> </p>
	<p class="block_2">Onlar beklerken, avcılar kendi aralarında konuştu. Diğer üçüne benzemeyen adam lider konuşurken dinledi, ardından hiçbir şey söylemeden döndü ve hızlı hızlı yürüyerek ağaç hattına doğru gitmeye başladı.</p>
	<p class="block_3"> </p>
	<p class="block_2">Askerlerden biri, Greely adında bir adam, "O nereye gittiğini sanıyor?" diye bağırdı. Avcı durdu. Greely'nin gemide ve yolculuk sırasında öğrendiği yerel dildeki hâkimiyeti Erik'ten daha iyiydi, ama aksanının dağ adamlarına oldukça garip geldiği belliydi ve soru karşısında şaşırmış gözüküyorlardı.</p>
	<p class="block_3"> </p>
	<p class="block_2">Lider Greely'ye baktı. "İhanet olduğunu mu düşünüyorsun?"</p>
	<p class="block_3"> </p>
	<p class="block_2">Dört avcının da yaylarını ellerine alıp, eğer yanlış yanıt gelirse ateşe başlayacaklarını gören Erik, Roo'ya göz attı. Roo aniden, "Damadını, karısına ve kızına akşam yemeğinde evde olmayacaklarını söylemesi için gönderiyor," dedi. "Haklı mıyım?"</p>
	<p class="block_3"> </p>
	<p class="block_2">Lider başını sallayıp bekledi. Greely, "Şey... sanırım sorun yok," dedi.</p>
	<p class="block_3"> </p>
	<p class="block_2">Lider sert bir hareket yaptı ve dördüncü avcı yoluna devam etti. Ardından avcıların lideri "Ve yarın da," dedi. "Dağ sırasına tırmanmak zorlu geçecek iki gün demektir ve inişin de kolay olduğu söylenemez, ama patikaya çıktığımız zaman yardımım olmadan idare edersiniz." Yayına yaslandı. Yaklaşık on beş dakikalık bir sessizlikten sonra, arkalarından gelen at sesleri Calis ve birliğinin yaklaştığını haber veriyordu.</p>
	<p class="block_3"> </p>
	<p class="block_2">Calis birliğin başında at sürüyordu ve durduğu zaman çabucak avcıyla konuştu. Konuşma o kadar hızlı ve yoğun aksanlıydı ki, Erik çoğunu takip edememişti.</p>
	<p class="block_3"> </p>
	<p class="block_2">Ama sonunda Calis tatmin olmuş gözüküyordu ve hâlâ at sırtında olan diğerlerine döndü. "Bu Kirzon, bunlar da oğulları. Tepelerin üstünden geçip Vedra Nehri vadisine inen bir patika biliyorlar. Dar ve zor bir yol."</p>
	<p class="block_3"> </p>
	<p class="block_2">İki saat boyunca, döne döne tepelere çıkarak dar bir patikada avcıları takip ettiler. Yol, yavaş yürümelerini gerektirecek kadar tehlikeliydi. Herhangi bir hata atı ve biniciyi yaralayabilirdi. Küçük bir çayıra ulaştıktan sonra, avcı Calis ile konuşmak için döndü. Calis başını salladıktan sonra, "Kamp kurup günün ilk ışıklarıyla ayrılacağız," dedi.</p>
	<p class="block_3"> </p>
	<p class="block_2">De Loungville ve Foster birden emir yağdırmaya başlayınca Erik ve Roo düşünmeksizin harekete geçmişti. Atları kazıklara bağlayarak, otlasınlar diye eyerlerini çıkardılar.</p>
	<p class="block_3"> </p>
	<p class="block_2">Atlardan sorumlu olan Erik ve diğerleri işlerini bitirene kadar, birliğin geri kalanı toprağı göğüs siperi oluşturacak şekilde dört bir yana yığarak hendeğin büyük bir kısmını kazmıştı. Erik bir kürek kapıp diğerlerinin yanına atladı. Savunma çabucak hazırlandı. Bir yük hayvanının üstünde taşınan birbirine geçmeli tahtalardan, hendeğin üzerinde geniş bir köprü görevi gören kapı yapıldı. Ardından Erik hendekten çıktı, kapıya doğru yürüyüp üzerinden karşıya geçti ve göğüs siperinin toprağını sıkıştırmaya başladı. Roo iki tane demir uçlu tahta kazıkla yanına geldi ve kazıkları göğüs siperinin üstündeki, belirlenen mesafeye yerleştirdi. Ardından adamlara katılmak için seğirttiler ve her parçası bir kişi tarafından taşınan altı kişilik çadırlarını kurdular. Çadırın içine şiltelerini yerleştirdiler ve çorbanın pişirildiği yere gittiler.</p>
	<p class="block_3"> </p>
	<p class="block_2">Yürüyüşlerinde mümkün olduğunda sebze çorbasıyla birlikte kuru ekmek ve meyve yiyorlardı. İlk başta Erik ve bazı adamlar et yiyememekten yakınıyordu, ama artık, ağır yemeğin arazide onları ağırlaştıracağını söyleyen daha eski askerlerle aynı fikirdeydiler. Dumanı tüten bir rostoyu ya da bir parça koyun etini ya da annesinin etli böreğini düşünürken ağzının sulanacağını biliyordu, ama hayatında kendini hiç bu kadar kuvvetli hissetmemişti.</p>
	<p class="block_3"> </p>
	<p class="block_2">Ahşap kâseler dağıtıldı ve biraz kıvam vermek için içyağı ve un konulan dumanı tüten çorbayı alanlar uzaklaştı. Kamp ateşinin yanına oturan Roo, "Şunun suyuna banabileceğim bir parça sıcak ekmek olsun isterdim," dedi.</p>
	<p class="block_3"> </p>
	<p class="block_2">Yanlarından geçmekte olan Foster, "Cehennemdeki insanlar soğuk su içmek ister evlat," dedi.</p>
	<p class="block_3"> </p>
	<p class="block_2">"Elindekinin tadını çıkar. Yarın yol azığı yiyeceğiz."</p>
	<p class="block_3"> </p>
	<p class="block_2">Adamlar inledi. Kurutulmuş meyve ve peksimet besleyici ama oldukça tatsızdı ve insan saatlerce çiğnese bile kolay kolay yutamazdı. Erik en çok şarabı özlüyordu. Darkmoor'da büyümüş biri olarak, şarap onun için vazgeçilmezdi. Bölgede yapılan şarapların kalitesi neredeyse efsaneviydi ve sıradan insanların yemekte içtiği en ucuz şarap bile alışılmış olandan bir gömlek üstündü.</p>
	<p class="block_3"> </p>
	<p class="block_2">Krondor'a gidene kadar, taşıma masraflarını karşılamayacak kadar ucuz olan şarabın, Prens'in şehrinin meyhanelerinde ve mutfaklarında gayet iyi bir kazanç sağladığına dair hiçbir fikri yoktu. Bunu Roo'ya söyleyince delikanlı, "Bu, benim gibi girişimci bir gencin tam olarak ihtiyaç duyduğu şey olabilir," dedi sırıtarak. Erik güldü.</p>
	<p class="block_3"> </p>
	<p class="block_2">Ateşin diğer tarafında oturan Biggo, "Ne?" dedi. "Krondor'a şişe şişe şarap götürüp zarar mı edeceksin?" Roo gözlerini kıstı. "Kayınpederim Helmut Grindle işletmem için bana yeterince altın avans verdikten sonra, Batı Toprakları'ndaki her masaya iyi şarap koymayı planlıyorum." Erik güldü. "Kızıyla tanışmadın bile! Sen dönene kadar evlenip iki çocuk yapmış olabilir!" Jerome Handy homurdandı. "Tabii dönersen." Sessizleştiler.</p>
	<p class="block_3"> </p>
	<p class="block_2">Atlar huysuz yaratıklar, diye düşündü Erik, toz yüzünden gözlerini kırpıştırarak. Dağların üstünde yedek atları gütme sorumluluğu ona verilmişti ve sürüyü gütmek için iyi binicilerin arasından yarım düzinesini seçmişti. Nakor'un gönüllü olması şaşırtıcıydı. Çoğu adam toz yutarak sürünün arkasından -buna 'sürüme' deniyordu-gidiyordu, ama sürekli olarak meraklı olan Isalani yapılan işi büyüleyici bulmuştu. Ve adamın işin üstesinden gelecek kadar atlardan anladığı belli olunca Erik rahatlamıştı.</p>
	<p class="block_3"> </p>
	<p class="block_2">Atlar iki kere, ya geri gitmek zorunda kalacakları -çoğu at için en az tercih edilen seçeneklerden biriydi- ya da uçmayı öğrenecekleri bir yer olan dik kayalıklardan inmek zorunda kalmıştı. Erik, uçurumdan aşağı düşmeye kararlı, sürekli sorun çıkaran bir ata, "Hoo!" diye bağırdı. İstediği yöne döndürmek için atın sağ omzuna taş attı. "Aptal cadaloz!" diye bağırdı. "Kendini karga yemi mi yapmaya çalışıyorsun?"</p>
	<p class="block_3"> </p>
	<p class="block_2">Nakor kenara, aklı başında herhangi bir insanın yapacağından daha yakın gidiyordu ve atını uçurmaya ve kendini yanlış yöne atan bir at ile boşluk arasına atmaya istekli görünüyordu. Erik ne zaman kenardan biraz uzaklaşmasını istese, küçük adam sadece sırıtıp her şeyin yolunda olduğunu söylüyordu. "Çiftleşme dönemi. Çiftleşme dönemlerinde kısraklar çok aptallaşır," dedi.</p>
	<p class="block_3"> </p>
	<p class="block_2">"Çiftleşmeye hazır olmadığında da çok fazla zeki değildi. En azından yanımızda damızlık at yok. Bu hayatı ilginçleştirirdi." </p>
	<p class="block_7"> </p>
	<p class="block_2">"Çok güzel bir damızlık atım vardı," dedi Nakor. "Bana Büyük Kesh İmparatoriçesi tarafından verilen, iri siyah bir attı."</p>
	<p class="block_3"> </p>
	<p class="block_2">Erik adama baktı. "Bu... ilginç." Nakor'u tanıyan diğerleri gibi, ona yalancı demeye dili varmıyordu. Söylediklerinin çoğu büyük olasılıkla olmayacak şeylerdi, ama asla arkasında duramayacağı şeyi yapabildiğini söylemediği için adamlar iddia ettiği şeylerin çoğunu doğru olarak kabul ediyordu.</p>
	<p class="block_3"> </p>
	<p class="block_2">"Öldü," dedi Nakor. "İyi attı. Öldüğüne üzüldüm. Kötü ot yemiş; kolik oldu."</p>
	<p class="block_3"> </p>
	<p class="block_2">İleriden gelen bir bağırış, Erik'i sürünün bir araya toplandığına dair uyardı ve dağ sırasını kestirmeden giden dar geçitte hareket etmelerini sağlamak üzere yardım etmesi için öne Billy Goodwin'i gönderdi. Burayı geçtikten sonra, Vedra Nehri vadisine ineceklerdi.</p>
	<p class="block_3"> </p>
	<p class="block_2">Erik Billy'ye bağırarak geriye gelmesini ve kendi atını dehlerken, birliğe yedek binekler olarak hizmet eden otuz atın ön tarafına doğru sürüme yapmasını söyledi. Yürümemekte direnen at dönmeye çalışıyordu ve Erik inatçı hayvanı itmek için kendi atını kullanınca atlar düzenli bir biçimde ilerlemeye başladı. Erik durup diğer hayvanların geçmesini bekledikten sonra, gerideki Billy ile Nakor'a katıldı.</p>
	<p class="block_3"> </p>
	<p class="block_2">"Buradan sonrası yokuş aşağı," dedi Billy.</p>
	<p class="block_3"> </p>
	<p class="block_2">Birdenbire Nakor'un atı Billy'nin atını ısırdı ve hayvan geriledi. Nakor, "Dikkat et!" diye bağırdı. Billy dizginleri elinden kaçırıp geriye düştü ve sertçe yere çarptı. Billy'nin atı sürünün arkasından koşarken, Erik atından atlayıp Billy'nin yanına gitti.</p>
	<p class="block_3"> </p>
	<p class="block_2">Eğilince, Billy'nin gözlerini dikmiş gökyüzüne baktığını gördü. Başını büyükçe bir kayaya çarpmıştı ve arkasından koyu kırmızı bir birikinti yayılıyordu.</p>
	<p class="block_3"> </p>
	<p class="block_2">Nakor, "Durumu nasıl?" diye bağırdı. Erik, "Ölmüş," dedi.</p>
	<p class="block_3"> </p>
	<p class="block_2">Bir anlık bir sessizliğin ardından Nakor, "Atların peşinden gideceğim," dedi. "Onu gömebileceğimiz bir yer bulana kadar yanında getir."</p>
	<p class="block_3"> </p>
	<p class="block_2">Erik ayağa kalktı, Billy'yi kucaklamak için eğilmeye başladı ve aniden aklına Tyndal'ın cesedini alışı geldi. "Ah, kahretsin," dedi gözlerine yaşlar dolarken.</p>
	<p class="block_3"> </p>
	<p class="block_2">O gün idam cezasına çarptırılanların arasında ilk ölenin Billy olduğunu fark edince titrediğini hissetti. "Ah, kahretsin," diye tekrarladı, yumruklarını sıkıp açarken. "Neden?" dedi. Bir an Billy atında oturuyordu; bir an sonra ölmüştü. Ve kızgınlık dönemindeki bir kısrak tarafından ısırıldığı için ürken, kötü eğitilmiş, aptal bir attan daha önemli bir şey değildi buna sebep olan.</p>
	<p class="block_3"> </p>
	<p class="block_2">Erik Billy'nin ölümüne neden bu kadar üzüldüğünü bilmiyordu. Vücudunun titrediğini hissediyordu ve korktuğunu fark etti. Derin bir nefes alarak gözlerini kapadı ve eğilip Billy'yi kucakladı.</p>
	<p class="block_3"> </p>
	<p class="block_2">Billy'nin bedeni şaşırtıcı derecede hafifti. Döndü ve yaklaşırken ürkerek sıçrayan atına ilerledi.</p>
	<p class="block_3"> </p>
	<p class="block_2">"Hoo!" diye emir verdi neredeyse bağırarak ve at itaat etti.</p>
	<p class="block_3"> </p>
	<p class="block_2">Billy'yi atın boynuyla eyerin arasına kaldırıp arkaya doğru attı. Atın ağırlığı taşıyabilmesi için çabucak eyere çıkıp, Billy'yi elinden geldiğince kaldırıp ortaladı. Yavaşça, uzaklaşan sürünün peşinden gitti.</p>
	<p class="block_3"> </p>
	<p class="block_2">"Kahretsin," diye fısıldadı bir kez daha, korkusunu ve öfkesini derinlere gömerken. Yoğun bir Kesh aksanı olan Natombi adında bir adam, Billy'nin yerini alarak çadırlarına yerleşmişti. Erik'in takımının kalan beş üyesi birbirlerine karşı samimi, ama mesafeliydi. Gruba sonradan katıldığı halde, aldığı eğitim sayesinde gruba çabucak ayak uydurmuştu ve söylenmeden hangi görevleri yapacağını biliyordu. Dağ sırtlarını geçmelerinden iki gün sonra Kirzon ve oğulları aşağıya giden yolu gösterip avlanmak üzere gitmişlerdi. Calis altınla ödeme yapıp onlara veda etmişti.</p>
	<p class="block_3"> </p>
	<p class="block_2">Erik, dağların batısındaki tepelerden yaptıkları zorlu inişler yüzünden düşünmek için fazla zaman bulamamasına rağmen, yolculuğun rutinine geri dönmüştü. Billy'nin ölümüne karşı hissettiği bütün anılarını içine gömüp yola daha önceki gibi devam etti.</p>
	<p class="block_3"> </p>
	<p class="block_2">Dağları geçmelerinden beş gün sonra zor bir yükseltiyle karşılaştılar. Bütün birliğin ilerlemesine izin vermeden önce, Calis Erik'i de yanına alarak bir patika bulmaya gitti. Yaklaşık yetmiş beş atlıyı ve otuz yedek atı gerisingeri döndürmek ustalık isteyen bir işti. Dar bölgelerdeyse neredeyse imkânsızdı.</p>
	<p class="block_3"> </p>
	<p class="block_2">Bir tepeye çıktıkları zaman durdular. Erik, "Tanrılar ağlıyor!" diye bağırdı.</p>
	<p class="block_3"> </p>
	<p class="block_2">İleride, kuzeye doğru, güneşi kırmızıya çeviren büyük bir duman kulesi yükseliyordu. "Bu ne kadar uzakta?" diye sordu Erik. "Hâlâ yüz elli kilometreden fazla bir uzaklıkta," diye yanıtladı Calis. "Khaipur'dan atla bir hafta mesafedeki her köyü ve tarlayı yakıyor olmalılar. Rüzgâr doğudan esiyor, yoksa dumanı gördüğümüz kadar isini de tadıyor olurduk." Erik'in gözleri hafifçe yanıyordu. "Şimdi bile hissediyorum." Calis garip yarı gülümsemesiyle güldü. "Yakında olsaydın daha da kötü olurdu."</p>
	<p class="block_3"> </p>
	<p class="block_2">Atlarını geriye sürerek, ilkinden daha kolay olan bir patika buldular ve birliğe doğru ilerlerlerken Erik, "Yüzbaşı, eve dönme şansımız nedir?" diye sordu.</p>
	<p class="block_3"> </p>
	<p class="block_2">Calis gülünce, Erik dönüp ona baktı. "Bunu sorma Cesaretini ilk gösteren sensin; ilk kimin soracağını merak ediyordum." Erik hiçbir şey söylemedi.</p>
	<p class="block_3"> </p>
	<p class="block_2">Calis, "Sanırım eve dönme şansımız, bizim becerebileceklerimizle belirlenecek," dedi. "Bu planın ne kadar çılgınca olduğunu yalnızca tanrılar biliyor."</p>
	<p class="block_3"> </p>
	<p class="block_2">"Neden içlerine, bilgi topladıktan sonra gizlice kaçacak bir adam sokmadınız?"</p>
	<p class="block_3"> </p>
	<p class="block_2">"Güzel som," dedi Calis. "Denedik. Birkaç kere." Giderken sanki bir alışkanlıkmış gibi etrafı kolaçan ediyordu. "Buraları Krallık ile Kesh'tekiler gibi birkaç tane düzenli ordunun olduğu topraklardır. Burada ya ailen ya da klanın için kılıç kullanan biri veya bazı şehir hükümdarlarının saray muhafızı ya da paralı asker olursun. Paralı asker orduları alışılmış bir durumdur."</p>
	<p class="block_3"> </p>
	<p class="block_2">"Her iki tarafta da kiralık askerler olduğu için, birisinin hatları geçmesinin oldukça kolay olduğunu düşünüyorum."</p>
	<p class="block_3"> </p>
	<p class="block_2">Calis'in yüz ifadesi bunun yerinde bir gözlem olduğunu gösteriyordu. "Bu mantıklı geliyor. Ama tek bir adam dikkat çeker, özellikle basit âdetleri ve davranışları bilmiyorsa. Ama uzak bir ülkeden gelen bir haydut birliği? Buralarda görülmedik bir şey değil bu. Ve ünün çok önemi vardır. O yüzden ben Calis, biz de Kızıl Kartallarız ve burada hiç kimse insanların arasında yaşayan bir elfe iki kere bakmaz. Bir 'uzun yaşayan'ın böyle bir birliğe liderlik etmesi nadirdir, ama duyulmadık bir şey değil. Buraya yalnız gelmiş olsaydın, büyü ya da kalleşlikle kim olduğunu öğrenirlerdi Erik. Ama benim birliğimin bir üyesi olarak, hiç kimse sana dikkat etmez." Aşağıdaki nehre uzanan inişli çıkışlı tepelere bakarak bir süre hiçbir şey söylemedi. Ardından, "Burası güzel bir ülke, değil mi?" diye sordu.</p>
	<p class="block_3"> </p>
	<p class="block_2">"Evet, öyle görünüyor."</p>
	<p class="block_3"> </p>
	<p class="block_2">Bir süre sessiz kaldıktan sonra, "Bu ülkeye ilk defa yirmi dört yıl önce geldim Erik," dedi. "O zamandan beri iki kere daha geldim, bir keresinde kendi ordumla. Arkamda hayal edemeyeceğin kadar çok sayıda mezar bıraktım."</p>
	<p class="block_3"> </p>
	<p class="block_2">"Efsuncunun Adası'nda, de Loungville ile Nakor'u konuşurlarken duydum," diye itiraf etti Erik, atını patikada daha sağlam bir yere basması için dizginleriyle kontrol ederek. "Korkunç gözüküyordu."</p>
	<p class="block_3"> </p>
	<p class="block_2">"Öyleydi. Krallığın en iyi askerlerinden birçoğu o yolculukta öldü. Seçme adamlardı. Benimle birlikte Foster, de Loungville ve birkaç kişi kaçabildi ve sırf riske girdiğimiz ve düşmanın gideceğimizi beklemediği bir yere gittiğimiz için kaçabildik." Calis bir süre daha sessiz kaldı. "Bu yüzden Bobby'nin planını kabul ettim ve Arutha'yı, yalnızca hayatta kalmak için umutsuz olan adamların işe yarayacağına ikna ettim. Askerlerin hepsi bayrakları için ölmeye çok isteklidir ve bize ihanet etmek dışında, hayatta kalmak için ellerinden gelen her şeyi yapacak adamlara ihtiyacımız var."</p>
	<p class="block_3"> </p>
	<p class="block_2">Erik başını salladı. "Ve askerler, paralı askerlermiş gibi davranamazlar."</p>
	<p class="block_3"> </p>
	<p class="block_2">"O da var. İnsanların neler yapabileceği hakkındaki düşüncelerini değiştirecek bazı adamlarla karşılaşacaksın ve onlarla hiç karşılaşmamış olmayı dileyeceksin." Sanki onu inceliyormuş gibi Erik'e baktı. "Garip bir grubun parçasısın. Her adamda, bize o ordunun içine sızma şansı verecek özellikler -sert olma becerisi, amacımızı belli etmeme, tam olarak aralarına katılacağımız adamlar gibi olmak- aradık, ama genellikle savaşın akışının kenara attığı pisliklerden daha üstün olan adamlara da ihtiyacımız vardı. Zamanı geldiğinde, kaçmak yerine çağrıya yanıt verecek adamlara ihtiyacımız vardı." İçten bir şekilde gülümsedi. "Ya da, en azından doğru yöne kaçacak ve akıllarını başlarında tutacak adamlara ihtiyacımız var." Sanki şimdi aklına gelmiş gibi, "Sanırım seni ve grubunu yakınımda tutsam iyi olacak. Seçtiğimiz adamların çoğu, bir altın için seve seve anneannelerini öldürebilecek acımasız katillerdir, ama sizin küçük grubunuz içimizdeki en garip karakterlerden oluşuyor. Eğer arkadaşınız Biggo Ölüm Tanrıçası hakkında -ki bu topraklarda Khali-shi adıyla bir korku figürüdür ve sadece gizlice tapınılır- konuşmaya başlar, ya da Sho Pi ilişkiye geçeceğimiz kan içicilerin bazılarıyla felsefe tartışmaya kalkarsa, bu felaketimiz olur. De Loungville'e, bu gece kamp yaptığımızda altınızı çadırıma en yakın yere yerleştirmesini söyleyeceğim."</p>
	<p class="block_3"> </p>
	<p class="block_2">Erik sessizleşti. Calis'in, Biggo'nun Ölüm Tanrıçası hakkındaki teorilerini ya da Sho Pi'nin olaylar hakkındaki garip yorumlarını bilecek kadar onları yakından tanımasına şaşırmıştı. Ve Yüzbaşı'ya, de Loungville'e ve Foster'a yakın olmanın rahatlık mı, yoksa sıkıntı mı olduğunu bilmiyordu. Günlerce yapılan dikkatli yolculuk sonunda onları engebeli ovalara getirmişti. Dağlardan ayrılmalarının beşinci gününde, Lanada ile Khaipur arasındaki ana kuzey-güney yolu üzerine kurulmuş bir köye yaklaştılar. Bu topraklarda silahlı adamlardan oluşan bir birlik genellikle yağma anlamına geldiği için, evleri terk edilmiş buldular. Calis bir saat küçük kasaba meydanında beklerken, adamları kuyudan çektikleri suyla atların bakımını yaptı, ama başka hiçbir şeye dokunmadılar.</p>
	<p class="block_3"> </p>
	<p class="block_2">Yakındaki ağaçların arasından yirmilerinin başında olan genç bir adam çıktı. "Hangi birlik?" diye bağırdı, ilk bela işaretinde korunaklı koruya dalmaya hazır bir biçimde. "Calis'in Kızıl Kartalları. Burası hangi köy?" "Weanat." "Kime hizmet ediyorsunuz?"</p>
	<p class="block_3"> </p>
	<p class="block_2">Kuşkuyla Calis'i süzen genç adam, "Ant içtiniz mi?" diye sordu. "Serbest birliğiz."</p>
	<p class="block_3"> </p>
	<p class="block_2">Bu yanıt köylünün hoşuna gitmemiş gibi gözüküyordu. Arkasında saklanan birisiyle sessizce konuştuktan sonra sonunda, "Gelirimizin onda birini Lanada'nın Rahip-Kralı'na veriyoruz," dedi.</p>
	<p class="block_3"> </p>
	<p class="block_2">"Lanada ne tarafta?" "Güneye doğru yolu takip ederseniz atla bir günlük mesafede," diye geldi yanıt.</p>
	<p class="block_3"> </p>
	<p class="block_2">Calis, de Loungville'e döndü. "Olmak istediğimden daha gerideyiz, ama ordu er ya da geç bize yetişecektir." "Ya da üstümüzden geçerler," diye karşılık verdi de Loungville.</p>
	<p class="block_3"> </p>
	<p class="block_2">"Şu çayırda doğuya doğru kamp kurun," diye emretti Calis. Hâlâ yarı yarıya saklanan köylüye dönüp, "Alışverişe ihtiyacımız var," dedi. "Yiyeceğe, ekmek için tahıla, eğer varsa tavuğa, meyveye, sebzeye ve şaraba ihtiyacım var."</p>
	<p class="block_3"> </p>
	<p class="block_2">"Biz fakiriz, paylaşacak az şeyimiz var," dedi genç adam, iyice ağaçların gölgesine çekilerek.</p>
	<p class="block_3"> </p>
	<p class="block_2">Erik'in grubu Calis'in tam arkasında duruyordu ve konuşmayı dinleyen Biggo Erik'e fısıldayarak, "Ben de Dala keşişiyim," dedi. "Burası zengin bir ülke ve bu hergeleler sahip oldukları her şeyi o koruda bir yerlere saklamışlar."</p>
	<p class="block_3"> </p>
	<p class="block_2">Luis oturmakta olduğu atından eğilerek, "Ve muhtemelen yarım düzine okla gözleniyoruzdur," dedi.</p>
	<p class="block_3"> </p>
	<p class="block_2">Calis, "Altınla ödeme yapacağız," diye bağırdı, Elini tuniğine soktu, ufak bir kese çıkardı ve keseyi tersyüz ederek yere bir düzine altın sikke boşalttı.</p>
	<p class="block_3"> </p>
	<p class="block_2">Sanki işaret verilmiş gibi, ortaya ellerinde silahlarla yirmi tane adam çıktı. Erik, büyüdüğü insanlarla kıyaslayarak köy halkını inceledi. Bunlar çiftçiydi, ama yine de silahlarını ustalık isteyen bir tarzda tutuyorlardı. Bu adamlar kendilerine ait olan şeyleri korumak için dövüşmek zorundaydı ve Erik, Calis'in ihtiyaçlarını güç kullanarak değil de, parasını ödeyerek alan bir lider olmasından memnundu.</p>
	<p class="block_3"> </p>
	<p class="block_2">Lider, sırtına çaprazlama bağladığı geniş bir kılıç taşıyan, yaşlıca topal bir adam, diz çöküp altınları topladı. "Barış içinde kalacaksınız," dedi Calis'e.</p>
	<p class="block_3"> </p>
	<p class="block_2">"Evet!" dedi Calis, atının dizginlerini Foster'a atarak. Elini uzattı ve köyün lideri bileğini tuttu, karşılığında Calis de adamınkini... İki kere sallayıp bıraktılar.</p>
	<p class="block_3"> </p>
	<p class="block_2">Birden ağaçlardan adamlar, hemen arkasından da kadınlar ve çocuklar boşaldı. Erik'in gözlerinin önünde, köyün küçük meydanında bir pazar şekillendi.</p>
	<p class="block_3"> </p>
	<p class="block_2">Roo, "Bütün bunları nerede saklıyorlar anlamadım," dedi, aniden ortaya çıkmış gibi gözüken bal çömleklerini, şarap testilerini ve meyve sepetlerini göstererek.</p>
	<p class="block_3"> </p>
	<p class="block_2">"Yeterince sık yağmalanıyor olsaydın, sanırım eşyaların çabucak nasıl saklandığını sen de öğrenirdin evlat," dedi Biggo. "Gizli kapakları olan bir sürü bodrum ve şu binalardaki sahte duvarlar, diye düşünüyorum."</p>
	<p class="block_3"> </p>
	<p class="block_2">Diğerlerine, onu kampın kurulmakta olduğu yere doğru takip etmelerini işaret eden Sho Pi, "Şu çiftçiler savaşan insanlara benziyor," dedi. </p>
	<p class="block_3"> </p>
	<p class="block_2">Erik onunla aynı fikirdeydi. "Sanırım, güzel ama çok acımasız bir ülkedeyiz."</p>
	<p class="block_3"> </p>
	<p class="block_2">Atlarını Onbaşı Foster’ın emrettiği yere bağladılar ve ardından kamp kurma rutinine başladılar. Calis beklerken dinlendiler. Erik ve diğerleri neyi beklediklerini bilmiyordu ve Calis de onlara hiçbir şey söylememişti. Köylüler paralı askerlerle yaptıkları anlaşmalarla korunuyordu. Han yoktu, ama yerel tüccarlardan biri büyük bir çadır kurmuştu ve orta kalite şarap ve bira satıyordu. Foster, şarap içerek, sarhoş olup ertesi sabah görevini eksiksiz yerine getiremeyecek her adamı kırbaç cezasına çarptıracağını söyleyerek onları uyardı.</p>
	<p class="block_3"> </p>
	<p class="block_2">Her gün, daha çok talim ve yeni tatbikatlar getiriyordu. Üç gündür, ağır şeyler taşıyarak durmadan gidip gelirken, kalkanlarını başlarının üstünde tutmaya çalışıyorlardı. Foster ve de Loungville, onlara kalkanlarını yukarıda tutmalarını hatırlatmak için yakındaki bir tepeciğin üstüne çıkmış, doğruca talim yapan adamların üstüne düşsün diye yukarıdan taş atıyorlardı.</p>
	<p class="block_3"> </p>
	<p class="block_2">Bir hafta sonra, köyün kuzey ucuna yerleştirilen muhafızlardan biri, "Atlılar!" diye bağırdı. Foster adamlara hazırlanmalarını emretti ve tatbikat kılıçlarının yerini çelik kılıçlar aldı. Okçu olarak seçilmiş olan adamlar Foster'ın komutası altında köyü tepeden gören bir konuma seğirtirken, de Loungville ve Calis birliğin geri kalanını köyün kuzey ucundaki savunma konumlarına götürdü.</p>
	<p class="block_3"> </p>
	<p class="block_2">Calis, Erik ve arkadaşlarının beklediği yere gelip, "Hızlı geliyorlar," dedi.</p>
	<p class="block_3"> </p>
	<p class="block_2">Erik gözlerini kısarak bakınca, yarım düzine adamın gelmekte olduğunu gördü. Adamlar yaklaşınca, muhtemelen bir metal parıltısı ya da adamların hareketini görerek durdular.</p>
	<p class="block_3"> </p>
	<p class="block_2">Biggo, "Artık burada olduğumuzu bildikleri için köye dalmaya o kadar da hevesli değiller," dedi. Erik başını salladı. Roo, "Şuraya bakın," dedi.</p>
	<p class="block_3"> </p>
	<p class="block_2">Erik dönüp Roo'nun gösterdiği yere, arkasındaki köye baktı ve köyün bir kere daha boş olduğunu görünce hayretler içerisinde kaldı. "Nasıl ortadan kaybolacaklarını iyi biliyorlar, değil mi?" Atlılar köye doğru tırısta gelmeye başladı ve yeterince açık bir biçimde görülebildikleri zaman Calis, "Praji!" diye bağırdı.</p>
	<p class="block_3"> </p>
	<p class="block_2">Lider el sallayıp atını eşkine mahmuzladı ve yanındakiler de onu takip etti. Yaklaştıkları zaman, Erik altı adamın paralı asker olduğunu gördü, ya da en azından öyle giyinmişlerdi ve elebaşıları kuşkusuz hayatında gördüğü en çirkin adamdı. Dikilmiş deriye benzeyen suratını, olasılıkdışı büyüklükte bir burun ve kocaman bir alın kaplıyordu. Çoğunluğu gri olan uzun saçları arkadan bağlanmıştı. Atını kötü sürüyordu; elleri çok fazla hareket ediyordu ve bu atı rahatsız ediyordu.</p>
	<p class="block_3"> </p>
	<p class="block_2">Atından inen adam savunma konumuna doğru ilerledi. "Calis?"</p>
	<p class="block_3"> </p>
	<p class="block_2">Calis ileri doğru yürüdü ve iki adam birbirlerinin sırtlarına sert şaplaklar indirerek sarıldılar. Adam Calis'i itip, "Kahrolası bir gün bile yaşlanmamış gözüküyorsun; siz uzun yaşayan piçlere lanet olsun. Bütün güzel kadınları çalıyorsunuz, sonra da gelip kızlarını çalıyorsunuz," dedi.</p>
	<p class="block_3"> </p>
	<p class="block_2">Calis, "Seni randevuda göreceğimi sanıyordum," dedi.</p>
	<p class="block_3"> </p>
	<p class="block_2">"Randevu olmayacak," dedi Praji denilen adam, "en azından olmasını beklediğin yerde değil.</p>
	<p class="block_3"> </p>
	<p class="block_2">Khaipur düşmüş." "Duydum."</p>
	<p class="block_3"> </p>
	<p class="block_2">"Demek Yılan Nehri'nin kıyısından ilerlemek yerine bu yüzden buradasın," dedi Praji.</p>
	<p class="block_3"> </p>
	<p class="block_2">Poster, lirik ile diğer beş adama atları almalarını işaret etti. Hayvanları bir araya toplarlarken, diğer beş adamı incelediler. Hepsi de zorlu adamlardı, ama zor günler geçirmiş ve yorgun görünüyorlardı. Praji, "Az kalsın kuyruğu kaptırıyorduk," dedi. "Yirmi adamımla güçbela kurtuldum; kuşatmaya elimizden geldiği kadar yaklaştık, ama yeşil derililerin öncü birlikleri vardı ve üstümüze çullandılar. İş aradığımızı söyleyecek vaktim bile olmadı. Ateşkes yapmıyorlar.</p>
	<p class="block_3"> </p>
	<p class="block_2">Onlardan değilsen saldırıyorlar." Başparmağıyla omzunun üstünden arkadaşlarını gösterdi. "Kaçtıktan sonra ayrıldık. Adamların yarısı Vaja ile birlikte Jeshandi'ye gitti. Bu yoldan geleceğinizi tahmin ettim, ama Maharta'ya uğrarsınız diye, bu taraftan geldim. Yanıldıysam casuslarımızla bulunduğun yeri haber vereceğini tahmin ettim. Bana içecek bir şeyler ver; boğazım Khaipur ile burası arasındaki tozun yarısıyla kaplı."</p>
	<p class="block_3"> </p>
	<p class="block_2">Calis, "Gel, bir şeyler içerken anlatmaya devam edebilirsin," dedi.</p>
	<p class="block_3"> </p>
	<p class="block_2">Adamı büyük çadıra yönlendirdi ve onlar çadıra giderken, köylüler sanki havadan geliyorlarmış gibi ortaya çıkmaya başladılar. Erik ve diğerleri Praji'nin adamlarının atlarını götürmekle görevlendirildiler ve Erik hepsini kontrol etti. Hayvanlara fazla yüklenilmişti; çok terlemişlerdi ve nefes nefeseydiler. Götürdüğü atın eyerini çıkardı ve diğer adamlara hayvanları yürütmeye başlamalarını söyledi. Kolik olurlar korkusuyla, yiyip içmeden önce soğumaları için en azından bir saate ihtiyaçları olduğuna karar verdi.</p>
	<p class="block_3"> </p>
	<p class="block_2">Atlar soğutulduktan sonra, Erik atları bağlayıp masaj yaparak kuruladı ve hiçbirinin yaralı ya da topal olmadığından emin olmak için kontrol etti. Atların zarar görmemiş olduğunu anladığı zaman, çadırına döndü.</p>
	<p class="block_3"> </p>
	<p class="block_2">Atlıların gelişiyle kamptaki düzen gevşemişti ve beş çadır arkadaşını da yataklarına uzanmış buldu. Emirlerin yağmaya başlamasına belki de saniyeler olduğunu bildiği için, şilteyi altında hisseder etmez keyfini çıkarmaya başladı.</p>
	<p class="block_3"> </p>
	<p class="block_2">Natombi, "Lejyonerler bir dakika bile olsa hiçbir dinlenmeyi kaçırmaz," dedi. "Kim?" diye sordu Luis. "Siz onlara Köpek Askerler diyorsunuz," dedi Keshli. "Kadim zamanlarda, İmparatorluk'un düşmanlarının üstüne salınmaları için köpekler gibi kapatılıp şehirlerden uzak tutulurlarmış." Natombi de Jadow gibi kafasını kazıyordu ve kara derisi gözlerinin ve konuştuğu zaman dişlerinin beyazını sert bir kontrast içinde ortaya çıkartıyordu. Kara gözbebekleri, Erik'e derin sırları çağrıştırıyordu.</p>
	<p class="block_3"> </p>
	<p class="block_2">"Bir köpek olduğunu mu söylüyorsun yani?" diye sordu Biggo sahte bir masumiyetle. Diğerleri güldü. Natombi homurdandı. "Hayır aptal kafa, bir lejyonerdim." Yattığı yerde doğruldu.</p>
	<p class="block_3"> </p>
	<p class="block_2">Kafası neredeyse çadır bezine değiyordu. Elini yumruk yapıp göğsüne koydu. "Overn Dibi'ndeki Dokuzuncu Lejyon'da görevliydim."</p>
	<p class="block_3"> </p>
	<p class="block_2">"Onları duymuştum," dedi Luis, umursamaz bir tavırla elini sallayıp etkilenmediğini göstererek.</p>
	<p class="block_3"> </p>
	<p class="block_2">Sho Pi yüzüstü dönüp dirseklerine dayandı. "Benim ülkemde imparatorluğun kalbi Kesh'tir. Ben Isalaniyim, ama bizi Kesh yönetiyor. Bahsettiği askerler ordunun kalbidir. Lejyondan biri nasıl bu hale düştü?" Natombi omuzlarını silkti. "Kötü arkadaşlar." Biggo güldü. "İlerleme kaydetmediğine bahse girerim." "Bir adama, asil kanlı çok önemli bir adama eşlik etmek için bir devriye görevindeydim. Durbin'e gitmiştik ve orada utanç içinde kaldım."</p>
	<p class="block_3"> </p>
	<p class="block_2">"Kadınlar mı, kumar mı, yoksa başka bir şey mi?" diye sordu Biggo, gerçekten ilgili bir şekilde.</p>
	<p class="block_3"> </p>
	<p class="block_2">Billy'nin ölümünden beri bir haftadan fazladır onunla aynı çadırı paylaşmalarına rağmen, Natombi diğerleri için bir sırdı.</p>
	<p class="block_3"> </p>
	<p class="block_2">"Bir suikastçının ellerinde ölmesine izin verdim. Küçük düştüm ve kaçtım."</p>
	<p class="block_3"> </p>
	<p class="block_2">"Ölmesine izin mi verdin?" diye sordu Roo. "Sorumlu sen miydin?"</p>
	<p class="block_3"> </p>
	<p class="block_2">"Yüzbaşıydım."</p>
	<p class="block_3"> </p>
	<p class="block_2">"Ben de Yazortası Festivali Kraliçesi'ydim," dedi Biggo bir kahkahayla.</p>
	<p class="block_3"> </p>
	<p class="block_2">"Doğru söylüyorum. Ama artık sizin gibiyim, başkası tarafından verilen zamanı yaşayan bir suçlu.</p>
	<p class="block_3"> </p>
	<p class="block_2">Benin hayatım bitti, artık başka bir adamın hayatını yaşıyorum." "Bu bizi eşsiz yapmaz," dedi Biggo. Roo, "Lejyonda olmak neye benziyor?" diye sordu. Natombi güldü. "Biliyorsun ya. Bir lejyoner gibi yaşıyorsun." "Ne demek istiyorsun?" Roo'nun kafası karışmış gibiydi. "Burası bir lejyon kampı," dedi Natombi.</p>
	<p class="block_3"> </p>
	<p class="block_2">"Doğru," dedi Sho Pi. "Düzen, ilerleme şeklimiz, eğitimler, bunların hepsi leyjonda olan şeyler." Natombi, "Şu Calis'in, Yüzbaşımızın, çok zeki bir adam olduğunu düşünüyorum," dedi. Vurguyu artırmak için başına dokundu. "Yüzbaşı bizi hayatta kalmamız için eğitiyor. Bu dünyada Overn Lejyonu ile karşılaşıp da hayatta kalan ordu yoktur. Burada daha önce Kesh Lejyonu ile karşılaşmış bir ordu olmadığı için, birisiyle dövüştüğün zaman, onlarla daha önce hiç karşılaşmadıkları taktiklerle dövüşmek yararlıdır. Hayatta kalma şansını arttırır." Luis hançeriyle tırnaklarını temizliyordu. Hançeri havaya atarak, parmak ucunda dengeledi, ardından elinden kaymasına izin vererek sapından tutup yere sapladı. Hançerin sallanmasını izleyerek, "Ve bütün mesele de bu, değil mi dostlarım? Hayatta kalmak."</p>
	<p class="block_3"> </p>
	<p class="block_4"><img alt="Line" src="images/image.png" class="calibre4"/></p>
	<p class="block_3"> </p>
	<p class="block_9" id="calibre_pb_14"> </p>
</body></html>
