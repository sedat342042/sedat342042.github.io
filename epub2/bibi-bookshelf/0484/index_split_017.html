<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Karanlık Kraliçenin Gölgesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">-17-</p>
	<p class="block_6">KEŞİF</p>
	<p class="block_3"> </p>
	<p class="block_2">Roo ileriyi işaret etti.</p>
	<p class="block_3"> </p>
	<p class="block_2">İlerideki ateş bir çatışma olduğunu gösteriyordu. Sözünün arkasında duran General Gapi, güneye gitmeye çalışan her gruba saldırıyordu. Birkaç yüzbaşı, vadinin etrafını saran orduyu yarıp geçmeyi deneyecek kadar yürekliydi, ama kendilerinden daha iyi bir konumda olan askerlerle karşılaştılar ve oldukları yere konuşlandılar.</p>
	<p class="block_3"> </p>
	<p class="block_2">Vadi randevu için oldukça hoş bir yer olabilirdi, ama saldırıya geçilecek bir yer olarak pek uygun değildi. Kuzeye ve güneye doğru dar ve dik olduğu için, tek olası kaçış yönü doğudandı ve Vaja orada yanlış yerden dönenler için tehlikeli tepeler olduğunu söylemişti. Yine de bazı küçük gruplar bu yoldan kaçmaya çalışıyordu.</p>
	<p class="block_3"> </p>
	<p class="block_2">Diğerleri, Calis'in Kızıl Kartalları’nın yaptığı gibi, ya zararlarını telafi etmek için ileride olabilecek yağma veya diğer ödüllere razı olmak, ya da ileride karşılarına çıkacak fırsatları değerlendirmek için bu orduya katılmıştı. Erik baktığı her yerde mutsuz adamlar görüyordu. Kendini kandırılmış hisseden tek kişi de Loungville değildi. General Gapi'nin emirlerine itaat edenler, nehrin Vedra'ya karıştığı en alt ucunda toplanıyordu. Yeri, unutulmuş bir savaşta yanmış olan bir köprü belirliyordu ve Vedra'nın doğu tarafında kuzeyden güneye, ya da isimsiz nehir kolunda doğudan batıya nakli sağlamak için bir dizi geçiş yeri kurulmuştu.</p>
	<p class="block_3"> </p>
	<p class="block_2">Vadinin daha yukarısına yerleşmiş oldukları için Calis'in birliği oraya en son ulaşanlar arasındaydı ve bunun bir sonucu olarak da oturup önünden geçenleri daha çok izleme fırsatı bulmuşlardı.</p>
	<p class="block_3"> </p>
	<p class="block_2">Novindus'un dört bir tarafından gelen adamlar ve birkaç kadın, Calis gibi güney kıyısında olanlara katılmak için nehri geçiyordu.</p>
	<p class="block_3"> </p>
	<p class="block_2">Yeşil bir kolluk takan atlı bir adam yanlarına gelip, "Hangi birlik?" diye sordu.</p>
	<p class="block_3"> </p>
	<p class="block_2">De Loungville solunda oturan Calis'i gösterip, "Calis'in Kızıl Kartalları, Yılan Nehri Şehri'nden," dedi.</p>
	<p class="block_3"> </p>
	<p class="block_2">Adam Calis'e bakarak kaşlarını çattı. "Hamsa kuşatmasından mı?" Calis başını salladı.</p>
	<p class="block_3"> </p>
	<p class="block_2">Adam sırıttı, ama yüz ifadesinde dostça hiçbir şey yoktu. "Seni neredeyse yakalamıştım hilekar piç.</p>
	<p class="block_3"> </p>
	<p class="block_2">Ama sen doğudaki Jeshandi'ye gidip, birliğim sana yetişene kadar bozkırlara çıkmıştın." Ters ters Calis'e baktı. "Uzun yaşayanlardan olduğunu bilseydim, doğruca doğuya yönelirdim. Senin türünden çok kişi Jeshandi ile birlikte."</p>
	<p class="block_3"> </p>
	<p class="block_2">Bir parşömen ve kömür bir çubuk çıkardı, bazı işaretler koydu ve "Ama Hanımımız kendisine gelen herkesi kabul eder, bu yüzden artık aynı taraftayız," dedi. Elini sallayarak güneyi gösterdi. "Bir mil kadar nehrin aşağısına gidin. Orada kamp amirini bulun ve rapor verin. Emirleri birkaç gün içinde alacaksınız. Kamp kuralları basit: Herhangi bir çatışmada, öldürülürsünüz. Artık hepimiz, Zümrüt Kraliçe'nin sancağı altındaki kardeşleriz, bu yüzden bela çıkaran her adam kazığa gider. Tavsiye etmem; bazı adamların bir saatten fazla seğirdiğini gördüm."</p>
	<p class="block_3"> </p>
	<p class="block_2">Emrin anlaşılıp anlaşılmadığını sormadı, sadece atını topukladı ve bir sonraki birliğe doğru uzaklaştı.</p>
	<p class="block_3"> </p>
	<p class="block_2">"Kolay oldu," dedi Calis'in solunda oturan Praji.</p>
	<p class="block_3"> </p>
	<p class="block_2">Calis, "Şu kamp amirini bulup rapor verelim," dedi. "Mümkün olduğu kadar çabuk iyi bir yere yerleşelim." Hiçbir şey söylemeden birlikten ayrılan Praji ile Vaja'ya bakıp başını salladı. "Bu da neydi?" diye sordu Erik sessizce. Erik'in yanında at süren Foster, "Çeneni kapalı tut," dedi. Ama Nakor güldü. "Bütün bu karışıklığın ortasında, birisinin birliğini kaybetmesi çok kolaydır. Nerede kamp kurduğumuzu bulmaları Praji ve Vaja'nın günlerini alabilir. Birçok şey duyacak bol bol vakitleri olacak."</p>
	<p class="block_3"> </p>
	<p class="block_2">Calis kafasını iki yana sallayıp, sanki Isalani'yi bunu kendine saklaması için uyarıyormuş gibi omzunun üstünden baktı, ama küçük adam bu düşünceden keyiflenerek kıkırdadı. "Sanırım ben de bir süreliğine yolumu kaybedeceğim," dedi. Dizginlerini Luis'e atıp, "Yürüsem daha iyi olur," dedi ve kayarak atından indi.</p>
	<p class="block_3"> </p>
	<p class="block_2">Calis itiraz edemeden, büyük bir birlik batıdan kampa girerken mavnalardan karaya çıkan bir diğer devasa atlı birliğin olduğu yere doğru seğirtti. İki birlik dakikalarca dönen bir karışıklık içinde kaldı ve küçük adam, atları Nakor'un ani hareketleriyle kişnerken bağırarak küfür eden atlıların arasına sinerek kalabalığın içinde gözden kayboldu.</p>
	<p class="block_3"> </p>
	<p class="block_2">Calis, "Bunu daha önce de yapmıştı," dedi.</p>
	<p class="block_3"> </p>
	<p class="block_2">Foster uğursuz bakışlarla Nakor'un arkasından baktı, ama Calis ve de Loungville yalnızca kafalarını iki yana salladı.</p>
	<p class="block_3"> </p>
	<p class="block_2">Kamp amirini saatler sonra buldular. Calis rapor verirken, siyah, delici gözleri olan uzun bir yüz onları inceledi.</p>
	<p class="block_3"> </p>
	<p class="block_2">Bir belgeye işaret koyduktan sonra eliyle nehir kıyısını gösterdi. "Burasıyla nehir aşağı iki mil arasında bir yer bulun. Yolun iki tarafına da dağılmış diğer birlikler var. Nehirle yol arasında bir kamp yeri bulun. Sizin hemen kuzeyinizde, kendilerine Gegari'nin Kuvveti diyen bir birlik olmalı. Yolun karşısında Dalbrine adındaki bir yüzbaşının komutası altındaki bir birlik olacak. Eğer oradan güneye ilerlerseniz, kaçıyor sayılacaksınız ve yakalanıp öldürüleceksiniz. Öldürülmeyenler, herkesin gözü önünde idam edilmek üzere geri getirilecek. Ve nehri geçmeye de çalışmayın." Eşkinde giden atlı bir birliğin olduğu nehrin karşısına doğru belli belirsiz bir hareket yaptı. Bir şey Erik'i rahatsız etmişti ki, binicilerin ve atların uzaklığa göre çok büyük olduklarını ve hızlı ilerlediklerini fark etti. Görüntüye bir anlam vermeye çalışarak gözlerini kırpıştırdı, ardından neye bakmakta olduğunu anladı. "Kertenkele adamlar!" dedi düşünmeden.</p>
	<p class="block_3"> </p>
	<p class="block_2">Kamp amiri, "Hanımımızın müttefiklerine Saaur deniliyor. Onlara 'kertenkele' ya da 'yılan' demeyin, yoksa gazaplarına uğrarsınız." Arkadan başka bir birlik yaklaşırken, Calis'e birliğini götürmesini işaret etti.</p>
	<p class="block_3"> </p>
	<p class="block_2">Öğleden sonra güneşinde gözlerini kısarak bakan Erik, uzaktaki binicileri incelemeye çalışıyordu.</p>
	<p class="block_3"> </p>
	<p class="block_2">"O atlar iki metre olmalı," dedi Sho Pi.</p>
	<p class="block_3"> </p>
	<p class="block_2">"İki yirmi ya da iki kırka yakın," dedi Erik. "Koşum atlarından daha büyükler, ama süvari atı gibi hareket ediyorlar." Atlılar uzaklaşırken, atların akıcı hareketlerine hayran oldu. Vücutları garip bir şekilde çok ağır gözükmesine rağmen, Saaurlar kolayca sallantılı eyerde uturuyorlardı ve gösterişli omuz korumaları ve bel kolanları yüzünden zırhları neredeyse üçgen şeklinde gözüküyordu. "Şu atlardan birine daha yakından bakmak isterdim," dedi Erik.</p>
	<p class="block_3"> </p>
	<p class="block_2">"Hayır istemezdin," dedi de Loungville. "En azından, sırtında binicisi olan birine."</p>
	<p class="block_3"> </p>
	<p class="block_2">Atlılar ilerideki öğleden sonra pusunda kaybolurken, Erik hayretle kafasını iki yana salladı. Kamp yerini buldular ve Calis komşu yüzbaşılara dikkatli bir tanıtım yaptı. Birliklerden hiçbiri, yanlarındaki birliklerin Zümrüt Kraliçe'nin davasını aktif olarak mı, yoksa mecbur kaldıkları için mi desteklediğini bilmediği için, hiç kimsenin kendini konuşkan hissetmediği belliydi. Erik askeri konularda uzman değildi, ama düzenli ordular kurmak yerine savaşmak için adam kiralama alışkanlığı olan bu garip ülkeye dair bir izlenimi vardı: Orduda sadakati olmayan adamlar bulundurmak çok zekice bir şey değildi. Buna rağmen, genel bir ayaklanma çıkmıyor gibi gözüküyordu, bu yüzden de Erik, kumandanların onun bilmediği bir şey bildiği sonucuna vardı. Calis, çadır kurmadan yatmalarını emretti. Bir savunma çemberi oluşturmaları ya da bir göğüs siperi kazmaları istenmemişti. Gerektiğinde adamların mümkün olan en kısa zamanda at sırtında olmasını istediği belliydi.</p>
	<p class="block_3"> </p>
	<p class="block_2">İkinci günden sonra etraftaki kamplar, görevde olmayan adamların ziyaretleriyle küçük topluluklara dönüşmüştü. Adamlar bela çıkarmadan, değiş tokuş yapmak, kumar oynamak, birbirlerine hikâyeler anlatmak ya da kampın sıkıcılığını hafifletmek için istedikleri gibi geziyorlardı. Hizmet etmeye zorlananlar kaderlerini kabullendikçe, güven seviyesi yavaş da olsa artıyordu. Yeni patronlarının kim olduğunu seçememekten dolayı kızgın olabilirlerdi, ama çoğu yüzbaşıya göre, bir taraf diğeri kadar iyiydi ve yağma yağmaydı.</p>
	<p class="block_3"> </p>
	<p class="block_2">Bazı birlikler açık görüşlüydü ve birtakım haberler, kumar oynamak için altın getirebilecek ya da rutini bozacak yeni yüzleri hoş karşılıyordu. Ama diğerleri hâlâ temkinliydi ve Roo ile Erik'e iki kere bu kamplardan birine yaklaştıklarında uzaklaşmaları söylenmişti.</p>
	<p class="block_3"> </p>
	<p class="block_2">İkinci gece, Foster konuşmak için her grubu durdurarak kampı geziyordu. Gruba yemek pişirme sırası gelen Biggo ile Natombi'yi izleyerek bir ateşin etrafında oturan Erik, Roo, Sho Pi ve Luis'in yanına geldi. "Hey!" dedi, ayağa kalkmalarını işaret ederek.</p>
	<p class="block_3"> </p>
	<p class="block_2">Ayağa kalktıklarında, bir keseyi açıp her adama iki altın ve beş gümüş verdi. Kısık bir sesle, "Paralı askerler para alır ve ara sıra bir satıcıdan bir şeyler almaz ya da bir fahişeye ödeme yapmazsanız, insanlar bizim hakkımızda sorular sormaya başlar. Ve sarhoş olup yanlış kulaklara yanlış şeyler söyleyen ilk adamın karaciğerini kendi ellerimle şişe geçirip yerim!"</p>
	<p class="block_3"> </p>
	<p class="block_18">Erik avucunda soğukluklarını hissettiği sikkeleri elinde tarttı. Darkmoor'dan ayrıldığından beri sikke tutmamış olduğunu fark etti ve bir şeyler satın alabilecek durumda olmak kendini iyi hissetmesini sağladı. Sikkeleri, tuniğinin içine dikilmiş, güvende olacakları bir keseye koydu. Gecenin ilerleyen saatlerinde müşteri arayan fahişeler gözüktü. Çadırlar olmadığı için çok az mahremiyet vardı, ama bu, adamlardan birkaçını rahatsız ediyor gibi gözüküyordu. Çoğu seçtiği kadını bir battaniyenin altına çekiyor ve biraz ötede oturuyor olabilecek hiç kimseye aldırış etmiyordu.</p>
	<p class="block_19"> </p>
	<p class="block_2">Fahişelerden ikisi Erik ile Roo'nun oturmakta olduğu yere geldi ve bir tanesi, "Arkadaş arıyor musunuz çocuklar?" diye sordu.</p>
	<p class="block_3"> </p>
	<p class="block_2">Roo sırıttı ve Erik birden utançtan kıpkırmızı olduğunu fark etti. Fahişelerin Vedra'nın kolundaki diğer kamplarını ziyaret ettiği son seferde atlarla ilgilenmişti ve o dönene kadar da fahişeler gitmişti. Kampta bir kadınla yatmamış tek adam olduğuna emindi. Bir şansım daha olmayabilir, diye düşündü Erik. Ağzı kulaklarına varan arkadaşına baktı, ardından kendisinin de sırıtmakta olduğunu fark etti. "Neden olmasın?" dedi. Kadınlardan biri, "Parayı peşin alıyoruz," dedi.</p>
	<p class="block_3"> </p>
	<p class="block_2">Roo güldü. "Domuzlar da uçar." Eliyle kampı gösterdi. "Biz hiçbir yere gitmiyoruz, ama sizin için aynısını söyleyemeyiz, değil mi?"</p>
	<p class="block_3"> </p>
	<p class="block_2">Fahişe ona kızgın bir bakış attı, ama başını salladı. "Göründüğün kadar genç değilsin." Roo ayağa kalktı. "Hayatımda hiç olmadığım kadar yaşlıyım."</p>
	<p class="block_3"> </p>
	<p class="block_2">Fahişenin kafası karışmış gibiydi, ama onu takip etmesini işaret eden Roo'nun peşinden gitti.</p>
	<p class="block_3"> </p>
	<p class="block_2">Erik kendini diğer kadınla yalnız bulunca ayağa kalktı. Genç olabilirdi, ama bunu söylemek zordu. Sert bir yüz ifadesi vardı ve yetersiz kamp ışığı, on beşine mi yoksa kırkına mı yakın olduğunu söylemeyi imkânsızlaştırıyordu. Kadının saçındaki griler, yaşça ondan büyük olduğunu gösteriyordu, ama bunun kendini daha rahat mı yoksa daha rahatsız mı hissettirmesi gerektiğini bilmiyordu.</p>
	<p class="block_3"> </p>
	<p class="block_2">"Burada mı?" diye sordu kadın.</p>
	<p class="block_3"> </p>
	<p class="block_2">"Ne?"</p>
	<p class="block_3"> </p>
	<p class="block_2">"Burada mı yapmak istersin, yoksa başka bir yerde mi?"</p>
	<p class="block_3"> </p>
	<p class="block_2">Kendini son derece utanmış hisseden Erik, "Nehir tarafına inelim," dedi.</p>
	<p class="block_3"> </p>
	<p class="block_2">Beceriksizce elini uzattı ve kadın elini tuttu. Kadının tutuşu sıkı ve eli kuruydu. Birdenbire, eli nemli ve tutuşu kararsız olduğu için yaptığı hareketten pişmanlık duydu. Kadın gülünce Erik, "Ne var?" diye sordu. "İlk seferin, değil mi?"</p>
	<p class="block_3"> </p>
	<p class="block_2">"Şey... elbette hayır, sadece... uzun zaman oldu, yolculuk ve..."</p>
	<p class="block_3"> </p>
	<p class="block_2">"Elbette," dedi kadın. Erik kadının keyifli yüz ifadesinde bir sıcaklık mı, yoksa bir küçümseme mi vardı anlayamamıştı. Kadını nehir kıyısına götürdü. Neredeyse ateşli bir şekilde kucaklaşan bir çiftin üstüne basıyordu. Nispeten karanlık bir yere gitti ve ne yapacağından emin olamayarak orada öylece dikildi.</p>
	<p class="block_3"> </p>
	<p class="block_2">Kadın elbiselerini çabucak çıkarmıştı ve Erik bedeninin karşısındaki manzaraya tepki verdiğini hissetti. Kadının vücudu olağanüstü değildi, kalçası ve bacaklarının üst kesimi biraz tombuldu ve göğüsleri sarkıktı, ama aniden ne yapmak üzere olduğunu düşününce kıyafetlerini yeterince hızlı çıkaramadı. Kadın, "İri bir delikanlısın, değil mi?" diye sorduğunda, tuniğini çıkartmış çizmeleriyle uğraşıyordu.</p>
	<p class="block_3"> </p>
	<p class="block_2">Erik sanki ilk defa dikkat ediyormuş gibi vücuduna baktı. Zamanın geçmesi ve hapse düştüğünden beri yaşadığı zorluklar onu Ravensburg'deki formunun çok ötesinde bir forma sokmuştu. Daha yumuşak dış yağ tabakası gitmişti ve artık güçlü demircinin göğsü ve kollan, sanki bir heykeltıraş tarafından oyulmuş gibi boğum boğum kaslardan oluşuyordu. "Yaşıma göre her zaman iri oldum," dedi.</p>
	<p class="block_3"> </p>
	<p class="block_2">Oturup çizmelerini çıkardı ve kadın yanına geldi ve sert bir şekilde pantolonunun üstünü tuttu.</p>
	<p class="block_3"> </p>
	<p class="block_2">Buğulu bir sesle,</p>
	<p class="block_3"> </p>
	<p class="block_2">"Bakalım ne kadar büyük," dedi. Kadın Erik'in pantolonunu çıkardı ve artık hazır olan Erik'e baktı ve gülerek, "Yeterince büyük!" dedi.</p>
	<p class="block_3"> </p>
	<p class="block_2">Mesleği göz önüne alındığında, kadın sevecendi. İşi aceleye getirmedi ve Erik'in beceriksizliğine gülmedi. İhtiyacı olduğu zaman onu sakinleştirdi ve sevişmeleri çılgınca ve çabuk olmasına rağmen, içinde bir miktar şefkat hissi vardı. Bittikten sonra kadın çabucak giyinmesine rağmen,</p>
	<p class="block_3"> </p>
	<p class="block_2">Erik ödeme yaptıktan sonra bir süre gitmedi. "Adın ne?"</p>
	<p class="block_3"> </p>
	<p class="block_2">"Erik," dedi, adını kadına söylemekten dolayı rahat olup olmadığından emin olamayarak. "Bir erkeğin bedenindeki hoyrat bir çocuksun Erik. Eğer ne kadar güçlü olduğunu ve kadın bedeninin ne kadar hassas olduğunu unutmazsan, kadınlar dokunuşuna bayılacaktır." Birdenbire utandığını hissetti. "Canını mı yaktım?"</p>
	<p class="block_3"> </p>
	<p class="block_2">Kadın güldü. "Aslında hayır. Sadece... istekliydin. Sonunda yere çok sert vurmaktan dolayı arkamda bir iki çürük oluşacak. Ama benimle işleri bittikten sonra bir fahişe tokatlamak isteyen herifler gibi değildi." Kıyafetlerini giyen Erik, "Neden bu işi yapıyorsun?" diye sordu.</p>
	<p class="block_3"> </p>
	<p class="block_2">Kadın omuzlarını silkti. "Başka ne yapabilirim ki? Kocam senin gibi bir askerdi. Beş yıl önce öldü. Ailem ya da unvanım yok. Ya hırsızlık ya da fahişelik yapabilirim." Kadın üzüntü ya da pişmanlık hissetmeden, "Başka ne yapabilirim ki?" diye tekrarladı.</p>
	<p class="block_3"> </p>
	<p class="block_2">Erik bir şey söyleyemeden, kadın yeni müşteriler aramaya gitti. Erik kendini hem rahatlamış, hem de boş hissediyordu. Sevişmelerinde eksik olan bir şey vardı ve Erik ne olduğunu çıkartamıyordu, ama bu harika şeyi bir kez daha denemeye can attığını da biliyordu.</p>
	<p class="block_3"> </p>
	<p class="block_2">Kamp kurmalarından altı gün sonra, Erik Praji ile Vaja'nın geldiğini gördü. Calis, öğle yemeklerini az önce bitirmiş olan Erik ile ekibinden çok uzak olmayan bir mesafede oturuyordu ve adamlara yanına gelmelerini işaret etti. Calis'in yanına giderlerken adamlar iki yaşlı paralı askeri başlarıyla selamladı.</p>
	<p class="block_3"> </p>
	<p class="block_2">"Ne buldunuz?" diye sordu Calis.</p>
	<p class="block_3"> </p>
	<p class="block_2">Praji, "Çok şaşırtıcı bir şey bulmadık," dedi. Eliyle dört bir yanda toplanmış birlikleri göstererek, "Hepimiz doğudaki tepe sıralarının arasına doldurulmuşuz, kuzeyimizde yaklaşık yirmi, yirmi beş bin kılıç var ve Lanada ve Maharta orduları buranın yaklaşık seksen kilometre güneyinde toplanıyor."</p>
	<p class="block_3"> </p>
	<p class="block_2">"Maharta Rajı ordusunu bu kadar kuzeye mi göndermiş?"</p>
	<p class="block_3"> </p>
	<p class="block_2">"Öyle söylüyorlar," dedi Vaja, yalnızca Calis'in kamp ateşinin yakınındakiler duysun diye sesini kısık tutarak.</p>
	<p class="block_3"> </p>
	<p class="block_2">Praji, "Bu sefer, Irabek'in düşüşünden beri on iki yıldır devanı ediyor," dedi. "Raj'ın bunu er ya da geç anlayacağını düşünüyorsun. Ama nehir şehirleri, hepsi de kuzeydeki komşularının Zümrüt Kraliçe'nin aldığı son şehir olacağı umuduyla birer birer düşüyor." Calis, "Başka ne var?" diye sordu.</p>
	<p class="block_3"> </p>
	<p class="block_2">"Birkaç gün, en kötü ihtimalle bir hafta içinde harekete geçiyoruz sanırım." "Ne duydunuz?" diye sordu Calis, Robert de Loungville ve Charlie Foster Calis'in yanına gelirken. Praji, '"Üç gün içinde harekete geçiyoruz' gibi bir şey duymadık," dedi. "Sadece gözlem yapıp kulak kabarttık." Vaja eliyle kuzeyi gösterdi. "Mavnaların olduğu yerde nehre büyük bir köprü yapıyorlar. Gece gündüz demeden en azından altı grup teknisyen ve birkaç yüz köle köprünün inşasında çalışıyor." "Bu taraftaki hiç kimse geçiş izni olmadan kuzeye gidemez," dedi Praji.</p>
	<p class="block_3"> </p>
	<p class="block_2">"Ve elinde imzalı emir olmadan hiç kimse bu bölgeyi terk edemez," diye ekledi Vaja.</p>
	<p class="block_3"> </p>
	<p class="block_2">"Nehrin kuzey tarafında," diye devam etti Praji, "başlangıçtan beri bu seferin içinde bulunmuş olan bütün tecrübeli askerlerin ve Saaur kertenkele adamlarının toplandığı bir yer var." Calis bir süreliğine sessiz kaldı. "Demek biz duvar beslemesiyiz?" "Öyle gözüküyor," dedi Praji. Erik grubundaki diğer adamlara döndü ve fısıldayarak, "Duvar beslemesi mi?" diye sordu. Biggo, yanıt verdiği zaman subaylar duymasın diye sesini alçaktı. "Duvarlara ilk ilerleyecekler evlat." Luis bir bıçakla boğazını kesiyormuş gibi yaptı. "En fazla adamı, duvara çarpan ilk birlikler kaybeder," diye ekledi yavaşça.</p>
	<p class="block_3"> </p>
	<p class="block_2">Calis, "Uyanık olmamız gerekiyor," dedi. "Gerçekten bilmemiz gereken şeyi öğrenmek için şu Zümrüt Kraliçe'ye ve generallerine yakın olmalıyız. Eğer bu, değerimizi kanıtlamak için kapıdan ya da duvarların üstünden ilk geçenlerin biz olacağı anlamına gelecekse, yapacağımız bu olacaktır. Bilmemiz gereken şeyi öğrenir öğrenmez, buradan nasıl kurtulacağımızı düşünürüz."</p>
	<p class="block_3"> </p>
	<p class="block_2">Erik kolunu başının arkasına koyup ot şiltesine uzandı. İkindi rüzgârında üstünden hızla geçen bulutları izledi. Gece nöbeti onun olduğu için biraz dinlenmeye çalışması gerektiğini düşünmüştü. Ama bir şehir duvarına saldıracak ilk kişiler olma düşüncesini kafasından bir türlü atamıyordu. Şimdiye kadar üç farklı durumda dört adam öldürmüştü, ama hiç savaşmamıştı. Her nedense bir şeyleri yanlış yapacağından endişeleniyordu.</p>
	<p class="block_3"> </p>
	<p class="block_2">Foster gelip nöbet yerine geçme vaktinin geldiğini söyleyerek çizmelerine tekme attığında, hâlâ önlerindeki seferi düşünüyordu. Erik havanın kararmış olmasına şaşırmıştı. Yaklaşan savaşın düşünceleri içinde kendini kaybetmişti ve fark etmeden güneş batmıştı. Kalkıp kılıcını ve kalkanını aldı ve önündeki birkaç saati nöbet tutarak geçirmek için nehre doğru inmeye başladı.</p>
	<p class="block_3"> </p>
	<p class="block_20">Eğer gerçek niyetlerini anlarlarsa, Calis'in Kızıl Kartalları'nın karşısına dikilecek bir ordunun ortasında nöbet tutmanın ironik olduğunu düşündü ve anlamadığı bir sebepten ötürü seksen kilometrelik bir mesafede hiç düşman yoktu. Yine de nöbet tutmaya gitmesi söylenmişti ve o da öyle yaptı.</p>
	<p class="block_21"> </p>
	<p class="block_2">Nakor kalabalığın kenarında durmuş, rahibin ölü koyunu kaldırışını izliyordu. Ateşe en yakın olan Saaur savaşçıları, kızgın ejderhalardan oluşan bir koro gibi gecenin karanlığında yankılanan bir onaylama bağırtısı -gırtlaktan gelen bir tıslama- koyverdi. Kertenkele adamların oluşturduğu çemberin gerisindeki insanlar, bu ayinleri Saaurlardan başka hiç kimse bilmediği için hayranlıkla izliyordu. Birçok insan kendi tanrıları ve tanrıçalarına korunma işaretleri yaptı.</p>
	<p class="block_3"> </p>
	<p class="block_2">Büyük bir kutlama yapılıyordu ve Nakor çeşitli insan birliklerinin arasında özgürce dolaşıyordu. Birçok şey görmüş ve hem sevinmiş, hem de korkmuştu: sevinmişti, çünkü Calis'in bir sonraki adımda ne yapılacağına dair en iyi kararı vermesine yardımcı olacak gizemin birkaç kilit noktasını keşfetmişti; korkmuştu, çünkü uzun hayatı boyunca hem sayıda hem de kötülükte bu kadar çok kötücül adamın bir araya toplandığını hiç görmemişti.</p>
	<p class="block_3"> </p>
	<p class="block_2">Bu ordunun kalbi Saaurlar ve kendilerine Seçilmiş Muhafızlar diyen insanlardan oluşan büyük bir birlikti. Hepsi de zümrüt yeşili kolluklar takıyordu ve başlarının çevresinde yeşil kaşkollar vardı. Kötücüllükleri Nakor'un biraz ilerisinde duranlardan biri tarafından açıkça sergileniyordu; adam insan kulaklarından oluşan bir kolye takıyordu. Kampta dolaşan söylenti, bunların Kara Ruhlar ordusundaki en sert, en tehlikeli ve en acımasız adamlar olduğuydu. Onların rütbesine ulaşmak isteyen birisi birkaç sefere katılmalı ve uğursuz ve sayısız kötülükle sivrilmeliydi. Kabul edilmek için yapılan son şeyin törensel yamyamlık olduğu söyleniyordu.</p>
	<p class="block_3"> </p>
	<p class="block_2">Nakor'un bundan şüphesi yoktu. Ama daha önceleri Sha-shahan Adaları'nda yamyamlarla karşılaşmış olduğu için, bu adamların, çoğu yamyamın karşı çıkacağı uygulamalara düşkünlük gösterdiklerini de biliyordu.</p>
	<p class="block_3"> </p>
	<p class="block_2">Nakor, genç bir çocuğu sıkıca tutan, vücudu dövmelerle kaplı bir adama başıyla selam verip sırıttı.</p>
	<p class="block_3"> </p>
	<p class="block_2">Çocuğun boynunda demir bir tasma, gözlerinde de uyuşturucudan kaynaklanan bir boşluk vardı.</p>
	<p class="block_3"> </p>
	<p class="block_2">Adam, uzaklaşırken daha da çok sırıtan Nakor'a hırladı.</p>
	<p class="block_3"> </p>
	<p class="block_2">Nakor Zümrüt Kraliçe'nin otağını görebileceği uygun bir yer bulabilmek için kalabalığın arasında ilerlemeye çalışıyordu. Gece rüzgârında garip enerjiler süzülüyordu ve uzak büyünün eski, tanıdık yankıları şarkıların notaları arasında kendine yer buluyordu ve Nakor orada kimi ve neyi bulacağı hakkında bir kanıya vardı.</p>
	<p class="block_3"> </p>
	<p class="block_2">Ama emin değildi ve emin olmadan nehrin öteki tarafındaki Calis'in yanına dönemezdi. Emin olduğu tek şey, bu uzak kıtada korktukları şeyin meydana gelmekte olduğunu Nicholas'a haber vermek için Krondor'a dönmeleri gerektiğiydi. Tahmin ettiklerinden bile daha kötücül güçler iş başındaydı. Pantathialıların kadim büyüsünün arkasında, yabancı kökenli ağır bir koku vardı. Gökyüzüne doğru bakan Nakor, bulutların içindeki iblis özünü kokladı. Sanki her an yağmaya başlayacakmış<span class="calibre5"> gibi görünüyorlardı. Kafasını iki yana salladı.  "Yoruluyorum," diye mırıldandı</span> kendi kendine, dev gibi Saaur savaşçılarının arasından geçerken.</p>
	<p class="block_3"> </p>
	<p class="block_2">Nakor'un en iyi numaralarından biri -kendisi bunlara yetenek diyordu- çok fazla dikkat çekmeden kalabalığın arasında ilerleme ustalığıydı, ama her zaman işe yaramıyordu ve bu da o anlardan biriydi.</p>
	<p class="block_3"> </p>
	<p class="block_2">Bir Saaur savaşçı tepeden ona bakarak, "Nereye gidiyorsun insan?" diye hırladı. Sesi boğuktu ve aksanı Nakor'a kaba gelmişti.</p>
	<p class="block_3"> </p>
	<p class="block_2">Nakor, etrafı beyaz olan koyu kırmızı irisli ve siperlikli gözlere baktı. "Ben önemsiz birisiyim, ey kudretli kişi. Göremiyorum. Bu olağanüstü ayini daha iyi görebileceğim bir yere gidiyorum." Nakor kampın kalbine ilk geldiğinde Saaurları çok merak etmişti, ama artık onlardan uzak durmaya can atıyordu. Onun için hâlâ bir sırdılar. Görünüş olarak, insanların elflere benzediği gibi Pantathialılarla benzerlikler taşıyorlardı, ama yakından incelendiğinde tamamen alakasızdılar. Nakor neredeyse başka bir dünyadan geldiklerine emindi. Pantathialıların aksine onlar da, insanlar, elfler ve cüceler gibi sıcakkanlı yaratıklardı.</p>
	<p class="block_3"> </p>
	<p class="block_2">Bu gibi teorileri iyi eğitim görmüş bir Saaurla tartışabilmek hoşuna giderdi, ama sadece, insanlara karşı yalnızca küçümseme olarak adlandırılabilecek bir davranış sergileyen genç erkek savaşçılarla karşılaşmıştı. Bu kamptaki adamlar Zümrüt Kraliçe'nin hizmetkârları olmasaydı, Saaurların kamptaki bütün insanları öldürmekten zevk alacağından şüphesi yoktu. İnsanlara duydukları nefreti güçlükle kontrol altında tutabiliyorlardı.</p>
	<p class="block_3"> </p>
	<p class="block_2">Ortalama bir Saaurun boyu, iki yetmiş beşle üç metre arasındaydı. Saaurların göğüs ve omuz kısımları güçlüydü, ama boyunları garip bir şekilde narindi ve bacakları güçlü atlarını kontrol etmek için yeterince kuvvetli olmasına rağmen, koşabilen ya da zıplayabilen bir ırk gibi gözükmüyorlardı. Yaya olarak insanlardan oluşan herhangi iyi bir birlik onlara denk olduklarını kanıtlayabilirdi, diye düşündü Nakor. Kertenkele adam homurdandı. Nakor bunun bir onaylama olup olmadığını bilmiyordu, ama öyleymiş gibi kabul etti ve eğer hatalıysa bunun sonuçlarıyla başa çıkabileceği kararma vararak ilerledi. Hatalı değildi. Savaşçı dikkatini karşılama ayinine çevirmişti.</p>
	<p class="block_3"> </p>
	<p class="block_2">Zümrüt Kraliçe'nin otağı, kampın bu kesimindeki diğer çadırlardan iki metre daha yüksek olmasına karşın, ahşaptan ya da topraktan yapılmış -Nakor hangisi olduğunu söyleyemiyordu-devasa bir platformun üstüne kurulmuştu. Platformun etrafına bir Saaur ordusu dizilmişti ve Nakor ilk kez olarak arkalarındaki Pantathialı rahipleri gördü. Daha da fazlası, Pantathialı savaşçıları da. Bu onun için yeni bir tecrübe olduğu ve bilmediği bir şeyi keşfetmek her zaman hoşuna gittiği için sırıttı.</p>
	<p class="block_3"> </p>
	<p class="block_2">Rahip dönüp katledilmiş koyunu bir odun yığınının üstüne attıktan sonra arkasından kokulu yağ serpti. Yükselen duman güzel kokulu ve yoğun, kara ve sarmaldı. Rahip ve Saaurlar dikkatle izliyordu. Ardından rahip dumanı gösterip yabancı bir dilde konuştu, ama ses tonu pozitifti ve Nakor, ruhların adaktan memnun olduklarını ya da belirtilerin iyi olduğunu ya da rahip zırvalıkları söylemekte olduğunu tahmin etti.</p>
	<p class="block_3"> </p>
	<p class="block_2">Otağın derinliklerinden bir şekil çıkarken Nakor gözlerini kısarak baktı: Yeşil bir zırh giymiş bir adam, altın işlemeli yeşil bir zırh giyen bir başka adama yol veriyordu. Bu güçlü görünüşlü adam ordunun Başkumandanı General Fadawah'tı. Nakor adamın çevresinde, ateşin çevresindeki duman gibi kötücüllük asılı olduğunu sezdi. Bir asker için oldukça büyü kokuyordu.</p>
	<p class="block_3"> </p>
	<p class="block_2">Ardından çadırdan, boynunda -boynundaki zümrütler daha iyi görülebilsin diye, yakası açık yeşil bir elbise giymişti- ve bileklerinde zümrütler olan bir kadın çıktı. Simsiyah saçlarının üstünde zümrütlerden oluşan bir taç vardı.</p>
	<p class="block_3"> </p>
	<p class="block_2">Nakor, "Orada çok zümrüt var, senin için bile," diye mırıldandı.</p>
	<p class="block_3"> </p>
	<p class="block_2">Kadın, Nakor'un itici bulduğu bir şekilde yürüyordu ve ordusunun tezahüratlarına yanıt vermek için öne çıktığı zaman, çok rahatsız oldu. Bir şeyler kesinlikle yanlıştı!</p>
	<p class="block_3"> </p>
	<p class="block_2">Konuşurken kadını hem dinleyip, hem de inceledi. "Sadık kullarım! Ben sizin Leydinizin, çok daha kutsal birisi için sadece bir aracım, armağanlarınız için size teşekkür ediyorum. "Saaurun Gökyüzü Hordası ve Zümrüt Kraliçe, size bu hayatta zaferi ve bir sonraki hayatta ölümsüz ödülleri vaat ediyor. Casuslarımız sadece üç günlük mesafede, güneyde inanmayanların pusuya yattığı haberleriyle döndüler. Çok yakında, onları ezip geçmek için harekete geçeceğiz, ardından putperest şehirlere saldırıp onları küle çevireceğiz. Her zafer bir öncekinden daha hızlı geliyor ve sayımız gittikçe artıyor."</p>
	<p class="block_3"> </p>
	<p class="block_2">Zümrüt Kraliçe denilen kadın platformun iyice ucuna gelip aşağıya baktı. Bir adamı göstererek, "Bu gece, tanrılara ulağım sen olacaksın!" dedi.</p>
	<p class="block_3"> </p>
	<p class="block_2">Adam zafer kazanmış bir edayla yumruğunu kaldırdı ve koşarak platformun ilk dört basamağını çıktı. Başı hanımının ayaklarının dibine gelsin diye kendini son iki basamağın üstüne attı. Kadın ayağını kaldırıp adamın kafasına koydu, kaldırdı ve dönüp çadırına girdi. Adam sırıtarak kalktı, tezahürat yapan arkadaşlarına göz kırptı ve otağına giren Kraliçe'nin peşinden gitti. "Ah, bu çok kötü," diye fısıldadı Nakor. Çevresine baktı ve kutlamanın yoğunlaşarak devam ettiğini gördü. Adamlar çok geçmeden izin verildiği ölçüde içip kavga edeceklerdi ve Nakor'un ordunun bu bölümünde gördüğü gevşek disipline bakılırsa, kavgaya ve hatta kan dökmeye çok fazla tolerans gösterildiğini tahmin etti.</p>
	<p class="block_3"> </p>
	<p class="block_2">Artık çok sarhoş, uyuşturucu delisi katillerden oluşan bir birliğin arasından geçmek zorundaydı ve Calis'in kampını nereye kurmuş olabileceğini tahmin etmeye çalışarak nehri geçmenin bir yolunu bulmalıydı.</p>
	<p class="block_3"> </p>
	<p class="block_2">Nakor endişeli biri değildi ve bu kesinlikle endişelenmeye başlanacak bir zaman değildi. Yine de, son yirmi yıldır yapılmakta olan bütün savaşların arkasında ne olduğunu bildiği için, artık çok fazla geç kalmış olmasından endişeleniyordu ve dahası, az önce gördüğü şeyi bütün yönleriyle tam olarak anlayabilecek dünyadaki tek insan olabileceğini fark etmişti.</p>
	<p class="block_3"> </p>
	<p class="block_2">Hayatın karmaşıklığına hayret ederek kafasını iki yana sallayan küçük adam, Zümrüt Kraliçe'nin otağından uzaklaşmanın yollarını aramaya başladı. Atlı bir ulak gelip, "Yüzbaşı Calis sen misin?" diye sordu. Calis, "Evet," dedi.</p>
	<p class="block_3"> </p>
	<p class="block_2">"Emirler. Birliğini alıp nehir sığlığından geçeceksin," kuzeyde bir yerleri gösterdi, bu yüzden de Erik sığlığın çok yakınlarda olması gerektiği sonucuna vardı, "ve nehir aşağı on beş kilometre boyunca uzak kıyıyı tarayacaksınız. Keşifçilerimizden biri, Gilani kabile üyelerini görmüş.</p>
	<p class="block_3"> </p>
	<p class="block_2">Generaller karşı kıyının bu gibi baş belalarından temizlenmesini istiyor."</p>
	<p class="block_3"> </p>
	<p class="block_2">Döndü ve Praji, "Baş belaları mı?" derken uzaklaştı. Giden ulağın arkasından bakarak, inanamayarak kafasını iki yana salladı. "Bu delikanlının bir Gilani ile karşılaşmadığı belli." "Ben de öyle," dedi Calis. "Kim onlar?"</p>
	<p class="block_3"> </p>
	<p class="block_2">Praji gelişigüzel teçhizatını toplayıp at binmeye hazırlanırken anlatmaya başladı. "Barbarlar." Durakladı ve "Hayır, vahşiler," dedi. "Kabile halkı. Hiç kimse kim olduklarını ve nereden geldiklerini bilmiyor. Yalnızca birkaç kişinin ustalaşabildiği bir dil konuşuyorlar ve yabancı birine dili öğrenme fırsatını nadiren veriyorlar. Çetin cevizler ve manyak gibi dövüşüyorlar. Büyük bizon sürülerini ya da geyik ve karaca avlamak için Djams Ovası'nda ya da Ratn'gary'nin eteklerinde dolaşıyorlar."</p>
	<p class="block_3"> </p>
	<p class="block_2">Şiltesini toplayan Vaja, "Nehrin bu tarafında atlar üstünde en fazla sorun çıkaran halk. Dünyadaki en iyi at hırsızlarıdırlar. Bir adamın rütbesi, kaç düşman öldürdüğü ve kaç at çaldığına göre belirlenir. Onlara binmezler; yerler. Öyle duydum." "Başımıza çok dert açarlar mı?" diye sordu Calis. "Muhtemelen bir tanesini bile göremeyiz," diye yanıtladı Praji. Şiltesini Erik'e atıp, "Şunu benim için bir dakika tut," dedi. Diğer eşyalarının olduğu bir çantayı almak için eğildi. "Cücelerin yarı boyunda, dayanıklı küçük adamlardır" ve pis pis sırıtarak Roo'yu gösterdi; "ona çok benziyorlar!"</p>
	<p class="block_3"> </p>
	<p class="block_2">Praji şiltesini Erik'ten geri alırken adamlar güldü ve atların olduğu kazık sırasına ilerlemeye başladılar. De Loungville ve Foster birliğe atlara binmelerini emretmeye başladı. Praji, "Nehrin karşısındaki şu uzun otların arasında, hayalet gibi gözden kaybolurlar," dedi. "Ottan ördükleri kulübelerde yaşarlar ve üç metre ötesinde dikiliyor olsan bile asla göremezsin. Anlatması zor bir halk." "Ama dövüşebiliyorlar," dedi Vaja.</p>
	<p class="block_3"> </p>
	<p class="block_2">Atlarını hazırlamaya başlarlarken Praji, "Gerçekten dövüşebiliyorlar," dedi. "İşte Yüzbaşı, Gilaniler hakkında artık bu taraflarda doğmuş herkes kadar çok şey biliyorsun."</p>
	<p class="block_3"> </p>
	<p class="block_2">Calis, "Eğer beladan uzak durmak istiyorlarsa, güneye doğru on beş kilometrelik bir yürüyüş yapıp, güneş batmadan geri dönmeliyiz," dedi. Sanki bir şeylerden endişeliymiş gibi kampa baktıktan sonra de Loungville'e, "Eşyalara göz kulak olması için bir grup bırak," dedi. Sesini alçaltarak, "Ve Nakor'u kollamalarını söyle," dedi.</p>
	<p class="block_3"> </p>
	<p class="block_2">Foster atlarını eyerlemek için harekete geçen bir grubu gösterip emirleri iletti. Erik bineğinin sırtına eyerini yerleştirirken arkasına göz attı. Nakor nerede acaba? diye düşündü.</p>
	<p class="block_3"> </p>
	<p class="block_2">Nakor döşeme tahtasını kaldırırken, 'koordine çalışma' denilen şeyin varlığından haberi yokmuş gibi görünen diğer taraftaki aptala sessizce küfür ederek homurdandı. Adam, Nakor adını bilmiyordu ama 'şu gerzek' olarak düşünüyordu, Nakor'a söyleme zahmetine girmeksizin kaldırma, taşıma ve bırakma konusunda ısrar ediyordu. Bunun sonucu olarak da, son iki gündür Nakor'un vücudu kıymıktan, sıyrıktan ve çürükten geçilmiyordu.</p>
	<p class="block_3"> </p>
	<p class="block_2">Nakor Calis'in birliğine dönüş yolunda zorluklarla karşılaşmıştı. Çekirdek ordunun Vedra'ya katılan bu kolunun kuzeyine gelmesiyle toplanma sonunda durmuştu ve Calis ve diğer yeni paralı asker birlikleri güneydeydi. Nehir kolunu artık sadece generaller tarafından çıkarılan resmi görünüşlü geçiş izinleri olan atlılar geçebiliyordu. Nakor'un çantasında, iki gece önce çalmış olduğu bunun gibi üç tane geçiş izni vardı, ama incelemeden bir tanesini kullanmaya kalkışmak istemiyordu ve dikkat çekmeden belgeleri inceleyebileceği bir yer yoktu. Ayrıca böylesi belgeleri kaybetme riski yüzünden, Nakor sebepsiz yere dikkatleri üstüne çekmemek istiyordu.</p>
	<p class="block_3"> </p>
	<p class="block_2">Ama generaller bu nehir kolunu geçmek için yeniden bir köprü inşa edilmesini emretmişti ve bir iş ekibi gayretle sadece bu işi yapıyordu. Nakor bir işçi gibi davranıp, köprü karşı kıyıya ulaştığı zaman o taraftaki kalabalığın arasında basitçe gözden kaybolabileceğine karar vermişti.</p>
	<p class="block_3"> </p>
	<p class="block_2">Ne yazık ki, köprü yapımında köleler çalıştırılmaya başlandığı için iş umduğundan daha yavaş ilerliyordu. Aynı zamanda, artık geceleri dikkatle gözleniyorlardı. Muhafızlar geldiği zaman ona dikkat etmemiş olabilirdi -takımda fazladan bir köle varsa, muhafız sabahki sayımı yanlış yaptığını varsayabilirdi- ama bir kişinin eksik çıkması kesinlikle fark edilirdi.</p>
	<p class="block_3"> </p>
	<p class="block_2">Bu Nakor'un, paralı asker birliklerinin arasında kaybolması için tam olarak doğru zamanı beklemesi gerektiği anlamına geliyordu. İş ekibini izleyen muhafızlardan kurtulur kurtulmaz özgür olacaktı, ama buna kalkışmadan önce mümkün olan en uygun anı beklemek istiyordu. Güney kampındaki bir insan avı eğlenceli olabilirdi, ama Nakor çok geç olmadan öğrendiklerini Calis ve diğerleriyle paylaşması gerektiğini biliyordu. Böylece buradan kaçışlarını ve Krondor'a dönüşlerini planlamaya başlayabilirlerdi.</p>
	<p class="block_3"> </p>
	<p class="block_2">Nakor hareket edemeden 'şu gerzek' döşeme tahtasının ucunu bıraktı ve bunun bir sonucu olarak da omzuna daha fazla kıymık battı. Bütün vücudunu bir ürperti kapladığı zaman, misilleme olarak 'numara'larından birini -adama vereceği bir acı bir boynuzun üstüne oturduğunu düşündürecekti- yapmak üzereydi.</p>
	<p class="block_3"> </p>
	<p class="block_2">Arkasına göz attı. Pantathialı bir rahibin sessizce insan bir subayla konuşarak üç metre ötede inşaatı izleyerek durduğunu görünce göğsü sıkıştı. Nakor elindeki tahtanın ucunu yere bırakıp, bakışlarını yerde tutarak bir diğerini almak için seğirtti. Nakor, artık Krondor Prensi olarak bilinen adamla yolculuk ederken, Pantathialılarla ve onların yaptıklarıyla daha önce de karşılaşmıştı, ama yaşayan bir Pantathialı'yı hiç bu kadar yakından görmemişti. Yaratığın yanından geçerken hafif bir koku aldı ve bu kokuyu daha önce de duyduğunu hatırladı:</p>
	<p class="block_3"> </p>
	<p class="block_2">Sürüngenlere özgü, ama yine de yabancı.</p>
	<p class="block_3"> </p>
	<p class="block_2">Nakor bir döşeme tahtası daha almak için eğildi ve 'şu gerzek'in bir taşa basıp sendelediğini gördü. Dengesini kaybetti ve Pantathialı'ya doğru yarım adım attı. Yaratık, pençeli elini savurarak tepki verdi. Pençeler bıçak gibi tuniğini yırtarak gerzeğin göğsünü boydan boya yardı. Adam bağırırken göğsünde koyu kırmızı derin kesikler belirdi. Ardından dizlerinin bağı çözüldü ve yere yığılıp titremeye başladı.</p>
	<p class="block_3"> </p>
	<p class="block_2">İnsan subay Nakor'a, "Götürün onu buradan," dedi ve Nakor ve başka bir köle yerdeki adamı kaldırdı. Onlar adamı köle kampına götürene kadar adam ölmüştü. Nakor adamın suratını inceledi. Ölümle donuklaşan gözleri açıktı. Birkaç dakika sonra, Pantathialının pençelerine sürdüğü zehrin ne olduğunu tam olarak bildiğinden emindi. Bu doğal bir zehir değildi, sadece birkaç tane öldürücü bitki toksininin karışımıyla oluşturulan bir şeydi ve Nakor bu keşfi büyüleyici bulmuştu.</p>
	<p class="block_3"> </p>
	<p class="block_2">Pantathialının insan subayın önünde bir dokunuşla öldürebilirler yeteneğini gösterme ihtiyacını da büyüleyici bulmuştu. Zümrüt Kraliçe'nin kampında, gücün merkezinden uzak olanların anlamayacağı siyaset vardı ve Nakor daha fazla şey keşfetmek için zamanı olmasını diledi. Düşman kampındaki herhangi bir çekişmeyi bilmek iyi bir şeydi, ama ne yazık ki, arka plandaki bu tür şeyleri gözlemleyebileceği yere sokulmak için zaman harcamaya gücü yetmezdi.</p>
	<p class="block_3"> </p>
	<p class="block_2">Bir muhaliz, "Onu şuraya bırakın," dedi, günbatımında bir araba tarafından çekilecek ve nehirden bir iki kilometre öteye boşaltılacak olan bir çöp yığınını göstererek. Nakor söyleneni yaptı ve muhafız iki köleye işlerine dönmelerini emretti.</p>
	<p class="block_3"> </p>
	<p class="block_2">Nakor koşar adımlarla şantiyeye doğru gitti, ama Pantathialı ve insan subay gitmişti. Yılan rahibi daha fazla inceleyemediği için hafif bir üzüntü hissederken, 'şu gerzek'in ölümüne daha fazla üzüldüğünü fark etti. Adam arka tarafının acımasını hak etmişti, ama zehir ciğerlerini ve kalbini durdururken acı çekerek ölmeyi hak etmemişti.</p>
	<p class="block_3"> </p>
	<p class="block_2">Nakor öğle yemeğine kadar çalıştı. Artık karşı kıyıdan sadece birkaç metre uzakta olan köprüye oturdu ve tatsız lapasını ve gücünü koruması için gerekli sert ekmeğini yerken ayaklarını aşağı sarkıttı. Yerken sürekli, Calis'in ve diğerlerinin ne yapmakta olduğunu düşünüyordu.</p>
	<p class="block_3"> </p>
	<p class="block_2">Calis düzgün bir görüş çizgisini korumak için sağ taraftaki dış atlılara işaret verdi; yarım kilometrede bir adam. En yakın adamdan gelen işaret, emrin anlaşıldığını gösteriyordu.</p>
	<p class="block_3"> </p>
	<p class="block_2">Öğlene kadar at sürmüşlerdi, ama kıyının yakınlarında hiç kimseye rastlamamışlardı. Yakınlarda kabile üyelerinin görüldüğüne dair verilen rapor ya yanlıştı, ya da bölgeyi terk etmişlerdi veya Praji'nin de söylediği gibi kendilerini saklamayı iyi becererek terk ediyorlardı.</p>
	<p class="block_3"> </p>
	<p class="block_2">Erik otlardaki beklenmedik herhangi bir hareketi izledi, ama rüzgârlı bir öğleden sonraydı ve uzun otlar su gibi hareket ediyordu. Bu korunaklı ovada hareket eden birisini görmek için onunkinden çok daha iyi gözlere ihtiyaç vardı.</p>
	<p class="block_3"> </p>
	<p class="block_2">Kısa bir süre sonra Calis, "Önümüzdeki yarım saat içinde bir şey bulamazsak dönüyoruz," dedi.</p>
	<p class="block_3"> </p>
	<p class="block_2">"Şu anda bile sığlığa dönmemiz karanlığı bulur."</p>
	<p class="block_3"> </p>
	<p class="block_2">Bir keşifçiden gelen bir bağırışla herkes batıya baktı. Erik öğleden sonra güneşine doğru ellerini gözlerine siper ederek, bir atlının geniş bir tepeciğin dibinde çılgınca el salladığını gördü.</p>
	<p class="block_2"> </p>
	<p class="block_2">Calis işaret etti ve birlik atlıya doğru ilerlemeye başladı.</p>
	<p class="block_3"> </p>
	<p class="block_2">Tepeciğin dibine vardıkları zaman, Erik tepeciğin ovadaki gibi otlarla kaplı olduğunu gördü. Neredeyse tamamen yuvarlak olan tepe, uzaktaki dağlara doğru yayılan bir tepeler serisinin başlangıcı olan bir sonraki yükseltiden biraz uzaktı. "Bu ne?" diye sordu Calis. "Bir mağara Yüzbaşı," diye yanıtladı keşifçi.</p>
	<p class="block_3"> </p>
	<p class="block_2">Praji ile Vaja birbirlerine soru soran gözlerle bakıp atlarından indiler. Atlarını çekerek yaklaşıp mağarayı incelediler. Bir adamın eğilerek girebileceği küçük bir giriş arkadaki karanlığa doğru uzanıyordu.</p>
	<p class="block_3"> </p>
	<p class="block_2">Calis yere göz attı. "Eski izler." Ardından mağaranın girişine doğru ilerledi ve elini mağaranın taş kenarında gezdirdi. "Doğal değil," dedi Calis.</p>
	<p class="block_3"> </p>
	<p class="block_2">"Ya da öyleyse bile," dedi Praji, elini duvarda gezdirirken, "birisi onu daha dayanıklı yapmak için üzerinde bir miktar çalışmış. Bu toprağın altında taş işçiliği var." Eliyle toprağı temizledi ve altındaki taşları ortaya çıkarttı. "Sarakan," dedi Vaja. "Olabilir," dedi Praji. "Sarakan mı?" diye sordu Calis.</p>
	<p class="block_3"> </p>
	<p class="block_2">Praji atına binip, "Ratn'gary Dağları'ndaki terk edilmiş bir cüce şehri," dedi. "Bütün şehir yerin altında. Birkaç yüzyıl önce bazı insanlar buraya yerleşmişti, birtakım çılgınlar tarikatı, ama yok oldular. Artık bomboş."</p>
	<p class="block_3"> </p>
	<p class="block_2">"İnsanlar körfezin yakınlarında tesadüfen girişler bulup duruyor," dedi Vaja, "ve Büyük Güney Ormanı’nın yakınlarındaki tepelerde."</p>
	<p class="block_3"> </p>
	<p class="block_2">Calis, "Yanılıyorsam beni düzelt, ama orası buradan yüzlerce kilometre ötede değil mi?" diye sordu.</p>
	<p class="block_3"> </p>
	<p class="block_2">"Doğru," dedi Praji. "Ama lanet tüneller her yere uzanıyor." Tepeciği gösterdi. "Orası, şuralarda bir yere," ilerideki bir dağı gösterdi, "bağlanıyor ya da sadece birkaç yüz metre öteye uzanıyor olabilir.</p>
	<p class="block_3"> </p>
	<p class="block_2">Burayı kimin yaptığına bağlı, ama Sarakan girişlerinden birisine benziyor."</p>
	<p class="block_3"> </p>
	<p class="block_2">Roo, "Belki aynı cüceler yapmıştır, ama farklı bir şehirdir," deme cesaretini gösterdi.</p>
	<p class="block_3"> </p>
	<p class="block_2">"Belki," dedi Praji. "Herhangi bir cücenin dağlardan başka bir yerde yaşamadığından beri uzun zaman oldu ve şehir halkı Djams Ovası'nda dolaşmaz."</p>
	<p class="block_3"> </p>
	<p class="block_2">Calis, "Burayı depo olarak kullanabilir miyiz?" diye sordu. "Nehrin bu tarafına gelmek zorunda kalırsak diye buraya bir miktar silah ve erzak bırakabilir miyiz?"</p>
	<p class="block_3"> </p>
	<p class="block_2">Praji, "Ben olsam bunu yapmazdım Yüzbaşı," dedi. "Eğer Gilaniler etraftaysa, burayı üs olarak kullanıyor olabilirler."</p>
	<p class="block_3"> </p>
	<p class="block_2">Calis bir süre sessiz kaldı; ardından diğer keşifçiler hariç bütün birliğin duyabileceği kadar yüksek sesle konuştu. "Buranın yerini iyice ezberleyin. İlerideki yükseltileri kontrol edin. Yakında bu noktayı bulmamız çok gerekli olabilir. Herhangi bir sebepten dolayı kamptan kaçmamız ya da dövüşerek kendimize yol açmamız gerekirse ve doğruca Lanada şehrine gidemeyecekseniz, bu tepeciğe gelin. Burada buluşanlar, ellerinden geldiğince güneye gitmeye çalışsın. Gemilerimizden biri orada bekliyor olacağı için, hedefiniz Yılan Nehri Şehri'dir."</p>
	<p class="block_3"> </p>
	<p class="block_2">Erik etrafa göz attı. Eğer burnunu ileride bulunan dağlardaki kırık bir köpek dişi gibi ve üzüm salkımı gibi gözüken iki tepenin arasında tutar ve ilerideki başka bir tepeyi solunda tutarak sırtını nehre verirse, burayı bulabileceğini düşündü.</p>
	<p class="block_3"> </p>
	<p class="block_2">Bir süre sonra, Calis ilerideki bir tepenin üstünde gözcülük yapan bir keşifçiye döndü. Geri döndüklerini belirtmek için bir kol işareti yaptı.</p>
	<p class="block_3"> </p>
	<p class="block_2">Adam emri onayladıktan sonra döndü ve daha uzaktaki atlıya işaret verirken, Calis Zümrüt Kraliçe'nin ordusuna geri dönme emrini verdi.</p>
	<p class="block_3"> </p>
	<p class="block_4"><img alt="Line" src="images/image.png" class="calibre4"/></p>
	<p class="block_3"> </p>
	<p class="block_9" id="calibre_pb_17"> </p>
</body></html>
