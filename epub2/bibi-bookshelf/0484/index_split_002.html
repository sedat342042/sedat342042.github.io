<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Karanlık Kraliçenin Gölgesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">02</p>
	<p class="block_6">ÖLÜMLER</p>
	<p class="block_3"> </p>
	<p class="block_2">Tyndal ölmüştü.</p>
	<p class="block_3"> </p>
	<p class="block_2">Erik hâlâ inanamıyordu. Son iki aydır demirhaneye her girdiğinde, iriyarı demirciyi ya demirhanenin arkasındaki ot şiltesinde uyuyorken, ya da sıkı bir şekilde çalışırken görmeyi beklemişti. Adamın sarhoş olmadığı zamanki espri anlayışı, ya da sarhoş olduğu zaman anlaşılması güç olan aksiliği; onun hakkındaki her şey, Erik'in altı yıldır zanaatını öğrendiği bu yerin her köşesine sinmişti.</p>
	<p class="block_3"> </p>
	<p class="block_2">Erik dün geceden kalan kömürleri inceledi ve ateşi tekrar canlandırmak için ne kadar tahta eklemesi gerektiğine karar verdi. Bir değirmencinin yük arabası bir gece önce kırık bir dingille sallana sallana avluya girmişti ve bütün gününü dolduracak gereğinden fazla iş çıkmıştı. Tyndal’ın orada olmamasını bir türlü kabullenemiyordu.</p>
	<p class="block_3"> </p>
	<p class="block_2">İki ay önce, Erik sabah demirhaneyi her zamanki gibi bulmayı bekleyerek tavan arasından inmişti, ama Tyndal'ın sürekli dinlendiği yere şöyle bir bakmak Erik'in bütün tüylerini diken diken etmişti. Erik demirciyi bayılacak kadar sarhoş görmüştü, ama bu başka bir şeydi. Yaşlı adamda, Erik'in içgüdüsel olarak fark ettiği bir durgunluk vardı. Çayırlarda bir sürü hayvan ölüsü görmüş olmasına rağmen daha önce hiç ölü bir insan görmemişti ve demircinin duruşunda korkutucu derecede tanıdık bir şeyler vardı. Erik kendini yaşlı demircinin gerçekten ölü olduğuna inandırmak için Tyndal'a dokunmuş ve soğuk vücuda dokununca sanki yanmış gibi aniden elini geri çekmişti. Kasabadaki fakir insanların çoğu için bir şifacı olarak iş gören Killian'ın yerel rahibi, Tyndal'ın gerçekten son şarap şişesini içmiş olduğunu çabucak doğrulamıştı. Ailesi olmadığı için cesetten kurtulmak Milo'ya kalmıştı ve hancı cesedi yakmak için çabucak yığılan odunlarla acele bir cenaze töreni düzenlemişti. Küller serpilmiş ve demircilerin savaş tanrısı Tith-Onanka'nın ilgi alanına girdiğinin düşünülmesine rağmen, Yeşil Sessizliğin Ozanı'na dua edilmişti. Erik her nasılsa, orman ve kır tanrıçası Killian'a dua etmenin daha uygun olduğunu hissetmişti: Tyndal, Erik'in demirhanede bulunduğu altı yıl içinde belki bir kılıç tamir etmişti, ama sayısız saban, yeke ve tarım aleti onarmıştı.</p>
	<p class="block_3"> </p>
	<p class="block_2">Erik uzaktan gelen bir ses duydu. Bir öğle arabası Prens'in şehri Krondor'dan gelen batı yolunda ilerliyordu. Erik dizginleri tutanın büyük olasılıkla Rimmertonlu Percy olduğunu tahmin ediyordu ve eğer öyleyse, atlarının ve yolcularının bir şeyler yiyip içmesi için Kılkuyruk'a uğrayacaktı.</p>
	<p class="block_3"> </p>
	<p class="block_2">Arabacı, Freida'nın yemeklerine bayılan, aşırı iştahlı ama dal gibi ince biriydi.</p>
	<p class="block_3"> </p>
	<p class="block_2">Erik'in tahmin ettiği gibi, birkaç dakika içinde ticari faytonun nallarının ve demir çember geçirilmiş tekerleklerinin yaklaşırken çıkardığı gürültülü ses avluda yankılandı. Ardından fayton avluya girdi ve Percy, "Hoo!" diye bağırıp dizginlere asılarak dört hayvanını durdurdu. Ticari faytonlar Salador ile Krondor arasındaki yolculuklarına beş yıl önce başlamıştı ve öncüsüne -dedikodulara göre, şu aralar Salador'dan Bas-Tyra'ya bir fayton hattı açmayı planlayan Krondorlu Jacob Esterbrook adında, varlıklı bir tüccar- iyi bir getirişi olmuştu. Her fayton aslında yanları ve üstü kapatılmış ve indirildiği zaman bir basamak oluşturan küçük bir arka kapısı olan bir yük arabasıydı. Arabanın yanlarına konulmuş iki enli tahta orta kalitede oturma yerleri sağlıyordu ve araba sertçe sıçradığı için rahat bir yolculuk yapmak pek mümkün olmuyordu. Ama kervanlarla yapılan yolculuklarla kıyaslandığında daha hızlı, bineklerini güvenli bir şekilde idare edemeyecek olanlar için de at sırtındaki yolculuk kadar hızlıydı. "Hey, Percy," dedi Erik.</p>
	<p class="block_3"> </p>
	<p class="block_2">"Erik!" diye karşılık verdi, yol kiriyle çevrelenmiş bir sırıtışla donmuş gibi gözüken uzun, ince yüzlü arabacı. Biri iyi giyimli, diğeri sade kıyafetler içinde olan iki yolcusuna döndü. "Ravensburg, beyler."</p>
	<p class="block_3"> </p>
	<p class="block_2">Sade giyimli adam başını salladı ve -Erik Percy'ye iyilik olsun diye arka kapıyı açarken- faytonun arkasına doğru ilerledi. "Uğrayacak mısın?" diye sordu arabacıya.</p>
	<p class="block_3"> </p>
	<p class="block_2">"Hayır," diye yanıtladı Percy. "Bu beyefendiyi Wolverton'a götüreceğim; ardından bu turumuz tamamlanmış olacak." Wolverton, Darkmoor yönündeki bir sonraki kasabaydı ve hızlı bir faytonla bir saatten az sürüyordu. Erik yolcunun, gideceği yere bu kadar yakınken yemek yemek için durmayı büyük olasılıkla hoş karşılamayacağını biliyordu. "Oradan Darkmoor'a boş gideceğim, bu yüzden de bol bol vaktim olacak. Annene, tanrılar isterse birkaç gün içinde döneceğimi ve en iyi etli böreğinden fazla fazla yiyeceğimi söyle." Aç taklidi yaparak midesine vururken Percy'nin ağzı kulaklarındaydı.</p>
	<p class="block_3"> </p>
	<p class="block_2">Arabacı atlarını çevirip onları çabucak tırısa kaldırarak avludan çıkarken, Erik başını salladı. Erik, kiralık odaya ihtiyacı olup olmadığını sormak için faytondan inen adama dönünce, adamın ahırın köşesinden dönüp gözden kaybolduğunu gördü. "Bayım!" diye seslenip adamın peşinden koştu. Ahırın etrafından dolaşarak demirhaneye ulaştı ve yabancının çantasını yere koymuş, yolculuk pelerinini çıkarmakta olduğunu gördü. Adam bir kafa boyu kısa olmasına rağmen, Erik gibi geniş omuzlu ve kalın kolluydu. Geriye yatırdığı uzun gri saçları ve neredeyse alimlere yakışır düşünceli bir yüz ifadesi vardı. Kaşları çalı gibi ve siyahtı ve yolculuk sırasında uzamaya başlamış beyaza yakın sakalları vardı.</p>
	<p class="block_3"> </p>
	<p class="block_2">Adam her şeyi dikkatlice inceledi. Dönüp kapıda dikilen genç adama baktı ve "Çırak sen olmalısın," dedi. "Demirhaneyi derli toplu tutuyorsun delikanlı. Güzel." Uzak Sahil'den ya da Günbatımı Adaları'ndan gelenler gibi garip, tekdüze ve gırtlaktan konuşuyordu. "Sen kimsin?" diye sordu Erik.</p>
	<p class="block_3"> </p>
	<p class="block_2">"Adım Nathan. Ben Krondor'dan atanan yeni demirciyim."</p>
	<p class="block_3"> </p>
	<p class="block_2">"Krondor'dan mı? Yeni demirci mi?" Erik'in yüz ifadesi şaşkınlığını gösteriyordu.</p>
	<p class="block_3"> </p>
	<p class="block_2">İriyarı adam yolculuk pelerinini duvardaki askıya asarken omuzlarını silkti. "Lonca bana bu demirhaneyi isteyip istemediğimi sordu. İstediğimi söyledim ve işte buradayım." "Ama burası benim demirhanem," dedi Erik.</p>
	<p class="block_3"> </p>
	<p class="block_2">"Bu baronluğa ait bir görevdir evlat," dedi Nathan, ses tonu sertleşirken. "Birçok şeyde yeterli hatta yetenekli olabilirsin, ama savaş zamanında çiftçilerin ordu için el konulan atlarına bakacağın gibi, zırh tamir edip baronluğun bineklerini de tedavi etmen gerekecek."</p>
	<p class="block_3"> </p>
	<p class="block_2">"Savaş mı!" diye bağırdı Erik. "Fethedildiğinden beri Darkmoor savaş yüzü görmedi!"</p>
	<p class="block_2"> </p>
	<p class="block_2">Adam hızla bir adım attı ve elini Erik'in omzuna koyarak sertçe sıktı. "Sanırım neler hissettiğini biliyorum. Ama yasa yasadır. Sen bir lonca çırağısın-"</p>
	<p class="block_3"> </p>
	<p class="block_2">"Değilim."</p>
	<p class="block_3"> </p>
	<p class="block_2">Demirci kaşlarını çattı. "Değil misin? Ustan seni loncaya kaydettirmedi mi?"</p>
	<p class="block_3"> </p>
	<p class="block_2">Erik öfke ve ironik keyif gibi birbiriyle çelişen duygularla, "Eski ustam çoğu zaman sarhoştu," dedi. "On yaşımdan beri bu demirhanenin işlerini ben idare ediyorum demirci ustası. Yıllardır, bir lonca ofisine çıraklığımı kaydettirmek için Krondor'a ya da Rillanon'a gideceğine söz verdi. İlk üç yıl, Krallık Postası'yla bir mesaj göndermesi için yalvardım, ama ondan sonra... yalvarmak için çok meşguldüm. Tyndal öleli iki ay oldu ve baronluğun ihtiyaçlarını kendi başıma karşılayabiliyorum." Adam çenesini sıvazlayıp başını iki yana salladı. "Bu bir sorun oluşturuyor delikanlı. Çıraklığa başlayan birçok kişiden üç yıl daha büyüksün-"</p>
	<p class="block_3"> </p>
	<p class="block_2">"Başlamak mı!" dedi Erik, artık öfkesine engel olamayarak. "Becerilerim herhangi bir lonca çırağıyla karşılaştırılabilecek—"</p>
	<p class="block_3"> </p>
	<p class="block_2">Nathan'ın yüz ifadesi sertleşti. "Konumuz bu değil!" diye kükredi. Lafının kesilmesine öfkelendiği için sesi Erik'i susturacak kadar gür çıkmıştı. Erik'in dinlediğini görünce daha sakin bir şekilde, "Konumuz bu değil," diye tekrarladı.</p>
	<p class="block_3"> </p>
	<p class="block_2">"Krallıktaki, hatta bütün Midkemia'daki en iyi demirci olabilirsin, ama loncadaki hiç kimse bunu bilmiyor. Adın çıraklar listesine kaydedilmemiş ve lonca ustası konumundaki hiç kimse yaptığın işe kefil olmamış. Bu yüzden çıraklığa yeniden-"</p>
	<p class="block_3"> </p>
	<p class="block_2">"Yedi yıl daha çıraklık yapmayacağım!" dedi Erik, öfkesini yenemeyeceğinin işaretlerini vererek.</p>
	<p class="block_3"> </p>
	<p class="block_2">Nathan, "Bir daha sözümü kesersen evlat, sana karşı uygarca davranmayı bırakırım," dedi. Erik'in yüz ifadesi hiç de özür diler gibi gözükmüyordu, ama sessiz kaldı.</p>
	<p class="block_3"> </p>
	<p class="block_2">Nathan, "Krondor'a ya da Rillanon'a gidip, loncaya dilekçe verebilirsin," dedi. "Sınanıp değerlendirilirsin. Eğer yeteri kadar şey bildiğini gösterirsen çırak olarak çalışmana izin verilir, ya da, bundan cidden kuşkuluyum ama belki kalfa rütbesi bile alabilirsin; sen gördükleri en iyi demirci olsan bile, işin siyasi bir tarafı da var. Ter dökmeden rütbe atlamayı çok az insan ister. Ayrıca, seni küstah hödük diye nitelendirip sokağa atma ihtimalleri de var." Son cümle sert bir tonda söylenmişti ve Erik aniden, bu adamın usta nişanını kazanmadan önce en az yedi yılını çıraklık yaparak ve büyük olasılıkla iki katını da kalfa olarak geçirdiğini fark etti. Erik ona sızlanan bir çocuk gibi gelmiş olmalıydı.</p>
	<p class="block_3"> </p>
	<p class="block_2">"Ya da burada, doğduğun kasabada, ailenden ve arkadaşlarından ayrılmadan çıraklık yaparsın ve sabredersin. Eğer gerçekten iddia ettiğin kadar iyi bir eğitim aldıysan, kendi demirhaneni açmak üzere başvuruda bulunabilmen için sana elimden geldiği kadar çabuk onay belgesi veririm." Erik burasının onun demirhanesi olduğu konusunda tekrar itiraz edecekmiş gibi baktı, ama hiçbir şey söylemedi.</p>
	<p class="block_3"> </p>
	<p class="block_2">Nathan, "Ya da bugünden başlayıp serbest çalışan bir demirci olabilirsin," diye devam etti. "Yeteneğin sayesinde geçimini sağlayabilirsin. Ama lonca nişanı olmadan, sınıra gitmek istemediğin takdirde az gelişmiş köyler hariç hiçbir yerde dükkân açamazsın. Hiçbir soylu, bir lonca ustasından başka birisine atlarını ve zırhlarını emanet etmek istemez ve zengin insanlar da bir lonca kalfasından daha düşük rütbeli birisine güvenmez. Bu da demek oluyor ki, ne kadar yetenekli olursan ol, bir teneke tamircisinden başka bir şey olamazsın."</p>
	<p class="block_3"> </p>
	<p class="block_2">Erik sessizliğini sürdürünce Nathan bir süre sonra, "Düşündürücü, değil mi?" dedi. "Bu iyi. İşte seçeneklerin: Burada kalabilir, işi öğrenebilir ve becerilerini mükemmelleştirebilirsin. Ben de etrafta, her ince ayrıntıyı öğretmek zorunda olmadığım birisine ait ikinci bir çift eğitimli ele sahip olduğum için kendimi şanslı bir herif sayarım. Ya da kara kara düşünüp gocunabilir, benim kadar çok şey bildiğini düşünebilir ve ikimiz için de işe yaramaz biri olabilirsin. Bu demirhanede yalnızca bir ustaya yetecek yer var evlat ve o usta benim. Söyleyeceklerim bu kadar. Düşünmek için zamana ihtiyacın var mı?"</p>
	<p class="block_3"> </p>
	<p class="block_2">Erik bir duraklamanın ardından, "Hayır," dedi. "Düşünmek için zamana ihtiyacım yok, Nathan Usta." İç geçirip ekledi, "Haklısın. Bir demirhanenin bir ustası olur. Ben..." "Dök içini evlat." "Buranın sorumluluğu o kadar uzun zamandır bende ki, sanki bu demirhane benimmiş gibi hissediyorum, ama burasını bana loncanın vermiş olması gerekiyor."</p>
	<p class="block_3"> </p>
	<p class="block_2">Nathan başıyla onayladı. "Bu anlaşılabilir bir şey." "Ama Tyndal'ın tembel birisi olması ve burada çalıştığım sürenin geçersiz sayılması senin suçun değil." "Yapma evlat-" "Erik. Adım Erik." "Yapma Erik," dedi Nathan ve ardından aniden elini sertçe savurarak sağ tarafından Erik'i kıçının üstüne oturtan bir yumruk indirdi. "Bir daha sözümü kesersen, sana karşı uygarca davranmayı bırakırım demiştim. Sözümün eriyimdir."</p>
	<p class="block_3"> </p>
	<p class="block_2">Erik şaşkınlıkla çenesini ovuşturarak oturuyordu. Demircinin bütün gücüyle vurmadığını biliyordu, ama yine de acısını hissedebiliyordu. Bir süre sonra, "Evet efendim," dedi.</p>
	<p class="block_3"> </p>
	<p class="block_2">Erik Nathan'ın uzattığı eli tuttu. Demirci Erik'i çekerek ayağa kaldırdı. "Bir zanaat öğrenmek için harcadığın zaman göz önünde bulundurulur demek üzereydim. Yalnızca referans mektubuna ihtiyacın var. Eğer düşündüğün kadar iyiysen, asgari yedi yıl içinde onay almış olursun. Kendi demirhaneni açmaya karar verdiğin zaman çoğu kalfadan daha büyük olacaksın, ama inan bana büyük bir kısmından daha genç olacaksın Yirmili yaşlarının sonuna gelene kadar ustalarının demirhanesinden ayrılmayan insanlar var. Şunu unutma: Bu iş için geç kalmış olabilirsin, ama öğrenimin de çoğu çocuktan dört yıl daha erken başlamış. Bilgi bilgidir, tecrübe de tecrübe, bu yüzden kalfalıktan ustalığa çok kısa bir sürede geçebilirsin. Sonunda her şey yoluna girer." Sanki demirhaneyi bir kez daha inceleyecekmiş gibi yavaşça döndü ve "Burada gördüklerimden anladığım kadarıyla, soğukkanlılığını koruyabilirsen seninle iyi anlaşırız."</p>
	<p class="block_3"> </p>
	<p class="block_2">Demircinin son cümlesinde, Erik'in acıyan çenesini unutmasını sağlayan açık bir samimiyet vardı.</p>
	<p class="block_3"> </p>
	<p class="block_2">Başını salladı. "Evet efendim."</p>
	<p class="block_3"> </p>
	<p class="block_2">"Şimdi bana nerede uyuyacağımı göster."</p>
	<p class="block_3"> </p>
	<p class="block_2">Erik demircinin çantasını ve pelerinini aldı. "Evli olmadığı için Tyndal burada uyurdu. Arka tarafta küçük bir oda var. Ben yukarıdaki tavan arasında uyuyorum." Erik son altı yıldır kendinin diyebildiği tek yeri gösterdi. "Tyndal'ın odasına yerleşmek aklımın ucundan bile geçmedi. Alışkanlık galiba." Demirciyi arka kapıya, oradan da Tyndal'ın yatak odası olarak kullandığı barakaya götürdü.</p>
	<p class="block_3"> </p>
	<p class="block_2">"Eski ustam çoğu zaman sarhoştu, o yüzden korkarım burası büyük olasılıkla..." Kapıyı açtı. Onları karşılayan koku neredeyse Erik'i kusturacaktı. Nathan sadece bir an durabildi ve "Daha önce de ayyaşlarla çalışmıştım delikanlı," derken uzaklaştı. "Ama bu hastalıklı bir koku... Asla bir şarap şişesinin içine saklanmaya çalışma Erik. Yavaş ve acı verici bir ölümdür. Acılarınla yüzleş ve mücadele ettikten sonra onları geçmişte bırak."</p>
	<p class="block_3"> </p>
	<p class="block_2">Adamın ses tonundaki bir şey Erik'e, Nathan'ın yalnızca bir özdeyişi tekrarlamadığını, inanarak konuştuğunu söylüyordu. "Siz handa dinlenirken, burayı düzenleyebilirim efendim."</p>
	<p class="block_3"> </p>
	<p class="block_2">"Gidip hancıyla tanışsam iyi olur; sonuçta ev sahibim oluyor. Bu arada bir şeyler de atıştırırım." Erik şunu hiç düşünmediğini fark etti: Lonca demircisinin işi lonca tarafından verilmiş olabilir ve bir kasabada bir demirci olabilirdi, ama diğer taraftan demirci de diğer tüccarlar gibiydi; en iyi bildiği yolla kâr etmek ve kendi işyerini açmak zorundaydı. Erik, "Efendim," dedi. "Tyndal'ın ailesi yoktu. Bütün bu..." Nathan elini Erik'in omzuna koydu. "Bütün bu aletlerin parasını kime ödeyeceğim?" Erik başını salladı.</p>
	<p class="block_3"> </p>
	<p class="block_2">Nathan, "Benim aletlerim nakliyeyle her an gelebilir," dedi. "Hakkım olmayan bir şeyi almak istemiyorum,</p>
	<p class="block_3"> </p>
	<p class="block_2">Erik." Düşünürken yeni çıkan favorisini kaşıdı. "Ravensburg'den ayrılmaya ve kendi demirhaneni açmaya hazır olduğun zaman seninle birlikte gideceklerini varsayalım. Sen onun son çırağıydın ve geleneğe göre aletlerin parasını dul eşine vermen gerekir. Ailesi olmadığına göre, ödeme yapacak hiç kimse yok, değil mi?"</p>
	<p class="block_3"> </p>
	<p class="block_2">Erik adamın yaptığı teklifin ne kadar cömertçe olduğunu fark etti. Bir çıraktan kazancını, kalfa konumuna ulaşana kadar bir örs ve tam takım alet satın alabilecek ve gerekiyorsa bir demirhane yaptırtmak için parası kalacak şekilde denkleştirmesi beklenirdi. Birçok genç kalfa işine iddiasız başlayabilirdi, ama Tyndal, son yıllarındaki tembelliğine karşın, on yedi yıllık demirci ustasıydı ve -bazılarından iki ya da üç tane olmak üzere- mantıklı olan her demirci aletine sahipti. Doğru düzgün bir bakım ve temizlikle, Erik'in hayatı boyunca kullanacağı aletleri olacaktı! Erik, "İsterseniz size mutfağın yolunu gösterebilirim," dedi. "Ben bulurum. Odayı temizlemeyi bitirince gelip beni alman yeterli olur."</p>
	<p class="block_3"> </p>
	<p class="block_2">Erik başını salladı ve Nathan hanın arka tarafına doğru yürürken nefesini tutup Tyndal'ın odasına daldı. Odanın tek penceresini ardına kadar açmak bir işe yaramadı ve Erik kötü koku yüzünden çabucak dışarı çıktı. Nahoş kokular, çoğu şeyde güçlü olan Erik'i rahatsız ediyordu ve zayıf bir midesi olduğunu kabul ediyordu. Ahırın ve demirhanenin kokusuna alışkın olmasına karsın, insan hastalığının ve atığının kokusu öd suyunun ağzına gelmesine yol açmış ve Tyndal'ın yatak örtülerini kulübeden çıkartana kadar kötü kokudan dolayı gözleri sulanmıştı.</p>
	<p class="block_3"> </p>
	<p class="block_2">Ağzından nefes alıp yüzünü çevirerek, koşar adımlarla annesinin çamaşır yıkamak için kullandığı büyük demir tekneye gitti ve kirli yatak örtülerini içine attı. Teknenin altındaki ateşi canlandırırken annesi geldi.</p>
	<p class="block_3"> </p>
	<p class="block_2">"Yeni demirci olduğunu iddia eden şu adam da kim?" diye sordu.</p>
	<p class="block_3"> </p>
	<p class="block_2">Erik annesiyle tartışacak durumda değildi. Sakince, "İddia etmiyor; demirci," dedi. "Lonca onu göndermiş" "Peki ona burada zaten bir demirci olduğunu söyledin mi?"</p>
	<p class="block_3"> </p>
	<p class="block_2">Erik teknenin altındaki ateşi canlandırıp ayağa kalktı. Başarabildiği kadar sakin bir şekilde, "Hayır," dedi. "Burası bir lonca demirhanesi ve loncanın benden haberi yok." Tyndal'ın aletlerini düşünerek ekledi, "Nathan çok cömert ve benimle devam etmek istiyor. Çıraklığımı loncaya bildirecek ve... "</p>
	<p class="block_3"> </p>
	<p class="block_2">Erik tartışmayı bekliyordu, ama annesi tartışmak yerine yalnızca başını salladı ve başka bir şey söylemeden uzaklaştı. Kadının öfkelenmeyişine şaşıran Erik, teknenin altındaki ateş çatırdayıp hâlâ bitmemiş bir işi olduğunu hatırlatana kadar bir süre öylece dikildi. Hanın yatak örtülerini temizlemekte kullanılan sert sabun kalıplarından birini alıp ikiye böldü. Sabunu tekneye atarak bir tokaçla karıştırmaya başladı. Su koyu kahverengiye dönüşürken, annesinin neden hiçbir şey söylemediğini düşündü. Kadında daha önce hiç görmediği bir kabullenme havası vardı.</p>
	<p class="block_3"> </p>
	<p class="block_2">Yatak örtülerini teknede yavaş yavaş kaynamaya bırakan Erik, bir miktar paçavra ve özellikle çok kirli çiviler ve aletler üzerinde kullandığı madeni yağ temizleyicisini almak için hızla demircinin odasına gitti. Tyndal'ın eşyalarından geriye kalanları -büyük bir sandık ve kişisel eşyalardan oluşan bir torba- dışarı çıkardı. Nathan pelerinlerini ve gömleklerini asmak isteyebilir diye içeride iyi tutturulmamış ahşap bir gardırop bıraktı; yeni demirci istemezse onu daha sonra dışarı çıkarabilirdi. Tyndal'ın son eşyalarını da dışarı taşıdıktan sonra gözüne çok az gözüken yığına baktı. "Bir ömrü anlatmak için çok değil," diye mırıldandı. Sandığı tutup ahırın arkasındaki küçük avlunun bir köşesine sürükledi ve torbayı alıp sandığın üstüne koydu. Tyndal'ın geride kullanılabilecek ne bırakmış olduğunu daha sonra gözden geçirebilirdi. Bağların civarında üzümden başka şeyler yetiştiren fakir çiftçiler vardı ve işe yarar giysileri kullanabilirlerdi.</p>
	<p class="block_3"> </p>
	<p class="block_2">Erik paçavraları ve temizleyiciyi alıp odaya döndü ve yıllardır duvarlarda biriken kiri ovalamaya başladı.</p>
	<p class="block_3"> </p>
	<p class="block_2">Erik mutfağa girdiğinde Milo'yu büyük masada, büyük bir kâse yahniyi bitirmekte olan Nathan'ın karşısında otururken buldu. Freida ve Rosalyn akşam yemeği için sebzeleri hazırlamakla meşgulken, Milo demircinin az önce söylediği bir şeye başını sallıyordu.</p>
	<p class="block_3"> </p>
	<p class="block_2">Erik, ifadesiz bir şekilde lavabonun başında dikilip adamları dinleyen annesine göz attı. Rosalyn, ilgi göstermesi için başını Erik'in annesine doğru eğdi. Erik belli belirsiz başıyla onayladı, ardından annesinin yanına gidip elini yüzünü yıkamak istediğini işaret etti. Kadın ters bir şekilde başını salladı ve sabah alınan ekmeğin sıcak kalması için koyulduğu fırına doğru yürüdü. Nathan, Erik içeri girdiğinde konuşmakta olduğu konuya devam etti. "Demircilik işinde ustalaşırken, doğrusunu söylemek gerekirse, bacaklarının aşağısı hariç atlara karşı ilgisizdim. Topallamayı dengelemek ya da diğer bazı sorunları gidermek için bir nalı ayarlayabilirim, ama iş geri kalanına geldiğinde, herhangi biri kadar sıradanım."</p>
	<p class="block_3"> </p>
	<p class="block_2">"O halde Erik'i yanınızda tutmakla akıllıca bir seçim yapmışsınız," dedi Milo gururla. "Atlarla mucizeler yaratır."</p>
	<p class="block_3"> </p>
	<p class="block_2">Rosalyn, "demirci ustası, anlattıklarınızdan anladığım kadarıyla birçok büyük baronluk demirhanesinde, hatta bir dükün yanında çalışabilirdiniz," dedi. "Neden küçük kasabamızı seçtiniz?"</p>
	<p class="block_3"> </p>
	<p class="block_2">Nathan bitirdiği yahni kâsesini öne doğru itip gülümsedi. "Doğrusunu istersen, ben bir şarap âşığıyım ve bu benim için kaçırılmayacak bir fırsattı."</p>
	<p class="block_3"> </p>
	<p class="block_2">Freida dönüp hiç düşünmeden, "Şarabı çok fazla sevdiği için bir demirciyi gömeli birkaç hafta oldu, ama şimdi elimizde bir tane daha var!" dedi. "Tanrılar Ravensburg'den gerçekten nefret ediyor olmalı!"</p>
	<p class="block_3"> </p>
	<p class="block_2">Nathan Freida'ya bakıp konuştu. Ses tonu ölçülüydü, ama adamın çok da sakin olmadığı belliydi. "Şarap âşığı olmam ayyaş olduğum anlamına gelmez. Yıllar boyu eşine ve çocuklarına bakan bir koca ve babaydım. Eğer günde bir bardaktan fazla içersem, o gün bir festival var demektir. Hakkında hiçbir şey bilmediğin konularda bir yargıya varmazsan sevinirim. Demirciler de, ancak diğer ticaret erbabı kadar aynı hamurdan yoğrulmuşlardır." Freida hafifçe kızararak döndü ve "Fırın çok sıcak," dedi. "Bu ekmek yemekten önce kupkuru olacak." Herkesin bunun gereksiz olduğunu bilmesine rağmen, korları çevirdi. Erik bir an annesini izledikten sonra Nathan'a döndü. "Odayı temizledim efendim." Freida, "Hepiniz o küçücük odada mı kalacaksınız?" diye sordu.</p>
	<p class="block_3"> </p>
	<p class="block_2">Nathan kalktı, pelerinini aldı ve çantasını almak için eğildi. Doğulurken, "Hepimiz mi?" diye sordu.</p>
	<p class="block_3"> </p>
	<p class="block_2">"Şefkatle bahsettiğiniz çocuklarınız ve karınız."</p>
	<p class="block_3"> </p>
	<p class="block_2">Yanıt verirken Nathan’ın ses tonu sakindi. "Hepsi öldü. Uzak Sahil'in yağmalanması sırasında akıncılar tarafından öldürüldüler. Tulan'da Baron Tolburt'ün demirci ustasının yanında kıdemli kalfaydım." Adam devam ederken çıt çıkmadı. "Uyuyordum. Çarpışma seslerine uyandım. Demirhaneye doğru koşarken, Martha'ya çocuklara bakmaya gittiğimi söyledim. İki ok yediğimde," omzuna, ardından da sol kalçasına dokundu, "buradan ve buradan, hizmetkârların lojman kapısından çıkıp iki adım ancak gitmiştim. Bayılmışım. Üzerime başka birisi düşmüş sanırım. Herneyse, ertesi gün kendime geldiğimde, karım ve çocuklarım ölmüştü." Mutfağa göz gezdirdi. "Dört çocuğumuz vardı. Üç erkek, bir kız." İç geçirdi. "Küçük Sarah özeldi." Uzun bir süre sessiz kaldı ve yüzü düşünceli bir ifadeye büründü. Ardından, "Kahretsin," dedi.</p>
	<p class="block_3"> </p>
	<p class="block_2">"Neredeyse yirmi beş yıl oldu." Başka bir şey söylemeden başıyla Milo'ya selam verdikten sonra kapıya doğru yöneldi.</p>
	<p class="block_3"> </p>
	<p class="block_2">Freida vurulmuş gibi gözüküyordu. Gözleri yaşla dolu bir şekilde, sanki bir şeyler söyleyecekmiş gibi Nathan'a doğru döndü, ama söyleyecek bir şey bulamadan demirci mutfaktan çıktı.</p>
	<p class="block_3"> </p>
	<p class="block_2">Erik demircinin arkasından baktı ve ardından annesine doğru döndü. Hayatında ilk kez annesi için utandığını hissetti ve bu hissi pek hoş bulmadı. Mutfağa göz gezdirdi ve Rosalyn'in öfke ve üzüntü dolu bir ifadeyle Freida'ya baktığını fark etti. Milo bara gitmek için masadan kalkarken, mutfakta kimse yokmuş gibi davrandı.</p>
	<p class="block_3"> </p>
	<p class="block_2">En sonunda Erik, "Yerleşip yerleşmediğine baksam iyi olacak," dedi. "Sonra da atlara bakmaya gideceğim."</p>
	<p class="block_3"> </p>
	<p class="block_2">Erik çıkınca Rosalyn Freida'yı daha fazla utandırmaktan kaçınmak için sessizce mutfakta dolanıp durdu. Bir süre sonra yaşlı kadının sessizce ağlamakta olduğunu fark etti. Ne yapacağını bilemeyen kız sonunda, "Freida?" dedi.</p>
	<p class="block_3"> </p>
	<p class="block_2">Kadın genç kıza doğru döndü. Yaşlardan yanakları ıslanmıştı. Yüzü bir çelişki maskesiydi. Sanki derinlere gömülü acılarını dışarı salıvermek istiyormuş ama yapamıyormuş gibi görünüyordu.</p>
	<p class="block_3"> </p>
	<p class="block_2">Rosalyn, "Yapabileceğim herhangi bir şey var mı?" diye sordu.</p>
	<p class="block_3"> </p>
	<p class="block_2">Freida uzun saniyeler boyunca hareketsiz kaldıktan sonra, "Meyvelerin yıkanması gerekiyor," dedi. Sesi boğuk çıkmıştı ve kelimeleri tane tane söylemişti. Rosalyn lavaboya gitti ve babasıyla Erik'in bir yıl önce, o ve Freida artık hanın arkasındaki kuyudan su taşımak zorunda kalmasın diye yerleştirdiği el tulumbasını pompalamaya başladı. Lavabo soğuk suyla dolarken Freida, "Şimdi olduğun gibi tatlı bir çocuk olarak kal Rosalyn," dedi. "Dünyada zaten çok fazla acı var." Yaşlı kadın birkaç tane uyduruk ayak işi için seğirterek mutfaktan çıktı, ama Rosalyn kadının sadece bir süre yalnız kalmak istediğini biliyordu.</p>
	<p class="block_3"> </p>
	<p class="block_2">Yeni demirciyle yaptığı konuşma, Freida’nın içine gömdüğü bir şeyleri su yüzüne çıkarmış ve Rosalyn bunların ne olduğunu anlamamıştı, ama on altı yaşındaki kız Erik'in annesini ağlarken hiç görmemişti. Akşam turtaları için meyveleri yıkarken, bunun iyi bir şey olup olmadığını merak etti. Birkaç kasaba sakini çabuk bir içki içmek üzere Kılkuyruk'a uğradığı ve sadece bir tek kişi yemek istediği için handa sakin bir akşam yaşanıyordu.</p>
	<p class="block_3"> </p>
	<p class="block_2">Erik Rosalyn'e yardım etmek için temizlediği kazanın işini bitirdi ve sönmeye yüz tutmuş közlerden oluşan ateşin üstündeki kancaya astı. El sallayarak, genç kızla gerçekten ilgilenmekten çok birbirlerine hava atmak için hancının kızına kur yapan kasabanın daha seçkin dört genç kalfasının oturmakta olduğu masaya bira dolu dört sürahi taşımakta olan Rosalyn'e iyi geceler dedi.</p>
	<p class="block_3"> </p>
	<p class="block_2">Erik mutfaktan geçerken annesinin yıldızlarla parlayan gökyüzüne bakarak kapıda dikildiğini gördü. Bu gece üç ay da -ki bu nadiren görülen bir şeydi- gökyüzündeydi ve manzara her zaman durup bir süre izlemeye değerdi. "Anne," dedi Erik sessizce, uzaklaşmaya başlarken.</p>
	<p class="block_3"> </p>
	<p class="block_2">"Biraz dur," dedi kadın nazikçe; bir ricaydı, emir değil. "Babanla böyle bir gecede tanışmıştık." Erik hikâyeyi daha önce de dinlemişti, ama annesinin demirciyle konuşurken aklına gelen bir şeyle mücadele ettiğini biliyordu. Annesine ne olduğunu hâlâ tam olarak anlayamamıştı, ama kadının konuşmaya ihtiyacı olduğunu hissediyordu. Annesinin durduğu yerin yanındaki basamaklara oturdu.</p>
	<p class="block_3"> </p>
	<p class="block_2">"Otto, babasının ölümünden iki yıl sonra Baron olarak Ravensburg’e ilk defa gelmişti. Şarap Üreticilerinin ve Tüccarlarının onun için verdiği davete katılmış ve kasabanın önde gelenleriyle birlikte içtikten sonra kafasını toparlamak için yürüyüşe çıkmıştı. Toydu ve protokolden çabuk sıkılıyordu, bu yüzden hizmetkârlarıyla muhafızlarına onu yalnız bırakmalarını emretmişti."</p>
	<p class="block_3"> </p>
	<p class="block_2">Uzun uzun karanlığa baktı. "Çocuklarla flört etmek için diğer kızlarla birlikte çeşmeye inmiştim." Erik, Roo ile birlikte çeşmeye yaptığı son ziyareti anımsadı ve bu olayın uzun süre önce ortaya çıkmış bir şey olduğunu fark etti. "Fener ışıklarının aydınlığında Baron'u görünce hepimiz bir anda beceriksiz çocuklardan oluşan bir gruba dönüşmüştük." Erik annesinin gözlerinde bir kıvılcım fark etti ve kendisi doğmadan önce erkeklerin kalbini çalan hanımın bir kopyasını gördü. "Ben de diğer kızlar kadar etkilenmiştim, ama belli etmeyecek kadar gururluydum," dedi acı acı gülümseyerek. Erik, içki içerek geçirilen bir akşamdan sonra çeşmede güzel Freida'yı gördüğünde, böylesi bir görüntünün Baron üstündeki etkisini hayal edebiliyordu.</p>
	<p class="block_3"> </p>
	<p class="block_2">"Saray terbiyesi almıştı, mevki sahibiydi, zengindi, ama buna rağmen içinde bir şey vardı Erik: sıradan çocukların korktuğu kadar kovulmaktan korkan küçük bir çocuk. Yirmi besindeydi, ama daha genç gösteriyordu. Tatlı sözlerle aklımı başımdan aldı. Bir saati bile geçmeden beni bir elma bahçesindeki bir ağacın altına yatırmıştı."</p>
	<p class="block_3"> </p>
	<p class="block_2">Kadın iç geçirdi ve Erik karşısında bir kez daha genç bir kız gördü, hayatı boyunca tanıdığı demirden yapılmış kadını değil.</p>
	<p class="block_3"> </p>
	<p class="block_2">"Korkunç bir ünüm vardı, ama hiç kimseyle yatmamıştım. O kesinlikle başka kadınlarla yatmıştı, ama yine de duyarlı, nazik ve sevgi doluydu." Oğluna göz attı. "Karanlıkta, yıldızların altında aşktan bahsetti, ama ben ertesi gün onu bir daha asla göremeyeceğimi zannettim ve kendimi yalnızca bir soylunun cazibesine kapılan başka bir aptal kız olarak gördüm.</p>
	<p class="block_3"> </p>
	<p class="block_2">"Herhangi bir umudum olmamasına karşın, bir ay sonra bir akşamüstü, yalnız ve şatosundan son sürat geldiği için terden benek benek olmuş bir atla beni görmeye geldi. Biz gece için hazırlık yaparken, büyük bir pelerinle örtünmüş bir şekilde hana girdi ve beni bulup kendini gösterdi. Beni sevdiğini ve benimle evlenmek istediğini söyleyince hayretler içerisinde kaldım." Buruk bir kahkaha attı. "Ona deli deyip koşarak handan çıktım.</p>
	<p class="block_3"> </p>
	<p class="block_2">"Gecenin ilerleyen saatlerinde döndüğümde, onu sıradan bir rençper gibi aynı noktada beklerken buldum. Bir kez daha bana olan sevgisini ifade etti ve bir kez daha ona çıldırmış olduğunu söyledim." Gözleri dolmuştu. "Güldü ve öyle gözüktüğünün farkında olduğunu söyledi, ama elimi tutup gözlerimin içine baktıktan sonra beni bir kere öpünce ikna oldum. O zaman, tanıştığımız gece onunla niye gittiğimi anladım. Rütbesi ve makamı için değildi, onu sevdiğim içindi.</p>
	<p class="block_3"> </p>
	<p class="block_2">"Geleneğe göre lordunun iradesine bağlı olduğundan dolayı, benimle evlenmek için Kral Lyam'dan izin istemek üzere Rillanon'a gidene kadar birbirimizi sevdiğimizi hiç kimsenin bilmemesi gerektiği konusunda beni uyardı. Ama aşkımızı belgelemek ve bana bir hak sağlamak için, hasat zamanı kullanılan küçük bir şapelde, kasabaya geleli bir gün bile olmamış gezgin bir keşişin önünde evlilik yeminlerimizi ettik. Keşiş, Otto ona söyleyene kadar evlilik yemini ettiğimizden kimseye bahsetmeyeceğine dair ant içti ve Otto ertesi sabah Kral'ı görmek üzere yola çıkmayı planladığı için bizi yalnız bıraktı."</p>
	<p class="block_3"> </p>
	<p class="block_2">Freida bir süre hiçbir şey söylemedi; ardından ses tonu bildik bir sertlik kazandı. "Otto bir daha dönmedi. Kral'ın isteğini reddettiği ve Ran Dükü'nün kızıyla evlenmesi emrini verdiği haberini taşıyan bir ulak -arkadaşın Owen Greylock'u- yolladı. 'Krallığın iyiliği için,' dedi Greylock. Ardından, Mathilda'yı ya da doğurabileceği oğullarını utandırmamak için Kral'ın Rillanon'daki Büyük hala Tapınağı'na evliliğin iptal edildiğini ilan etmelerini ve Kraliyet Mührü ile mühürlenmesini emrettiğini söyledi. Otto'yu Unutup iyi bir adam bulmam öğütlendi." Yanaklarından yaşlar süzülerek, "Onun çocuğunu taşıdığımı söylediğimde Greylock'un yaşadığı şoku anlatamam," dedi.</p>
	<p class="block_3"> </p>
	<p class="block_2">İç geçirdi ve uzanıp oğlunun kolunu sıktı. "Doğumun yaklaştığında babanın hangi tüccar ya da hangi üretici olduğu konusun dedikodular dolaşmaya başladı. Ama dünyaya geldiğin ve hızlı babanın gençliğinin kopyası olduğun zaman, hiç kimse Otto’nun oğlu olduğunu inkâr etmedi. Baban bile açıkça inkâr etmedi. Erik bu hikâyeyi daha önce birçok defa dinlemişti, ama hiçbir zaman bu kadar detaylı duymamıştı.</p>
	<p class="block_3"> </p>
	<p class="block_2">Daha önce annesini hiç âşık bir genç kız olarak, ya da Otto'nun Mathilda ile evleneceği haberini aldığında annesinin geri çevrilmiş olmaktan dolayı duyduğu kederi hiç düşünmemişti. Yine de, geçmişte yaşamanın bir yararı yoklu "Ama oğlu olduğumu da hiç kabul etmedi," dedi Erik.</p>
	<p class="block_3"> </p>
	<p class="block_2">Doğru," dedi annesi. "Yine de sana şu kadarını bıraktı: Bir soyismin var, von Darkmoor. Bu adı gururla taşıyabilirsin ve buna hakkın olmadığını söyleyen her insanın gözlerinin içine bakıp, ‘Baron von Darkmoor, bile bu ad üstündeki hakkımı inkâr etmiyor!’ diyebilirsin." Erik beceriksizce annesinin elini tuttu. Kadın oğluna şöyle bir baktı ve o sert ve acımasız gülümsemesiyle gülümsedi, ama iri elini sıkıp bırakırken gülümseyişinde hafif bir içtenlik vardı. "Şu ustan sanırım iyi bir insan. Doğuştan kazandığın hakkını asla alamayacağın için, ondan öğrenebildiğin her şeyi öğren."</p>
	<p class="block_3"> </p>
	<p class="block_2">Erik, "Bu senin hayalindi anne," dedi. "Siyasetten çok anlamam, ama barda duyduğum şey beni o akşam şapelde tanık olarak Dala'nın Yüksek Rahibi'nin olmasının bile pek bir işe yaramayacağına inanmaya sevk ediyor. Kral kendince babamın Ran Dükü'nün kızıyla evlenmesini istiyordu ve öyle de oldu. Bu işler her zaman böyle olmuştur."</p>
	<p class="block_3"> </p>
	<p class="block_2">Erik ayağa kalktı. "Neler yapabildiğimi göstermek ve ne yapmamı istediğini öğrenmek için bir süreliğine Nathan ile biraz fazla zaman geçirmeye ihtiyacım olacak. Sanırım haklısın: o iyi bir insan. Beni yollayabilirdi, ama sanırım doğru olan şeyi yapmaya çalışıyor."</p>
	<p class="block_3"> </p>
	<p class="block_2">Freida birdenbire kollarını oğlunun boynuna doladı ve sıkıca sarıldı. "Seni seviyorum oğlum," diye fısıldadı. Erik nasıl karşılık vereceğinden emin olamayarak kımıldamadan durdu. Kadın Erik'i kendisini geri çekme derdinden kurtararak çabucak mutfağa girip kapıyı arkasından kapadı.</p>
	<p class="block_3"> </p>
	<p class="block_2">Erik bir an durduktan sonra yavaş yavaş döndü ve ahıra doğru yürüdü.</p>
	<p class="block_3"> </p>
	<p class="block_2">Aylar geçtikçe Kılkuyruk Hanı'ndaki işler rutinleşmişti. Nathan ortama çabucak uyum sağlamıştı ve bir süre sonra hanın Tyndal ile neye benzediğini hatırlamak zor olmuştu. Erik yeni ustasının bir bilgi kaynağı olduğu keşfetmişti. Tyndal'ın ona öğrettiği şeyler daha çok temel, katı demircilik olmuştu, ama Nathan işi ortalamanın üstünde, hatta olağanüstü bir hale getiren çok fazla şey biliyordu. Nathan bir zamanlar Baron Tolburt'ün Tulan'daki silahtarı olduğu için silahlar ve zırhlar için farklı gereksinimler hakkındaki bilgisi Erik'in önünde yeni ufuklar açmıştı.</p>
	<p class="block_3"> </p>
	<p class="block_2">Bir gün avluda duyduğu toynak sesleri, Nathan’ın yerel bir çiftçi için çekiçle şekillendirdiği sıcak bir saban ağzını tuttuğu yerden kafasını kaldırıp bakmasına sebep oldu. Atını hanın arka avlusundan geçirip ahırın etrafından süren Baron'un Kılıç Ustası Owen Greylock'un ince yapılı sureti göründü.</p>
	<p class="block_3"> </p>
	<p class="block_2">Erik, Greylock inerken yularını tutmak için atın yanına giderken, Nathan saban ağzını alıp suya batırdıktan sonra bir kenara koydu.</p>
	<p class="block_3"> </p>
	<p class="block_2">"Kılıç Ustası!" dedi Erik. "Tekrar topallamıyor, değil mi?" "Hayır," dedi Owen, Erik'e kendi gözleriyle görmesini işaret ederek.</p>
	<p class="block_3"> </p>
	<p class="block_2">Nathan yanlarına gelirken, Erik elini atın sol ön bacağında gezdirdi. Nathan delikanlıya kenara çekilmesini işaret etti. Demirci atın bacağını inceledi. "Bana bahsettiğin at bu mu?" Erik başını salladı.</p>
	<p class="block_3"> </p>
	<p class="block_2">"Kasık tendonu olduğunu söylemiştin, değil mi?"</p>
	<p class="block_3"> </p>
	<p class="block_2">Erik, "Evet usta," derken Greylock onaylamayla izliyordu. "Hallice çekiyordu."</p>
	<p class="block_3"> </p>
	<p class="block_2">"Hafifçe!" dedi Greylock. Dişleri çarpık ve sarı olduğu için onu daha da sevimsiz yapan bir gülümsemeyle birlikte berbat saç stiliyle -ensesine inen düz kesimli saçlarının üstünde yükselen karanlık kâküller- daha da sert görünen köşeli bir yüzü vardı. "Tamamen şişmiş olduğunu söylemeliyim demirci ustası. Uyluğum kadar şişmişti ve hayvan güçlükle üstüne basabiliyordu. Onu kesinlikle at kasaplarına göndereceğimi sanıyordum. Ama Erik beni ikna etti ve onun yaptığı işi daha önce de gördüğüm için ona bir şans verdim. O da beni hayal kırıklığına uğratmadı." Yapmacık bir şaşkınlıkla başını iki yana sallayarak, '"Hafifçe,"' dedi. "Delikanlı çok alçakgönüllü…" "Ne yaptın?" diye sordu Nathan Erik'e.</p>
	<p class="block_3"> </p>
	<p class="block_2">"İlk önce bacağını sıcak kompresle sardım. Killian Tapınağı'ndaki şifacı rahiplerin yaptığı cildi sıcak tutan bir merhem var. Onu kullandım. Onu yürüttüm ve tekrar çekmesine izin vermedim. Cesaretlenip bir iki kere kaçmak istedi, ama izin vermedim." Erik elini uzatıp hafifçe atın burnunu okşadı. "Oldukça iyi arkadaş olduk."</p>
	<p class="block_3"> </p>
	<p class="block_2">Etkilendiği belli olan Nathan kafasını iki yana salladı. "Dört aydır buradayım ve bu delikanlının atlar konusundaki becerisini duyuyordum Kılıç Ustası. Bir kısmının, arkadaşlarının abartması olduğunu düşünmüştüm." Erik'e dönerek gülümsedi ve elini omzuna koydu. "Ben buna hafifçe demezdim delikanlı. Belki de demirci çıraklığını bir kenara bırakıp atları tedavi etmeye yönelmelisin. Nallama işimi herhangi birinin işiyle karşılaştırmaktan korkmamama rağmen, hayvanları tedavi etmede vasat olduğumu kabul ediyorum; ama ben bile, bu atın sanki hiç yaralanmamış gibi sağlıklı olduğunu görebiliyorum."</p>
	<p class="block_3"> </p>
	<p class="block_2">"Bu yararlı bir beceri ve atları sağlıklı görmeyi seviyorum, ama bu işin bir loncası yok ve..."</p>
	<p class="block_3"> </p>
	<p class="block_2">Nathan kabul etmek zorunda kaldı. "Doğru. Bir lonca güçlü bir kaledir ve insan kendini-" birden Baron'un Kılıç Ustası’nın birkaç adım ötede olduğunu hatırladı "-birçok beklenmedik sondan kurtarabilecek beceriden yoksun olduğu zaman ona siper olabilir."</p>
	<p class="block_3"> </p>
	<p class="block_2">Erik gülümsedi. Demircinin söylemek üzere olduğu şeyin, loncalar ve soylular sınıfı arasında çoktandır devam eden rekabet ile ilgisi olduğunu biliyordu. İşçilere sertifika vermek ve ustalığı asgari bir standarda bağlamak için bir araç olarak işe başlayan loncalar, son yüzyılda krallıkta siyasi bir güç olmuştu. Her lonca kendi içindeki sorunlar hakkında karar vermek için kendi mahkemelerine sahip olacak noktaya gelmişti. Ama soylular, loncaların otoriteye karşı geldiği hakkında söylenmekten fazlasını yapamayacak kadar loncaların verdiği kalite güvencesine bağımlıydı. Zanaat loncaları sık sık bir soylunun haksızlık yaptığı bir üyesini kurtarıyordu. Krallıktaki soyluların sorumluluk sahibi olması geleneğine rağmen, bir borcu basitçe yok sayabileceğini düşünen bir iki tane kont ya da baron her zaman oluyordu. Kral'dan arma patenti almak zenginlik getirmiyordu ve birkaç soylu borçlarını ödemek için paradan çok rütbesini ve konumunu kullanmaya çalışıyordu. Erik konuyu değiştirdi. "Kılıç Ustası, sizi bugün Ravensburg'e getiren şey nedir?"</p>
	<p class="block_3"> </p>
	<p class="block_2">Kılıç Ustası her zamanki ciddi ifadesini takındı. "Sensin Erik. Baban eyalet işleri için Krondor'a gidiyor. Bu akşam burada olarak erken gelmemin sebebi... "</p>
	<p class="block_3"> </p>
	<p class="block_2">"Onu rahat bırakması için annemi ikna edip edemeyeceğim mi?"</p>
	<p class="block_3"> </p>
	<p class="block_2">Greylock başını salladı. "Baban iyi değil, Erik. Yolculuk yapmaması gerekiyordu ve..." "Elimden geleni yaparım." Annesi, Otto'nun kasabaya son gelişindeki gösteriyi tekrarlamayı kafasına koymuşsa, söz vermenin bir işe yaramayacağını biliyordu. "Annem sonunda beni bir sonraki Baron yapmaktan vazgeçmiş olabilir."</p>
	<p class="block_3"> </p>
	<p class="block_2">Greylock suratını buruşturdu. "Bunun hakkında yorum yapmak bana düşmez." Ardından yüz ifadesi yumuşadı. "Bu konuda bana güvenebilirsin. Yapabilirsen, günbatımından önce meranın bitip bağların başladığı, kasabanın doğu tarafındaki kasaba yolunun köşesinde bekle." "Neden?"</p>
	<p class="block_3"> </p>
	<p class="block_2">"Söyleyemem, ama önemli."</p>
	<p class="block_3"> </p>
	<p class="block_2">"Eğer babam çok hastaysa, Krondor'a neden gidiyor Owen?"</p>
	<p class="block_3"> </p>
	<p class="block_2">Greylock atına bindi. "Korkarım haberler kötü. Prens öldü. Bu hafta kraliyet ulağıyla halka duyurulacak."</p>
	<p class="block_3"> </p>
	<p class="block_2">"Arutha öldü mü?"</p>
	<p class="block_3"> </p>
	<p class="block_2">Greylock başını salladı. "Duyduğum kadarıyla düşüp kalçasını kırmış ve komplikasyonlardan ölmüş. Yaşlı bir adamdı. Yanılmıyorsam neredeyse seksen yaşındaydı."</p>
	<p class="block_3"> </p>
	<p class="block_2">Prens Arutha Erik'in, ondan önce de annesinin hayatı boyunca Krondor'da bir demirbaş olmuştu. Beş yıl önce Arutha'nın ağabeyi Lyam'ın yerini almış Kral Borric'in babası olan Prens, söylenenlere bakılırsa, krallıktaki barışın en önemli mimarlarından biri olmuştu. Erik için belirsiz bir suretti; elbette Prens'i hiç görmemişti, ama içinin burukluğunu hissetti. Herhangi birinin ölçüsüyle, iyi bir hükümdardı ve gençliğinde bir kahramandı. Greylock kısrağını çevirirken Erik, "Babama, dediği yere geleceğimi söyle," dedi.</p>
	<p class="block_3"> </p>
	<p class="block_2">Greylock selam verip mahmuzlarıyla hafifçe kısrağın karnına dokundu ve hayvan tırısa kalkarak hanın avlusunu terk etti.</p>
	<p class="block_3"> </p>
	<p class="block_2">Kılkuyruk'ta geçirdiği aylar içerisinde Erik'in hikâyesini epey öğrenen Nathan, "Temizlenmek için zamana ihtiyacın olacak," dedi.</p>
	<p class="block_3"> </p>
	<p class="block_2">Erik, "Bunu düşünmemiştim," dedi. "Akşam yemeğine gitmek üzereydim."</p>
	<p class="block_3"> </p>
	<p class="block_2">Kış yaklaşıyordu ve güneş akşam yemeğinden bir saat sonra batıyordu. Ravensburg'ün diğer tarafına ve üzüm bağlarından geçip meraya gitmek için Erik'in o bir saatin çoğuna ihtiyacı olacaktı, o da yalnızca kirli kıyafetleriyle gittiği takdirde.</p>
	<p class="block_3"> </p>
	<p class="block_2">Nathan avucunun içiyle şaka yollu Erik'in alnının ortasına vurdu. "Budala. Git de temizlen. Önemli bir şeye benziyor."</p>
	<p class="block_3"> </p>
	<p class="block_2">Erik Nathan'a teşekkür edip demirhaneye doğru seğirtti. Uyuduğu tavan arasındaki ot şiltenin altındaki merdivenin arkasında Erik'in eşyalarının olduğu bir sandık vardı. Yeni gömleğini aldı ve el yıkamak için kullandıkları leğene gitti. Kirli gömleğini çıkartarak sabun ve bir parça paçavra alıp hararetli bir şekilde, elinden geldiğince temizlenmeye çalıştı. Sonunda kendini temiz hissedince yeni gömleğini giydi.</p>
	<p class="block_7"> </p>
	<p class="block_2">Koşar adımlarla ahırdan çıkıp mutfağa gitti. İçeri girdiğinde masanın kurulmakta olduğunu gördü. Otururken annesi şüpheli bakışlarla onu süzdü. "Neden yeni gömleğini giydin?" diye sordu.</p>
	<p class="block_3"> </p>
	<p class="block_2">Onunla gelmek ister korkusuyla, babasının buluşma isteğini annesiyle paylaşmak istemeyerek, "Yemekten sonra birisiyle buluşacağım," diye mırıldandıktan sonra gürültülü bir şekilde önüne konan yahniyi yemeye başladı.</p>
	<p class="block_3"> </p>
	<p class="block_2">Masanın başında oturan Milo güldü. "Kasaba kızlarından biri, değil mi?"</p>
	<p class="block_3"> </p>
	<p class="block_2">Bu, Rosalyn'in korkulu bir şekilde bakmasına sebep oldu. Erik, "Onun gibi bir şey," derken kızın yanakları kızardı.</p>
	<p class="block_3"> </p>
	<p class="block_2">Milo ve Nathan günün olaylarını konuşurken, Erik tek kelime etmeden yemeğini yemeye devam etti. Kadınlar da Erik'in sessizlisini paylaşıyordu.</p>
	<p class="block_3"> </p>
	<p class="block_8">Nathan'ın, ilk başta iğneliyor mu yoksa sadece espri mi yapıyor olduğunu anlamayı zorlaştıran kuru bir espri anlayışı vardı. Bu ilk zamanlar Freida ile Milo'nun ona karşı biraz soğuk davranmasına yol açmıştı.</p>
	<p class="block_7"> </p>
	<p class="block_2">Ama içten doğası ve hayatın küçük anlarından zevk almasıyla, sık sık Nathan’ın bazı esprilerine gülümsememeye çalışırken görülen Erik'in annesinin bile gönlünü kazanmıştı. Erik bir keresinde ona mizacını nasıl koruyabildiğini sormuştu ve aldığı yanıt onu şaşırtmıştı. "Her şeyini kaybettiğin zaman," demişti Nathan, "geriye kaybedecek hiçbir şeyin kalmıyor. O zaman iki seçeneğin kalıyor: ya kendini öldüreceksin, ya da yeni bir hayat kuracaksın.</p>
	<p class="block_3"> </p>
	<p class="block_2">Ben bu yeni hayata başladığımda, hayattaki tek mantıklı şeyin küçük ödüller için yaşamak olduğuna karar verdim: iyi yapılmış bir iş, güzel bir gündoğumu, oyun oynayan çocukların kahkahaları, bir bardak iyi şarap. İnsanın yaşamın acımasız yönleriyle başa çıkmasını kolaylaştırıyor.</p>
	<p class="block_3"> </p>
	<p class="block_2">"Krallar ve mareşaller geriye bakıp zaferleriyle avunabilir. Ama bizim gibi sıradan insanlar hayatın küçük başarılarından zevk almalı."</p>
	<p class="block_3"> </p>
	<p class="block_2">Erik yemeğine hemen hemen hiç dokunmadı ve sonunda neredeyse masadan zıplayarak herkesten izin istedi ve Milo'nun kahkahasını arkasında bırakarak çabuk adımlarla salondan çıktı. Hanın kapısından neredeyse koşarak çıktı ve hana girmek üzere olan Roo'ya çarpıp onu yere devirmekten son anda kurtuldu. "Bekle!" diye bağırdı Roo arkadaşının yanına koşarak. "Olmaz. Birisiyle buluşmam gerekiyor."</p>
	<p class="block_3"> </p>
	<p class="block_2">Roo iriyarı delikanlının koluna yapıştı ve Erik durmadan önce bir iki adım sürüklendi. "Ne var?" dedi Erik sabırsızlıkla. "Babanla mı buluşacaksın?"</p>
	<p class="block_3"> </p>
	<p class="block_2">Erik, Roo'nun kasaba dedikodularını bulup çıkarmadaki hünerine şaşırmayı uzun zaman önce bırakmıştı, ama bu onu felç etmişti. "Neden soruyorsun?"</p>
	<p class="block_3"> </p>
	<p class="block_2">"Çünkü yol dün akşamdan beri krallık postacılarıyla kaynıyor ve arkalarında iki bölük piyadeyle Baron'un süvari birliği bu sabah kasabanın doğu sınırından güneye doğru gitti ve Baron'un kişisel korumalarını bir saat önce Şarap Üreticilerinin ve Tüccarlarının Salonu'na girerken gördüm. Sana bunu söylemeye geliyordum. Ayrıca en iyi gömleğini giymişsin."</p>
	<p class="block_3"> </p>
	<p class="block_2">Roo'nun onunla birlikte gelmesini istemeyen Erik, "Krondor Prensi ölmüş," dedi. "Bu yüzden..." Krondor'a giden babasının bu yüzden kasabaya geldiğini söylemek üzereydi, ama onun yerine, "bütün bu yaygara," dedi. Roo, "Demek o askerler Arutha öldüğü için İmparator bir şey yapabilir diye Kesh sınırındaki garnizonlara destek olmak için güneye gidiyordu," dedi. Şimdi de birdenbire askeri konularda uzman kesilen Roo, hızlı yürüyüşüne devam eden Erik tarafından yalnız bırakıldı.</p>
	<p class="block_3"> </p>
	<p class="block_8">Bir anda yalnız kaldığını fark eden Roo, "Hey!" diye bağırdı ve Erik Kılkuyruk'un sokağını terk edip kasaba meydanına girerken hızına yetişmek için arkadaşının peşine düştü. " Nereye gidiyorsun?"</p>
	<p class="block_7"> </p>
	<p class="block_2">Erik durdu. "Birisiyle buluşmam gerekiyor."</p>
	<p class="block_3"> </p>
	<p class="block_2">"Kiminle?" "Özel."</p>
	<p class="block_3"> </p>
	<p class="block_2">"Bir kızla buluşacak olsan kuzeydeki çeşmeye yönelirdin, doğudaki baronluk yoluna değil."</p>
	<p class="block_3"> </p>
	<p class="block_2">Roo'nun gözleri büyüdü. "Gerçekten de babanla buluşacaksın! Az önce sadece şaka yapıyordum. Erik, "Hiç kimsenin hiçbir şey söylemesini istemiyorum, özellikle de anneme," dedi. "Bunu kendime saklayacağım."</p>
	<p class="block_3"> </p>
	<p class="block_2">"Güzel," dedi Erik, iri ve güçlü elleriyle dar omuzlarından tutup Roo'yu döndürerek. "Git kendini eğlendirecek bir şeyler bul, ama çok da yasadışı olmasın. Akşam olanları sana anlatırım. Handa buluşalım."</p>
	<p class="block_3"> </p>
	<p class="block_2">Roo suratını astı, ama sanki Erik'i zaten yalnız bırakacakmış gibi sallana sallana uzaklaştı. Erik yoluna devam etti.</p>
	<p class="block_3"> </p>
	<p class="block_2">Koşar adımlarla, kasaba meydanının çevresine kümelenmiş işyerlerinin, dar sokaklara taşan iki-üç katlı görkemli binaların arasından geçti. Ardından, çeşitli zanaatların ve loncaların daha yüksek rütbeli üyelerinin sade evlerinin arasında ilerledi, sonra işçiler, evli çıraklar ve sokağa bakan dükkânları olmayan tüccarların oturduğu harap evleri geçti.</p>
	<p class="block_3"> </p>
	<p class="block_2">Kasabadan çıkan Erik, el arabalı tüccarların kasaba pazarında sattıkları sebzeleri yetiştirdikleri küçük bahçeleri ve büyük doğu bağlarını geçerek koşar adımlarla doğu yolunda ilerledi. Baronluk yolunun, Ravensburg'den geçen ana doğu-batı yolunu kesip Darkmoor'a yöneldiği noktaya ulaşarak beklemeye başladı.</p>
	<p class="block_3"> </p>
	<p class="block_2">En hayal ürünü şeyi -annesinin, babasının onu oğlu olarak kabul edeceği hayalini- kafasından çıkararak, babasının bu oldukça uzak noktada buluşmak istemesine yol açabilecek olası sebebin ne olduğu üzerinde düşündü. Düşünceleri yaklaşan süvari birliğinin gürültüsüyle bölündü. Çok geçmeden uzaktaki bir tepenin başında, kuzeydoğu yönündeki akşam karanlığından çıkan bir süvari bölüğü gördü. Atlılar yaklaştıkça süvarilerin, Baron'un kasabayı son ziyaretinde gördüğü aynı at arabasına eşlik eden Baron'un süvarileri olduğunu seçebiliyordu.</p>
	<p class="block_3"> </p>
	<p class="block_2">Atlılar yaklaşırken göğsünde bir sıkışma ve iki üvey kardeşini at arabasının yanında at sürerken gördüğü için hiç de küçümsenmeyecek bir endişe hissetti. İlk atlılar aceleyle yanından geçti, ama Stefan ile Manfred dizginlerine asıldı. Stefan, "Ne!" diye bağırdı. "Yine mi sen?" Kılıcını çekecekmiş gibi tehdit edici bir hareket yaptı, ama küçük kardeşi, "Stefan!" diye bağırdı. "Devam et! Onu rahat bırak!" </p>
	<p class="block_3"> </p>
	<p class="block_2">Küçük kardeş topuklarıyla bineğini dürttü ve öncü kuvvete yetişti, ama ağabeyi duraksadı. Askerler geçmeye devam ederken Stefan, "Seni uyarıyorum birader," diye bağırdı. "Baron olduğum zaman hiç de babamız kadar hoşgörülü olmayacağım. Eğer seni ya da anneni halka açık herhangi bir törende görürsem, seni o kadar çabuk tutuklatırım ki, gölgenin seni bulması için araması gerekir." Yanıt beklemeden, kardeşine yetişebilmek için, son derece zinde olan hayvanın hızlı bir eşkine, ardından da dörtnala kalkması için mahmuzlarını sertçe atının karnına geçirdi.</p>
	<p class="block_3"> </p>
	<p class="block_2">Derken, Baron'un arabasının takip ettiği askerlerin ana bölüğü yaklaştı. Yanından geçen atlılar sabit bir hızla ilerliyordu ama araba yavaşladı. Erik'in yanına yaklaştığı zaman, arabanın ona en yakın olan perdesi aralandı ve bir an, karanlıktan ona bakan beyaz bir yüz gördü. Babayla oğul bir an için göz göze gelince, Erik karmakarışık hislerin aniden üstüne hücum ettiğini hissetti. Ardından her şey bir anda olup-bitti ve sürücü muhafızlara yetişmek için dört atını hızlandırmak üzere dizginleri kullanırken araba uzaklaştı.</p>
	<p class="block_3"> </p>
	<p class="block_2">Arabayı takip eden bölük yaklaşırken, Erik şaşkın ve kızgın bir şekilde duruyordu. Sonunda babasıyla konuşabileceğini ummuştu, sadece bir anlık bir bakışı paylaşmayı değil.</p>
	<p class="block_3"> </p>
	<p class="block_2">Gitmek için dönerken, son atlı dizginlerine asılıp, "Erik!" diye bağırdı.</p>
	<p class="block_3"> </p>
	<p class="block_2">Dönünce, atından inen Owen Greylock'u gördü. Nezaketi unutan Erik sinirini açığa vurdu.</p>
	<p class="block_3"> </p>
	<p class="block_2">"Arkadaş olduğumuzu sanıyordum Greylock Usta, en azından rütbenin izin verdiği kadarıyla. Ama sen, Stefan beni aşağılayıp tehdit etsin ve babam sıcak arabasından bana şöyle bir baksın diye, beni kasabada dolaştırıp buraya getirttin!" Greylock, "Erik, baban böyle istedi," dedi.</p>
	<p class="block_3"> </p>
	<p class="block_2">Erik ellerini beline koyup derin bir nefes aldı. "Demek Stefan'ın bana baronluğu terk etmemi söylemesi onun fikriydi?"</p>
	<p class="block_3"> </p>
	<p class="block_2">Greylock çok değerli kısrağını yularından çekerek Erik'in yanına geldi ve elini delikanlının koluna koydu. "Hayır, bu Stefan'ın doğaçlama gösterisiydi. Baban seni son bir defa daha görmeyi arzuluyordu. Ölüyor, Erik."</p>
	<p class="block_3"> </p>
	<p class="block_2">Erik, panik ve üzüntü gibi beklenmedik duyguların su yüzüne çıktığını hissetti. Sanki birbiriyle savaşan duygular başka birisinin içinde oluyormuş gibiydi. "Ölüyor mu?"</p>
	<p class="block_3"> </p>
	<p class="block_2">"Doktoru onu uyardı, ama Prens'in ölümü yüzünden yolculuğa çıkma gereksinimi hissetti. Borric, oğlu Patrick Batı Toprakları'nı yönetebilecek yaşa gelene kadar babasının yerine en küçük kardeşi Nicholas'ı atamış. Nicholas tam bir kapalı kutudur. Herkes görevin Erland'a verilmesini bekliyordu. Bu hafta Krondor'da temiz bir siyasi katliam olabilir."</p>
	<p class="block_3"> </p>
	<p class="block_2">Erik bu adları biliyordu: Borric Kral, Erland da onun ikiz kardeşiydi. Patrick Kral'ın en büyük oğluydu ve geleneğe göre Krondor Prensi unvanını ikisinden birinin alması gerekiyordu, ama saray entrikaları Erik'e çok az şey ifade ediyordu.</p>
	<p class="block_3"> </p>
	<p class="block_2">"Arabası hızla geçerken bir an görebilmek için mi beni buraya çağırdı?"</p>
	<p class="block_3"> </p>
	<p class="block_2">Greylock vurguyu artırmak için Erik'in kolunu sıktı. "Seni son bir kez görebilmek için."</p>
	<p class="block_3"> </p>
	<p class="block_2">Tuniğinden bir şey çıkardı. "Ve sana bunu vermek için."</p>
	<p class="block_3"> </p>
	<p class="block_2">Erik dikkatle Greylock'un elinde tutmakta olduğu katlanmış parşömene baktı. Parşömeni aldı ve üstünde herhangi bir pul ya da mühür olmadığını fark etti. Açıp okumaya başladı. "'Oğlum...'" Greylock araya girdi. "İçindekileri senden başka hiç kimse bilmemeli ve okumayı bitirir bitirmez onu yakmak zorundayım. Sen onu okurken, biraz ileride bitirmeni bekleyeceğim." Erik okumaya başlarken, atıyla uzaklaştı.</p>
	<p class="block_3"> </p>
	<p class="block_2">"Oğlum, sen bunu okuduğunda henüz ölmemişsem, kısa bir süre sonra ölmüş olacağım. Soracak pek çok sorun olduğunu biliyorum, ama annenin bir kısmını yanıtladığına şüphem yok. Ne yazık ki sana bunun dışında çok az şey verebilirim.</p>
	<p class="block_3"> </p>
	<p class="block_2">Gençliğimizde, çok da fazla yaşlanmadan birer soluk hatıraya dönüşecek tutkular yaşarız. Sanırım çok gençken, anneni gerçekten sevmiştim. Ama öyleyse bile, o sevgi, anılar gibi, yitip gitti. Herhangi bir pişmanlık duyuyorsam, bu, seni tanıyamamış olduğumdandır. Annenle benim düşkünlüklerimizin suçlusu sen delilsin, ama bir gençlik hatası yüzünden bir kenara bırakamayacağım sorumluluklarım var. Umarım baba-oğul olarak hayal edebileceğimiz hayatın imkânsız bir düş olduğunu anlarsın. Her ikimizin damarlarında akan kandan gurur duymam için, umarım iyi bir insansındır ve umarım onu gururlandırırsın da. En azından sana bir ad bırakabilmek için, anneni toplum önünde yalanlamadım. Ama bundan fazla pek bir şey yapamam.</p>
	<p class="block_3"> </p>
	<p class="block_2">Kardeşin Stefan her yerde karşına çıkacaktır. Karım, oğlunun mirasına tehdit oluşturacak her şeyden korkuyor ve eğer içini birazcık da olsa rahatlatacaksa, annenin suçlamaları karşısında sessiz kalmamın bedelini ödedim. Seni ve anneni, bilebileceğinin ötesinde korudum; ama ben ölünce, o koruma bitecek. Anneni alıp baronluğu terk etmeni öneririm. Uzak Sahilde ve Günbatımı Adaları'nda gelişmekte olan bölgeler ve becerikli bir genç adam için fırsatlar var.</p>
	<p class="block_3"> </p>
	<p class="block_2">Oralarda kendin için bir şeyler yapabilirsin.</p>
	<p class="block_3"> </p>
	<p class="block_2">Ravensburg'den ve Darkmoor'dan ayrıl ve Krondor'da, Barret'in Kahve Evi'nde ofisi olan avukat Sebastian Lender'i bul. Ona sana verilmek üzere bir şey bıraktım.</p>
	<p class="block_3"> </p>
	<p class="block_2">Elimden daha fazlası gelmez. Hayat çoğu zaman adil değildir biz adalet istesek de, bu çoğu zaman bir illüzyondan ibaret olur. Değeri az ya da çok, mutlu bir hayat yaşamanı arzuluyor ve bunun için dua ediyorum. Baban." Erik okumayı bitirdikten sonra parşömeni bir süre elinde tuttu ve sonunda onu Greylock'a verdi. Owen parşömeni aldı ve tütün içenlerin arasında son derece gözde olan çakmaktaşı ve yaydan oluşan şık tutuşturuculardan birini çıkardı. Bir tanesi parşömene gelene kadar tutuşturucuyu kullanarak bir dizi kıvılcım çıkardı ve üfleyerek parşömenin alev almasını sağladı. Parşömeni ucundan tutarak, alevlerin belgeyi sarana kadar büyümesini bekledi. Parmakları yanmadan hemen önce, kendi ısısıyla yükselerek tamamen yanması için parşömeni bıraktı.</p>
	<p class="block_3"> </p>
	<p class="block_2">Erik içinde bir boşluk hissetti. Bu ıssız yere çağrıldığında her ne bekliyorduysa, bundan daha fazlasını beklediğini o an fark etti. Baron'un Kılıç Ustası atına binerken, dikkatini Greylock'a çevirdi. "Başka bir şey var mıydı?"</p>
	<p class="block_3"> </p>
	<p class="block_2">Owen, "Yalnızca şu: Tehlikenin gerçek olduğunu ve uyarıyı son derece ciddiye almanı ısrarla öğütledi," dedi. "Bunun ne anlama geldiğini biliyor musun?" "Onun sözcükleriyle değil Erik, ama tahmin etmemek için aptal olmam gerekirdi. Biz Krondor'dan döndüğümüzde yeni bir yere doğru yola çıkmış olursan, bu akıllıca bir hareket olacaktır. Stefan’ın gözünü döndüren bir öfkesi ve tehlikeli bir yapısı vardır." "Owen?" dedi Erik, Greylock tam atına binmek üzereyken. "Evet?"</p>
	<p class="block_3"> </p>
	<p class="block_2">"Sence annemi gerçekten sevmiş miydi?"</p>
	<p class="block_3"> </p>
	<p class="block_2">Greylock soru karşısında şaşkın gözüküyordu. Durakladıktan sonra, "Bir şey diyemem," dedi.</p>
	<p class="block_3"> </p>
	<p class="block_2">"Baban içinde çok şey saklayan bir adamdı. Ama sana şu kadarını söyleyebilirim: O mektupta okuduğun şey ne olursa olsun, kişisel olarak al ve dürüst bir anlatım say. Çünkü babanın doğasında yalancılık yoktur."</p>
	<p class="block_3"> </p>
	<p class="block_2">Atına binip uzaklaştı ve Erik kendini tek başına buldu. Gülmeye başladı. Hayatındaki her şey bir aldatmacadan ibaret olmuştu. Greylock lordunun mizacı hakkında yetersiz bir yargıdaydı, ya da Otto, Erik'in annesini aldattıktan sonra tarzını değiştirmişti. Ama Erik için hangisinin gerçek olduğunun çok fazla önemi yoktu.</p>
	<p class="block_3"> </p>
	<p class="block_2">Duygularından emin olamayarak hana doğru yürümeye başladı, ama bir şeyi anlıyordu: Gerçek ve ölümcül olmasaydı, Greylock babasının uyarısının altını çizmek için zaman harcamazdı. Erik hayatında ilk defa, Ravensburg'den ayrılmayı düşünüyordu. Nathan'ın, Erik'in çıraklığı için yaptığı başvurunun kabul edildiği mesajının gelmesinin üstünden henüz bir ay bile geçmemişti. İroniye bir kez daha güldü.</p>
	<p class="block_3"> </p>
	<p class="block_2">Ağzını acı bir tat kapladı ve alacakaranlıkta yürürken midesi düğümlendi. İstediği şeyler çok azdı ve ihtiyaçları basitti, ama anlaşılan kader onları imkânsız hale getirmeye karar vermişti. Annesine ne diyeceğini bilemeyerek, her adımı yavaş ve temkinli, omuzları inanılmaz bir ağırlık altında çökmüş, yaşından üç kat daha büyük bir adam gibi yürüdü.</p>
	<p class="block_3"> </p>
	<p class="block_4"><img alt="Line" src="images/image.png" class="calibre4"/></p>
	<p class="block_3"> </p>
	<p class="block_9" id="calibre_pb_2"> </p>
</body></html>
