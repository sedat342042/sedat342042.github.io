<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Karanlık Kraliçenin Gölgesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">-12-</p>
	<p class="block_6">VARIŞ</p>
	<p class="block_3"> </p>
	<p class="block_2">Erik irkildi.</p>
	<p class="block_3"> </p>
	<p class="block_2">Nakor tekmeyi atarken bütün gücünü kullanmamasına rağmen canı yanmıştı.</p>
	<p class="block_3"> </p>
	<p class="block_2">"Hâlâ çılgın bir boğa gibi saldırıyorsun," diye azarladı Isalani. Yüzü buruşuk deri gibiydi, ama gözlerinde bir gençlik neşesi vardı. Hemşerisi beklenmedik bir şekilde tekrar etrafında dönerken Sho Pi dikkatle izliyordu. Erik göğsüne bir tekme daha yememek için tam zamanında hareket etti ve hızlı bir tekme savurarak çabucak savunma konumuna döndü.</p>
	<p class="block_3"> </p>
	<p class="block_2">"Neden!" diye bağırdı Nakor azarlayarak. "Neden geri çekildin?"</p>
	<p class="block_3"> </p>
	<p class="block_2">Erik yüzünden ve vücudundan terler boşanırken soluklanıyordu. Nefes nefese, "Çünkü... dengemi... kaybedecektim," dedi. "O tekme. .. geriye gitmeni sağlamak içindi... seni incitmek için değil. Eğer devam etseydim boynumu kıracaktın."</p>
	<p class="block_3"> </p>
	<p class="block_2">Nakor sırıttı ve Erik bu adamın bir kez daha ne kadar garip birisi olduğunu fark etti. Aralarına katılalı bir ay bile olmamıştı, ama herkes tarafından çok sevilen birisi olmuştu. Neredeyse hepsinin yalan olduğu belli olan korkunç hikâyeler anlatıyordu ve kâğıt oyunlarında sürekli olarak kazanması, Erik'e büyük olasılıkla hile yaptığını düşündürüyordu. Ama bir yalancı ve hilekâra güvenilir denilebilirse, Nakor öyleydi.</p>
	<p class="block_3"> </p>
	<p class="block_2">Sho Pi Nakor'un yanına geldi. "Ne zaman geri çekileceğini bilmek akıllıcadır, tıpkı ne zaman bastıracağını bilmek gibi." Başını eğerek selam verdi ve karşılık olarak Erik de aynısını yaptı. İlk başta, diğer herkes gibi bütün bu yapılanların garip olduğunu düşünmüş ve onlarla dalga geçmişti, ama şimdi, tıpkı diğerleri gibi, onları düşünmeden uyguluyordu. Aslında yaptıkları şeylerin odaklanmasına yardımcı olduğunu kendisine şimdi itiraf ediyordu. "Usta-" diye başladı Sho Pi.</p>
	<p class="block_3"> </p>
	<p class="block_2">"Bir kez daha söylüyorum evlat, bana usta deme!"</p>
	<p class="block_3"> </p>
	<p class="block_2">Adamlar güldü. Sho Pi Nakor'un gelişinin ilk haftasında, Nakor'un, bulmak için gönderildiği ustası olduğuna karar vermişti. Nakor'un buna sürekli karşı çıkmasının üçüncü haftasına girmişlerdi. Sho Pi her konuşmada Nakor'a en az bir kere usta diyor, Nakor da, ona böyle hitap etmekten vazgeçmesini istiyordu.</p>
	<p class="block_3"> </p>
	<p class="block_2">Sho Pi söylenene aldırmıyordu. "Sanırım adamlara shi-to-ku'yu göstermeliyiz."</p>
	<p class="block_3"> </p>
	<p class="block_2">Nakor kafasını iki yana salladı. "Sen göster. Ben yoruldum. Şurada oturup bir portakal yiyeceğim." Erik göğsüne aldığı darbeden dolayı sertleşmiş olan omzunu esnetti. Sho Pi bunu fark etti.</p>
	<p class="block_3"> </p>
	<p class="block_2">"Rahatsız mı ediyor?"</p>
	<p class="block_3"> </p>
	<p class="block_2">Erik başını salladı. "Şuraya geldi," dedi, sağ göğüs kasının hemen altını göstererek, "ama boynumdan dirseğime kadar hissedebiliyorum. Omzum kasılıyor." "Buraya gel öyleyse," dedi Sho Pi.</p>
	<p class="block_3"> </p>
	<p class="block_2">Sho Pi Erik'e diz çökmesi gerektiğini işaret edince, onları izlemekte olan Nakor başını salladı. Sho Pi sağ eliyle bir hareket yaptıktan sonra ellerini Erik'in omzuna koydu. Sho Pi'nin ellerinden akan sıcaklığı hissedince Erik'in gözleri büyüdü. Omzundaki zonklama hızla azaldı. Diz çöktüğü yerden, "Ne yapıyorsun?" diye sordu.</p>
	<p class="block_3"> </p>
	<p class="block_2">Sho Pi, "Anayurdumda bu reiki olarak bilinir," dedi. "Vücutta iyileştirici enerjiler vardır.</p>
	<p class="block_3"> </p>
	<p class="block_2">Yaralanmaların ve hastalıkların iyileşmesine yardımcı olur."</p>
	<p class="block_3"> </p>
	<p class="block_2">Sıcaklık incinmiş kası gevşetirken Erik, "Bana nasıl yapıldığını öğretebilir misin?" diye sordu.</p>
	<p class="block_3"> </p>
	<p class="block_2">"Çok zaman alır-" diye başladı Sho Pi.</p>
	<p class="block_3"> </p>
	<p class="block_2">"Hah!" diye bağırdı Nakor. Tırabzandan kalkıp ilerlemeye başlayan Nakor, yarısını yediği portakalı atıp, "Manastıra özgü saçmalıklardan biri daha! Reiki mistik meditasyon değildir; duası yoktur.</p>
	<p class="block_3"> </p>
	<p class="block_2">Doğal bir şeydir. Herkes yapabilir!"</p>
	<p class="block_3"> </p>
	<p class="block_2">Nakor elini sallayarak kenara çekilmesini işaret edince, Sho Pi hafifçe gülümsedi. Erik'in tepesine dikilerek, "Öğrenmek istiyor musun?" diye sordu. Erik, "Evet," dedi. Nakor, "Sağ elini uzat," dedi. Erik elini uzattı ve Nakor onu avucu yukarı gelecek şekilde çevirdi. Gözlerini kapatıp birtakım işaretler yaptıktan sonra sertçe Erik'in eline vurdu. Erik beklenmedik darbeden dolayı gözlerinin sulandığını hissetti. "Bunu neden yaptın?" diye sordu.</p>
	<p class="block_3"> </p>
	<p class="block_2">"Enerjileri uyandırmak için. Şimdi elini burada tut." Nakor Erik'in elini omzuna götürdü. Erik, Sho Pi'nin elinde hissettiği ısının aynısının kendi elinden aktığını algıladı. "Dua okumaksızın ya da meditasyon yapmaksızın akar," dedi Nakor. "Her zaman açıktır, bu yüzden nerene dokunursan dokun iyileşirsin. Şimdi sana dokunmanın ne olduğunu göstereceğim." Sho Pi'ye dönüp, "Bu adamlara bu gücü kullanmayı iki gün içinde öğretebilirim evlat," dedi. "Hem de mistik saçmalıklarından hiçbiri olmadan. Tapınaklar bunun büyü olduğunu iddia eder, ama iyi bir numara bile değil. Sadece çoğu insan, gücü olduğunu bilmek için ya da onu nasıl kullanacağını bilmek için çok aptal."</p>
	<p class="block_3"> </p>
	<p class="block_2">Sho Pi Nakor'a bakıp ciddi bir ifade takındı, ama gözlerinin içi gülüyordu. "Evet Usta." "Bana usta deme!" diye bağırdı Nakor.</p>
	<p class="block_3"> </p>
	<p class="block_2">Adamlara etrafında daire oluşturmalarını söyledi ve vücudun doğal iyileştirme enerjileri hakkında konuşmaya başladı. Erik büyülenmişti. Tedavi ettiği atları düşündü. Daha iyi olması gerektiği halde olmayan ve mantıklı herhangi bir başarı beklentisi olmayan yaralanmaların iyileştiği atlan düşündü ve ne kadarının ruh hallerine bağlı olduğunu merak etti.</p>
	<p class="block_3"> </p>
	<p class="block_2">"Bu enerji yaşamın özünden yapılmıştır," dedi Nakor. "Bence aptal insanlar değilsiniz, ama çok etkileyici bulduğum bu şeylerle ilgilenmeyen insanlarsınız, bu yüzden de bu yaşam özünün bence ne olduğunu size açıklamaya çalışmayacağım. Bu enerji her yerdedir, yaşayan her şeyin içindedir." Calis güverteye çıktı ve Nakor ile göz göze geldiler. Nakor, "Yaşayan her şey birbiriyle bağlantılıdır," derken aralarında bir şey geçti. Erik arkasında oturan Roo'ya göz attı ve arkadaşının da bakışmayı yakaladığını fark etti.</p>
	<p class="block_3"> </p>
	<p class="block_2">Nakor vücudun kendini nasıl iyileştirebildiği, ama çoğu insanın güçlerini nasıl kullanacağını bilmediği hakkındaki konuşmasına devam etti. Adamların reikinin bütün avantajlarını kullanmak için bilmesi gereken -istenilen etkiyi yaratmak için ellerini koyabilecekleri en iyi yer neresidir, farklı tiplerdeki yaralanmaları ve hastalıkları nasıl teşhis ederler- birkaç şey gösterdi. Nakor ellerindeki 'güçleri uyandırdıktan sonra', ne zaman kendilerine ya da bir başkasına dokunsalar enerji sürekli oradaymış gibi görünüyordu.</p>
	<p class="block_3"> </p>
	<p class="block_2">Öğleye kadar bütün adamların enerjileri açılmıştı ve birbirlerinin üstünde iyileştirme enerjilerini pratik ederek saatler geçirdiler. Nakor ve Sho Pi, yaygın sorunların kaynağını teşhis etmelerine ve bir başkasının vücudundaki enerjilerin akışını tanımlamalarına yardımcı olmak için tasarlanmış bir dizi alıştırma yaptırdı. Öğle yemeğinde adamlar birbirlerine dokunmaları hakkında şakalar yapıyordu, ama genel olarak daha iyi hissetmelerine yol açan ve ağrıları hafifletmek ve şişlikleri indirmek için bu basit hareketi yapabildikleri için etkilendikleri de belliydi.</p>
	<p class="block_3"> </p>
	<p class="block_2">Öğle yemeğinden sonra Erik ve Roo, gündüz vardiyasındaki denizcilerin yemek yiyebilmesi için yukarıya gönderildi. Rüzgâr artınca Kaptan'ın sıkılaştırmalarını emrettiği yelkeni bağlarlarken Roo, "Bütün bunlar hakkında ne düşünüyorsun?" diye sordu.</p>
	<p class="block_3"> </p>
	<p class="block_2">Erik, "Nakor'un ne dediğini duydun," dedi. "Yararlı bir şey. Sho Pi'nin bunun mistik bir şey olduğuna dair söyledikleri umurumda bile değil. İşe yarıyor; kullanacağım." Sesinde neredeyse özlem dolu bir havayla ekledi. "Keşke bunu Greylock'un kısrağını tedavi ederken bilseydim.</p>
	<p class="block_3"> </p>
	<p class="block_2">Sanırım daha hızlı iyileşmesini sağlardı."</p>
	<p class="block_3"> </p>
	<p class="block_2">Roo, "Sanırım bizi dinç tutabilecek şeyleri bilmek faydalı," dedi.</p>
	<p class="block_3"> </p>
	<p class="block_2">Erik başını salladı. Yolculuklarının nihai sonunu düşünen adamlar arasında korkunç bir isteksizlik vardı. Calis'in onları işgal ordusuna katılmaya götürdüğünü açıklamasından sonra, görevlerinin dış hatları anlatılmıştı.</p>
	<p class="block_3"> </p>
	<p class="block_2">Genelde gemilerin geçmediği bir uçurumun altındaki bir kumsala çıkacaklardı. Otuz altı mahkûm ve son seferden hayatta kalan elli sekiz adam, Foster, de Loungville, Nakor ve Calis ile birlikte bu uçurumdan tırmanacaktı. Uçurumun tepesine vardıkları zaman, Calis'in bazı müttefikleriyle buluşmak için karadan yolculuk yapacaklar, ardından istilacıların Khaipur denilen bir şehirde önünü kesmek için ilerleyeceklerdi. Görevleri, eğer varsa, bu ordunun zayıf yönlerini bulmaktı ve bunun ne olacağını anlayacak kişiler de muhtemelen Calis ve Nakor olacaktı. O zayıflıkların ne olduğu keşfedildikten sonra her adamın görevi, Yılan Nehri Şehri'ne bilgi götürüp Trenchard'ın intikamına dönmek ve kritik bilgiyi Prens Nicholas'a ulaştırmaktı.</p>
	<p class="block_3"> </p>
	<p class="block_2">Eğer istilacılar denizi geçip Krallık'a saldıracak kadar büyük bir ordu toplayamadan saldırıyı engellemenin bir yolunu bulurlarsa, daha iyiydi. Ama Calis tehlikeyi tekrar tekrar kafalarına sokuyordu. Erik, Calis'in bu konudaki son sözlerini hatırladı: "Hiç kimse kaçmayacak. Bu salgın istilası sadece yıkımın ilk bölümü. Kavrama yeteneğinizi aşan kara büyü sonunda serbest bırakılacak ve Kuzeylilerinin en uzak dağlarının en derin mağarasında ya da uzak bir denizin en ucundaki bir adada saklansanız da, öleceksiniz. Bu orduyu durduramazsak, hepimiz ölürüz."</p>
	<p class="block_3"> </p>
	<p class="block_2">Adamlara göz gezdirmişti. "Tek seçeneğimiz var, ya kazanacağız ya da öleceğiz."</p>
	<p class="block_3"> </p>
	<p class="block_2">Erik, Robert de Loungville'in neden 'çaresiz adamlar'a ihtiyaç duyduğunu şimdi anlıyordu, çünkü bütün niyetlere ve amaçlara rağmen boyunları tekrar ilmiğe geçmek üzereydi. Erik dalgın dalgın hâlâ takmakta olduğu ilmikle oynadı.</p>
	<p class="block_3"> </p>
	<p class="block_2">"Merhamet!" dedi Roo, Erik'in düşüncelerinden sıyrılmasına yol açarak. "Ne?"</p>
	<p class="block_3"> </p>
	<p class="block_2">"İti an, çomağı hazırla! Korucu'nun güvertesinin ön tarafında gördüğüm, Owen Greylock'un gümüşi kafası değil mi?"</p>
	<p class="block_3"> </p>
	<p class="block_2">Erik dikkatlice bakınca, yanlarında seyreden gemide küçücük bir şekil gördü. "Olabilir. Onun boyutlarında ve saçlarındaki gümüşi çizgiler de onunkilere benziyor."</p>
	<p class="block_2"> </p>
	<p class="block_2">"Acaba onu kumsalda neden görmedik?"</p>
	<p class="block_3"> </p>
	<p class="block_2">Erik ipi bağlamayı bitirdi. "Belki karaya çıkmamıştır. Belki görevleri biliyordur."</p>
	<p class="block_3"> </p>
	<p class="block_2">Roo başını salladı. "Bütün bu olanların içinde hâlâ anlayamadığım bazı şeyler var. Şu Miranda denen kadın kim mesela? Sorduğum herkes, farklı isimler altında da olsa onunla karşılaşmış. Belki Greylock senin arkadaşın olabilir, ama eğer o gemideyse yakalanmamızla bir ilgisi var mıydı?" Erik omuzlarını silkti. "Eğer o Greylock ise, gideceğimiz yere varınca öğreniriz. Geri kalanına gelince, kimin umurunda? Buradayız ve yapacak işlerimiz var. Nedenini düşünmek bunu değiştirmez."</p>
	<p class="block_3"> </p>
	<p class="block_2">Roo sinirli gözüküyordu. "Çok kabullenici bir yapın var dostum. Bütün bunlar bittiğinde hayatta kalırsak, zengin olmayı planlıyorum. Krondor'da, çirkin kızıyla evlenmemi isteyen bir tüccar var. Tam da aradığı gibi biri olabilirim."</p>
	<p class="block_3"> </p>
	<p class="block_2">Erik güldü. "İkimize de yetecek kadar hırslı olabiliyorsun Roo."</p>
	<p class="block_3"> </p>
	<p class="block_2">İşlerine devam ettiler ve Erik Korucuya göz attığında, Owen olma olasılığı olan şekil gitmişti. Haftalar geçti. Havanın kötü olmasına rağmen, Karanlık Boğazı'nı kazasız belasız geçtiler. Erik havayla boğuşurken geminin armasında asılı kalarak, ilk kez bir gemide yolculuk etme riskinin neye benzediğini hissetti. Eski kurtlar bunun yılın bu zamanına göre boğazdaki kolay bir yolculuk olduğu konusunda şaka yaptı ve bir mil yüksekliğindeki bulutlarla ve şato boyutlarındaki dalgalarla ilgili imkânsız durumların hikâyeleri anlatıldı.</p>
	<p class="block_3"> </p>
	<p class="block_2">Bu durum üç gün sürdü ve boğazı geçtikleri zaman, Erik arkadaşları gibi yatağına neredeyse yığıldı. Tecrübeli denizciler fırtınada uyuyabiliyordu, ama eski mahkûmlar bu konuda bu kadar duyarsız olamıyordu.</p>
	<p class="block_3"> </p>
	<p class="block_2">Gemide yaşam gittikçe sıradanlaşırken, adamların arasındaki ilişkiler de güçleniyordu. Günlerce, görevlerinin ardında yatan amaç hakkında konuşacaklar, ardından da günlerce tek kelime etmeden gideceklerdi. Spekülasyon anlaşmazlığa yol açacak ve ardından, her adamın kendince korktuğunu kabul etmesi anlamına gelen bir sessizlik gelecekti.</p>
	<p class="block_3"> </p>
	<p class="block_2">Mahkûmları eğitmek için Korucudan gelen eski askerlerden bazıları daha önce güneye yaptıkları tehlikeli yolculukla ilgili hikâyeler anlatırken, bazıları da sessiz kalıyordu. Adama ve ruh haline göre değişiyordu.</p>
	<p class="block_3"> </p>
	<p class="block_2">Erik bir şey fark etmişti: Tecrübeli askerler Calis'in insan olmadığına inanıyordu. Jadow'un ve Jerome'un Calis'in müthiş gücü hakkında anlattıkları hikâyelerden çok daha fazlasını, Calis ile ilk kez yirmi dört yıl önce karşılaştığını söyleyen, eskiden Carse'da onbaşı olan bir asker anlatmıştı ve Calis o zamandan beri bir gün bile yaşlanmamıştı.</p>
	<p class="block_3"> </p>
	<p class="block_2">Roo kendine tamamen hakim olamasa da, öfkesini dizginlemeyi öğreniyordu. Birkaç tartışmaya girmişti, ama sadece bir tanesi yumruk yumruğa gelmişti ve o da Jerome Handy'nin Roo'yu kaldırıp güverteye çıkartması ve onu denize atmakla tehdit etmesiyle çabucak sona ermişti. Jerome Roo'yu ayak bileklerinden tutup geminin kenarından aşağı sarkıtınca mürettebat gülmüştü.</p>
	<p class="block_3"> </p>
	<p class="block_2">Roo'nun öfkesi yerini utanca bırakmıştı ve sonrasında Erik onunla bu konuyu konuştuğunda, omuz silkmişti. Roo, Erik'in hayatı boyunca unutmayacağı bir şey söylemişti. Çocukluk arkadaşının gözlerinin içine bakıp, "Ne olursa olsun, korkuyorum Erik," dedi. "Bizi darağacına götürdükleri zaman, bir bebek gibi ağladım ve altıma işedim. Ondan sonra korkacak ne kaldı ki?"</p>
	<p class="block_3"> </p>
	<p class="block_2">Erik denizi sevmişti, ama denizciler gibi yaşayabileceğini zannetmiyordu. Demirhanesini ve atlarla ilgilenmeyi özlüyordu. Önlerindeki savaşlardan sağ çıkarsa, bir demirhane ve belki bir gün, bir eş ve çocuk seçeneği olacağını biliyordu.</p>
	<p class="block_3"> </p>
	<p class="block_2">Rosalyn'i, annesini, Milo'yu ve Ravensburg'ü düşündü. Ne yapmakta olduklarını ve hayatta olduğunu bilip bilmediklerini merak etti. Manfred bundan, kasabadaki birisine söyleyebilecek bir muhafıza bahsetmiş olabilirdi. Ama kesinlikle, annesinin ve Rosalyn'in bilmesini sağlayacak kadar onu ya da ailesini umursayan hiç kimse yoktu. Rosalyn hakkında düşünceleri vardı ve onları garip bir şekilde nötr bulmuştu. Onu seviyordu, ama bir eş ve çocuklar hayal ettiği zaman, Rosalyn orada olmuyordu. Hiç kimse olmuyordu.</p>
	<p class="block_3"> </p>
	<p class="block_2">Roo kendini çoktan Krondor'a döneceğine ve Helmut Grindle'ın çirkin kızıyla evleneceğine alıştırmıştı. Bunu her söylediğinde Erik gülüyordu.</p>
	<p class="block_3"> </p>
	<p class="block_2">Günler geçerken, adamlar eğitimlerinin her safhasında ustalaşıyordu. Son görevden sağ dönen adamların hikâyeleri ve verdikleri örnekler, mükemmelleşmek için son derece kararlı olmaları, eski mahkûmları kendi başarılarıyla kıyaslama yapmaya teşvik ediyordu. Gemide ellerinden geldiği kadar silahlarını pratik ediyorlardı ve daha sakin günlerde Calis onları okçuluk üzerine çalıştırıyordu. Kullandıkları silah, Doğuilleri bozkırlarındaki Jeshandi denilen atlılar tarafından kullanılan küçük bir yaydı. Calis'in kamarasında kendi büyük yayı vardı, ama rahatlığından dolayı daha küçük olan bu yayı kullanıyordu. Adamların yarısı, bu silahta gittikçe mükemmele doğru gidiyordu. Roo, Erik'ten daha iyiydi, ama her ikisi de, okçular arasında ilk otuzdaydı. Calis, bu silaha ustalaşanlara verileceğini söylemişti, ama her adamın silaha en azından bir hedefi vurma şansı olacak kadar aşina olmasını istiyordu.</p>
	<p class="block_3"> </p>
	<p class="block_2">Bu, eğitimin temel amacı gibi gözüküyordu. De Loungville ve Foster, adamları uzun sırıklı silahlardan hançere kadar, kullanmak zorunda kalabilecekleri her tür silah üstünde çalıştıracaktı. Her adamın güçlü ve zayıf yanları bir deftere not ediliyordu, ama hiçbirisi, hiç beceri gösteremedikleri silahlarda bile saatler süren eğitimden kurtulamamıştı. Krondor'un dışındaki kampta başlayan şey gemide devam ediyordu. Erik her gün yarım vardiyasını kılıç, mızrak ya da yay, bıçak, çekiç ya da yumruklarını kullanarak geçiriyor, ama sürekli kendini geliştirmesi bekleniyordu.</p>
	<p class="block_3"> </p>
	<p class="block_2">Sho Pi ve Nakor ile geçirdikleri saat, Erik için günün doruk noktası oluyordu. Diğer adamlar da egzersizlerden keyif alıyor gibiydi. Meditasyon ilk başlarda garip gelmişti, ama artık onu dinçleştiriyor ve daha iyi uyumasını sağlıyordu.</p>
	<p class="block_3"> </p>
	<p class="block_2">Üçüncü ayda Erik, Sho Pi'nin onlara öğrettiği garip Isalani dansının üstünde uzun uzun düşündüğü için silahsız dövüşe adapte olmuştu. İlk başta ne kadar garip olursa olsun, hareketler kendilerini bir hamle ve karşı hamleler yığınına çevirmişti ve Erik bir dövüş eğitimi sırasında sık sık kendini düşünmeden tamamen beklenmedik ani bir tepki verirken buluyordu. Bir keresinde, bıçakla dövüşürlerken neredeyse Luis'i yaralıyordu. Adam bir zamanlar ölüm hücresi arkadaşı olan Erik'e bakarak Rodezyaca bir şeyler söyleyip ardından gülmüştü. "Anlaşılan 'turna dansın', 'kaplan pençesine' dönüşmüş." Her ikisi de ona Sho Pi tarafından öğretilen hamlelerdi ve ikisi de farkında olmadan bir parçası olmuştu.</p>
	<p class="block_3"> </p>
	<p class="block_2">Erik kendisinin ne olmaya başladığını merak etti.</p>
	<p class="block_3"> </p>
	<p class="block_2">"Kara göründü!" diye bağırdı gözcü.</p>
	<p class="block_3"> </p>
	<p class="block_2">Son iki gündür gemideki gerilim artmıştı. Denizciler inmeleri gereken noktaya yaklaştıklarından bahsetmişti ve artık her adam çok uzun bir süredir gemide olduğunun farkındaydı. Bu büyük üç direkli savaş gemileri, dört ay süren bir yolculuğa yetecek kadar hazırlıklıydı, ama yiyecekler artık bayatlamıştı ve bıkkınlık veriyordu. Sadece Nakor'un her zaman var olan portakalları tazeydi.</p>
	<p class="block_3"> </p>
	<p class="block_2">Kaptan gemiyi tehlikeli bir kaya silsilesinin arasından geçirirken, Erik armadaya çıkıp yelkeni sıkılaştırmaya hazırlandı. Suyun dibinin göründüğü bir yerden geçerlerken Erik aşağıya baktı ve suyun üç metre altında yatan ve bir gemi enkazına benzeyen bir şey gördü.</p>
	<p class="block_3"> </p>
	<p class="block_2">Yanında duran Marstin adında, Erik'ten yaşça daha büyük olan bir denizci, "Bu Raptor delikanlı," dedi. "Kaptan Trenchard'ın gemisi, bir zamanlar Krondor'dan yola çıkan Kraliyet Kartalı. Biz Kral'ın denizcileri kısa bir süre için korsan olduk." Kayalık kıyıyı gösterdi. "Yirmi dört yıl önce bir avuç dolusu adam ve genç Calis, Krondor Prensi -Nicholas, babası değil- ve Crydee Dükü Marcus şuradaydık."</p>
	<p class="block_3"> </p>
	<p class="block_2">"O grupta miydin?" diye sordu diğer tarafındaki Roo.</p>
	<p class="block_3"> </p>
	<p class="block_2">"Çok azımız hayatta. Benim ilk yolculuğumdu. Kral'ın Donanmasında bir denizci çırağıydım, ama tarihteki en iyi kaptanın yönetimi altındaki en iyi gemide görevliydim."</p>
	<p class="block_3"> </p>
	<p class="block_2">Roo ve Erik, Calis'in güneydeki kıtaya yaptığı ilk yolculuğu hakkındaki hikâyenin birkaç uyarlamasını duymuştu. "Bizi bıraktıktan sonra nereye gideceksiniz?"</p>
	<p class="block_3"> </p>
	<p class="block_2">Marstin, "Yılan Nehri Şehri'ne," diye yanıtladı. "Korucu tamir edilip son haberlerle Krondor'a dönerken, İntikam sizi bekleyecek," dedi. "Benim duyduğum bu."</p>
	<p class="block_3"> </p>
	<p class="block_2">Denizciler buna rivayet diyordu, ama duydukları aynı dedikoduydu. Yelkenleri toplama emri gelince daha fazla konuşamadılar ve Erik ile Roo işe koyuldu.</p>
	<p class="block_3"> </p>
	<p class="block_2">Yelkenleri sarmayı bitirdikleri zaman, rahatlıkla otuz metre yüksekliğinde olan devasa bir yalıyar duvarının altındaki uzun, boş bir kumsalın açığında durmakta olduklarını gördüler. Kırılan dalgalar bölgenin kayalarla kaplı olduğunu gösteriyordu ve Kaptan'ın gemiyi nispeten güvenli olan bu yere getirmedeki rahatlığı Erik'i etkilemişti.</p>
	<p class="block_3"> </p>
	<p class="block_2">"Güvertede toplanın!" diye emir geldi ve Erik ile Roo diğerleriyle birlikte aceleyle aşağı indi. De Loungville herkesin toplanmasını bekledi. "Burada iniyoruz kızlar," diye bağırdı. "Aşağıya inip malzemelerinizi toplayıp buraya dönmek için on dakikanız var. Sandallar bir an önce suya indirilecek. Oyalanmayacağız. Geride hiç kimse bırakılmayacak, o yüzden ip dolaplarının içine saklanmak gibi şirin fikirlere kapılmayın."</p>
	<p class="block_3"> </p>
	<p class="block_2">Erik uyarının gereksiz olduğunu biliyordu. Bu birliğin her üyesiyle yapmış olduğu konuşmalar, hepsinin de bu görevden kolay kaçılamayacağını anladığı hükmüne varmasını sağlamıştı. Bazıları, her şeyin Calis'in anlattığı gibi olmadığına inanabilirdi, ama herkes Nakor'un söylediklerini anlamış gibi görünüyordu ve gerçek ne olursa olsun, çaresiz adamlardan oluşan bu grup önlerindeki zorluklarla yüzleşecekti.</p>
	<p class="block_3"> </p>
	<p class="block_2">Uçurumun tepesinde atlılar bekliyordu. Uçurumdan aşağı sarkıtılan ip-tahta bir merdiven sayesinde, tırmanış nispeten kolay olmuştu. Sağlığı yerinde olan herhangi biri uzun tırmanışta zorlanabilirdi, ama kamptaki eğitimin hemen ardından gelen gemi göreviyle birlikte geçen dört aydan sonra, Erik sırt çantası ve silahlarıyla tırmanmada hiç sorun yaşamamıştı.</p>
	<p class="block_3"> </p>
	<p class="block_2">Erik uçurumun tepesine çıktığında karşısında uzanan hoş bir vaha gördü. Etrafında hurma ağaçlan ve yeşillikler olan küçük bir göl vardı. Ansızın gözüne çöl ilişti. "Tanrılar!" diye bağırınca Roo yanına geldi.</p>
	<p class="block_3"> </p>
	<p class="block_2">"Ne oldu?" diye sordu. Biggo ve diğerleri gelip Erik'in gösterdiği yere baktı.</p>
	<p class="block_3"> </p>
	<p class="block_2">"Jal-Pur'u görmüştüm," dedi Billy Goodwin, "ama o bunun yanında anasının kuzusu kalır." Baktıkları her yerde taş ve kum görünüyordu. Uçurumun okyanusla birleştiği yer hariç bir tek renk vardı; siyah kayalarla lekelenmiş yeşile çalan gri. İkindinin bu ilerleyen saatlerinde bile, ısı çamaşır ipindeki yatak çarşafları gibi havayı dalgalandırarak yükseliyordu. Erik aniden susadığını hissetti.</p>
	<p class="block_3"> </p>
	<p class="block_2">Biggo, "Bir cehennem tazısının bile bu çöle düşmesini istemezdim," dedi.</p>
	<p class="block_3"> </p>
	<p class="block_2">Erik ve beş arkadaşı dikkatlerini bağıran onbaşıya çevirdi. "Pekâlâ kızlar, manzarayı izlemek için daha sonra yeterince vaktiniz olacak. Sıraya geçin!"</p>
	<p class="block_3"> </p>
	<p class="block_2">De Loungville'in beklediği yere götürüldüler. De Loungville, içlerinde Jerome ile Jadow Shati'nin de olduğu altı kişilik bir grubu gösterdi. Erik onları ismen tanıyordu ve uzun yolculuk sırasında zaman zaman her biriyle konuşmuştu. "Bu elimdeki en eski grup. Üç yıldır eğitim görüyorlardı." Ardından Erik'in olduğu grubu gösterdi. "Bu en yeni grup. Yola çıkmadan önce yalnızca birkaç hafta eğitim gördüler." Erik'in grubuna hitap etti. "Onları izleyin. Yaptıklarını yapın. Başınız belaya girerse, size yardım edecekler. Hata yaparsanız, size yardım edecekler. Kaçmaya çalışırsanız, sizi öldürecekler." Başka bir şey söylemeden uzaklaştı ve Foster'a seslenip adamları yürüyüş için düzene sokmasını söyledi.</p>
	<p class="block_3"> </p>
	<p class="block_2">Atlılar Calis ile konuştuktan sonra gitti. Biraz ileride, tahta kazıklar ve iplerle yere tutturulmuş bir çadırın altında büyük çıkınlar duruyordu. Foster bir düzine adama üstlerini açmalarını emretti. Çıkınların üzerleri açıldığında Erik bir silah ve zırh yığını gördü.</p>
	<p class="block_3"> </p>
	<p class="block_2">Calis elini kaldırdı. "Şu andan itibaren paralı askerlersiniz, o yüzden bazılarınız prensler gibi gözükürken, bazılarınız paçavracılar gibi giyineceksiniz. Kimin neyi alacağı konusunda tartışma istemiyorum. Silahlar güzel görünmekten daha önemli. Krallık yapımı silahlarınızı burada bırakın ve çadırın altındakileri alın... "</p>
	<p class="block_3"> </p>
	<p class="block_2">Roo, "Keşke bu silahlara ihtiyacımız olmayacağını uçurumu tırmanmadan önce söyleselerdi!" diye fısıldadı.</p>
	<p class="block_3"> </p>
	<p class="block_2">Calis devam etti, "Unutmayın, bu sadece bir gösterişten başka bir şey değil. Amacımız ganimet elde etmek değil."</p>
	<p class="block_3"> </p>
	<p class="block_2">Calis onlarla nadiren konuştuğu ve önlerinde hâlâ neyin olduğu hakkında çok fazla şey anlatılmadığı için adamlar daha yakına sokuldu. "Size söylenenleri biliyorsunuz," diye devam etti. "Şimdi geri kalanını da öğreneceksiniz. Kadim zamanlarda bir ırk yaratıldı; Pantathia'nın yılan insanları." Adamlar her zamanki mırıldanmalar yerine, hayatlarının, bu görev hakkında olabildiğince çok şey öğrenmeye bağlı olduğunu bildiklerinden can kulağıyla sessizce dinliyordu. "Bu ırk, Kaos Savaşları kadar kadim bir irfana sahip. Kaderlerinin, bu dünyada yaşayan her şeyi yok ederek, bu dünyayı yönetmek olduğuna inanıyorlar." Sanki yüzlerini ezberlemek istiyormuş gibi, etrafındaki adamlara bakan genç görünüşlü elf, "Sanırım niyetleri ciddi," dedi. "Ya da, niyetlerinin ciddi olup olmadığını öğrenmek en azından bizim görevimiz.</p>
	<p class="block_3"> </p>
	<p class="block_2">"Bazılarımız buraya yirmi dört yıl önce geldi." Başıyla son seferde yer alan bir grup askeri gösterdi. "O zaman daha basit şekilde düşünüyorduk: Mücadeleye ağırlığımızı koyacak ve istilacıları geri püskürtecektik. Artık daha iyisini biliyoruz." Pantathialılara karşı ilk seferde bulunan askerlerin hepsi Calis'e katılarak başlarım salladı. "Bu yaratıkların planı ne olursa olsun, toprak ele geçirmek ya da ganimet elde etmek için akın yapmak kadar basit değil. Yirmi dört yıl önce, bu kıtanın öbür tarafındaki küçük bir şehri, Irabek'i aldılar ve o zamandan beri de ele geçirdikleri her yer ölüm ve ateş perdesi ardında. Ele geçirdikleri hiçbir yerden haber alamadık. Hamsa'nın duvarları üstünde onlarla çarpışanlarımız, onların ne olduklarını biliyor. Bizim de yapacağımız gibi, önden paralı asker birlikleri gidiyor, ama onların arkasındakiler fanatik askerler. İnsan subayları ve iyi eğitimli insan savaşçıları var, ama dahası var: iki buçuk metre boyunda atlara binen yılanları var."</p>
	<p class="block_3"> </p>
	<p class="block_2">Erik bunu duyunca gözlerini kırpıştırdı. Baron Otto'nun süvari birliklerinde gördüğü en büyük savaş atı bir doksandı. Krondor Ağır Mızrakçıları’nın bindiği bazı atların iki metre olduğunu duymuştu, ama iki buçuk metre? Gördüğü en büyük Shire atı bile bununla boy ölçüşemezdi. "Bu yaratıkları görmedik," diye devam etti Calis, "ama elimizde güvenilir raporlar var. Ve bu yaratıkların arkasından rahipleri geliyor.</p>
	<p class="block_3"> </p>
	<p class="block_2">"Duyduğumuza göre, bazı insanlar bu iyi eğitimli savaşçılardan oluşan birliğin içinde yüksek mevkilere getirilerek ödüllendiriliyor. Ama hepsi de, bu topraklara hükmetmeye çalışan bu yaratıkların hizmetkârları olmayı arzuluyor.</p>
	<p class="block_3"> </p>
	<p class="block_2">"Görevimiz basit. Bu işgal ordusunun kalbine yaklaşıp, onun hakkında elimizden geldiği kadar çok şey öğrenmeliyiz. Öğrenebildiğimiz her şeyi öğrendikten sonra, Yılan Nehri Şehri'ne, oradan da Krondor'a gitmemiz gerekiyor ki Prens Nicholas gelecek olan istilaya hazırlanabilsin."</p>
	<p class="block_3"> </p>
	<p class="block_2">Bir sessizlikten sonra Biggo, "Demek tek yapmamız gereken bu," dedi. "Ondan sonra eve gidebilir miyiz?"</p>
	<p class="block_3"> </p>
	<p class="block_2">Herkes bir anda kahkahaya boğuldu. Erik kendini tutamadığını fark etti. Roo kahkahasını tutmaya çalışıyormuş gibi ona baktıktan sonra gülmeye başladı.</p>
	<p class="block_3"> </p>
	<p class="block_2">Calis sessiz olmaları için elini kaldırmadan önce, cümbüşün bir süre devam etmesine izin verdi.</p>
	<p class="block_3"> </p>
	<p class="block_2">"Birçoğunuz geri dönmeyecek. Ama dönenleriniz özgürlüklerini ve Kral'ın övgüsünü kazanacak.</p>
	<p class="block_3"> </p>
	<p class="block_2">Ve eğer bu ölüm saçan yılanları yenebilirsek, seçtiğiniz hayatı yaşama fırsatına sahip olabileceksiniz. Şimdi hazırlanın. Dostlarımızla buluşmadan önce zorlu bir çölü geçmek için uzun bir yürüyüş yapmamız gerekiyor."</p>
	<p class="block_3"> </p>
	<p class="block_2">Adamlar, Kışortası Festivali'nde hediyelere üşüşen çocuklar gibi silahların ve kıyafetlerin başına üşüştü ve biraz sonra havada yorumlar ve dostça hakaretler uçuşmaya başladı.</p>
	<p class="block_3"> </p>
	<p class="block_2">Erik, soluk ama kullanışlı mavi bir tunik buldu. Üstüne, üzerinde aşınmış ve silikleşmiş aslan kafası olan yabancı desenli bir göğüs zırhı taktı. Basit, yuvarlak bir kalkan, beline taktığı uzun bir hançer ve iyi yapılmış bir uzun kılıç ihtiyaçlarını karşılamıştı. Adamlar çeşitli eşyaları deneyip çıkarırken, ayaklarının dibine burun demiri olan konik bir miğfer yuvarlandı. Miğferi almak için eğildi ve dışarı zincirden yapılmış bir boyun koruması düştü. Denemek için taktı. Başına rahatça oturduğunu görünce çıkarmadı.</p>
	<p class="block_3"> </p>
	<p class="block_2">Herkes hazır olunca, ortam ciddileşti. Calis işlerinin bittiğini görüp ellerini kaldırdı. "Artık Calis'in Kızıl Kartalları'sınız. Herhangi biri bu adı tanıyacak olursa, Günbatımı Adaları'ndan geldiğimizi söyleyeceksiniz. Daha önce hizmet etmiş olanlar diğerlerine Kartallar hakkında bilmesi gerekenleri anlatabilir. Biz krallıktaki en acımasız savaşçılarız ve hiçbir insandan ya da iblisten korkmayız. Son seferde kıçımıza tekme yedik, ama bu yirmi yıl önceydi ve bin adam arasından bizi hatırlayan bir kişinin çıkacağını sanmıyorum. Şimdi gruplar oluşturun -paralı askeriz, ama ayaktakımı değiliz- ve azıklarınızı kontrol edin. Herkes üç su matarası taşıyacak. Gece ilerleyip, gündüz uyuyacağız. Emirlere uyarsanız, suyu tekrar görecek kadar yaşarsınız."</p>
	<p class="block_3"> </p>
	<p class="block_2">Güneş batarken Foster ve de Loungville adamları gruplara ayırdı. Calis yüzünü batıya, kızgın güneşe doğru çevirdi ve onları sıcağın içine yönlendirdi.</p>
	<p class="block_3"> </p>
	<p class="block_2">Erik hayatında hiç bu kadar pişmemiş, yorulmamış ve susamamıştı. Ensesi kaşınıyordu, ama elini kaldırıp kaşıyacak hali yoktu. İlk gece nispeten rahat gibi gelmişti. Saatler geçtikçe sıcak hava yerini sert rüzgârlara bırakmıştı ve gündoğumu yaklaşırken de soğumuştu. Ama o zaman bile çok kuru bir soğuk olmuştu ve susuzluk başlamıştı. Emredildiği üzere, sadece Foster ve de Loungville izin verdiği zaman su içiyorlardı; saat başı bir ağız dolusu.</p>
	<p class="block_3"> </p>
	<p class="block_2">Gündoğumuna yakın kamp kurmaları emredildi ve çabucak, her biri ancak altı adamı alacak genişlikte olan küçük çadırlar kuruldu. Bir an önce uykuya daldılar.</p>
	<p class="block_3"> </p>
	<p class="block_2">Erik saatler sonra bir sıçramayla uyandı. Ciğerlerine ancak ölmeyecek kadar hava giriyor gibiydi. Güçlükle nefes aldı ve ciğerlerine neredeyse acı veren kuru bir hava doldu. Gözlerini açınca, sert zeminden çıkan ısının havada yarattığı dalgalanmaları gördü. Çadırdaki adamlar kıpırdanıp rahatlamaya çalıştı. İki kişi, dışarının daha az sıcak olduğunu düşünerek çadırlarından çıkmıştı, ama çabucak küçük sığınaklarına döndüler. Sanki zihinlerini okuyormuş gibi, havada Foster'ın sesi çınladı. Su içerken yakalananların kırbaçlanacağı uyarısında bulunuyordu.</p>
	<p class="block_3"> </p>
	<p class="block_2">İkinci gece yorucu, ikinci gün de korkunç olmuştu. Artık sıcaktan uyuyamıyorlardı, sadece ilerlemeye çalışmadıkları için daha az enerji harcıyorlardı. Kum ve soğuk hava adamlardan nemi gündüzün sıcağı kadar çabuk emince gece rahatlama getirmedi. İlerlemeye devam ettiler. Foster ve de Loungville, hiç kimsenin arkada kalmamasını sağlamak için grupları gözlerinin önünden ayırmamaya dikkat ediyorlardı. Erik bunu aynı zamanda, hiç kimsenin yorulduğu için ekipmanının herhangi bir yaşamsal parçasını yere atmadığından emin olmak için yaptıklarını biliyordu.</p>
	<p class="block_3"> </p>
	<p class="block_2">Üçüncü gündeydiler ve Erik bir daha su ya da gölge görebileceğinden ümidi kesmişti. Yolculuğun acımasızlığına bir de arazinin yükselmesi eklenmişti. Oldukça yumuşak bir eğimle başlamıştı, ama artık sanki yokuş yukarı yürüyorlarmış gibi hissettiriyordu.</p>
	<p class="block_3"> </p>
	<p class="block_2">En önde giden Calis durup diğerlerine yanına gelmelerini işaret etti. Tepenin zirvesine vardıklarında, Erik çayırlık bölgelere ulaşmış olduklarını ve tepenin aşağısında, geniş dallı ağaçların korunak sunduğu küçük bir koruya giden inişli yokuşlu yeşil tepeler gördü. İleride kırsal bölgeyi kıvrıla kıvrıla geçen ağaçlardan oluşan bir hat vardı ve Calis orayı göstererek, "Yılan Nehri," dedi. "Artık kana kana su içebilirsiniz."</p>
	<p class="block_3"> </p>
	<p class="block_2">Erik son matarasını alıp kafasına dikti ve neredeyse boş olduğunu fark etti. Şaşırmıştı; üç matarayı da bitirmesine yetecek kadar içmesine izin verilmediği için daha fazla suyu kaldığını zannetmişti.</p>
	<p class="block_3"> </p>
	<p class="block_2">Calis de Loungville'e bakıp, "Oldukça kolay oldu," dedi.</p>
	<p class="block_3"> </p>
	<p class="block_2">Erik kafasını iki yana sallayan Roo'ya göz attı. İlerleme emri verildi ve ilerideki nehre doğru yürümeye başladılar.</p>
	<p class="block_3"> </p>
	<p class="block_2">Geniş ağıllarda atlar daireler çizerek koşuyordu ve Calis iki tane at tüccarıyla konuştu. Daha önce de buraya gelmişlerdi: Shingazi'nin İskelesi adında zengin görünüşlü bir ticaret merkezi. Eski askerlerden biri, Calis yirmi dört yıl önce buraya ilk kez geldiği zaman burasının ateşe verilip yerle bir edildiğini, ama yeniden inşa edildiğini söylemişti. Shingazi yıllar önceki o yangında ölmüş olsa da, yeni sahipleri adını değiştirmemişti. Şimdilik Shingazi'nin İskelesi'ndeki Brek'in Yeri'nin konukseverliğinin tadını çıkarıyorlardı.</p>
	<p class="block_3"> </p>
	<p class="block_2">Yemek sadeydi ama son üç günün azıklarından sonra, şarap ve bira gibi iyi gelmişti. Onları bekleyen adamlar uçurumun tepesinde onları karşılayan atlılar değildi. Erik'e onların Jeshandi'nin atlıları olduğu söylenmişti, ama bunlar, Yılan Nehri Şehri'nin yukarısından gelen tüccarlardı. Yanlarında bir muhafız birliği vardı ve Calis yüzbaşılarını tanıyordu. Paralı asker birliği dışarıda beklerken, konuşmak için meyhaneye girmişlerdi. Nehirde yıkanmışlardı ve at binmeden önce dinleniyorlardı.</p>
	<p class="block_3"> </p>
	<p class="block_2">Erik ilgiyle atları izliyordu. Sonunda anlayabileceği bir şeylerle karşılaşmıştı. Her ata gem takılmıştı. Üstlerinde göğüs şeridi olan süvari eyerleri ve eyerin arkasında rulo yapılmış şilte ya da çadır için yer olan heybeler olduğunu gördü.</p>
	<p class="block_3"> </p>
	<p class="block_2">Bir şey Erik'in dikkatini çektiğinde yanından Foster geçiyordu. "Onbaşı," dedi. Foster durdu. "Ne var?" "Şu at sağlıklı değil." "Ne?"</p>
	<p class="block_3"> </p>
	<p class="block_2">Erik eğilip ağıl çitinin altından geçti ve atların yanına gitti. Tüccarın at bakıcılarından biri Erik'e bağırdı; gemide buranın dilini öğrenmeye çalışmıştı ve adamın atlardan uzak durmasını söylediğini biliyordu, ama sadece bakmak istediğini söyleyecek yeterli güveni yoktu. Sanki bir selamlamaya karşılık veriyormuş gibi adama el salladı.</p>
	<p class="block_3"> </p>
	<p class="block_2">Atın yanına varan Erik, tutup kaldırarak elini hayvanın sol ön ayağında gezdirdi. "Kötü toynak."</p>
	<p class="block_3"> </p>
	<p class="block_2">Foster, "Açgözlü ruhlarına lanet olsun," dedi.</p>
	<p class="block_3"> </p>
	<p class="block_2">Bakıcı bağırıp hayvanı rahat bırakmalarını söyleyerek yanlarına geldi. "Henüz parasını ödemediniz! Sizin değiller!"</p>
	<p class="block_3"> </p>
	<p class="block_2">Foster efsanevi öfkesini gösterdi. Dolgun eliyle gömleğine yapışarak adamı ayaklarının ucuna kaldırıp suratına bağırmaya başladı. "Öğle yemeğinde karaciğerini yemeliyim! Efendine git ve keyfim kaçmadan burada olmazsa, onu ve beş kilometre içindeki her hilekâr tüccar piçi öldüreceğimi söyle!" Gömleğini bırakırken adamı hafifçe itince bakıcı geri geri atın üstüne düştü ve hayvan uzaklaştı. Adam dönüp patronunu bulmak için koşarak uzaklaştı.</p>
	<p class="block_3"> </p>
	<p class="block_2">Bu, at tüccarlarıyla birlikte gelen muhafızları etkilememişti ve aniden her taraftan silahlı adamlar gelmeye başladı. Erik, "Onbaşı, bu akıllıca mıydı?" diye sordu.</p>
	<p class="block_3"> </p>
	<p class="block_2">Foster sadece sırıttı.</p>
	<p class="block_3"> </p>
	<p class="block_2">Birkaç dakika sonra at tüccarı yanlarına gelmişti ve adamına neden saldırıldığını bilmek istiyordu. Foster, "Saldırımı mı?" dedi. "Kafalarınızı kazığa geçirmeliydim! Şu hayvana bak!" Adam ata şöyle bir baktı ve "Nesi var?" diye sordu. Foster Erik'e bakıp, "Nesi var?" diye sordu.</p>
	<p class="block_3"> </p>
	<p class="block_2">Erik kendini aniden, etraflarındaki bütün adamların ilgisinin merkezinde buldu. Etrafına baktı ve Calis ile şehir muhafızlarının liderinin meyhaneden çıktıklarını gördü. Belli ki birisi onları tehlike olasılığına karşı uyarmıştı. Erik, "Hastalıklı bir toynağı var," dedi. "Çatlayıp irin toplamış ve sağlıklı gözükmesi için üstü boyanmış." Adam bir dizi itiraza başladı, ama Calis, "Bu doğru mu?" diye sordu.</p>
	<p class="block_3"> </p>
	<p class="block_2">Erik başını salladı. "Eski bir numaradır." Atın önüne geçip gözlerinin içine baktı, ardından ağzını inceledi. "İlaç verilmiş. Ne verildiğini bilmiyorum, ama topallamamasını sağlamaya yetecek kadar acıyı kesen birkaç ilaç var. Ona her ne verdilerse etkisi azalmaya başlıyor. Yürüyüşünde bir aksama görünmeye başlıyor."</p>
	<p class="block_3"> </p>
	<p class="block_2">Calis at tüccarının yanına gitti. "Bu görev sana arkadaşımız Aslan Klanı'ndan Regin tarafından verildi, değil mi?"</p>
	<p class="block_3"> </p>
	<p class="block_2">Adam blöf yapmaya çalışarak başını salladı. "Evet. Sözüm Yılan Nehri Şehri'nden Batıillerine kadar senettir. Bundan, yanlış yola sapmış hizmetlilerimden hangisinin sorumlu olduğunu bulacağım ve onu cezalandıracağım. Birisinin gözüme girmeye çalıştığı belli, ama ben iyi arkadaşlarıma kazık atmam!"</p>
	<p class="block_3"> </p>
	<p class="block_2">Calis kafasını iki yana salladı. "İyi. Her hayvanı inceleyeceğiz ve her geri çevirdiğimiz atın bedelini sağlam bir atla ödeyeceksin. Bu demek oluyor ki, para ödemeden başka bir binek alacağız." Adam birliğin yüzbaşısına bakınca adamın gülümsediğini gördü. "Bana adil gibi görünüyor,</p>
	<p class="block_3"> </p>
	<p class="block_2">Mugaar." Adam elini kalbinin üstüne koydu. "Anlaştık."</p>
	<p class="block_3"> </p>
	<p class="block_2">Yenilgiye uğrayan tüccar sallana sallana uzaklaşırken Calis, "Hatonis, bu Erik von Darkmoor," dedi. "Hayvanları tek tek gözden geçirecek. Eğer çalışmasına engel olunmamasını sağlarsan, sana borçlu kalırım."</p>
	<p class="block_3"> </p>
	<p class="block_2">Erik elini uzattı. Adam delikanlının elini kuvvetlice sıkıp salladı. Orta yaşta bir askerdi, ama saçında çok az grilik vardı. Güçlüydü ve deneyimli bir savaşçıya benziyordu.</p>
	<p class="block_3"> </p>
	<p class="block_2">"Eğer klanımıza utanç getirirse, babam mezarından kalkar," dedi muhafız yüzbaşısı.</p>
	<p class="block_3"> </p>
	<p class="block_2">Calis Erik'e dönerek, "Gün ağarana kadar yüz attan fazlasına bakabilir misin?" diye sordu. Erik etrafındaki atlara göz gezdirip omuzlarını silkti. "Eğer gerekiyorsa."</p>
	<p class="block_2"> </p>
	<p class="block_2">"Gerekiyor," dedi Calis uzaklaşarak.</p>
	<p class="block_3"> </p>
	<p class="block_2">Foster bir an Calis'in arkasından baktıktan sonra Erik'e döndü. "Pekâlâ, durma orada öyle. Kıpırda!" Erik iç geçirip etrafına bakarak grubundaki adamlardan bazılarını çağırdı. Hayvanları yürütüp yavaşça koşturacak ve gözden geçirilenleri başka bir yere götürecek adamlara ihtiyacı olacaktı. Derin bir nefes alarak, en yakındaki atla işe koyuldu.</p>
	<p class="block_3"> </p>
	<p class="block_4"><img alt="Line" src="images/image.png" class="calibre4"/></p>
	<p class="block_3"> </p>
	<p class="block_9" id="calibre_pb_12"> </p>
</body></html>
