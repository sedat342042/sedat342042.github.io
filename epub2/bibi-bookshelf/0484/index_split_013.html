<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Karanlık Kraliçenin Gölgesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">-13-</p>
	<p class="block_6">ARAMA</p>
	<p class="block_3"> </p>
	<p class="block_2">Barmen kafasını kaldırdı.</p>
	<p class="block_3"> </p>
	<p class="block_2">Han kalabalıktı ve işlerin normal seyrinde içeri giren herhangi biri onun dikkatini çekmezdi. Ama ne içeri giren kişi sıradan müşterilerinden biriydi, ne de barmen sıradan bir barmendi.</p>
	<p class="block_3"> </p>
	<p class="block_2">Yeni gelen, uzun boylu ve tavırlarında uyarı olan bir kadındı. Sıradan bir sokak kızı olmadığını gösterecek kadar iyi, ama asaletini gösterecek kadar da şık olmayan, kaliteli kumaştan yapılmış, bütün vücudunu gizleyen bir cüppe giyiyordu. Barmen bir an için kadının arkasından, onu sokakların daha sert sakinlerinden korumak için bir ya da daha fazla adamın gireceğini sanmıştı. Hiç kimse görünmeyince, bu kadınla ilgili sıradan hiçbir şey olmadığına emin oldu. Kadın, sanki birisini arıyormuş gibi etrafa göz gezdirdi; ardından gözlerini barmene dikti.</p>
	<p class="block_3"> </p>
	<p class="block_2">Kadın pelerininin başlığını geriye attı ve ortaya siyah saçları ve yeşil gözleriyle genç bir yüz çıktı, ama barmen görünüşün aldatıcı olduğunu biliyordu. Kadın güzel değildi, ama dolgun dudakları ve güzel elmacık kemikleriyle çekiciydi. Bakışları tehlikeliydi. Çoğu erkek onu güzel bulurdu, ama çoğu erkek onun ne kadar tehlikeli olduğunu bilmezdi. Kadın bara ulaşamadan, genç bir haydut önünü kesti. Adam gençliğinin doruğundaydı ve biranın da etkisiyle kanı çok fazla kaynıyordu. Görünüşü neredeyse heybetliydi, boyu iki metreye ulaşıyordu, geniş omuzları ve böbürlenmelerinin birkaçının yalan olmadığını göstermeye yetecek kadar yara izi vardı.</p>
	<p class="block_3"> </p>
	<p class="block_2">"Bak sen!" dedi bir sarhoş kahkahası atıp, daha iyi görebilmek için sorguçlu miğferini geriye iterek. "Bu kadar güzel bir hizmetçi kız benim arkadaşlığım olmadan ne yapıyor?"</p>
	<p class="block_3"> </p>
	<p class="block_2">Arkadaşlarından ikisi buna güldü, ama gecesini kazançlı hale getirmek için bu üç askere güvenen fahişe onaylamayan bir bakış attı. Genç savaşçı önüne geçince kadın durdu ve adamı yavaşça baştan ayağa süzdü. "Affedersiniz," dedi kadın yavaşça.</p>
	<p class="block_3"> </p>
	<p class="block_2">Adam-çocuk sırıttı ve bir şey söylemek üzereymiş gibi göründü. Ardından şaşkın bir ifadeyle kadına baktı ve gülümsemesi yavaş yavaş yok oldu. "Özür dilerim," dedi yavaşça, yana çekilirken. Arkadaşları şaşkınlık içinde bakıyordu ve bir tanesi bir şey söylemek için kalktı. Barmen küçük bir arbalet çıkarıp ucu itiraz eden kişiye bakacak şekilde barın üstüne koydu. "Neden yerine oturup içkini bitirmiyorsun!"</p>
	<p class="block_3"> </p>
	<p class="block_2">"Dur bakalım Tabert. Burada çok altın harcıyoruz! Bizi tehdit etme!"</p>
	<p class="block_3"> </p>
	<p class="block_2">"Roco, pazardan aldığın ucuz şarapla sarhoş oluyorsun, ardından kapanana kadar kızlarımdan birine elleyip okşamak için sallana sallana buraya geliyorsun ve çoğu zaman kızın hesabını ödeyecek paran olmuyor!"</p>
	<p class="block_3"> </p>
	<p class="block_2">Üç adamla birlikte oturan kız ayağa kalkıp, "Ve paralan olduğu zamanın yarısında da o ucuz şaraptan dolayı kılıçlarında demir kalmaz ve demir kalsa da, bu da öyle fazla övünülecek bir şey değildir," dedi.</p>
	<p class="block_3"> </p>
	<p class="block_2">Bu, oranın müdavimlerinden kahkaha ve hakaretlerin gelmesine sebep oldu. Ayağa kalkana kadar kızı tutan üçüncü savaşçı, "Arlet! Bizi sevdiğini sanırdım!" dedi.</p>
	<p class="block_3"> </p>
	<p class="block_2">"Bana altınlarını gösterirsen, severim tatlım," dedi kız soğuk bir sırıtmayla.</p>
	<p class="block_3"> </p>
	<p class="block_2">Tabert, "Üçünüz neden Kinjiki'nin yerine gidip bir süre onun kızlarını taciz etmiyorsunuz," dedi.</p>
	<p class="block_3"> </p>
	<p class="block_2">"Onda Tsurani kanı var, o yüzden o tacize benden daha iyi dayanacaktır."</p>
	<p class="block_3"> </p>
	<p class="block_2">İki arkadaş bu ricaya itiraz etmeye hazır görünüyordu, ama kadını durdurmaya çalışan genç yavaşça başını salladı ve miğferini yerine oturttu. Masanın altına uzanarak silahını ve kalkanını aldı. "Gidiyoruz. Eğlencemizi başka bir yerde bulabiliriz." İki arkadaşı itiraz etmek üzereydi ki adam, "Gidiyoruz dedim!" diye kükredi. Ani öfke diğerlerini korkuttuğu için duraksadılar, ardından razı olup, dışarı çıkan adamı takip ettiler.</p>
	<p class="block_3"> </p>
	<p class="block_2">Kadın bara ulaştı. O sormadan barmen kadının ne soracağını biliyordu. "Görmedim," dedi. Kadın kuşkuyla kaşını kaldırdı. "Her kimi arıyorsan onu görmedim." "Sence kimi arıyorum?"</p>
	<p class="block_3"> </p>
	<p class="block_2">Geniş favorileri olan ve alnı açılan şişman bir adam olan barmen, "Senin gibi bir kadına kendini arattıracak sadece bir çeşit erkek vardır ve son zamanlarda buraya onun gibi birisi gelmedi," dedi. "Peki benim ne çeşit bir kadın olduğumu düşünüyorsun?" diye sordu kadın. "Diğerlerinin göremediği şeyleri gören bir kadın." "Bir barmene göre çok dikkatlisin," dedi kadın.</p>
	<p class="block_3"> </p>
	<p class="block_2">"Göstermemeyi öğrenmelerine rağmen, çoğu barmen öyledir. Diğer taraftan, ben çoğu barmene benzemem."</p>
	<p class="block_3"> </p>
	<p class="block_2">"Adın?"</p>
	<p class="block_3"> </p>
	<p class="block_2">"Tabert."</p>
	<p class="block_3"> </p>
	<p class="block_2">Kadın sesini alçaltarak konuştu. "Güvenilir bir kaynaktan burada olduğunu duyduğum bir şeyi aramak için, LaMut'taki her berbat hana ve pis meyhaneye girdim. Şimdiye kadar boş bakışlardan ve şaşkın kekelemelerden başka hiçbir şey geçmedi elime." Sesini daha da alçaltarak, "Koridor'u bulmam gerekiyor," dedi.</p>
	<p class="block_3"> </p>
	<p class="block_2">Barmen gülümseyerek, "Arka taraf," dedi.</p>
	<p class="block_3"> </p>
	<p class="block_2">Kadını barın arkasındaki küçük bir odaya, ardından da merdivenlerden aşağıya yönlendirdi. "Bu depo şehrin altındaki diğer depolarla bağlantılıdır," dedi barmen. Merdivenlerin dibindeki bir kapıyı açtı ve kadını dar bir koridorun sonuna götürdü. Burada kapı yoktu, sadece, metal bir çubuğa asılı bir kumaşla kapatılmış küçük bir giriş vardı. Kadın girişe uzanırken Tabert, "Eğer o odaya girersen sana yardım edemem," dedi. "Ben sana sadece kapıyı gösterebilirim."</p>
	<p class="block_3"> </p>
	<p class="block_2">Miranda, adamın dediği şeyin ne anlama geldiğinden tam olarak emin olmamasına rağmen başıyla onayladı. Küçük odaya girdi. Kapının eşiğinden ve çubuğun altından geçerken, odadan enerji fışkırdığını hissetti. Çok kısa bir an, boş bira ve şarap fıçıları ve hatırı sayılır miktarda sandıkla dolu küçücük bir depo gördü, ama anında barmenin ne demek istediğini anladı. İradesini kullanarak metal çubuktan hızla aşağı akan enerji fazına geçti ve bir an sonra başka bir yerde duruyordu. Koridor sonsuzdu. Ya da en azından sonunu bulup da anlatabilecek hiçbir yaratık yoktu. Miranda Koridor'un duvarlarına belli aralıklarla dizilmiş kapılar, ışık saçan dikdörtgenler gördü.</p>
	<p class="block_3"> </p>
	<p class="block_2">Dikdörtgenlerin arasında gri bir hiçlik vardı. Açık bir ışık kaynağı olmadığı için bütün görebildiği bir çeşit muammaydı. Miranda algılarını değiştirdi ve buna anında pişman oldu. Hissettiği karanlık o kadar yoğundu ki, ani bir ümitsizliğe yol açıyordu. Gözlerini, kullandığı büyülü görüşe döndürünce tekrar görmeye başladı. Barmenin söylediklerini düşündü. "Eğer o odaya girersen sana yardım edemem. Ben sana sadece kapıyı gösterebilirim." Adam Koridor'a açılan büyülü kapıyı biliyordu, ama hiç kimseyi o kapıdan geçiremiyordu. Sadece Miranda ya da Midkemia'daki birkaç kişi gibi yetenekli olanlar Koridor'a girip hayatta kalacak yöntemlere sahip olabilirdi.</p>
	<p class="block_3"> </p>
	<p class="block_2">Dönüp az önce geçtiği kapıya baktı. Bu yoldan dönmesi gerekirse diğerlerinden ayırt edebilmek için kapıyı aklına kazımaya çalışıyordu. İlk başta kapıyı işaretleyen olağandışı hiçbir şey göremedi, ama sonra kapının üstünde havada asılı duran belli belirsiz rünleri fark etti. Dikkatini onların üzerine yoğunlaştırdı ve şekillerini ve düzenlerini ezberledi, rünleri 'Midkemia' olarak tercüme etti. Kapının karşısında, hiçbir özelliği olmayan gri bir boşluk vardı. Koridor'un solundaki ve sağındaki kapılar birbirlerine çapraz olarak dizildiği için birbirlerini görmüyorlardı. İlerlemeye başladı ve geçtiği kapının diğer tarafındaki kapının rünlerinin farklı bir işaret taşıdığını gördü. Bunu da ezberledi. Bir şekilde Koridor'a girdiği noktaya gelirse ve nerede olduğunu karıştırırsa, tanıdık yön işaretleri dizisi yararlı olurdu.</p>
	<p class="block_3"> </p>
	<p class="block_2">En yakındaki yarım düzine kapının rünlerini ezberledikten sonra -herhangi bir bilgisi olmaksızın, bir yönün diğeri kadar uygun olduğunu farz ederek- yürümeye başladı.</p>
	<p class="block_3"> </p>
	<p class="block_2">Uzaktaki şekil, kaba hatlarıyla insan biçiminde görünüyordu, ama sayısız ırktan herhangi birinin üyesi olabilirdi.</p>
	<p class="block_3"> </p>
	<p class="block_2">Miranda durdu. Kendini savunabilirdi, ama eğer yapabilirse, beladan uzak durmaya çalışmanın daha iyi olacağını düşündü. Diğer tarafta ne olduğuna dair hiçbir fikri olmamasına rağmen, sağındaki kapı kaçması için bir potansiyel oluşturuyordu.</p>
	<p class="block_3"> </p>
	<p class="block_2">Sanki düşüncelerini okumuş gibi, şekil silahı olmadığını göstermek için eldivenli ellerini kaldırıp bağırarak bir şeyler söyledi. Yaratığın, Miranda’nın herhangi birinin taşıyıp yine de dik yürüyebileceğini düşündüğünden daha fazla kolu olduğu için hareket pek güven verici değildi.</p>
	<p class="block_3"> </p>
	<p class="block_2">Başındaki tamamen kapalı miğferden dolayı yüzü görünmüyordu. Vücudu çelik kadar sert görünen bir malzemeyle kaplıydı, ama yine de daha esnek olduğu görüntüsü veriyordu. Malzeme beyaza çalan mat gümüş rengindeydi ve çoğu parlak zırhın sahip olduğu yüksek yansıtma özelliğinden yoksundu. Yaratık sırtında yuvarlak bir kalkan taşıyordu ve bu ona kaplumbağamsı bir görünüş veriyordu. Bir omzunun üstünden bir uzun kılıç kabzası, diğerinin üstünden de bir arbalet sapı gözüküyordu. Sağ kalçasından bir kısa kılıç sarkıyordu ve gövdesinde bıçaklar ve fırlatma aletleri asılıydı.</p>
	<p class="block_3"> </p>
	<p class="block_2">Yaratığın sol kalçasında sarılı bir kırbaç ve omzunda büyük bir torba vardı. Miranda Krallık’ın dilinde bağırdı. "Ellerinde hiçbir şey olmadığını görebiliyorum... şimdilik." Şekil dikkatlice ona doğru ilerledi ve ilk seferinde kullandığı dilden farklı bir dilde bir şeyler söyledi. Miranda Keshçe karşılık verdi ve yavaşça yürüyen cephanelik yine başka bir dilde yanıt verdi. Sonunda Miranda Roldem Krallığı'nın dilinin değişik bir biçiminde konuştu ve şekil, "Ah, Midkemialısın!" dedi. "Biraz önce Delkiaca duyduğumu düşünmüştüm, ama paslanmışım." Sesi insan sesine benziyordu. "Eğer o kapıdan geçeceksen, metan soluyabiliyorsan iyi olur demeye çalışıyordum."</p>
	<p class="block_3"> </p>
	<p class="block_2">"Kendimi öldürücü gazlardan koruyacak yöntemlerim var," diye karşılık verdi Miranda.</p>
	<p class="block_2"> </p>
	<p class="block_2">Adam yavaşça elini uzatıp miğferini çıkardı ve miğferin altından sıcak bir gülümsemeyle ikiye ayrılmış, neredeyse çocuksu sayılabilecek bir yüz -yeşil gözler, çilli bir surat ve nemli, keçeleşmiş kızıl saçlar- çıktı. "Koridor'da yürüyen birkaç kişinin yoktur, ama stres oldukça korkunçtur. Thedissio'da -sakinlerinin o dünyaya verdiği isim bu- normal ağırlığının yaklaşık iki yüz katı daha ağır gelirsin ve bu hareket etmeni çok güçleştirebilir." "Teşekkür ederim," dedi Miranda sonunda. "Koridor'a ilk gelişin mi?" diye sordu adam.</p>
	<p class="block_3"> </p>
	<p class="block_2">"Neden soruyorsun?"</p>
	<p class="block_3"> </p>
	<p class="block_2">"Eğer göründüğünden çok daha güçlü değilsen -dış görünüşün her zaman aldatıcı olduğunu kabul edenlerin en başında gelirim- Koridor'da tek başına dolaşırken bulduklarımız, genellikle ilk defa gelenler olur." "Siz mi?"</p>
	<p class="block_3"> </p>
	<p class="block_2">"Burada yaşayanlar." "Koridor'da mı yaşıyorsun?"</p>
	<p class="block_3"> </p>
	<p class="block_2">"İlk gelişin, buna şüphe yok." Torbasını yere koydu. "Ben Bol-dar Blood." "İlginç bir isim," dedi Miranda, gözle görülebilir bir keyifle.</p>
	<p class="block_3"> </p>
	<p class="block_2">"Ebeveynlerimin bana verdiği bir isim olmadığı kesin, ama ben bir paralı askerim ve benim mesleğimde gözdağı vermeyi belirli bir düzeyde tutmaya çalışmalı. İnanması zor, ama görünüşe göre durum böyle. Ayrıca," yüzünü gösterdi, "sence bu korku uyandıracak bir surata benziyor mu?"</p>
	<p class="block_3"> </p>
	<p class="block_2">Miranda kafasını iki yana sallayıp gülümsedi. "Hayır, sanırım benzemiyor. Bana Miranda diyebilirsin. Evet, bu Koridor'a ilk gelişim." "Midkemia'ya geri dönebilecek misin?"</p>
	<p class="block_2"> </p>
	<p class="block_2">"Eğer arkamı dönüp yaklaşık iki yüz yirmi kapıyı geçsem bile, doğru olanı bulabileceğimden emin değilim."</p>
	<p class="block_3"> </p>
	<p class="block_2">Boldar kafasını iki yana salladı. "Uzun bir yol. Seni Yabon'daki Ylith şehrine götürecek, buraya pek uzak olmayan bir kapı var. Eğer oranın sakinleri tarafından rahatsız edilmeden iki blok ötedeki başka bir girişe ulaşabilirsen, Midkemia'ya açılan kapının yanında koridora geri döneceğin bir kapı bulacaksın. Hangisinin Midkemia kapısı olduğunu unuttum, ama onlardan biri." Eğildi, torbasını açtı ve bir şişe çıkardı. Ardından torbayı karıştırıp iki tane metal kadeh çıkardı. "Benimle bir kadeh şarap içmek ister misin?"</p>
	<p class="block_3"> </p>
	<p class="block_2">"Teşekkür ederim," dedi Miranda; "biraz susamıştım." Boldar, "Koridor'a ilk geldiğimde -aşağı yukarı bir buçuk yüzyıl geçmiş olmalı- neredeyse açlıktan ölene kadar etrafta dolaştım," dedi. "Çok iyi bir hırsız, genellikle benden bir iyilik isteyerek, bu gerçeği hatırlatacak sonu gelmez gibi görünen şeyler karşılığında hayatımı kurtardı. Ama zamanında beni pek çok zorluktan da çıkardı.</p>
	<p class="block_3"> </p>
	<p class="block_2">Koridor'da yönünü nasıl bulacağını bilmek oldukça yararlıdır. Ve bu bilgiyi seninle paylaşmaktan zevk duyarım." "Karşılığında da..."</p>
	<p class="block_3"> </p>
	<p class="block_2">"Çabuk anlıyorsun," dedi Blood sırıtarak. "Koridor'da hiçbir şey karşılıksız değildir. Bazen başkalarının sana borçlu kalması için bir şeyler yapabilirsin, ama hiçbir şey karşılıksız değildir. "Koridor'da karşılaşabileceğin üç tip kişi vardır: Senden uzak duran ve geçmene ses çıkarmayan, seninle pazarlık yapmaya çalışan ve senden faydalanmaya çalışan. İkinci ve üçüncü grubun ille de aynı olması gerekmez."</p>
	<p class="block_3"> </p>
	<p class="block_2">"Baş<span class="calibre5">ımın çaresine bakabilirim,"   dedi Miranda,   sesinde bir meydan okumayla.</span></p>
	<p class="block_3"> </p>
	<p class="block_2">"Daha önce de söylediğim gibi, eğer birtakım yeteneklerin olmasaydı, zaten burada olamazdın. Ama unutma ki, Dünyalar Koridoru'nda karşılaşacağın herkes için aynı şey geçerlidir. Ah, buraya ara sıra hiç güçleri, yetenekleri ya da becerileri olmayan bazı zavallılar kazara geliyor. Nasıl olduğunu hiç kimse tam olarak bilmiyor. Ama ya çabucak yanlış kapıdan geçiyor, ya kolay av arayanlara rastlıyorlar, ya da boşluğa giriyorlar."</p>
	<p class="block_3"> </p>
	<p class="block_2">"Boşluğa girdiğin zaman ne oluyor?"</p>
	<p class="block_3"> </p>
	<p class="block_2">"Eğer doğru noktayı biliyorsan, birçok isimle bilinen ve John adındaki bir adama ait olan büyük bir hanın barına çıkarsın. Hana basitçe 'Han' denir ve John da, 'Ketum John', 'Dürüst John', 'Vicdanlı John', 'Etik John' ya da bunun gibi yarım düzine daha unvanla bilinir, bara genellikle 'Dürüst John'un Yeri' denir. Bara, bilinen bin yüz on yedi giriş vardır. Eğer doğru noktayı bilmiyorsan... boşlukta ne olduğunu söyleyebilecek hiç kimse geri dönmediği için, kimse bilmiyor. Sadece boşluk."</p>
	<p class="block_3"> </p>
	<p class="block_2">Miranda rahatlamıştı. Paralı askerin tavırları öyle içtendi ki, kendisinden faydalanmaya çalışacağından şüphelenmişti. "Bu girişlerden birini bana gösterebilir misin?" "Tabii, bir ücret karşılığında."</p>
	<p class="block_3"> </p>
	<p class="block_2">"Ücret nedir?" diye sordu Miranda bir kaşını kaldırarak.</p>
	<p class="block_3"> </p>
	<p class="block_2">"Koridor'da pek çok değerli şey vardır. Her zamanki şeyler: Altın ve diğer değerli metaller, mücevher ve değerli taşlar, tapu senetleri, köleler ve sözleşmeler ve özellikle bilgi. Bir de sıradışı olanlar var: Benzersiz eşyalar, kişisel hizmetler, gerçekliğin kullanımı, asla doğmuş olmayacak olanların ruhları, bu gibi şeyler." Miranda başını salladı. "Ne istiyorsun?" "Sende ne var?"</p>
	<p class="block_3"> </p>
	<p class="block_2">Pazarlık etmeye başladılar.</p>
	<p class="block_3"> </p>
	<p class="block_2">Daha bir gün geçmeden, Blood değerini iki kere kanıtlamıştı. Birkaç saat önce karşılaştıkları, boyutlar arası köle tüccarlarından oluşan bir gruba kıyasla, karşılaştığı ilk kişi o olduğu için Miranda kendini şanslı sayıyordu. Miranda kölelik kurumundan hoşlanmıyordu.</p>
	<p class="block_3"> </p>
	<p class="block_2">Boldar barışçıl bir şekilde geçmelerini sağlamaya çalıştıktan sonra dört muhafız ve köle tüccarını öldürmüştü. Miranda onlarla tek basma başa çıkabileceğini düşünmüştü, ama Boldar’ın pazarlıkların tadının kaçtığı anı çabucak fark etmesi ve daha o kendini korumak için zihnini odaklamaya başlayamadan iki muhafızı halletmiş olmasından etkilenmişti. Etrafını koruyucu bir haleyle örtene kadar dövüş bitmişti.</p>
	<p class="block_3"> </p>
	<p class="block_2">Köleler serbest bırakılmıştı, ama bunun için Miranda'nın bayağı dil dökmesi gerekmişti. Şimdilik Boldar'ın payına düşen kölelerin satışından elde edeceği kazancı kendisi ödemek zorunda kalmıştı. Miranda şu anda kendisinin hizmetinde olduğunu belirtmiş ve onun temsilcisi gibi davranmasını istemiş ve kölelere ne istiyorsa onu yapmakta özgür olduğunu söylemişti. Adam bu teklifi biraz şüpheli bulsa da, köleleri besleme ve onlarla ilgilenme zorluğunu düşündükten sonra, Miranda'dan bir ikramiye almanın daha iyi bir çözüm olacağına karar vermişti.</p>
	<p class="block_3"> </p>
	<p class="block_2">İkinci karşılaşmaları, Blood ile işverenine açıktan geçmelerine izin vermeye meyilli gözüken başka bir paralı asker grubuyla olmuştu, ama Miranda, yalnız olsaydı tamamen farklı davranacaklarına emindi.</p>
	<p class="block_3"> </p>
	<p class="block_2">Yürürlerken öğreniyordu.</p>
	<p class="block_3"> </p>
	<p class="block_2">"Demek ortak kapıların yerini bilirsen, Koridor'daki yolculuk kısalıyor, öyle mi?" "Kesinlikle," dedi</p>
	<p class="block_3"> </p>
	<p class="block_2">Blood. "Dünyaya, kaç kapının olduğuna ve Koridor'daki başka bir kapıya nereden bağlandığına göre değişir. Thanderospace örneğin," geçtikleri bir kapıyı gösterdi, "sadece bir kapıya sahiptir ve bu kapı da ne yazık ki, yamyamlığın tanımında çok da titiz davranmayan ve mabetlerinin en iç kısmına giren herkesi yemeyi seven yamyam insansıların bir mezhebinin en kutsal tapınağındaki kurban salonuna açılır. Bu nadiren ziyaret edilen bir dünyadır.</p>
	<p class="block_3"> </p>
	<p class="block_2">"Diğer taraftan Merleen," biraz ilerideki bir kapıyı gösterdi, "en az altı kapıyla hizmet edilen ticari bir dünyadır ki, bu da onu hem yerleşik halklar, hem de diğer Koridor dünyaları için bir ticaret merkezi yapar.</p>
	<p class="block_3"> </p>
	<p class="block_2">"Geldiğin dünya Midkemia'nın, benim bildiğim en azından üç kapısı var. Sen girmek için hangisini kullandın?"</p>
	<p class="block_3"> </p>
	<p class="block_2">"LaMut'taki bir barın altındakini."</p>
	<p class="block_3"> </p>
	<p class="block_2">"Ah, evet, Tabert'in barı. Güzel yemekleri, oldukça iyi birası ve kötü şöhreti olan kadınları var.</p>
	<p class="block_3"> </p>
	<p class="block_2">Tam benlik." Miğferin içinde sırıtıyormuş gibiydi. Miranda bunu nasıl söyleyebildiğini bilmiyordu. Belki paralı askerin vücut dilindeki birtakım ayrıntılardan ya da sesindeki bir ifadeden kaynaklanıyordu.</p>
	<p class="block_3"> </p>
	<p class="block_2">"Bu kapıları nasıl öğreniyorsunuz? Bir harita mı var?"</p>
	<p class="block_3"> </p>
	<p class="block_2">"Evet, bir tane var," dedi Boldar, "Dürüst John'un Yeri'nde. Kabul salonunun duvarında. Haritada Koridor'un bilinen sınırlarını görebilirsin. Son kez baktığımda, tanımlanıp kataloglanmış otuz altı bin küsur kapı vardı.</p>
	<p class="block_3"> </p>
	<p class="block_2">"Arada sırada yeni kapılarla karşılaşanlardan Han'a mesaj gelir, ya Koridor'da ya da herhangi bir dünyaya açılan yeni bir geçiş keşfedilir. Çok uzakları araştırıp, John'a ulaşması on yıllarca süren mesajlar gönderen, adını unuttuğum efsanevi bir deli bile var. Han'dan o kadar uzaklaştı ki, bir efsane halini aldı."</p>
	<p class="block_3"> </p>
	<p class="block_2">Miranda düşündü. "Bu ne kadardır böyle devam ediyor?"</p>
	<p class="block_3"> </p>
	<p class="block_2">Boldar omuzlarını silkti. "Koridor'un zamanın başlangıcından beri var olduğundan şüpheleniyorum. İnsanlar ve diğer yaratıklar çağlardır burada yaşıyor. Koridor'da uzun süre yaşamak için belli yeteneklerinin olması gerekir, bu yüzden yaşamdan... daha çok şey isteyenler buraya gelir."</p>
	<p class="block_3"> </p>
	<p class="block_2">"Peki ya sen?" diye sordu Miranda. "Benden istediğin ücretle çoğu dünyada rahat rahat yaşayabilirsin."</p>
	<p class="block_3"> </p>
	<p class="block_2">Paralı asker omuzlarını silkti. "Bu işi para kazanmaktan çok heyecan için yapıyorum. İtiraf etmeliyim ki çabuk sıkılırım. Kral olabileceğim dünyalar var, ama bu bana pek çekici gelmiyor. Aslında, çoğu insanı çıldırtacak koşullarda kendimi daha mutlu hissediyorum. Savaş, cinayet, suikast, entrika. Benim sermayem bunlar ve beceride benimle karşılaşabilecek çok az kişi var. Bunu övünmek için söylemiyorum, iş teklifini zaten kabul ettim, ama sana sadece şunu anlatmaya çalışıyorum, Koridor'da yaşamaya alıştın mı, bir daha başka bir hayatı düşünmezsin."</p>
	<p class="block_3"> </p>
	<p class="block_2">Miranda başını salladı. Yerin büyüklüğü insanı serseme çeviriyordu; burası tam anlamıyla bütün bilinen ve birçok bilinmeyen dünyanın ortak noktasıydı.</p>
	<p class="block_3"> </p>
	<p class="block_2">Boldar, "Arkadaşlığından hoşlandığım ve söz verdiğin serveti beğendiğim kadar, gittikçe yoruluyorum da Miranda," dedi. "Burada zamanın bir anlamı olmamasına rağmen, bütün boyutlarda yorgunluk ve açlık gerçektir. En azından benim ziyaret ettiklerimde. Ve bana hâlâ nereye gittiğini söylemedin."</p>
	<p class="block_3"> </p>
	<p class="block_2">Miranda, "Söylemedim çünkü nereye gittiğimi ben de bilmiyorum," dedi. "Birisini arıyorum." "Kim olduğunu sorabilir miyim?"</p>
	<p class="block_3"> </p>
	<p class="block_2">"Yıldızlimanlı Pug adında bir büyücü."</p>
	<p class="block_2"> </p>
	<p class="block_2">Boldar omuzlarını silkti. "Hiç duymadım. Ama ihtiyaçlarımızı karşılayabileceğimiz bir yer varsa, orası Han'dır."</p>
	<p class="block_3"> </p>
	<p class="block_2">Miranda bundan emin değildi ve gün gibi ortada olanı kabul etme isteksizliğine hayret etti. Ama Koridor'da ortaklaşa kullanılan bir yer vardıysa ve Pug Koridor'a gelmişse, orası bilgi alınacak en olası yer olabilirdi. Ama Pug'ın geçişiyle ilgilenen başkaları olabileceğinden korkuyordu ve nerede olduğunun başkaları tarafından bilinmesini engelleyeceğini düşünüyordu. Yine de, amaçsızca dolaşmaktan daha iyiydi. "Han'dan çok uzakta mıyız?"</p>
	<p class="block_3"> </p>
	<p class="block_2">"Aslında hayır," dedi Boldar. "Karşılaştığımızdan beri iki girişi geçtik ve biraz ileride bir tane daha var." Onu takip etmesini söyledi ve iki kapı geçtikten sonra boşluğu işaret etti. "İlk seferinde bunu yapmak çok zordur." Boşluğun karşısındaki kapıyı gösterdi. "Şu işareti fark ettin mi?" Miranda başını salladı.</p>
	<p class="block_3"> </p>
	<p class="block_2">"Halliali, dağlardan hoşlanıyorsan güzel bir yerdir. Dürüst John'un Yeri'ne giden girişlerden bir tanesi onun karşısındadır. Şimdi sadece bir adım at ve boşluktan yaklaşık otuz santim ötede bir basamak ara." Böyle söyleyerek, griliğe girip gözden kayboldu.</p>
	<p class="block_3"> </p>
	<p class="block_2">Miranda nefes aldı, ardından, adamın hareketini taklit ederken, Yukarı mı, aşağı mı? diye düşündü. Miranda öne doğru düşüyordu: Basamak aşağı doğruydu, ama o yukarı doğru olacağını tahmin etmişti. Güçlü kollar onu yakaladı ve kolların üstündeki beyaz postu görünce gözleri ardına kadar açıldı.</p>
	<p class="block_3"> </p>
	<p class="block_2">Ona yardım eden boyu iki buçuk metreden uzun, baştan aşağı beyaz postla kaplı yaratıktan kendini uzaklaştırırken sakin kalmaya çalıştı. Bembeyaz yüzeyi siyah noktalar bozuyordu ve iki tane kocaman mavi göz ve bir ağız tüylü kafada görülebilen tek şeydi. Boldar, "Eğer silahın varsa, şimdi teslim etme zamanı," deyince, bunu hüzünlü bir homurtu takip etti.</p>
	<p class="block_3"> </p>
	<p class="block_2">Adamın oldukça zararsız gözüken eşyalar da dahil, cephaneliğini boşalttığını gördü. Miranda bir tanesi kemerinde, diğeri sağ baldırının içinde olmak üzere sadece iki tane hançer taşıyordu ve onları çabucak yaratığa teslim etti.</p>
	<p class="block_3"> </p>
	<p class="block_2">Boldar, "Mal sahibi, burasının herkes için tarafsız bir bölge olduğu takdirde işlerinin daha iyi gideceğini asırlar önce öğrenmiş," dedi. "Kwad sorun çıkarmaya başlayanların meyhanede gereğinden daha fazla kalmamasını sağlıyor." "Kwad mı?"</p>
	<p class="block_3"> </p>
	<p class="block_2">"Buradaki büyük, tüylü dostumuz," dedi Boldar. Kapıya doğru yürürlerken devam etti. "Kwad bir Coropaban'dır; bilinen bütün yaratıklardan daha güçlüdür, her çeşit büyüye neredeyse tamamen dayanıklıdır ve en güçlü zehirlerin onu öldürmesi aşağı yukarı bir hafta alır. Eğer anayurtlarından ayırabilirsen, harika korumalardır." Miranda durup aval aval baktı. Meyhane uçsuz bucaksızdı. Genişliği rahatça iki yüz metreydi ve boyu iki katıydı. Sağ duvar boyunca, müşterilerin isteklerini karşılamak için koşuşturan bir düzine barmenin olduğu tek bir bar vardı. Salonun diğer üç duvarını çevreleyen, masalar ve sandalyelerle dolu ve içki içip yemek yiyenlere giriş katını yukarıdan görebilecekleri bir yer sağlayan, üst üste iki balkon vardı.</p>
	<p class="block_3"> </p>
	<p class="block_2">Küçük bir kum havuzunda, çeşitli zarlardan bir bıçağa kadar akla gelebilecek her şans oyunu oynanıyordu. Akla gelebilecek her biçimdeki yaratık, eski tanıdıklarına rastlayınca birbirlerini selamlayarak kalabalığın arasından geçiyordu.</p>
	<p class="block_3"> </p>
	<p class="block_2">Yaratıklar çeşitli kaplarla, tabaklarla, kadehlerle, kovalarla ve kâselerle dolu tepsiler taşıyordu. Bazıları, Miranda'nın güvenlik duygusuna ters gelen yaratıkların önüne koyuldu. En azından bir düzine sürüngensi yaratık salonda yemek yiyordu ve sadece bu bile onu rahatsız etmeye yetmişti. Arada sırada böceğe benzeyen varlıklar ya da yürüyen köpeğe benzeyen bir şey görülse de, müşterilerin çoğu insansıydı.</p>
	<p class="block_3"> </p>
	<p class="block_2">"Dürüst John'un Yeri'ne hoş geldin," dedi Boldar.</p>
	<p class="block_3"> </p>
	<p class="block_2">"John nerede?" diye sordu Miranda.</p>
	<p class="block_3"> </p>
	<p class="block_2">"Şurada." Uzun barı gösterdi. Barın sonunda, parlak kumaştan yapılmış garip bir takım giyen bir adam duruyordu. Garip bir şekilde sivri uçları olan parlak siyah çizmelerin üstüne paçasız pantolon giymişti. Önü açık olan ceketin altında, sivri uçlu spor yakası olan inci kakmalı fırfırlı bir gömlek ve parlak sarı bir kravat vardı. Başında kırmızı ipek şeridi olan geniş kenarlı beyaz bir şapka vardı.</p>
	<p class="block_3"> </p>
	<p class="block_2">Alnında bir çift fazladan gözü olan, insana benzeyen bir yaratıkla konuşuyordu.</p>
	<p class="block_3"> </p>
	<p class="block_2">Yaklaşırlarken Boldar el salladı ve John denilen adam dört gözlü adama bir şeyler söyledi ve adam başıyla onaylayıp ayrıldı.</p>
	<p class="block_3"> </p>
	<p class="block_2">John genişçe gülümseyerek, "Boldar! Bir yıl mı oldu?" "Tam olarak değil John. Ama oldukça yakın."</p>
	<p class="block_3"> </p>
	<p class="block_2">"Koridor'da zamandan nasıl bahsedebiliyorsunuz?" diye sordu Miranda. John Boldar'a göz attı. "Şu andaki patronum Miranda."</p>
	<p class="block_3"> </p>
	<p class="block_2">John abartılı bir hareketle şapkasını çıkartıp göğsüne koydu ve diğer eliyle Miranda'nın elini hafifçe tutarak, belinden eğilerek selam verdi. Ardından dudaklarını kadının tenine değdirmeden, elini öpüyormuş gibi yaptı. Miranda, dokunuşta oldukça garip bir şey hissederek elini çabucak çekti. John, "Mütevazı işletmeme hoş geldiniz," dedi. Aniden Miranda'nın gözleri büyüdü.</p>
	<p class="block_3"> </p>
	<p class="block_2">"Siz hangi dili - biz..."</p>
	<p class="block_3"> </p>
	<p class="block_2">John, "İlk ziyaretiniz, anlıyorum," dedi. "Sizin kadar güzel bir konuğu, daha önce ben fark etmeden ağırlamış olmamızın olasılık dışı olduğunu düşündüm." Barın yanındaki bir masayı gösterdi ve bir sandalye çekti. Miranda onun oturmasını beklediğini anlamadan önce bir süre gözlerini kırpıştırdı. Bu garip davranışa alışık değildi, ama insan davranışlarının genişliğini düşününce, adamı kırmamaya karar verdi ve onu oturtmasına izin verdi.</p>
	<p class="block_3"> </p>
	<p class="block_2">"Burada yalnızca birkaç büyü yapılmasına izin verilir. Sadece kullanışlı değil, gereklidir de. Ara sıra, kişisel düşünce çerçevesi sadece en temel iletişimin -tabii iletişim kurabiliyorsa- mümkün olduğu, bilinçli yaşamın çoğunluğuna çok yabancı olan garip ve bazen de aptal konuklarımız olduğu için korkarım kusursuz değil." Boldar kıkırdayıp, "Doğru," dedi.</p>
	<p class="block_3"> </p>
	<p class="block_2">John umursamaz bir tavırla elini salladı. "Şimdi, ilk soruna gelince, zamanı ölçmek basittir. Bildiğim kadarıyla, Koridor'un dışında zaman evrendeki herhangi bir yerde geçtiği gibi geçer. Ama senin kastettiğin şeyin yanıtı, zamanı anayurdumdaki gibi ölçüyor olduğumuz. Bunun kendini beğenmişlik olduğunu kabul ediyorum, ama bu işletmenin sahibi ben olduğuma göre, kuralları da ben koyarım. Senin için bir sakıncası yoksa hangi dünyadan geldiğini öğrenebilir miyim?"</p>
	<p class="block_3"> </p>
	<p class="block_2">"Midkemia."</p>
	<p class="block_3"> </p>
	<p class="block_2">"Ah, o halde senin kullanmaya alışık olduğun zamana çok yakın bir zaman kullanıyoruz. Bir yılda sadece saatler fark eder; gerçi yazmanların ve filozofların canını sıkmaya yeter de artar bile, ama normal birisi için, iki takvim arasında doğum gününde yalnızca birkaç gün oynar."</p>
	<p class="block_2"> </p>
	<p class="block_2">Miranda, "Koridor'u ilk duyduğumda, diğer dünyaları araştırabileceğim büyülü bir kapı olduğunu düşünmüştüm," dedi. Böyle bir yer olduğunu... "</p>
	<p class="block_3"> </p>
	<p class="block_2">John başını salladı. "Birkaç kişi bilir. Ama insanlar da -senin insan olduğuna karar verdim- diğer zeki yaratıkların çoğu gibidir; uyum sağlarlar. Ve kullanışlı şeyleri bulup onları yapmaya devam ederler. Aynı şekilde, Koridor'da yürüme ayrıcalığına sahip olan bizler de uyum sağlarız. Koridor'da kalmak için çok fazla sebep, işin içine girdiğin zaman görmezden gelemeyeceğin çok fazla kazanç vardır, bu yüzden de birçoğumuz eski bağlarımızı kopararak ya da en azından utanç içinde onları ihmal ederek Koridor'un yaşayanları oluruz." "Kazanç mı?"</p>
	<p class="block_3"> </p>
	<p class="block_2">John ve Boldar birbirlerine baktı. "Neyse başını ağrıtmayayım tatlım, neden bana Koridor hakkında bildiklerini anlatmıyorsun?" diye öneride bulundu John.</p>
	<p class="block_3"> </p>
	<p class="block_2">Miranda, "Yolculuklarım sırasında, birkaç kez Dünyalar Koridoru'nu duydum," dedi. "Girişi bulmak için oldukça uzun bir süre aramak zorunda kaldım. Uzak dünyalara erişmek için uzayda yapılan bir yolculuk etme yöntemi olduğunu biliyorum." "Ve zamanda," dedi Boldar. Miranda, "Zamanda mı?" diye sordu.</p>
	<p class="block_3"> </p>
	<p class="block_2">"Klasik yöntemlerle uzak bir dünyaya ulaşmak bir ömür sürer; Koridor, geçişi günlere, bazı durumlarda da saatlere indirir."</p>
	<p class="block_3"> </p>
	<p class="block_2">John, "Yani meselenin özü: anayurtlarımızın yüzeyinde otururken tanımlamaktan hoşlandığımız gibi, Koridor nesnel gerçeklikten bağımsızdır," dedi. "Farklı evrenlerde -daha iyi bir terim olmadığı için- farklı uzay-zamanlarda olan dünyaları birbirine bağlar. Bilmemize imkân yok. Hatta farklı zamanlardaki dünyaları da birbirine bağlıyor olabilir. </p>
	<p class="block_3"> </p>
	<p class="block_2">Benim anayurdum, sıradan bir güneşin etrafında dönen çok seçkin olmayan bir küre, senin dünyan doğmadan önce, pekâlâ yaşlılıktan ölmüş olabilir Miranda. Nereden bilebiliriz ki? Nesnel uzayda ilerleyebiliyorsak, o zaman neden nesnel zamanda da ilerlemeyelim?</p>
	<p class="block_3"> </p>
	<p class="block_2">"Bu yüzden de, burada, Koridor'da, her şeye sahibiz. Ya da, bir ölümlünün dileyebileceği kadar çok şeyimiz var. Koridor'da harikalar ve sıradanlıklar alır satarız; her türlü taşınabilir mal ve her türlü hizmet ve borç. Eğer herhangi bir yerde bulunabileceğini hayal edebilirsen, aradığını burada bulabilirsin, ya da en azından seni ona götürecek birisini bulabilirsin."</p>
	<p class="block_3"> </p>
	<p class="block_2">"Diğer yararları ne?"</p>
	<p class="block_3"> </p>
	<p class="block_2">"Bir kere, Koridor'da yaşlanmazsın."</p>
	<p class="block_3"> </p>
	<p class="block_2">"Ölümsüzlük mü?"</p>
	<p class="block_3"> </p>
	<p class="block_2">"Ya da, küçük bir fark yaratacak, ona yeterince yakın bir şey," dedi John. "Belki de Koridor'u bulabilenlerimizde bu yetenek vardı, ya da Koridor'da yaşayarak Ölümün Soğuk elinden kaçınabiliyoruz, ama zaman içerisinde, kazanılanlar basit değildir ve çok az kişi bunu isteyerek geri çevirir." Elini sallayarak yukarıdaki balkonu gösterdi. "Koridor'dan ayrılmaya korktukları için konuk odalarımda yaşayanların sayısı birkaç yüzü buluyor ve işlerini tamamen onlara kiraladığım odalarında yürütüyorlar. Bazıları buraya bütün tehlikelerden tek olası sığınak olduğu için gelirken, bazıları günlerinin bir kısmını burada, bir kısmını da başka dünyalarda geçirmek için gelir. Ama Koridor'da yaşayıp da kazançlarının farkına vardıktan sonra cazibesinden vaz geçen yoktur." "Peki ya Kara Macros?"</p>
	<p class="block_3"> </p>
	<p class="block_2">Bu isimden bahsedilince, John da, Boldar da huzursuz oldu. "O özel bir durum," diye yanıtladı John bir süre sonra. "O daha yüksek bir gücün bir vekili, hatta yüksek bir gücün kendisi bile olabilir; en aşağı, Koridor'da ölümlü diye sayabileceğimiz şeylerin ötesinde bir şey. Onun ne olduğuna dair söylenenlerin ne kadarının doğru, ne kadarının efsane olduğunu yalnızca birkaç kişi söyleyebilir. Onun hakkında ne biliyorsun?" "Sadece Midkemia'da bana anlatılanları."</p>
	<p class="block_3"> </p>
	<p class="block_2">"Doğduğu dünya orası değil," dedi John. "Bundan neredeyse eminim. Ama onun adını bu konuşmaya getiren ne?"</p>
	<p class="block_3"> </p>
	<p class="block_2">"Senin de söylediğin gibi, sadece özel bir durum olması. Öyleyse başkaları da olabilir." "Muhtemelen."</p>
	<p class="block_3"> </p>
	<p class="block_2">"Yıldızlimanlı Pug gibi mi mesela?"</p>
	<p class="block_3"> </p>
	<p class="block_2">Pug'dan bahsedilince Boldar gözlerini kırpıştırırken, John tekrar huzursuz göründü. "Eğer Pug'ı arıyorsan, seni yüreklendirmekten başka yapabileceğim pek fazla şey olmayabilir." "O niye?" "Buradan aylar önce geçti, sözümona araştırma yapmak üzere hatırlayamadığım birtakım garip dünyalara gidiyordu, ama korkarım bu bir numara." "Neden böyle düşünüyorsun?"</p>
	<p class="block_3"> </p>
	<p class="block_2">"Çünkü, peşinden gelip onu arayanları durdurmaları için Boldar’ın arkadaşlarından birkaçını kiraladı."</p>
	<p class="block_3"> </p>
	<p class="block_2">"Kimleri?" diye sordu Boldar, salona göz gezdirerek.</p>
	<p class="block_3"> </p>
	<p class="block_2">"Çıtçıt William,- Kızıl Jeremiah ve Gri Suikastçı Eland Scarlet."</p>
	<p class="block_3"> </p>
	<p class="block_2">Boldar kafasını iki yana salladı. "Bu üçü sıkıntı yaratmak için uygun kişiler." Miranda'ya doğru eğildi. "Büyük olasılıkla Jeremiah'ı alt edebilirdim; ünü çoğunlukla söylentiler üzerine kurulmuştur. Ama William ve Eland ölüm dokunuşuna sahip ve eğer beraber çalışıyorlarsa, bu iş oldukça riskli bir hale geliyor demektir."</p>
	<p class="block_3"> </p>
	<p class="block_2">Miranda, "Bir Pantathialı gibi mi gözüküyorum?" diye sordu. John, "Tatlım, Koridor'da geçirdiğim birçok ömürden sonra, güvendiğim son şey dış görünüştür," dedi. "Sen, ortada olan bütün cazibene rağmen, büyükbabam çıkabilirsin ve bu beni pek de şaşırtmaz -gerçi bütün kalbimle ihtiyarın ölü olduğunu umuyorum, çünkü ben on dört yaşındayken onu gömmüştük." Masadan kalkarak, "Yıldızlimanlı Pug da Macros gibi Koridorlu olmayan, ama ara sıra onu kullanan biridir," dedi. "Ama sözleri iyidir, altını da öyle.</p>
	<p class="block_3"> </p>
	<p class="block_2">Korunmak için para ödedi ve karşılığında korunacak. Benim tavsiyem, bu salondaki başka hiç kimsenin onu aradığını bilmesine izin vermemen ve nerede olduğunu aramak için başka yöntemler bulmandır, aksi takdirde buradan ayrılmanın üstünden bir dakika geçmeden Koridor'un en ünlü paralı askerlerinden ikisiyle ve en korkulan suikastçılarından biriyle yüzleşmeye hazır ol."</p>
	<p class="block_3"> </p>
	<p class="block_2">Başıyla selam verdi. "Lütfen içkileri ikramım olarak kabul edin." Küçük bir adamı çağırdı ve ona bir şeyler söyledi. "Kısa bir süre için odaya ihtiyacın olursa, fiyatlarımızın makul olduğunu göreceksin. İhtiyacın yoksa, burada geçirdiğin sürenin tadını çıkartacağını ve çok geçmeden aramıza döneceğini ümit ediyorum." Şapkasını eğerek selam verip bara ve gönderildiği yerden dönen dört gözlü adamla olan konuşmasına dönmek için ayrıldı. Blood dramatik bir tarzda uzun uzun iç geçirdi. "Ne yapmaya karar verdin?" diye sordu.</p>
	<p class="block_3"> </p>
	<p class="block_2">"Aramaya devam etmeye karar verdim. Pug'a zarar vermek niyetinde değilim." "O bunu biliyor mu?"</p>
	<p class="block_3"> </p>
	<p class="block_2">"Hiç karşılaşmadık. Onu sadece ismen tanıyorum. Ama benim tehlikeli olduğumu düşünmeyeceğini biliyorum."</p>
	<p class="block_3"> </p>
	<p class="block_2">"Ben de onunla hiç karşılaşmadım, ama John bu ismi hemen tanıdı. Bu ününün yayıldığı anlamına gelir ve bunun Koridor'da olması için kişinin belirgin seviyede becerileri olması gerekir. Onun takip edildiğinden endişelenmek..." Omuzlarını silkti.</p>
	<p class="block_3"> </p>
	<p class="block_2">Miranda Boldar'ı ederinden satın alma eğilimindeydi ve adamın söylediği hiçbir şey ondan şüphelenmesine neden olmamıştı, ama risk işini şansa bırakamayacak kadar yüksekti. "Eğer takip edilmek istemiyorsa, aldığı önlemler yeterli," dedi. "Birisi izini nasıl sürecek?"</p>
	<p class="block_3"> </p>
	<p class="block_2">Boldar yanaklarını şişirip nefesini koyverdi. "Birkaç tane kâhin var..." "Aal Kâhini'ne danıştım."</p>
	<p class="block_3"> </p>
	<p class="block_2">"Eğer o bilmiyorsa, o zaman hiç kimse bilmiyordur," dedi adam. "Oyuncak Yapıcısı var." "O kim?" "Bir mucit. İcatları arasında, görünmek istemeyen insanları bulmak için kullanılabilen birkaç tane alet var. Ama biraz delidir ve bu yüzden de güvenilmezdir." "Başka kim var?"</p>
	<p class="block_3"> </p>
	<p class="block_2">Elinde içkilerle garson geldi ve Boldar’ın önüne biraya benzeyen bir şeyle dolu soğutulmuş bir maşrapa, Miranda’nın önüne de büyük bir kristal kadeh koydu. Bir gösteri yaparak peçeteleri açtı ve bir tanesini Miranda'nın, diğerini de Boldar’ın kucağına koydu. "Efendimin iyi dilekleriyle," dedi ve çekildi. Şarap lezzetliydi ve Miranda oldukça susamış -ve aç- olduğunu fark ederek kana kana içti.</p>
	<p class="block_3"> </p>
	<p class="block_2">"Querl Dagat var," dedi Boldar. "Bilgi alıp satar; daha umulmadık ve daha iyi bilgilerden hoşlanır... doğru olduğu sürece. Bu yüzden, buralardaki dedikoduculardan bir gömlek üstündür." Miranda ağzını silmek için peçetesini aldı ve yere katlanmış bir kâğıt parçası düştü. Yerdeki kâğıda, ardından eğilip kağıdı alan Boldar'a baktı. Boldar kâğıdı açmadan Miranda'ya uzattı.</p>
	<p class="block_3"> </p>
	<p class="block_2">Miranda kâğıdı alıp açınca, tek bir kelime yazılı olduğunu gördü. "Mustafa kim?" diye sordu. Boldar elini hızla masaya vurdu. "Görmemiz gereken adamın ta kendisi." Etrafa göz attı ve "Yukarıda," dedi, balkonu göstererek.</p>
	<p class="block_3"> </p>
	<p class="block_2">Kalktı, Miranda da onu takip etti; masaların ve yabancı vücutların arasından geçtiler. Merdivene ulaşarak ilk balkona çıktılar. Miranda balkonun, geniş bir gezinti alanının sadece bir kenarı olduğunu ve bu alandan pek çok koridorun uzaklaştığını fark edince şaşırdı. "Hepsi Han'ın parçası mı?"</p>
	<p class="block_3"> </p>
	<p class="block_2">Boldar, "Kesinlikle," dedi. "Han'ın büyüklüğü ne kadar?"</p>
	<p class="block_3"> </p>
	<p class="block_2">"Sadece Dürüst John tam olarak biliyor." Her çeşit eşyanın ve hizmetin pazarlandığı -birkaçı ahlakdışı, yirmiden fazlası Miranda’nın gittiği her yerde açıkça yasadışı ve birçoğu anlaşılmaz olan- satış reyonlarını geçtiler. "Söylentilere göre, John anayurdunda barmenmiş. Bir anlaşmazlık üzerine doğduğu şehri terk etmek zorunda kalmış. Yerlilerden oluşan bir serseri grubu onu takip etmiş ve yanlışlıkla Koridor'a açılan bir kapıdan geçmiş. Kaderin bir cilvesi sonucu, Koridor'da ortaya çıktığında bir savaşın ortasına düşmüş.</p>
	<p class="block_3"> </p>
	<p class="block_2">Denilir ki -kimse tam olarak bilmiyor- çıktığı kapının karşısındaki boşluğa atlamış ve şu anda Han'ın kurulduğu durağan yeri keşfetmiş." Boldar bir yan koridora girdi. "Garip bir karanlığın içinde dolaştıktan sonra Koridor'a geri dönmenin bir yolunu bulmuş ve yerlilerin gittiğinden emin olur olmaz anayurduna ve doğduğu yere dönmüş.</p>
	<p class="block_3"> </p>
	<p class="block_2">Yıllarca, keşfetmek ve ticaret yapmak için Koridor'a gelmiş. Sonunda Koridor'daki toplum bilincini kavrayınca, onu zengin yapacak şeyin Han olduğuna karar vermiş. Birtakım anlaşmalar yapmış, bazı işçiler tutmuş ve küçük hanını kurmak için buraya dönmüş. Yıllar geçtikçe hanı büyütmüş, ta ki sınırları şu andaki küçük bir kasabaya denk olana dek. Binaya ne zaman bir ekleme yapsa, malını mülkünü arttırabilecek boyutların sınırı olmadığını fark ediyor. En azından şimdiye kadar öyle oldu."</p>
	<p class="block_3"> </p>
	<p class="block_2">"Oldu mu?"</p>
	<p class="block_3"> </p>
	<p class="block_2">"Ne?"</p>
	<p class="block_3"> </p>
	<p class="block_2">"John zengin oldu mu?"</p>
	<p class="block_3"> </p>
	<p class="block_2">Boldar güldü ve Miranda bir kez daha paralı askerin ne kadar da çocuksu göründüğünü fark etti. "Kabul edilebilir herhangi bir ölçüye göre, John'un evrendeki en zengin adam olduğundan kuşkulanıyorum.</p>
	<p class="block_3"> </p>
	<p class="block_2">"İstediği dünyayı alıp satabilir. Ama çoğumuz gibi, bir süre sonra zenginliğin sadece insanı oyalamanın ya da Koridor'daki çeşitli oyunlarda ve hanın işlerinde birisinin ne kadar iyi olduğunun çe-telesini tutmanın bir yolu olduğunun farkına vardı."</p>
	<p class="block_3"> </p>
	<p class="block_2">Bir perdenin asılı olduğu bir kapı girişine vardılar ve Boldar, "Mustafa, içeride misin?" diye seslendi.</p>
	<p class="block_3"> </p>
	<p class="block_2">"Kim bilmek istiyor?"</p>
	<p class="block_3"> </p>
	<p class="block_2">Boldar kahkaha atarak perdeyi yana çekti ve Miranda'ya girmesini işaret etti. İçeri giren Miranda kendini, üzerinde bir mumun yandığı bir masadan başka bir şey olmayan küçük bir odada buldu. Bunun dışında odada başka bir şey yoktu; duvar perdeleri ya da başka bir eşya. Girdikleri kapının karşısında başka bir kapı daha vardı.</p>
	<p class="block_3"> </p>
	<p class="block_2">Masada, yüzü eski ve yağlı deri gibi ve neredeyse siyah olan bir adam oturuyordu. Yanaklarını ve çenesini beyaz bir sakal süslüyordu, bıyıkları yoktu ve başında yeşil bir sarık vardı. Başıyla selam verdi. "Barış üzerinize olsun," dedi Jal-Pur dilinde. "Barış üzerine olsun," diye karşılık verdi Miranda. "Yıldızlimanlı Pug'ı mı arıyorsun?" diye sordu adam. Miranda başını salladı. Boldar'a göz atarak, kuşkuyla bir kaşını kaldırdı. Boldar, "Mustafa falcıdır," dedi.</p>
	<p class="block_3"> </p>
	<p class="block_2">Mustafa, "İlk önce altın vermelisin," dedi. Elini uzattı. Miranda elini kemerine attı ve bir sikke çıkartarak adamın eline koydu. Adam paraya bakmaksızın belindeki keseye koydu. "Ne arıyorsun?" "Az önce söyledin ya!"</p>
	<p class="block_3"> </p>
	<p class="block_2">Mustafa, "Yüksek sesle söylemen gerekiyor!" dedi.</p>
	<p class="block_3"> </p>
	<p class="block_2">Saf yolcuları inandırmak için yapılan bu gösterinin gereksiz olduğunu düşünüyordu ve kızgınlığını bastırmaya çalışarak, "Yıldızlimanlı Pug'ı bulmam gerek," dedi. "Neden?" Miranda, "Bu beni ilgilendirir, ama ihtiyaç büyük."</p>
	<p class="block_3"> </p>
	<p class="block_2">"Birçok kişi bu adamı arıyor. Karşılaşmak istemeyeceği kişiler tarafından takip edilmesine karşı önlemler almış. Senin onlardan biri olmadığını nereden bileceğim?"</p>
	<p class="block_3"> </p>
	<p class="block_2">Miranda, "Bana kefil olabilecek bir kişi var," dedi, "ama Midkemia'da kaldı: Tomas, Pug'ın arkadaşı."</p>
	<p class="block_3"> </p>
	<p class="block_2">"Ejderha Binicisi." Mustafa başını salladı. "Pug'a kimin zarar vermek istediğini bilebilecek birkaç insandan biridir." "Onu nerede bulabilirim?"</p>
	<p class="block_3"> </p>
	<p class="block_2">"Müttefikler arıyor ve tanrılarla konuşmaya gitti. Onu Kutsal Şehir'de ara, Bekleyen Tanrıların Salonu'nda." Miranda, "Oraya nasıl gidebilirim?" diye sordu.</p>
	<p class="block_3"> </p>
	<p class="block_2">"Midkemia'ya dön," diye yanıtladı Mustafa "ve Novindus'a git. Büyük dağlarda bulunan Yıldızların Sütunları'ndaki Necropolis'i, Ölü Tanrılar'ın yuvasını bul. Orada, dağların tepelerinde, yeniden doğmayı bekleyen tanrıların olduğu bir salon var. Oraya git."</p>
	<p class="block_3"> </p>
	<p class="block_2">Miranda beklemedi, kalktı ve Boldar'ı Mustafa ile yalnız bırakarak gitti. Bir saniye sonra Boldar, "Bu doğru mu?" diye sordu. "Yoksa karnaval numaralarından birini mi yapıyordun?"</p>
	<p class="block_3"> </p>
	<p class="block_2">Mustafa omuzlarını silkti. "Doğru olup olmadığını bilmiyorum. Sadece böyle söylemek için para aldım." "Ödemeyi kim yaptı?"</p>
	<p class="block_3"> </p>
	<p class="block_2">"Yıldızlimanlı Pug." Yaşlı adam sarığını çıkardı ve ortaya neredeyse kel olan bir kafa çıktı. Kafasını kaşıyarak, "Sanırım bir yanlış yönlendirme daha. Pug'ın bulunmak istemeyen bir adam olduğuna dair belirgin bir izlenimim var."</p>
	<p class="block_3"> </p>
	<p class="block_2">Boldar, "Bu iş gittikçe ilginç bir hal alıyor," dedi. "Sanırım Miranda'ya yetişip yardıma ihtiyacı olup olmadığına bakacağım."</p>
	<p class="block_3"> </p>
	<p class="block_2">Mustafa kafasını iki yana sallayıp, "Pug'ı bulsun ya da bulmasın, bu iş bitmeden çok fazla yardıma ihtiyacı olacağını hissediyorum," dedi. "Bazı geri zekâlılar iblis diyarına açılan tehlikeli bir kapıyı açık bıraktı ve bunun sonucu olarak da gerçekliklerden birkaçı tehlikede olabilir." Esnedi.</p>
	<p class="block_3"> </p>
	<p class="block_2">Boldar ne demek istediğini sormak üzereydi, ama Miranda'nın çok uzaklaştığını düşünerek hiçbir şey söylemeden odadan çıktı.</p>
	<p class="block_3"> </p>
	<p class="block_2">Boldar gittikten kısa bir süre sonra diğer kapı açıldı ve dışarı bir adam çıktı. Ufak tefek ama dikkat çekici olan adamın siyah saçları, siyah gözleri ve özenle biçimlendirilmiş sakalları vardı ve sade siyah bir cüppe giyiyordu. Elini kemerindeki keseye daldırdı ve bir miktar altın sikke çıkardı. Sikkeleri Mustafa'ya vererek, "Teşekkür ederim," dedi. "İyi iş çıkardın."</p>
	<p class="block_3"> </p>
	<p class="block_2">"Ne zaman istersen… Şimdi ne yapacaksın?" "Sanırım küçük bir test hazırlayacağım."</p>
	<p class="block_3"> </p>
	<p class="block_2">Mustafa, "Pekâlâ, keyfine bak," dedi. "Ve iblis diyarında durumun neye dönüştüğünü bana haber ver; eğer kaçarlarsa, buradaki işler yoğunlaşabilir."</p>
	<p class="block_3"> </p>
	<p class="block_2">"Veririm. Hoşçakal Mustafa," dedi adam, ellerini hareket ettirmeye başlarken.</p>
	<p class="block_3"> </p>
	<p class="block_2">"Hoşçakal Pug," diye karşılık verdi Mustafa, ama o konuşana kadar Yıldızlimanlı Pug ortadan kaybolmuştu.</p>
	<p class="block_4"><img alt="Line" src="images/image.png" class="calibre4"/></p>
	<p class="block_3"> </p>
	<p class="block_9" id="calibre_pb_13"> </p>
</body></html>
