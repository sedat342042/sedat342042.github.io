<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Karanlık Kraliçenin Gölgesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">-18-</p>
	<p class="block_6">KAÇIŞ</p>
	<p class="block_3"> </p>
	<p class="block_2">Nakor el salladı.</p>
	<p class="block_3"> </p>
	<p class="block_2">Küçük memurların yanaşmasını istemiyorsan, sanki ne yaptığını tam olarak biliyormuşsun gibi gözükmek gerektiğini yıllar önce öğrenmişti. Rıhtımın öteki ucunda duran subay Nakor'u fark etmedi. Isalani fark edilmeyeceğini biliyordu. Köleler birey değildi. Hiç kimse kölelere dikkat etmezdi.</p>
	<p class="block_3"> </p>
	<p class="block_2">Ve artık bir köle gibi görünmüyordu. Sabah ve gece sayımı uyuşsun diye köle ağılından önceki gece gizlice çıkmıştı. İnşaat işçisi rolünü oynamak için kaçtığı zaman eşyalarını sakladığı yere varana kadar gülümseyip konuşarak kampın etrafında dolaşmıştı.</p>
	<p class="block_3"> </p>
	<p class="block_2">Ardından şafakta köle ağılına geri dönmüş ve iş ekibinin birkaç metre arkasında sıraya girmişti. Yeni yapılmış köprüden geçmiş, arkadaşça bir edayla omzuna vurup, "Günaydın," dediğinde ona bir şeyler sormak üzere olan bir muhafızı çenesini ovarak geride bırakarak yoluna devam etmişti. Şimdi de, "Hey, yakala!" diyerek subaya sesleniyordu ve ona şilte çıkınını ve sırt torbasını attı. Subay düşünmeksizin tepki göstererek çıkını yakaladı, ardından sanki böceklerle kaplıymış gibi yere attı.</p>
	<p class="block_3"> </p>
	<p class="block_2">O zamana kadar Nakor, köprünün ucunu kayalardan oluşan güney-kıyısı temelinden ayıran bir buçuk metrelik mesafeyi atlayarak geçmişti. Ayağa kalkarak, "Çıkını suya düşürme riskine girmek istemedim," dedi. "İçinde önemli belgeler var." "Önemli?" diye sordu subay, Nakor çıkınını alırken.</p>
	<p class="block_3"> </p>
	<p class="block_2">"Teşekkür ederim. Bu emirleri Yüzbaşı'ya götürmeliyim."</p>
	<p class="block_3"> </p>
	<p class="block_2">Subay bir sonraki sorusunun ne olacağını düşünürken duraklayınca, Nakor yanlarından geçen atlı bir birliğin arkasına süzüldü ve atlılar geçip gittiğinde küçük adamdan eser yoktu.</p>
	<p class="block_3"> </p>
	<p class="block_2">Subay bir o yana bir bu yana bakarak öylece dikildi ve bir an önce birkaç metre ötedeki soğuk bir kamp ateşinin etrafında altı paralı asker yerine artık yedi paralı askerin uyuduğunu fark etmedi.</p>
	<p class="block_3"> </p>
	<p class="block_2">Nakor, herhangi bir alarm işareti dinleyerek kıpırdamadan yatıyordu.</p>
	<p class="block_3"> </p>
	<p class="block_2">İyi bir ortadan kaybolma hareketine verdiği her zamanki tepkiyi vererek, yattığı yerde sırıttı. Çoğu insanın burunlarının dibinde olan şeylere asla dikkat etmemesini hayret verici buluyordu. Derin bir nefes aldı, gözlerini kapadı ve kestirmeye başladı.</p>
	<p class="block_3"> </p>
	<p class="block_2">Bir saat geçmemişti ki, bir ses duydu ve gözlerini açtı. Yanındaki askerlerden biri doğrulmuş esniyordu. Nakor döndü ve şaşırttığı subayın kampa arkası dönük durduğunu gördü.</p>
	<p class="block_3"> </p>
	<p class="block_2">Nakor ayağa kalktı, hâlâ yarı uyuyan paralı askere, "Günaydın," dedi ve Calis'in kamp kurduğunu umduğu yere doğru ilerlemeye başladı.</p>
	<p class="block_3"> </p>
	<p class="block_2">Calis, de Loungville ve Foster'dan birkaç metre ötede kılıcını parlatan Erik, oturduğu yerden kafasını kaldırıp baktı. Kampa hava karardıktan sonra dönmüşlerdi ve Erik ve diğerleri atlarla ilgilenirken, Calis rapor vermek için köprünün yanındaki subay çadırına gitmişti. Döndüğü zaman yüzünde görüşmenin nasıl gittiğine dair bir belirti yoktu, ama Calis Erik'in zevk ya da kızgınlık olarak tanımlayabildiği herhangi bir belirtiyi nadiren gösterirdi.</p>
	<p class="block_3"> </p>
	<p class="block_2">Ama Calis umut dolu bir yüz ifadesiyle ayağa kalkarken, Erik şimdi küçük bir duygu belirtisi gördü: Nakor, Kartallar'ın kampı ve doğudaki kamp arasındaki, toynaklar ve ayaklarla aşınmış dar patikayı geçiyordu.</p>
	<p class="block_3"> </p>
	<p class="block_2">Küçük adam yüzünde her zamanki sırıtış, güçlükle yürüyerek kampa girdi. "Of," dedi, Foster'ın yanına oturarak. "Sizi bulmak bir hayli zor oldu. Çok fazla kuş sancağı ve çok fazla kırmızı şey var ve bu adamların çoğu," genel olarak yakındaki diğer birlikleri gösterdi, "yanlarında kimin olduğuyla ilgilenmiyor. Çok cahil bir topluluk."</p>
	<p class="block_3"> </p>
	<p class="block_2">Sırtüstü uzanmış, uzun bir kıymıkla dişlerini kurcalayan Praji, "Düşünmek için para almıyorlar," dedi.</p>
	<p class="block_3"> </p>
	<p class="block_2">"Doğru."</p>
	<p class="block_3"> </p>
	<p class="block_2">"Ne buldun?" diye sordu Calis.</p>
	<p class="block_3"> </p>
	<p class="block_2">Nakor öne eğilip sesini alçaktı, bu yüzden Erik dinlemek için kulak kabartmak zorunda kaldı. Diğerleri de sanki dinlemiyorlarmış gibi görünmeye çalışıyorlardı. "Bunu burada konuşmanın iyi bir fikir olduğunu sanmıyorum, ama sana söylediğim zaman, gördüklerimi bilmek istemeyeceksin diyelim." "Hayır, isterim," dedi Calis.</p>
	<p class="block_3"> </p>
	<p class="block_2">Nakor başını salladı. "Anlıyorum, ama anlattığım zaman ne demek istediğimi anlayacaksın. Sadece şunu söyleyebilirim ki, eğer buradan kaçmak için bir planın varsa, onu uygulayacak en iyi zaman bu gece olacaktır. Daha fazla kalmamıza gerek yok."</p>
	<p class="block_3"> </p>
	<p class="block_2">Calis, "Pekâlâ, artık nehir sığlığının nerede olduğunu biliyoruz. Fark edilmeden geçmeyi deneyebiliriz, ya da kıyıdaki devriyelere güneyi bir kez daha taramaya gönderildiğimizi söyleyerek blöf yapabiliriz," dedi.</p>
	<p class="block_3"> </p>
	<p class="block_2">Nakor çantasını açıp, "Belki bu geçiş izinlerinden biri onları kandırır," dedi.</p>
	<p class="block_3"> </p>
	<p class="block_2">Erik, Foster'ın ve de Loungville'in yüz ifadelerine gülmemek için kendini zor tuttu. Belgelere baktılar ve de Loungville, "Bu şeyi okumada bir uzman değilim, ama bunlar gerçek gibi gözüküyor," dedi. "Oh, gerçekler," dedi Nakor. "Onları Lord Fadawah'ın çadırından çaldım." De Loungville, "Kraliçe'nin Lordu Başkumandan mı?" diye sordu.</p>
	<p class="block_3"> </p>
	<p class="block_2">"Ta kendisi. Meşguldü ve bir köleyi oynadığım için hiç kimse dikkat etmiyordu. Bunlardan birinin bize faydası dokunacağını düşündüm. Etrafı araştırmak isterdim. O generalle ilgili çok tuhaf bir şey var. Göründüğü gibi değil. Eğer size haber vermek için acelem olmasaydı, şu generalin gerçekte ne olduğunu öğrenmek için kalacaktım."</p>
	<p class="block_3"> </p>
	<p class="block_20">Calis dört belgeye göz attı. "Bu işe yarayabilir. Bütün birimlere taşıyanın geçmesine izin vermesini emreden çok açık olmayan bir dilde yazılmış. Taşıyıcının yanında yüz adamdan daha fazlasını bulundurup bulunduramayacağı hakkında hiçbir şey söylemiyor, ama sanırım kendimize hakim olursak işe yarayabilir."</p>
	<p class="block_21"> </p>
	<p class="block_2">Praji ayağa kalktı. "Günün yarısı geçti ve eğer yerel bir devriyeye çıkacağımız konusunda inandırıcı olacaksak, yola şimdi çıksak iyi olur. Yoksa yarın sabaha kadar beklemek mi istersin?" Calis Nakor'a göz attı ve küçük adamın kafasını iki yana salladığını görünce, "Şimdi gidiyoruz," dedi.</p>
	<p class="block_3"> </p>
	<p class="block_2">Sanki fazla aceleleri yokmuş gibi davranmaları, ama at binmek için çabucak hazırlanmaları emredildi. Yan kamplardaki herhangi biri fark ettiyse bile, Erik göremedi. Etraftaki birlikler kendi işleriyle ilgileniyor gibiydi. Gelen ya da giden başka bir insan birliği az ilgi çekiyor gibi görünüyordu. Bir saat geçmeden, Foster adamları çift sıraya dizmişti ve Calis Erik'in grubuna sıranın başına, kendi öncü grubunun -Nakor, Praji, Vaja, Hatonis ve de Loungville- arkasına geçmelerini işaret etti. Foster arkada kalacak ve birlikteki en deneyimli grup olan geri muhafızların komutasını üstlenecekti. Jadow Shati ve Jerome Handy sıradan çıkıp Foster'ın yanına giderken, Erik, Jadow'un geniş bir sırıtmayla karşılık verdiği bir iyi-şans işareti yaptı.</p>
	<p class="block_3"> </p>
	<p class="block_2">Köprü görüş alanlarına girene kadar, nehre paralel olan yola çıkan patikadan kuzeye doğru at sürdüler.</p>
	<p class="block_3"> </p>
	<p class="block_2">"Köprüyü çabuk bitirmişler," dedi Praji.</p>
	<p class="block_3"> </p>
	<p class="block_2">"Bir sürü adam çalıştı," dedi Nakor. "Karşıya geçebilmek için ben de birkaç gün çalıştım." Vaja, "Yakınlarda geniş bir nehir sığlığı var," dedi. "Bütün bu sıkıntıya neden katlanıyorlar?" Nakor, "Kraliçe ayaklarının ıslanmasını istemiyor," dedi.</p>
	<p class="block_3"> </p>
	<p class="block_2">Calis, Erik gibi küçük adama göz attı. Nakor gülümsemiyordu.</p>
	<p class="block_3"> </p>
	<p class="block_2">Nöbetçi karakola ulaştılar ve ileri şişman bir çavuş çıktı. "Bu da neyin nesi?" Calis, "Tekrar merhaba Çavuş," dedi.</p>
	<p class="block_3"> </p>
	<p class="block_2">Önceki geceden Calis'i tanıyan çavuş, "Yine mi dışarı çıkıyorsunuz?" diye sordu.</p>
	<p class="block_3"> </p>
	<p class="block_2">"Generaller raporumdan memnun kalmadı. Yeterince güneye gitmediğimi düşünüyorlar. Yarın öğlene kadar dışarıda olacağım ve ertesi gün sabah döneceğim."</p>
	<p class="block_3"> </p>
	<p class="block_2">"Hiç kimse bana birliğinizin nehri geçeceğini söylemedi Yüzbaşı," dedi çavuş, şüpheli bir şekilde bakarak, "ya da birilerinin dışarıda bir günden fazla kalacağını."</p>
	<p class="block_3"> </p>
	<p class="block_2">Calis sakince geçiş iznini uzattı. "General ne yapacağına kısa bir süre önce karar verdi. Biz ayrılmaya hazır olmadan önce bunu sana getirecek bir ulağa güvenmektense bunu bana verdi." Çavuş, "Kahrolası subaylar!" dedi. "Bize verilen emirler var, ama bir bakıyorsun bir birliğin bir yüzbaşısı yaptığımız işlerin tarzını değiştirmek için içki arkadaşını kullanabileceğini sanıyor. Hangi caka satarak yürüyen tavus kuşu bu belgeyi imzalayabileceğim... " Geçiş izninin altındaki adı ve mührü görünce sesi giderek azaldı ve gözleri büyüdü.</p>
	<p class="block_3"> </p>
	<p class="block_2">"Eğer General Fadawah'a prosedüre uymadığını söylemek için bir ulak gönderip onay isterseniz, biz bekleriz," dedi de Loungville. "Gilanileri aramaya gitmek zorunda olduğumu hemen unutabilirim. Generalin bunu pek umursayacağını sanmıyorum Çavuş."</p>
	<p class="block_3"> </p>
	<p class="block_2">Çavuş geçiş iznini çabucak kıvırıp Calis'e geri verdi. "Geçebilirsiniz," dedi elini sallayarak.</p>
	<p class="block_3"> </p>
	<p class="block_2">Kıyıdaki askerle dönüp, "Diğer tarafa geçiyorlar!" diye bağırdı.</p>
	<p class="block_3"> </p>
	<p class="block_2">Çavuşa el sallayıp sıkkın pozlarını takınmaya devam ettiler ve Calis atını yavaşça ve dikkatli bir şekilde kıyıdaki askerlerin arasından sürdü.</p>
	<p class="block_3"> </p>
	<p class="block_2">Erik, sanki arkadan birisi kaçmaya çalıştıklarını bağırmaya başlayacakmış, ya da başka birisi çavuşa geçiş izninin generalin çadırından çalındığını söyleyecekmiş gibi ensesinin kaşındığını hissetti.</p>
	<p class="block_3"> </p>
	<p class="block_2">Ama en arkada Onbaşı Foster'ın bulunduğu son gruba kadar nehir sığlığını güvenle geçtiler. Ardından Calis hızlanmalarını işaret etti ve tırısta güneye doğru ilerlemeye başladılar. Erik kendini? atını topuklayıp dörtnala koşturma dürtüsüyle savaşırken buldu. İçlerinden kaç kişinin aynı şekilde hissettiğini merak etti.</p>
	<p class="block_3"> </p>
	<p class="block_2">Nehir aşağı bir miktar uzaklaştıklarında, Calis eşkin gitmelerini emretti ve tırısa dönmeleri işaret edilene kadar iki kilometre daha yol aldılar. Nakor, "Şimdi anlatmamı ister misin?" diye bağırdı.</p>
	<p class="block_3"> </p>
	<p class="block_2">Calis, "Evet, düşüp boynunu kırmadan önce," dedi.</p>
	<p class="block_3"> </p>
	<p class="block_2">Nakor sırıttı. "Durum kötü. Eski arkadaşımız Leydi Clovis'i hatırlıyor musun?"</p>
	<p class="block_3"> </p>
	<p class="block_2">Calis başını salladı. Erik'in, kadının kim olabileceği hakkında hiçbir fikri yoktu, ama Calis'in kararan yüz ifadesi kadını tanıdığını gösteriyordu. Onu şaşırtan şey, de Loungville'in kadını tanımıyor olmasıydı. Ama Praji, "İlk karşılaştığımız sıralarda, Yılan Nehri Şehri'nde Dahakon'u ve Derebeyi Valgash'ı kullanan şu kancık mı?" diye sordu.' "Ta kendisi," dedi Nakor. "Zümrüt Kraliçe o mu?" diye sordu Calis.</p>
	<p class="block_3"> </p>
	<p class="block_2">Nakor kafasını iki yana salladı. "Öyle olmasını isterdim. Jorna, gerçek adı bu, en azından biz evliyken-"</p>
	<p class="block_3"> </p>
	<p class="block_2">"Ne?" dedi Calis hayretler içerisinde ve Erik Yüzbaşı'nın ilk kez soğukkanlılığını tamamen kaybettiğini gördü.</p>
	<p class="block_3"> </p>
	<p class="block_2">"Uzun hikâye. Başka bir zaman anlatırım. Ama bir kızken kibirliydi ve birlikte olduğumuz zaman, sonsuza kadar genç kalmanın yollarını arayıp duruyordu."</p>
	<p class="block_3"> </p>
	<p class="block_2">"Eğer bu işten kurtulursak, sanırım bana her ayrıntıyı anlatacaksın," dedi de Loungvilie; Calis kadar şaşırdığı belli oluyordu.</p>
	<p class="block_3"> </p>
	<p class="block_2">"Her neyse," dedi Nakor, lafının kesilmemesini işaret ederek, "o kızın sizin büyü dediğiniz numaralar yapmak için yeteneği vardı ve sonsuza kadar genç kalmakla ilgili bilmediğim sırları söylemediğim için beni terk etti. Leydi Clovis iken farklı bir vücut kullanıyordu."</p>
	<p class="block_3"> </p>
	<p class="block_2">"Farklı bir vücut mu?" dedi Praji, tamamen aklı karışmış bir şekilde. "Onu nasıl tanıdın?" "Birisini iyi tanıdığınız zaman, vücudun önemi yoktur," dedi Nakor. "Tahmin edebiliyorum," dedi Vaja, konuşmadan keyif aldığı belliydi.</p>
	<p class="block_3"> </p>
	<p class="block_2">"Kes sesini," dedi Nakor. "Bu ciddi bir mesele. Bu kadın, onlara yardım ederken kendini sonsuza kadar genç tutmak için Pantathialılarla bir anlaşma yaptı. Bilmediği şey, Pantathialıların onu kullandıklarıydı. Onu uyardım. Ona, 'Onlara verebileceğinden daha fazlasını isterler,' dedim ve haklıydım. Onu götürdüler."</p>
	<p class="block_3"> </p>
	<p class="block_2">"Ne demek istiyorsun?" diye sordu Calis.</p>
	<p class="block_3"> </p>
	<p class="block_2">Nakor'un yüz ifadesi sertleşti. "Beyaz ve Altın Zırh ile babana ne olduğunu hatırlıyor musun?" "Evet?" dedi Calis, yüzündeki kan çekilerek.</p>
	<p class="block_3"> </p>
	<p class="block_2">"Tekrar oluyor. Jorna, ya da Clovis, zümrüt bir taç takıyor ve o taç onu değiştiriyor. Baban gibi oluyor."</p>
	<p class="block_3"> </p>
	<p class="block_2">Calis sarsılmış gözüküyordu ve bir süre hiçbir şey söylemedi; ardından de Loungville'e döndü. "Foster'a, on beş dakika arkamızdan gelmelerini istediğimi söyle. Birilerinin peşimizde olup olmadığını bilmek istiyorum. Eğer herhangi birisiyle karşılaşırlarsa, diğerleri gelenleri başka yöne çekerken, en hızlı binicileri gelip bizi bulsun. Kısa bir süre iki gün önce bulduğumuz mağarada bekleyeceğiz, sonra son sürat doğruca Lanada'ya doğru gideceğiz." De Loungville, "Peki ya peşimizden gelenler yemi yutmazsa?" diye sordu.</p>
	<p class="block_3"> </p>
	<p class="block_2">"Yemi yutmalarını sağlasınlar," dedi Calis.</p>
	<p class="block_3"> </p>
	<p class="block_2">De Loungville başıyla onayladı, atını döndürdü ve sütunun sonuna doğru sürdü. Erik arkasına bakınca, Poster ile diğer altı adamın yavaşladığını, de Loungville emirleri ilettiğinde de durduğunu gördü. Çeyrek saat bekledikten sonra, bir ya da iki gün içinde onlara yetişmeyi umarak, Calis'in birliğinin arkasından gelmeye başlayacaklardı.</p>
	<p class="block_3"> </p>
	<p class="block_2">Sıranın arkasındaki birisi, "Atlı!" diye bağırdığında ertesi günün kuşluk vaktiydi.</p>
	<p class="block_3"> </p>
	<p class="block_2">Erik omzunun üstünden bakınca, Jadow Shati'nin atını ölümüne koşturduğunu gördü. Hayvan kan ter içinde kalmıştı ve burun deliklerini ardına kadar açmış olmasından dolayı Erik hayvanın güçlükle nefes alabildiğini fark etti. Hayvanın çatlamak üzere olduğundan emindi. Jadow kısrağı öldürmekte olduğunu bilecek kadar atlardan anlıyordu, bu yüzden Erik bunun çok ciddi bir şey olduğunu düşündü. Dövüşmek üzere olduklarının söylenmesine gerek olmadığı için kınının ipini açtı.</p>
	<p class="block_3"> </p>
	<p class="block_2">Jadow'un arkasında, bir buçuk kilometreden daha az bir mesafede bir toz bulutu vardı. Erik ufukta şekiller gördü ve Jadow sesini duyuracak kadar yakına gelmeden önce, "Saaurlar!" diye bağırdı.</p>
	<p class="block_3"> </p>
	<p class="block_2">De Loungville, "Nereden anladın?" diye sordu.</p>
	<p class="block_3"> </p>
	<p class="block_2">"Jadow ile arkalarındaki mesafeye kıyasla atlar çok büyük gözüküyor." Tam o anda Jadow duyulacak mesafeye girdi ve "Yüzbaşı!" diye bağırdı. "Kertenkele adamlar!</p>
	<p class="block_3"> </p>
	<p class="block_2">Takip ediyorlar."</p>
	<p class="block_3"> </p>
	<p class="block_2">Calis de Loungville'e dönüp, "At üstünde kalacağız," dedi. "İki sıra halinde dövüşeceğiz!"</p>
	<p class="block_3"> </p>
	<p class="block_2">De Loungville, "Yüzbaşı'yı duydunuz!" diye bağırdı. "İlk elli adamın soluma geçmesini isliyorum!" Bu, sıradaki ilk elli adamın de Loungville'in sol tarafında düz çizgi şeklinde dizileceği anlamına geliyordu. Atını döndürdüğünde de Loungville'e en yakın adam Erik'ti.</p>
	<p class="block_3"> </p>
	<p class="block_2">Jadow dizginlere asıldı ve atın sırtından atlarken hayvan sendeledi. Calis, "Foster nerede?" diye bağırdı.</p>
	<p class="block_3"> </p>
	<p class="block_2">Jadow kafasını iki yana salladı. "Hiçbiri kurtulamadı. Ben yola çıkar çıkmaz, onbaşıyı görmezden gelerek beni takip ettiler. Onbaşı geriye dönüp, arayı açmamı sağlamak için onlara yandan saldırdı Yüzbaşı, ama..." Daha fazla konuşmasına gerek yoktu.</p>
	<p class="block_3"> </p>
	<p class="block_2">Erik, Sho Pi'nin gemide utandırmasından sonra arkadaşları olan Jerome Handy'yi düşündü. Sağına baktı ve Sho Pi'yi gördü ve başını salladı. Sanki Erik'in ne düşündüğünü anlamış gibi, Sho Pi de başını salladı.</p>
	<p class="block_3"> </p>
	<p class="block_2">Luis yanındakilerin duyacağı şekilde fısıldayarak, "Öyleyse biraz kertenkele kanı dökelim," dedi. Erik kılıcını çekip, dizginleri dişlerinin arasına aldı. Kalkanını takıp hazırlığını bitirdi. Bineğini ayaklarıyla kontrol edecekti, ama asılması gereken bir durum olursa diye dizginleri dişlerinin arasında tutmaya devam etti.</p>
	<p class="block_3"> </p>
	<p class="block_2">Saaur hayvanları binicileri gibi çok güçlü olmalılar, diye düşündü Erik. Çünkü Jadow'un atı neredeyse ölüyorduysa, Saaurlarınki sadece yorgun gözüküyordu. Yeşil derili savaşçılar, onları karşılayan asker sırasını görünce duraklamadı.</p>
	<p class="block_3"> </p>
	<p class="block_2">"Bizden çok fazla korkmuyorlar," dedi Nakor, gözlerini yaklaşan atlılardan alamayan Erik'in arkasından. Calis, "Emir verdiğim zaman, okçuların ateşe başlamasını istiyorum; ardından ilk sıra saldıracak," dedi. "İkinci sıra, ben emir verene kadar bekleyecek."</p>
	<p class="block_3"> </p>
	<p class="block_2">Hepsi ikinci sıranın ortasında bulunan okçular silahlarını hazırladı ve de Loungville yarı mırıldanarak, "Bekleyin!" dedi.</p>
	<p class="block_3"> </p>
	<p class="block_2">Saaurlar insafsızca üstlerine geliyordu ve onlar yaklaştıkça, Erik ayrıntıları fark etmeye başladı. Bazılarının miğferlerinde tüyler, bazılarının kalkanlarında tuhaf hayvanlar ve kuşlar vardı. Atlardan bazıları neredeyse siyah, bazıları doru ve kestane rengi ve birkaçı da beyaza yakınken, güderi ya da alacalı at yoktu. Erik alacalı ya da güderi olmadığı gerçeğiyle neden bu kadar etkilendiğini merak etti. Gülmemek için kendini zor tuttu.</p>
	<p class="block_3"> </p>
	<p class="block_2">Derken Calis, "Ateş!" diye bağırdı ve ikinci sıradaki kırk okçu oklarını bıraktı. Ok yağmuru yarım düzine atlının düşmesine ve birkaç atın kişnemesine yol açtı. Ardından Calis, "Hücum!" diye bağırdı.</p>
	<p class="block_3"> </p>
	<p class="block_2">Erik topuklarını atının böğrüne geçirdi ve attığı bir nara ve bacaklarının güçlü sıkışı atın dörtnala koşmasına yol açtı. Diğerlerinin ne yaptığına bakmayıp, sadece miğferinin tepesinden at kılı sarkan metal sorguçlu bir Saaura odaklandı. At kılı beyazlatılmış ve parlak bir kırmızıya boyanmıştı, bu yüzden Erik için kolay bir hedef oldu. Kendi atı daha büyük ata çarpınca, Erik gördüğünden daha fazlasını hissetti. Boynunu hedefleyen vuruştan kaçınmak için bir hayli çaba sarf etmesi gerekti.</p>
	<p class="block_3"> </p>
	<p class="block_2">Saaur savaşçı büyük tek ağızlı balta kullanıyordu ki, bu sadece ileri hamlesinin ölümcül olabileceği anlamına geliyordu. Erik, atı daha büyük attan sendeleyerek uzaklaştıktan sonra neredeyse iki hayvanın arasındaki boşluğa düşüyordu. Dönen darbeyi eğilerek savuşturdu ve zamanında toparlanıp, Saaurun kalçasına kılıcıyla öldürücü bir darbe indirdi. Yaratığın eyerinden düşüp düşmediğine ya da devam edip etmediğine bakmadı, çünkü atını, Platonis'in klan üyelerinden biri tarafından az önce atından düşürülen başka bir savaşçının üstüne sürmekle meşguldü. Erik hücum etti ve yaratık arkasını dönüp kendini savunamadan kılıcını yaratığın kalkanının altına sapladı ve yaratık takla atarak atının arkasından yere düştü.</p>
	<p class="block_3"> </p>
	<p class="block_2">Binicisiz at ön ayağıyla saldırınca Erik küfür edip atını uzaklaştırdı. "Atlara dikkat edin!" diye bağırdı. "Saldırmak için eğitilmişler."</p>
	<p class="block_3"> </p>
	<p class="block_2">Erik, bir Saaura karşı Luis ile işbirliği yapmaya çalışan Roo'ya yardım etmeye gitti. Kertenkele adama kör tarafından yaklaştı ve yaratığın miğferinin arkasına öldürücü bir darbe indirdi. Saaur yere yığıldı ve miğferi düştü ve ortaya yeşil ve pullu, ama koyu kırmızı kanla kaplı yabancı bir surat çıktı.</p>
	<p class="block_3"> </p>
	<p class="block_2">"İyi, en azından kanları yeşil değil," diye bağırdı Biggo, yanlarından geçerken. "Aynı zamanda tatmin edici şekilde ölüyorlar."</p>
	<p class="block_3"> </p>
	<p class="block_2">"Biz de öyle," dedi Roo, ileriyi işaret ederek. Biggo ve Erik döndüklerinde, Saaurların çoğunun atlarından indirildiğini, ama her öldürdükleri Saaur için kendilerinin de bir ölü vermiş olduğunu gördüler.</p>
	<p class="block_3"> </p>
	<p class="block_2">Biggo miğferini geriye iterek, "Onlarla üçe karşı bir yüzleşiyoruz, ama yine de bizi eşit sayılarda karşılıyorlar," dedi.</p>
	<p class="block_3"> </p>
	<p class="block_2">"Ateş," diye bağırdı Calis ve geriye kalan on okçu kalan beş Saaur savaşçısının üzerine ok yağdırmaya başladı. Jadow, "Bakın!" diyerek ileriyi gösterdi.</p>
	<p class="block_3"> </p>
	<p class="block_2">"Demek bu yüzden bu kadar korkusuzlar," diye bağırdı de Loungville. "Bunlar sadece öncülermiş!" Uzakta, gökyüzüne doğru büyük bir toz sütunu yükseliyordu ve bu mesafeden bile toynak sesleri gök gürlemesi gibi geliyordu. Erik beklemeyip topuklarını atının böğrüne geçirdi ve arkadaştan onlara yetişene kadar mümkün olduğunca insanları oyalamaya çalışan Saaurun arkasından saldırıya geçti.</p>
	<p class="block_3"> </p>
	<p class="block_2">Biggo bir çığlık koy verip onun arkasından hücum etti. Tam gaz aynı Saaurun üstüne at sürdüler ve yaratığa her iki taraftan saldırdılar. Biggo acımasızca yaratığın kalkanına vururken, Erik eti derinlemesine kesip kemiği kırarak yaratığın kılıç tutan koluna vurdu.</p>
	<p class="block_3"> </p>
	<p class="block_2">Çok geçmeden ortalık sessizleşti.</p>
	<p class="block_3"> </p>
	<p class="block_2">Calis, "Mağaraya!" diye bağırdı. "Orada savaşacağız!"</p>
	<p class="block_3"> </p>
	<p class="block_2">Erik derin bir nefes alıp yorgun atını dörtnala sürdü. Başka şansları yoktu. Yabancı atlar daha güçlü, daha kuvvetli ve daha dayanıklıydı. Onlardan kaçamayacakları kesindi ve açık alanda bire birde Saaurlar'la boy ölçüşemezlerdi.</p>
	<p class="block_3"> </p>
	<p class="block_2">Erik mağaranın, Praji'nin iddia ettiği gibi bir yerlere açılmasını ümit etti. Yalnızca tepedeki bir mağaraysa, ölmek için sıkıntı verici bir yer olacaktı.</p>
	<p class="block_3"> </p>
	<p class="block_2">Dağınık sırada, yedek atları takip etmeleri ya da kaçmaları için bırakan, kısa ama şiddetli dövüşten dolayı yorulmuş ve hırpalanmış Calis'in Kızıl Kartalları ilerideki tepeciğe doğru yöneldiler. Nakor tepeciğe ilk ulaşanların arasındaydı ve yarı zıplayıp, yarı düşerek atından indi. Bir matara ve bir çanta dolusu azık kapıp atın kalçasına bir şaplak indirdi ve eğilerek mağaraya girerken atın kaçmasına yetecek kadar bağırdı.</p>
	<p class="block_3"> </p>
	<p class="block_2">Erik ve diğerleri atlarından inmeye başladığında, "Bir kapı var!" diye bağırdı. "Çabuk olun!"</p>
	<p class="block_3"> </p>
	<p class="block_2">"Işık yakın!" diye emretti Calis; de Loungville özel bir yağ çıkardı ve birisine ona meşale vermesini işaret etti. Adamların taşıyabileceği birkaç eşyayla birlikte yük atından bir demet meşale de alınmıştı, ama eşyaların, yiyeceğin çoğunun ve atların hepsinin feda edilmesi gerekiyordu.</p>
	<p class="block_3"> </p>
	<p class="block_2">De Loungville yağı meşalenin üstüne serpti, ardından çelik çakmağını çakıp kıvılcım çıkardı. Yağ tutuşup meşale yanınca eğilerek mağaraya girdi.</p>
	<p class="block_3"> </p>
	<p class="block_2">Erik peşinden içeri girdi ve alçak tavanı geçerken ördek yürüyüşü yapmak zorunda kaldı. Yaklaşık on metre sonra tavan yükseldi ve koridorun genişleyip bir yeraltı mağarasına inen bir tünel şeklinde devam ettiğini fark etti.</p>
	<p class="block_3"> </p>
	<p class="block_2">Erik kapıya bakınca, kapının devasa yuvarlak bir taş olduğunu gördü. Sağa yuvarlanıp girişi kapatabilmesi için ağır demir ve ahşap bir kasaya yerleştirilmişti. Kapının iç tarafında, birkaç güçlü adamın kullanabileceği ahşap tutacaklar vardı, ama peşlerinden gelenlerin pürüzsüz yüzeyde tutacak yerleri ya da tek parça kayayı hareket ettirecek yeterli gücü sağlamalarının hiçbir yolu yoktu. Son adam da mağaraya girince Erik, Biggo ve Jadow ahşap tutacaklara yapışıp kayayı hareket ettirmeye çalıştı. Diğerleri, yeterince hareket ettiği zaman kenardan ittirebilmek için kendilerini duvara yapıştırdı.</p>
	<p class="block_3"> </p>
	<p class="block_2">Kaya yavaşça ve itiraz ederek yerinden oynadı ve ardından atlıların sesleri mağaranın girişinde yankılanırken gümbürtüyle hareket etmeye başladı. Gümbürdeyen taş yavaşça girişi kapatırken, mağarada yabancı bir dilde kızgın bağırışlar yankılandı.</p>
	<p class="block_3"> </p>
	<p class="block_2">Erik aniden bir direnç hissetti ve diğer taraftaki Saaurların kapının kapanmasını engellemeye çalıştıklarını anladı. "İtin!" diye bağırdı ve altında bir çift el daha belirdi ve aşağı bakınca Roo'nun yaptıkları işe gücünü eklemeye çalıştığını gördü. Küçük adam aşağıya kayıp, yardım edebileceği bir yer bulabilmek için sürünmüştü. Nakor, "Gözlerinizi kapayın!" diye bağırdı.</p>
	<p class="block_3"> </p>
	<p class="block_2">Erik geç kaldı ve Nakor de Loungville'in elindeki meşaleden bir şey yakıp, yavaşça hareket eden kaya kapıyla duvarın arasındaki dar açıklıktan atınca, ani bir ışık parlamasıyla geçici olarak kör oldu.</p>
	<p class="block_3"> </p>
	<p class="block_2">Karşılık olarak bir çığlık ve birkaç öfkeli bağırış geldi, ama kapıdaki baskı azaldı ve kapı, boğuk ve son bir gümbürtüyle kapandı. Kapı karşı duvara çarparak kapanınca Erik omzunun sarsıldığını hissetti.</p>
	<p class="block_3"> </p>
	<p class="block_2">Aniden dizlerinin bağı çözüldü ve soğuk mağara zeminine oturdu. Biggo'nun güldüğünü duydu.</p>
	<p class="block_3"> </p>
	<p class="block_2">"Bu hoşuma gidenden daha yakındı."</p>
	<p class="block_3"> </p>
	<p class="block_2">Erik kendisinin de güldüğünü fark etti ve Jadow'a baktı. "Foster ve Jerome?" Jadow kafasını iki yana salladı. "Hepsi erkek gibi öldü." Calis, "Bobby, nereye gittiğimizi görebilmemiz için bir meşale daha yak," dedi.</p>
	<p class="block_3"> </p>
	<p class="block_2">"Başka meşalemiz var mı?" diye sordu çavuş. Karanlıkta bir ses, "Burada, çıkının içinde, Çavuş," dedi. Calis, "Biggo, biz ileriye bakarken, senin ve von Darkmoor'un bir demirbaş listesi yapmasını istiyorum," dedi. "Elimizdekilerin çoğunu dışarıda bıraktık, ama burada neyimizin olduğunu görmek istiyorum." Etrafa göz attı. "Gerçi dışarı başka çıkış yoksa, aslında fark etmez, değil mi?" Yanıt beklemeden karanlığa doğru yürüdü. De Loungville, ikinci bir meşale yaktıktan sonra Luis'e verip, Yüzbaşı'nın peşinden gitti.</p>
	<p class="block_3"> </p>
	<p class="block_2">Nakor birkaç tane kaya alıp kapının arkasına koydu. "Eğer bir tutuş bulurlarsa, kolay kolay geri kaymaz," dedi sırıtarak.</p>
	<p class="block_3"> </p>
	<p class="block_2">Biggo dönüp, "Pekâlâ kızlar," dedi. "Yüzbaşı'yı duydunuz. Etrafınıza bakın ve yaşlı Biggo'ya siz hırsız hergelelerin, canınızı kurtarmak için kaçarken ne çaldığını söyleyin!"</p>
	<p class="block_3"> </p>
	<p class="block_2">Erik kıkırdadı, ama bunun sadece hâlâ hayatta olmanın verdiği bir rahatlama olduğunu biliyordu. Başka birisinin dikkat edip etmediğini bilmiyordu, ama mağaraya koşarken omzunun üstünden arkaya bakmıştı ve yüz ya da daha fazla adamdan en az otuzu yerde ölü yatıyordu. Önlerindeki uzun ve zorlu yolculuğun ilk ayağından sağ çıkmışlardı, ama neredeyse üçte birleri ölmüştü. Bu düşünceyi aklından uzaklaştırdı ve ellerindekinin ne olduğunu görmek için etrafa bakmaya başladı.</p>
	<p class="block_3"> </p>
	<p class="block_2">Saatler geçmesine rağmen, kaya kapının diğer tarafından zayıf sesler geliyordu, bu yüzden de Saaurların iri kaya kapıyı hareket ettirmenin bir yolunu arayıp peşlerinden gelmeye çalıştıklarını biliyorlardı. Bir noktada Roo, eğer birtakım Saaur büyücüleri gelip kapıyı açmak için büyü kullanırlarsa ne yapacaklarını sordu ve bu sözleri, sırım gibi delikanlının anında sessizleşmesine sebep olan bir öfke karşıladı. Erik, Roo'nun bu kadar çabuk ya da etkin bir biçimde sustuğu bir zamanı hatırlamıyordu.</p>
	<p class="block_3"> </p>
	<p class="block_2">Sonunda Calis döndüğünde Biggo, "Dört ya da beş günlük yiyeceğimiz var Yüzbaşı," dedi.</p>
	<p class="block_3"> </p>
	<p class="block_2">"Fazladan birkaç silah, ama çoğunlukla üstümüzde taşıdıklarımız var. Çavuş para keselerini kaptığı için bol miktarda altınımız ve değerli taşımız var ve oldukça iyi miktarda sargımız ve şifalı bitkimiz var.</p>
	<p class="block_3"> </p>
	<p class="block_2">"Ama bütün kamp malzemelerimiz gitmiş ve çabucak su bulamazsak, birçoğumuz susuz kalacak." Calis, "Tünel kademeli olarak aşağıya ve dağ tepelerine doğru gidiyor gibi gözüküyor," dedi. "Birilerinin bir süre önce, belki bir ay, bu yolu kullandığına dair izler gördüm, ama bunun dışında bir şey yok."</p>
	<p class="block_3"> </p>
	<p class="block_2">"Gilaniler mi?" diye sordu Roo.</p>
	<p class="block_3"> </p>
	<p class="block_2">"Fark etmez," dedi Praji, ayağa kalkarak. "Dışarıda bekleyen kızgın kertenkele sürüsüyle karşılaşmaya can atmadığımız sürece, o yolu kullanacağız." Karanlığı gösterdi. Calis, "Herkes hazır mı?" diye sordu.</p>
	<p class="block_3"> </p>
	<p class="block_2">Erik kimse hayır demeyince, de Loungville'e döndü. "Adamları sıraya sok. Bu tünelin nereye gittiğine bakmaya başlayalım."</p>
	<p class="block_3"> </p>
	<p class="block_8">De Loungville başıyla onayladıktan sonra döndü ve emri verdi. Adamlar normalde at sürerken aldıkları konumlara geçince, Erik'i tanıdık bir his sardı. Sanki emirlere uymak tünelin darlığını ve karanlığı çekilebilir yapacaktı.</p>
	<p class="block_7"> </p>
	<p class="block_2">Ardından Calis emri verdi ve karanlığa doğru ilerlemeye başladılar.</p>
	<p class="block_3"> </p>
	<p class="block_4"><img alt="Line" src="images/image.png" class="calibre4"/></p>
	<p class="block_3"> </p>
	<p class="block_9" id="calibre_pb_18"> </p>
</body></html>
