<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Karanlık Kraliçenin Gölgesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">-11-</p>
	<p class="block_6">YOLCULUK</p>
	<p class="block_3"> </p>
	<p class="block_2">Erik esnedi.</p>
	<p class="block_3"> </p>
	<p class="block_2">Trenchard'ın İntikamı'nda işler asla sıkıcı olmamasına rağmen, canının sıkıldığı anlar vardı ve bu da onlardan biriydi. Diğerleriyle yaptığı antrenmanları bitirmişti. Artık de Loungville'in titizlikle seçtiği 'çaresiz adamlar' grubunun ne olduğunu biliyordu. Akşam yemeği bitmişti ve canı temiz hava almak istemişti. Diğerleri aşağıda dinlenirken, Erik gemi geceyi yararak hızla ilerlerken denizin seslerini dinlemek için, cıvadraya tepeden bakan pruva tırabzanlarında duruyordu. Güverte subayı saat başı raporunu istedi ve yukarıdaki gözcü her şeyin yolunda olduğunu söyledi.</p>
	<p class="block_3"> </p>
	<p class="block_2">Erik gülümsedi. Adam, ölümlü gözlerin karanlığı delmesini sağlayan büyülü bir alet olmaksızın her şeyin yolunda olduğunu nereden biliyordu. Adamın kastettiği şeyin, herhangi bir şey göremediği olduğunu düşündü.</p>
	<p class="block_3"> </p>
	<p class="block_2">Yine de bu tamamen doğru değildi. Ortanca ve büyük aylar şafak sökmeden az öncesine kadar doğmayacağı için yukarıda, doğudan yeni yükselen küçük ayla birlikte bir yıldız denizi vardı. Yıldızların bildik dizilimi, suda gümüş noktalar oluşturuyordu. Sancak tarafının yarım mil ötesinde, varlığı pruva, kıç ve direk başı ışıklarıyla göze çarpan Özgürliman Korucusu onlara paralel bir rota izliyordu. Karanlıkta yol alan herhangi bir gemide de ışıklar olacağı için, yaklaştıkları an işaret feneri gibi göze çarpacaktı.</p>
	<p class="block_3"> </p>
	<p class="block_2">"Büyüleyici, değil mi?"</p>
	<p class="block_3"> </p>
	<p class="block_2">Erik birisinin yaklaştığını duymadığı için sıçrayarak döndü. Calis gökyüzüne bakarak, birkaç adım ötesinde duruyordu. "Sayısız defa gemiyle yolculuk yaptım, ama aylar doğmamış ve yıldızlar bu şekildeyken, izlemek için hâlâ dururum."</p>
	<p class="block_3"> </p>
	<p class="block_2">Erik ne diyeceğini bilemedi. Bu adam onlarla o kadar ender konuşmuştu ki, aşağıdaki adamların çoğu ondan korkuyordu. Ve de Loungville ondan korkmaları için elinden geleni yapıyor gibiydi.</p>
	<p class="block_3"> </p>
	<p class="block_2">Jadow ile Jerome'un onun hakkında anlattıkları öykü korkularının daha da artmasına yol açmıştı.</p>
	<p class="block_3"> </p>
	<p class="block_2">"Ah, ben sadece-"</p>
	<p class="block_3"> </p>
	<p class="block_2">"Kal," dedi Calis, Erik'in yanına gelerek. "Bobby ve Charlie kâğıt oynuyor. Biraz hava alabileceğimi düşündüm. Görüyorum ki, aynı ihtiyacı hisseden bir tek ben değilim."</p>
	<p class="block_3"> </p>
	<p class="block_2">Erik omuzlarını silkti. "Aşağısı bazen insana boğucu geliyor."</p>
	<p class="block_3"> </p>
	<p class="block_2">"Bazen de insan düşünceleriyle baş başa kalmak istiyor, öyle değil mi Erik?"</p>
	<p class="block_3"> </p>
	<p class="block_2">"Bazen," dedi Erik. Sebebini bilmeden, "Ama çoğu şeyi kafama takmıyorum," dedi. "Bu benim tarzım değil. Roo herkese yetecek kadar endişeleniyor, ama... " "Ama ne?"</p>
	<p class="block_3"> </p>
	<p class="block_2">"Belki annem," dedi Erik, aniden onu özleyerek. "Her zaman şu ya da bu hakkında endişelenirdi, ama çoğu zaman aklımı gerçekten çok fazla şey kurcalamazdı." "Hırsların yok mu?"</p>
	<p class="block_3"> </p>
	<p class="block_2">"Sadece bir gün kendi demirhanemi açmak."</p>
	<p class="block_3"> </p>
	<p class="block_2">Calis başını salladı. Hareketi biraz ötedeki loş fener ışığında belli belirsiz göründü. "İyi bir hedef."</p>
	<p class="block_3"> </p>
	<p class="block_2">"Peki ya seninki?" Erik aniden yaptığı küstahlıktan utandı, ama Calis gülümsedi.</p>
	<p class="block_3"> </p>
	<p class="block_2">"Benim hedeflerim mi?" Döndü ve karanlığa bakarken dirseklerini tırabzana koyup arkasına yaslandı. "Açıklaması zor olacak."</p>
	<p class="block_3"> </p>
	<p class="block_2">Erik, "İşinize burnumu sokmak istememiştim... efendim," dedi.</p>
	<p class="block_3"> </p>
	<p class="block_2">Calis, "Bana bundan sonra Yüzbaşı de Erik," dedi. "Bobby çavuşumuz, Charlie onbaşımız ve sen de anayurdumuzda en çok korkulan paralı asker birliğinin, Kızıl Kartallar'ın bir parçasısın."</p>
	<p class="block_3"> </p>
	<p class="block_2">"Efendim?" dedi Erik. "Anlamadım." Calis, "Çok yakında anlayacaksın," dedi. Ufka bakarak, "Kısa bir süre sonra orada olacağız," dedi. "Nerede efendim... Yüzbaşı?"</p>
	<p class="block_3"> </p>
	<p class="block_2">"Efsuncunun Adası'nda. Eski bir dostla konuşmam gerek."</p>
	<p class="block_3"> </p>
	<p class="block_2">Erik, Calis onu bu yükten kurtarana kadar, ne yapacağını ya da ne söyleyeceğini bilemeden sessizce durdu. "Neden aşağı inip arkadaşlarına katılmıyorsun."</p>
	<p class="block_3"> </p>
	<p class="block_2">"Tabii Yüzbaşı," dedi Erik ve yürümeye başladı, ama sonra durdu. "Ah, Yüzbaşı, size selam falan vermem gerekiyor mu?"</p>
	<p class="block_3"> </p>
	<p class="block_2">Calis, Owen Greylock'un ironik dediği garip bir gülümsemeyle, "Biz paralı askeriz, kahrolası bir ordu değil Erik," dedi.</p>
	<p class="block_3"> </p>
	<p class="block_2">Erik başını sallayıp yoluna devam etti. Kısa bir süre sonra yatağındaydı. Jadow diğerlerini, tanıştığı kadınlardan ve tek başına kazandığı dövüşlerden bahsederek eğlendirirken, Erik yarı dinleyerek, yarı Calis'in ne demek istediğini düşünerek yatıyordu.</p>
	<p class="block_3"> </p>
	<p class="block_2">"Yüzbaşı!"</p>
	<p class="block_3"> </p>
	<p class="block_2">Erik bir ipi bağlarken durakladı. Gözcünün sesinde sıkıntılı bir ton vardı.</p>
	<p class="block_3"> </p>
	<p class="block_2">"Ne görüyorsun?" diye sordu Yüzbaşı.</p>
	<p class="block_3"> </p>
	<p class="block_2">"Tam önümüzde bir şey var efendim. Işıklar ya da şimşekler. Tam olarak anlayamıyorum." Erik ipi çabucak bağladı ve dönüp ileriye baktı. Alacakaranlık olmak üzereydi, ama pruvanın sancak tarafında batan güneş herhangi bir şey görmeyi zorlaştırıyordu. Gözlerini kısarak baktıktan sonra, gümüş rengi soluk bir şimşek gördü. Roo arkadaşının yanına geldi. "Ne bu?" "Şimşek galiba," dedi Erik.</p>
	<p class="block_3"> </p>
	<p class="block_2">"Harika. Denizde bir fırtına," dedi Roo. Neredeyse bir aydır rahat bir yolculuk yapıyorlardı. Denizcilerden biri, eğer diğer yoldan gitselerdi yolculuğun üçte bir oranında kısalacağını söylemişti.</p>
	<p class="block_3"> </p>
	<p class="block_2">"Yapacak işiniz yok mu çocuklar?" diye tanıdık bir ses geldi arkalarından ve Erik ile Roo, Onbaşı Foster Bay Collins'i adamlara daha çok iş verme konusunda bilgilendirmeden önce işlerine geri döndüler.</p>
	<p class="block_3"> </p>
	<p class="block_2">Ana direğin en üst serenine çıkarak, gerçekten bağlanması gerekmeyen ipleri bağlamaya başladılar.</p>
	<p class="block_3"> </p>
	<p class="block_2">Yaklaşan fırtınaya bakmak istiyorlardı.</p>
	<p class="block_3"> </p>
	<p class="block_2">Güneş ufkun ötesinde kaybolunca, önlerinde bulut olmamasına rağmen inanılmaz parlaklıktaki arkları açıkça görebiliyorlardı. "Ne bu?" diye sordu Roo.</p>
	<p class="block_3"> </p>
	<p class="block_2">"İyi bir şey değil," dedi Erik ve aşağıya inmeye başladı. "Nereye gidiyorsun?"</p>
	<p class="block_3"> </p>
	<p class="block_2">"Bay Collins'e ipleri bağladığımı rapor etmeye. Önümüzdeki şeye bakmanın bir anlamı yok Roo.</p>
	<p class="block_3"> </p>
	<p class="block_2">Çok yakında orada olacağız."</p>
	<p class="block_3"> </p>
	<p class="block_2">Roo kararmaya başlayan gökyüzünde yeniden ortaya çıkan parlak, gümüş rengi arkları izleyerek duraksadı. Şimşeklerin beraberinde gürlemelerin ya da cızırdamaların olduğunu tahmin etti, ama bu mesafeden hiçbir şey duyulmuyordu. Akşam havasının ılık olmasına rağmen ürperdiğini hissetti. Aşağıya göz attı ve mürettebatın yarısının ilerideki şeyi görmeye çalıştığını fark etti. Bir süre oyalandıktan sonra arkadaşının peşinden gitti.</p>
	<p class="block_3"> </p>
	<p class="block_2">Gece boyunca Efsuncunun Adası'na yaklaştılar. Şafağa doğru, enerji gösterilerine eşlik eden çatırtı seslerinin ilki duyuldu. Gündüz vardiyası başlayana kadar, gemideki hiç kimse uyumamıştı. Erik, Calis'in ona söylediklerini hiç kimseye anlatmamış olmasına rağmen, gidecekleri yerin adı mürettebatın arasında dolaşmıştı. Efsuncunun Adası, efsanevi Kara Büyücü'nün yuvası. Bazıları adının bir Tsurani adı olduğunu söylüyor, bazıları ona Macros diyordu ve bazıları da onun Kara Büyünün Kralı olduğunu söylüyordu. Erik, hiç kimsenin gerçeği bilmediğine karar verdi. Herkes, sadece adaya gidip de zar zor hayatta kalmayı başarmış birisiyle konuşmuş birisini tanıyan birisini tanıdığını söylüyordu.</p>
	<p class="block_3"> </p>
	<p class="block_2">Günbatımından şafağa kadar ortalıkta, aralarında en berbat ölümlerin bile az kaldığı korkunç kargaşa ve dehşet hikâyeleri dolaşmıştı ve Erik ve arkadaşları güverteye çıktığı zaman gemide korku dolu bir hava vardı.</p>
	<p class="block_3"> </p>
	<p class="block_2">Erik karşısındaki manzaradan dolayı az kalsın bağırıyordu. Sancak tarafının ilerisinde, gemiyle etrafını dolaşmanın saatler süreceği kadar büyük bir ada uzanıyordu. Adaya yalıyarlardan* oluşan yüksek duvarlar hakimdi. O uçurum yüzünün en yüksek noktasının üstünde, gökyüzüne doğru kara bir şato -dört kuleden ve taş duvarlardan oluşan uğursuz görünüşlü bir yapıydı- yükseliyordu. Herhangi bir kale hendeği kadar geçit vermez bir yarığı kesen, tek parça taştan oluşan bir kraterin üstüne oturtulmuştu. Yarığı geçmek için kaldırma köprüsü vardı, ama köprü şu anda kalkık duruyordu.</p>
	<p class="block_3"> </p>
	<p class="block_2">D.N. *Yalıyar: Deniz kenarlarında dalga aşındırmasına bağlı olarak meydana gelmiş yüksek duvarlar.</p>
	<p class="block_3"> </p>
	<p class="block_2">Şato, insanı neredeyse sağır edecek çatırdayan gürlemelerle bulutların içinde kaybolarak göğe yükselen korkunç enerji arklarının kaynağıydı.</p>
	<p class="block_3"> </p>
	<p class="block_2">Okyanusa bakan yüksek bir kule penceresinden mavi ışıklar çıkıyordu ve Erik duvarların üstünde bir hareket gördüğünü düşündü. "Von Darkmoor!" Robert de Loungville'in sesi genç demircinin düşüncelerini böldü. "Çavuş?" dedi Erik.</p>
	<p class="block_3"> </p>
	<p class="block_2">"Sen, Biggo, Jadow ve Jerome, Calis ve benimle geleceksiniz. Sandalı aşağı indirin."</p>
	<p class="block_3"> </p>
	<p class="block_2">Erik ve adları söylenen diğerleri, tecrübeli dört denizcinin yardımıyla sandalı aşağı indirdiler. Calis güverteye çıktı ve tek kelime etmeden merdiveni kullanarak çabucak sandala indi.</p>
	<p class="block_3"> </p>
	<p class="block_2">Arkasından de Loungville ve iki denizci indi. Erik adları söylenen mahkûmlarla birlikte tırabzana doğru ilerledi.</p>
	<p class="block_3"> </p>
	<p class="block_2">Tırabzana vardığında Onbaşı Foster ona bir kılıç ve kalkan verdi. Kılıç kayışını omzunun üstüne astı, kalkanı sırtına bağladı ve merdivenden indi. Eğitim dışında ilk defa silah veriliyordu ve bu da sinirlerinin gerilmesine yol açmıştı.</p>
	<p class="block_3"> </p>
	<p class="block_2">Sandal gemiden ayrılıp şatonun kayalık doruğunun altındaki küçük bir kumsala yöneldi. Denizciler tecrübeliydi, Erik ile Biggo da güçlü olduğu için sandalın kıyıya varması uzun sürmedi. Kumsala çıktıklarında Calis, "Tetikte olun," dedi. "Burada neyle karşılaşacağınızı asla bilemezsiniz." Robert de Loungville yüzünde acı bir gülümseyişle başını salladı. "Tanrıların korkunç gerçeği." Kumsaldan yukarı çıkan küçük bir patikanın yanındaki bayırın tepesinde, bulunan çalıların yanında aniden bir şekil belirdi. Yaratığın boyu rahatlıkla üç-üç buçuk metre vardı. Simsiyah giyinmişti ve devasa yenlerin içindeki uzun kollarını sallıyordu. Yaratığın suratını gizleyen devasa kapüşonunun içinden hayaletlere özgü bir ses çıktı. "Ümitsiz! Kara Kişi'nin adasına izinsiz ayak basan herkes ölmeye mahkûmdur. Ya kaçın, ya da acı içinde yok olun!"</p>
	<p class="block_3"> </p>
	<p class="block_2">Erik tüylerinin diken diken olduğunu hissetti. Jadow ve Jerome kılıçlarını çekip çömelirken, Biggo kötülüğü kovma işareti yaptı.</p>
	<p class="block_3"> </p>
	<p class="block_2">Calis kıpırdamadan duruyordu. Robert de Loungville, geriye doğru salladığı başparmağıyla yaratığı gösterdi. "Sanırım bu konuda ciddi," dedi sırıtarak.</p>
	<p class="block_3"> </p>
	<p class="block_2">De Loungville üstlerine gelen yaratığa yüzünü dönerek, "Neden yanımıza gelmiyorsun tatlım. Böylece sana kocaman, ıslak bir öpücük verebilirim."</p>
	<p class="block_3"> </p>
	<p class="block_2">Erik'in kaşları aniden kalktı ve Calis arkadaşına bakıp gülümsedi. Yaratık, sanki de Loungville'in sözlerindeki arsızlık dengesini kaybetmesine yol açmış gibi eğildi; Erik yaratığın ansızın çöktüğünü görünce şaşırdı.</p>
	<p class="block_3"> </p>
	<p class="block_2">Kapüşonlu cüppenin içinden düşen uzun tahta çubuklar gördü ve boğum boğum siyah kumaşların içinden ufak tefek bir adam çıktı. Görünüşünden bir Isalani olduğu belli olan çarpık bacaklı bir adamdı ve dizlerinde ve kollarında yarıklar olan eski püskü turuncu bir cüppe giyiyordu. "Bobby?" dedi adam. Ardından ağzı kulaklarına vardı ve katıksız bir neşeyle çığlık atmaya başladı. "Calis!" Kumsala koştu ve neredeyse de Loungville'in kollarına sıçradı. Birbirlerinin sırtına şaplak atarlarken, Erik iki adamın da kaçık olduğunu düşündü.</p>
	<p class="block_3"> </p>
	<p class="block_2">Calis küçük adamı kucakladı. "Şu yaptığın harika bir gösteriydi Nakor."</p>
	<p class="block_3"> </p>
	<p class="block_2">Küçük adamın ağzı kulaklarına vardı ve kalbi hâlâ hızla çarpıyordu. </p>
	<p class="block_2">Erik aniden kılıcının elinde olduğunu fark etti. Etrafına göz gezdirdi ve diğerlerinin de silahlarının ellerinde olduğunu fark etti.</p>
	<p class="block_3"> </p>
	<p class="block_2">Nakor denilen adam, "Birkaç yıl önce bazı Quegli korsanlarla birtakım sorunlar yaşadık," dedi. "Şu küçük mavi ışık onları korkutup kaçırmadı, bu yüzden ben de bu şimşekleri ekledim. Bence etkileyici oldu," diye ekledi kendi kendini tebrik eder bir tonda. "Ne zaman birileri ufukta adayı görecek kadar yaklaşsa çakmaya başlıyorlar. Ama siz bize doğru gelmeye devam edince, buraya inip sizi korkutup kaçırmanın iyi olacağını düşündüm." Yerde duran cüppe ve çubuklardan oluşan garip aleti gösterdi.</p>
	<p class="block_3"> </p>
	<p class="block_2">"Kara Büyücü mü?" diye sordu Robert.</p>
	<p class="block_3"> </p>
	<p class="block_2">"Şimdilik," diye yanıtladı Nakor sırıtarak. Dört muhafıza göz attı ve "Adamlarınıza onlara zarar vermeyeceğimi söyleyin," dedi.</p>
	<p class="block_3"> </p>
	<p class="block_2">Calis döndü ve elini sallayarak, "Silahlarınızı kaldırın," dedi. "Nakor eski bir dosttur." "Pug nerede?" diye sordu de Loungville.</p>
	<p class="block_3"> </p>
	<p class="block_2">"Gitti," dedi Nakor omuzlarını silkerek. "Yaklaşık üç yıl önce buradan ayrıldı. Bir ara geri döneceğini söylemişti."</p>
	<p class="block_3"> </p>
	<p class="block_2">"Nereye gittiğini biliyor musun?" diye sordu Calis. "Bu çok önemli."</p>
	<p class="block_3"> </p>
	<p class="block_2">Nakor omuzlarını silkti. "Konu Pug olunca her zaman önemlidir. Bu yüzden gitti galiba. Güneyden gelen bütün sorunlar-"</p>
	<p class="block_3"> </p>
	<p class="block_2">"Biliyor musun?" diye sordu Calis.</p>
	<p class="block_3"> </p>
	<p class="block_2">Nakor sırıttı. "Bir kısmını. Geri kalanını siz anlatabilirsiniz. Yiyecek sıcak bir şeyler ister misiniz?"</p>
	<p class="block_3"> </p>
	<p class="block_2">Calis başını salladı ve Nakor elini sallayarak takip etmelerini işaret etti. Calis iki denizciye, "Sandalı gemiye götürün ve Kaptan'a emrettiğim gibi yapmasını söyleyin," dedi. "Korucu'ya da haber vermesini söyleyin." Erik ile diğer üç muhafıza dönüp, "Benimle gelin ve göreceklerinizden korkmayın. Etrafta birçok garip görünüşlü yaratık vardır, ama hiçbiri size zarar vermez."</p>
	<p class="block_3"> </p>
	<p class="block_2">Nakor denilen ufak tefek adam Calis ile de Loungville'e patikada yol gösterdi. Erik ve diğerleri arkalarından gidiyordu. Yokuşun tepesine vardılar, ama şatoya giden yolu izlemek yerine durdular. Nakor gözlerini kapatıp elini salladı ve şimşekler aniden kesildi. Elini alnına koyup bir an durduktan sonra, "Of, şunu kapatmak başımı ağrıtıyor," dedi. Ardından döndü ve onları başka bir patikadan, sık bir ormanla kaplı küçük bir vadiye doğru yönlendirdi.</p>
	<p class="block_3"> </p>
	<p class="block_2">Orman birdenbire gözden kayboldu ve Erik o kadar korktu ki neredeyse düşüyordu. Sık ağaç örtüsü yerine artık neredeyse bir buçuk kilometre uzunluğundaki bir çayıra bakıyordu. Çayırın ortasında, alçak bir taş duvarla çevrili kırmızı kiremitli çatısı olan, mütevazı beyaz bir evin ve birkaç tane ek binanın olduğu geniş bir arazi vardı.</p>
	<p class="block_3"> </p>
	<p class="block_2">Çayırın ilerilerinde Erik atları, sığırları ve geyik ya da ceylan olabilecek hayvanları seçebiliyordu. Arazinin çevresinde şekiller hareket ediyordu, ama tam olarak insan gibi gözükmüyorlardı. Ama, Calis'in söylediklerini aklında tutarak, liderine güvenmeye ve emirlerine uymaya karar verdi. Ana evin önündeki küçük avluya vardılar ve Nakor alçak taş duvarın kapısını açtı. Avluya girdiklerinde evin kapısında bir yaratık belirdi. Erik, Jadow, Jerome ve Biggo'ya göz attı ve yüz ifadelerinden, onların da kendisi kadar şaşkın oldukları sonucuna vardı.</p>
	<p class="block_3"> </p>
	<p class="block_2">Yaratık uzun boylu, insan ölçülerinde, açık mavi derili, büyük kulaklı, kemikli ve çıkık alınlıydı. Etkileyici dişlerini göstererek gülümsedi; gözleri siyah ve sarıydı. Erik emin değildi, ama yaratık Erik'in duyduğu goblin tariflerine uyuyordu.</p>
	<p class="block_3"> </p>
	<p class="block_2">Ama alabildiğine saray tarzında giyinmişti: Siyah ipekten geniş bir kemerin içine sokulmuş, kolları kat kat olan bol beyaz gömleğin üzerine belini açıkla bırakan dar mavi bir ceket. Gri, dar ve kısa bir pantolon ve botlar takımı tamamlıyordu ve yaratık, Prens Nicholas'ın saray züppelerinden çok da farklı görünmüyordu.</p>
	<p class="block_3"> </p>
	<p class="block_2">"Yiyecek bir şeyler hazırladım," dedi yaratık.</p>
	<p class="block_3"> </p>
	<p class="block_2">"Gathis," diye selamladı onu Calis.</p>
	<p class="block_3"> </p>
	<p class="block_2">"Efendi Calis," diye karşılık verdi Gathis. "Sizi tekrar görmek çok güzel. Ziyaretlerinizin arası çok açılmıştı. Ve Efendi Robert. Sizi görmek de çok güzel."</p>
	<p class="block_3"> </p>
	<p class="block_2">Calis, "Pug buranın sorumluluğunu sana mı bıraktı Nakor?" diye sordu.</p>
	<p class="block_3"> </p>
	<p class="block_2">Ufak tefek adam gözlerini kısarak sırıttı. "Hayır, her şeyi Gathis çekip çeviriyor. Ben hâlâ sadece konuğum." Calis kafasını iki yana salladı. "Konuk mu? Ne için, yirmi yıl mı oldu?" Nakor omuzlarını silkti. "Konuşulacak çok şey var. Düşünülecek çok şey var. Bırakın Yıldızlimanı'ndaki aptallar kendi kuralları, gizlilik yeminleri, emirleri ve bu gibi başka aptallıklarıyla debelenip dursunlar." Eliyle havayı kesme hareketi yaptı. "Gerçekleri kavrama ancak böyle olur."</p>
	<p class="block_3"> </p>
	<p class="block_2">Calis, "Kuşkusuz," dedi.</p>
	<p class="block_3"> </p>
	<p class="block_2">Gathis, "Muhafızlarınızla ilgileneceğim efendim," dedi.</p>
	<p class="block_3"> </p>
	<p class="block_2">Calis ve Robert, arkalarında Nakor ile birlikte içeri girdi. Yaratık Erik ile diğerlerine dönüp, "Beni takip edin," dedi.</p>
	<p class="block_3"> </p>
	<p class="block_2">Onları binanın etrafından dolaştırdı ve Erik binanın yokuştan inerlerken zannettiğinden daha geniş olduğunu fark etti. Bina aslında dört tarafında da girişi olan büyük bir kareydi. Girişlerin birinden geçtiklerinde, Erik binanın merkezinin de boş olduğunu gördü. Yürürlerken bir an gözüne merkezdeki bahçenin tam ortasında bulunan bir çeşme ilişti.</p>
	<p class="block_3"> </p>
	<p class="block_2">Binanın arkasında, biraz ileriden aceleyle, çok garip görünüşlü, is kadar kara ve kırmızı gözlü iki adam geçti ve dört muhafız aval aval bakınca Gathis, "Gelin lütfen," dedi. Onları büyük bir ek binanın kapısına götürdü ve onu takip etmelerini işaret etti. "Burada size garip ya da korkunç gelebilecek birçok yaratık göreceksiniz, ama hiçbiri size zarar vermez."</p>
	<p class="block_3"> </p>
	<p class="block_2">Bunu bir kez daha duymak güven vericiydi, çünkü binanın içinde, Erik'in düşüncesine göre, yalnızca bir iblis olarak adlandırılabilecek şeyi gördüler. Yaratık dönüp uzun tahta bir kaşıkla parmak boğumlarına vurduğunda, Jadow kılıcını kınının yarısına kadar çekmişti. "Yerine koy şunu," dedi, derinden gelen bir hırıltıyla.</p>
	<p class="block_3"> </p>
	<p class="block_2">Jadow çığlık atıp kılıcının kabzasını bıraktı. "Canım yandı!" dedi öfkeyle, kızarmış parmak boğumlarını emerken.</p>
	<p class="block_3"> </p>
	<p class="block_2">"Ağzın doluyken konuşma," diye uyardı yaratık, dört muhafıza bir masaya oturmalarını işaret ederek.</p>
	<p class="block_3"> </p>
	<p class="block_2">Erik durakladı ve bir mutfakta olduklarını fark etti. 'İblis', derisi ona iki ya da üç beden büyükmüş gibi gözüken, Jerome kadar iri, kırmızı bir yaratıktı. Saçsız kocaman bir kafaya, yelpazeye benzeyen kulakların önünden çıkıp başının hemen arkasında bulunan kulak uçlarına doğru kıvrılan iki büyük boynuz hakimdi.</p>
	<p class="block_3"> </p>
	<p class="block_2">Taktığı büyük beyaz önlük hariç, çıplak gibi görünüyordu. Bir raftan büyük bir meyve kâsesi çekerek masaya koydu ve "Çorba bir dakika içinde pişmiş olacak," dedi.</p>
	<p class="block_3"> </p>
	<p class="block_2">Gathis, "Alika ihtiyaçlarınızla ilgilenecek ve uyuyacağınız yeri göstermek için birini gönderecek," dedi. Aşçı mutfağın diğer tarafına geçerken, Gathis sesini alçalttı. "Çok hassas bir kadındır, o yüzden yemekleriyle ilgili güzel bir şeyler söyleyin." Ardından aceleyle mutfaktan çıktı.</p>
	<p class="block_3"> </p>
	<p class="block_2">Biggo, "Kadın mı?" dedi kısık sesle. Jadow kâseden büyük bir armut seçip kocaman bir ısırık alarak sırıtıp omuzlarını silkti. Meyvenin suyu çenesinden aşağı süzülürken gözlerini kapadı ve tatminkâr bir ses çıkardı.</p>
	<p class="block_3"> </p>
	<p class="block_2">Erik mutfaktaki kokuları fark etti. Havayı sıcak baharat kokuları doldurunca kendini aniden kurt gibi aç hissetti. Bir elma alıp ısırdı ve elmanın gevrek ve tatlı olduğunu fark etti ve tadını çıkardı. Derken Alika büyük bir tabak ekmek ve peynirle geri geldi. Tabağı masaya koyup gitmek üzere döndü. Erik bir an duraksadıktan sonra, "Teşekkür ederiz," dedi.</p>
	<p class="block_3"> </p>
	<p class="block_2">Yaratık duraklayıp, "Rica ederim," diye gürledi.</p>
	<p class="block_3"> </p>
	<p class="block_2">Aşçı baharatlı sebze kremalı koyu kıvamlı bir çorba, her adama bütün bir kızarmış tavuk ve tereyağlı ve baharatlı haşlanmış yeşillik getirince, çok geçmeden kampta yedikleri gibi yemeye başladılar ve bu sefer daha çok boş zamanları vardı. Önlerine kalay maşrapalarda soğuk ve köpüklü bira kondu ve Erik susuzluğunu gidermek için hiçbir şeyi böylesine içtiğini hatırlamıyordu. Biggo lokmalarının arasında, "Sanırım, bana burayı ve bu yaratıkları anlatan herhangi birisine inanmazdım," dedi.</p>
	<p class="block_3"> </p>
	<p class="block_2">Jadow, "Ahbap, kötücül ruhları ve kara büyüyü hayal etmek bundan daha kolay," dedi. '"Yani yaratığın yemek pişirebildiğini mi söylüyorsun?'" diye taklidini yaptı, onu sorgulayan birisinin.</p>
	<p class="block_3"> </p>
	<p class="block_2">"Evet dostum, annemden bile daha iyi yemek pişiriyordu!'"</p>
	<p class="block_3"> </p>
	<p class="block_2">Diğerleri güldü. Jerome, "Buraya neden geldiğimizi merak ediyorum?" dedi.</p>
	<p class="block_3"> </p>
	<p class="block_2">"Merak etmek sağlığın için iyi değildir," dedi Jadow.</p>
	<p class="block_3"> </p>
	<p class="block_2">Jerome, "Kampta öğrendiğimiz bir şey," dedi. "Emirlere uyarsan, hayatta kalırsın. Gönüllü olma, bela çıkarma. Darağacından sonra, her gün bir hediyedir."</p>
	<p class="block_3"> </p>
	<p class="block_2">Erik başını salladı. Ne zaman boynundaki iple düşüşünü hatırlasa, irkilmeden edemiyordu.</p>
	<p class="block_3"> </p>
	<p class="block_2">Midesinde hissettiği korkunun ekşi tadı tekrar yaşamak istemediği bir şeydi. Aşçı biraz daha ekmekle geri geldi ve Biggo, "Alika?" dedi.</p>
	<p class="block_3"> </p>
	<p class="block_2">Aşçı durdu. "Evet?"</p>
	<p class="block_3"> </p>
	<p class="block_2">"Eeee, nesin sen?"</p>
	<p class="block_3"> </p>
	<p class="block_2">Yaratık, sanki sorunun doğasını tanıyormuş gibi gözlerini kısarak dik dik Biggo'ya baktıktan sonra, "Öğrenciyim," diye yanıt verdi. "Eğitim görüyorum." "Hayır, nerelisin demek istemiştim?"</p>
	<p class="block_3"> </p>
	<p class="block_2">"Targary."</p>
	<p class="block_3"> </p>
	<p class="block_2">"Hiç duymadım," dedi Jadow.</p>
	<p class="block_3"> </p>
	<p class="block_2">"Çok uzakta," dedi kadın, işine dönerek.</p>
	<p class="block_3"> </p>
	<p class="block_2">Bundan sonra sessizce yemeklerini yediler.</p>
	<p class="block_3"> </p>
	<p class="block_2">Yemek yemeyi bitirdikleri zaman, görünüşüne göre on ya da on bir yaşından büyük olmayan, gri saçlı ve kestane rengi gözlü genç bir kız onlara bir odaya kadar eşlik etti. Kız hafif bir yabancı aksanla, "Burada uyuyun," dedi. "Su şurada." Bir leğeni ve ibriği işaret etti. "Tuvaleti dışarı yapın," dedi, dışarı açılan kapının olduğu koridoru göstererek. "İhtiyacınız var. Çağırın. Gelirim."</p>
	<p class="block_3"> </p>
	<p class="block_2">Başıyla selam verip ayrıldı. Biggo, "Yemin ederim o çocuğun ayakları yere değmiyordu," dedi. Erik kılıç kayışını çıkartıp en yakındaki yatağa oturdu. Yatak iki yastık ve tıka basa tüy doldurulmuş bir şilteden ibaretti. "Ben şaşırmaktan vazgeçtim." Abartılı bir şekilde gerinerek yatağa uzandı. "Bu yattığım ilk yatak... " Durdu ve arkadaşlarına bakıp sırıttı. "Bu yattığım ilk yatak!"</p>
	<p class="block_3"> </p>
	<p class="block_2">Biggo güldü. "Hiç yatakta uyumadın mı?"</p>
	<p class="block_3"> </p>
	<p class="block_2">"Bebekken annemle yatmıştım sanırım, ama kendimi bildim bileli samanlıkta uyuyordum, ardından hapiste, kampta ve gemide."</p>
	<p class="block_3"> </p>
	<p class="block_2">"İyi öyleyse, tadını çıkar Erik von Darkmoor," dedi Jerome yatağına uzanırken. "Birisi beni çalışmak için kaldırana kadar uyumayı planlıyorum." Bunu der demez gözlerini kapadı ve koluyla yüzünü örttü. "Ahbap bu iyi bir fikir," dedi Jadow.</p>
	<p class="block_3"> </p>
	<p class="block_2">Erik ve Biggo da aynısını yaptı ve oda çok geçmeden, ağır ağır nefes alma ve horlama sesleri hariç sessizleşti.</p>
	<p class="block_3"> </p>
	<p class="block_2">Erik konuşma sesleriyle uyandı. Doğrulan Erik'in bir an için kafası karıştı, ama sonra nerede olduğunu hatırladı. Sesler, bahçeye bakan bir pencereden geliyordu.</p>
	<p class="block_3"> </p>
	<p class="block_2">Yanında birisiyle o tarafa gelen Robert de Loungville'in tanıdık sesini duydu. "... onu daha önce hiç böyle görmemiştim."</p>
	<p class="block_3"> </p>
	<p class="block_2">"Aklında çok şey var," dedi diğeri; Erik bunun ev sahipleri Nakor olduğunu fark etti.</p>
	<p class="block_3"> </p>
	<p class="block_2">"Son görevi güçlükle başardı. Daha önce de aksilikler oldu, ama bunun gibi değildi. Beni yolun yarısında taşımış olmasaydı, Vedra Nehri'nin kıyısında ölmüş olacaktım. Giden iki bin kişiden yalnızca altmış kişi döndü." "Ah, zor olduğunu duymuştum." "Ne duymuş olursan ol, daha da kötüydü."</p>
	<p class="block_3"> </p>
	<p class="block_2">Erik kendini garip hissetti. Gizlice dinlemenin doğru olmadığını düşünüyordu, ama onlara verilen oda buydu ve Nakor ile Robert da duyulmaktan pek çekinmiyorlardı. "Onu duydum, bunu duydum," dedi Nakor ve Erik durduklarını fark etti.</p>
	<p class="block_3"> </p>
	<p class="block_2">"Şimdiye kadarki en büyük savaştı. Calis bizi Haji'nin Kızıl Şahinleri'ne ve genellikle Doğuillerinin dışında çalışan yarım düzine diğer birliğe yerleştirdi. Hamsa ve Kilbar arasındaki bir kasaba olan Kismahal'deki diğer savunuculara katıldık. Onları geri püskürtürken Batıili ordusuyla karşılaşıp çarpışmaya başladık.</p>
	<p class="block_3"> </p>
	<p class="block_2">Derken ana grupları üstümüzden geçti ve bizi şehrin kapılarına sürdü. Garnizonu güçlendirip duvarların üstündeki üç saldırıyı geri püskürttük ve birkaç kere saldırıya geçip yük katarlarını yaktık ve onlara büyük kayıplar verdirdik. Ardından Batıilleri piyadelerinden ikinci bir dalga geldi ve etrafımız sarıldı.</p>
	<p class="block_3"> </p>
	<p class="block_2">"Kuşatma iki yüz altmış beş gün sürdü Nakor. Ve o kahrolası büyücüler. Gedik Savaşı'ndaki o Tsuranilerin yaptıklarına hiç benzemiyordu. İnsanı her çeşit büyüden nefret ettirmeye yetmişti. Hamsa Kralı’nın büyücüleri bizi en kötüsünden, yıldırımlardan, yakıcı ve dondurucu büyülerden güçbela koruyordu. Ama bizi geri kalan büyülerden koruyamadılar. Ortaya aniden, nereden geldikleri belli olmayan sinek bulutları çıktı.</p>
	<p class="block_3"> </p>
	<p class="block_2">Şehirdeki bütün şaraplar ekşidi. İlk yüz elli günden sonra taş gibi ekmek yiyip, pis su içerek hayatta kaldık. İki yüzüncü günden sonra çiğ etteki kurtçukları ve bulabildiğimiz zaman böcek yiyip, şükrettik. Ölülerimizi yemeye yaklaşmıştık. "Şehir teslim olduktan sonra, Calis anlaşmasını satıp istilacılara katılmaktansa avans almayı tercih etti." Erik, Robert'in sesindeki acılığı fark etti. "Adamlarımızın yarısı yaralı ya da hastaydı. Bir günlük süremiz vardı; ardından peşimizden süvarileri gönderdiler. Eğer nehri takip edip güneye yönelmiş olsaydık, bizi kesinlikle ezip geçerlerdi.</p>
	<p class="block_3"> </p>
	<p class="block_2">Doğuya dönüp saklandık." Robert bir süre sessiz kaldı, tekrar konuştuğu zaman Erik sesinde, sanki bunu daha önce hiç kimseye anlatmamış gibi güçlükle zapt edebildiği yoğun duyguların olduğunu fark etti. "Arkada bırakmak yerine yaralılarımızı öldürdük. O durumda bile, geri kalanlarımız bozkırlara güçlükle ulaşabildi. Jeshandi izlerimizi örttü ve yılanlar onlarla kendi topraklarında dövüşmeyecek kadar akıllıydı. Jeshandi bizi besleyip bize baktı ve sonunda Yılan Nehri Şehri'ne geri döndük." Nakor, "Yirmi dört yıl önceki ilk ziyareti hatırlıyorum," dedi. Bir an bir sessizlik oldu. "Calis o zamanlar çok gençti. Gerçi ırkının ölçülerine göre hâlâ öyle. Artık daha fazla sorumluluğu var ve Arutha'nın ya da Nicholas'ın yanında olmayışı onu eğitiyor.</p>
	<p class="block_3"> </p>
	<p class="block_2">"Şimdi de bu çok tehlikeli şeyi planlıyorsunuz."</p>
	<p class="block_3"> </p>
	<p class="block_2">"Umutsuz şeyi," dedi Robert de Loungville. "Uzun zamandır planlıyorduk ve bu işe uygun adamları toparlamak düşündüğümüzden daha zor oldu."</p>
	<p class="block_3"> </p>
	<p class="block_2">"O adamlar, o 'umutsuz adamlar', bir sürü tecrübeli askerin yapamadığı şeyi yapabilecek mi?" Uzun süren bir sessizlik daha oldu. De Loungville sonunda, "Bilmiyorum Nakor," dedi. "Bilmiyorum."</p>
	<p class="block_3"> </p>
	<p class="block_2">Erik iki adamın uzaklaştığını ve bir süre sonra tekrar konuşmaya başladıklarını duydu, ama ne konuştuklarını anlayamadı.</p>
	<p class="block_3"> </p>
	<p class="block_2">Duyduklarının önemini kavramaya çalışan Erik'in gözüne uzun bir süre uyku girmedi. Hamsa ya da Kilbar denilen o yerleri hiç görmemişti ve Jeshandi'nin kim olduğunu bilmiyordu. Ama de Loungville'in ses tonunda daha önce hiç duymadığı bir endişe, belki de bir korku iması vardı. Erik yavaş yavaş uykusunun geldiğini fark etti ve sonunda uykuya dalmasına rağmen, iyi dinlenemedi. Robert de Loungville Erik ile diğerlerine odalarından çıkmalarını söylediğinde, omzunda bir yolculuk çıkını olan Nakor, Calis ile birlikte duruyordu. Dört muhafız tek kelime etmeden Calis ile diğerlerinin peşine düştü.</p>
	<p class="block_3"> </p>
	<p class="block_2">Nakor, Calis ve de Loungville'in ziyaretinden bu yana başından geçen olaylardan bazılarını neredeyse hiç durmadan anlatmaya devam ediyordu. Erik'in duyduğu kadarıyla, sanki Nakor ve Calis birbirlerini çok uzun zamandır tanıyormuş gibiydiler. Erik dün gece Nakor'un, yirmi dört yıl önce Calis ile bir yeri ziyaret ettikleriyle ilgili bir şeyler söylediğini hatırladı, ama Calis yirmi dördünden daha büyük göstermediği için bu Erik'e imkânsız gibi gelmişti. Ama hemen ardından Nakor'un Calis'in ırkıyla ilgili söylediği şeyi, ardından da kampta Calis'in insan olmadığı hakkında yapılan diğer yorumları hatırladı.</p>
	<p class="block_3"> </p>
	<p class="block_2">Erik bu yansımalara öylesine dalmıştı ki, vadiden çıkıp yokuşu tırmandıklarını zar zor fark etti. Kumsalın, kendi gemisindeki adamlar ve Özgürliman Korucusu'ndaki bir bölük askerle dolu olduğunu görünce şaşırdı. Kumların üstünde sessizce bekliyorlardı. Erik kampta muhafız olarak görev yapan Korucudaki birkaç kişiyi tanıyordu, ama İntikam'daki adam gibi çeşit çeşit kıyafetler giyiyorlardı.</p>
	<p class="block_3"> </p>
	<p class="block_2">De Loungville, Erik ve diğerlerine arkadaşlarının yanına geçmelerini işaret etti ve adamları daha iyi görebilmek için patikanın yanındaki bir kaya çıkıntısının üstüne çıktı. "Dinleyin!" diye bağırdı. Calis, de Loungville'in yanına geldi ve "İçinizden bazıları beni iyi tanır, ama diğerleriniz benimle hiç konuşmadı," dedi. "Çoğunuz şimdiye kadar kim olduğumu öğrendi ya da öğrendiğini sanıyor." Adamlara göz gezdirdi. "Bana Calis derler. Prens Nicholas'a hizmet ediyorum, öncesinde babasına hizmet ettiğim gibi. Bazıları bana Krondor Kartalı ya da Prens'in Av Kuşu der." Bu unvanlardan keyif alıyormuş gibi görünüyordu.</p>
	<p class="block_3"> </p>
	<p class="block_2">"Yirmi dört yıl önce Uzak Sahil'e büyük bir akın başladı. Bazılarınız Crydee'nin, Carse'ın ve Tulan'ın yıkımını hatırlayacaktır."</p>
	<p class="block_3"> </p>
	<p class="block_2">Korucu'daki eski askerlerden bazıları başlarını salladı.</p>
	<p class="block_3"> </p>
	<p class="block_2">"O olaylar bizi, Novindus denilen kıtaya, dünyanın öbür ucuna gitmeye sevk etti."</p>
	<p class="block_3"> </p>
	<p class="block_2">Korucudaki adamlardan hiçbiri bir şey söylemedi, ama Erik'in birliği birkaç mırıltılı sorunun ortasında birbirine baktı. "Sessiz olun!" dedi de Loungville. "Orada bulduğumuz şey, krallığı yok etmek için yapılan bir plandı."</p>
	<p class="block_3"> </p>
	<p class="block_2">Trenchard'ın İntikamı'ndaki adamlar arasında bir kez daha kıpırdanmalar oldu, ama hiçbiri bir şey söylemedi.</p>
	<p class="block_3"> </p>
	<p class="block_2">Calis devam etti. "O zamandan beri, son seferinde içinizden bazılarıyla iki kere daha o uzak topraklara yolculuk yaptım."</p>
	<p class="block_3"> </p>
	<p class="block_2">Trenchard'ın İntikamı'ndaki adamlar neredeyse hep beraber dönüp, kamptaki muhafızlara ve krallıktaki birçok farklı garnizondan gelen gazilere baktı. Adamlar sanki söylenenleri tam olarak anlıyorlarmış gibi gözlerini ayırmadan Calis'e bakıyorlardı.</p>
	<p class="block_3"> </p>
	<p class="block_2">"Orada bizimle birlikte olmayanlara birkaç şey anlatacağım. On yıl önce Prens Arutha'ya, Novindus'un Batıilleri denilen kısmında büyük bir ordunun toplanmakta olduğu haberi geldi. Bu ordu, Yeşil Deniz dedikleri bir okyanusun kıyısındaki bilinmeyen bir yerden geliyordu. Düşen ilk şehir Point Punt oldu. O kıtada krallık ordumuz gibi bir ordu yok. Şehirlerin milisleri olabiliyor, ama savaşın çoğu paralı asker birlikleri tarafından yapılıyor.</p>
	<p class="block_3"> </p>
	<p class="block_2">Savaşta galip gelenlerin tutumlarını belirleyen davranış kuralları ve yerleşmiş protokoller var. Galipler Point Punt denilen şehrin savunucularına, onlara katılmak ya da geri çekilmek için bir günlük süre seçeneği sundu. Bu normal, ama normal olmayan şey, şehirdeki her erkeğin bu orduya hizmet etmesi gerektiği, aksi takdirde karısını, çocuklarını, annesini- ve babasını gözlerinin önünde kazığa oturtacaklarının söylenmiş olmasıydı. İlk infazlar dan sonra, şehrin bütün erkekleri o orduya katıldı.</p>
	<p class="block_3"> </p>
	<p class="block_2">"Ardından Irabek şehrine ilerlediler ve şiddetli bir çarpışmanın ardından şehir düştü. Ardından Sulth Limanı, ardından da Manstra Nehri boyundaki bütün şehirler." Erik daha önce bu yerlerin hiçbirisini duymamıştı, ama büyülenmiş şekilde dinliyordu. "Point Punt'ten Dee Nehri boyunca, Ortailler olarak bilinen bölgeye girmeye çalışarak istilaya başladılar ve Ratn'gary Dağlarının eteklerine kadar ilerlediler.</p>
	<p class="block_3"> </p>
	<p class="block_2">Cüceler -krallığın batısında yaşayan ırka çok benziyorlar- onları üç yıl boyunca geri püskürttü. Sonunda bu işgal ordusu sabit bir istihkâm cephesi oluşturmuş ve Novindus'ta ilerlemenin başka bir yolunu aramaya başlamıştı. "Yeşil Yürek ormanlarımızdan daha karanlık ve daha korkutucu olan Irabek Ormanı'ndan çıkmayı başardılar. Ormandan geçerlerken çok sayıda kayıp verdiler, ama sonunda geçtiler ve ardından Hamsa şehrine saldırdılar. Hamsa Kralı bu orduyla beş yıl savaştı ve kıtanın öteki tarafındaki Yılan Nehri Şehri'ne kadar olan bütün paralı askerleri kiraladı. Yılan Nehri Şehri ile anlaşmalarımız var.</p>
	<p class="block_17"> </p>
	<p class="block_2">Bu istila ordusundan bu şekilde haberimiz oldu."</p>
	<p class="block_3"> </p>
	<p class="block_2">Calis durakladı. "Prens Arutha'nın bu istilanın arkasında kimin olduğuna dair birtakım şüpheleri vardı ve haklı olup olmadığını öğrenmek için o kıtaya casuslar gönderdi. Giden otuz adamdan bir tanesi döndü ve korkularımızı doğruladı.</p>
	<p class="block_3"> </p>
	<p class="block_2">"Altı yıl önce emrime iki bin adam verildi ve Hamsa şehrinin savunmasına destek olmak için gönderildim."</p>
	<p class="block_3"> </p>
	<p class="block_2">Herkes pür dikkat Calis'i dinliyordu. Sessizliği sadece, şatonun altındaki kayalara çarpan dalga sesleri ve deniz kuşlarının çığlıkları bozuyordu.</p>
	<p class="block_3"> </p>
	<p class="block_2">"Novindus'un bir yerlerinde yaşayan bir yaratık ırkı var. Bazılarınız onları efsanevi yaratıklar olarak duymuş olabilir. Onlara Pantathialılar deniliyor."</p>
	<p class="block_3"> </p>
	<p class="block_2">Erik dönüp arkadaşlarına baktı ve Jadow'un kötülüğü kovma işareti yaptığını gördü. Pantathialılara, İnsan Gibi Yürüyen Yılanlar denilirdi ve çocukların uslu durmasını sağlamak için uydurulmuş yaratıklardı. Sınırın ötesindeki yabanda yaşayan doğal yaratıklar olan trollerin ve goblinlerin aksine yılan insanlar, ejderhalar ve sentourlar gibi efsaneydi ve hiç kimse gerçek olduklarına inanmıyordu.</p>
	<p class="block_3"> </p>
	<p class="block_2">Calis sanki Erik'in aklını okumuş gibi, "O yaratıklar efsane değil," dedi. "Ben onlarla karşılaştım. Şuradaki adamlar da öyle." Özgürliman Korucusu'ndaki birliği gösterdi. "Trenchard'ın İntikamı'na binenleriniz, yol boyunca bu adamlarla konuşma fırsatına sahip olacak ve bilgilerinden faydalanacaklar.</p>
	<p class="block_3"> </p>
	<p class="block_2">Pantathialıların ne kadar gerçek olduğunu acı tecrübeleriyle biliyorlar. "On gemi dolusu iki bin adam, yurdumuzdan olabildiğince uzaktaki düşmanla savaşmak için Novindus'un güneyine gitti ve geriye sadece altmış adam döndü. Hikâyenin tamamını dinlemek istiyorsanız, anlatacak başka insanlar da var. Bu altmış kişiden hâlâ hayatta olan elli sekizi burada."</p>
	<p class="block_3"> </p>
	<p class="block_2">Bir an doğruca Erik'e, ardından da yanındaki diğer eski mahkûmlara bakarak devam etti. "Daha önce gidenlerden yirmide biri geri döndü ve şimdi, eve dönüşümüzden beş yıl sonra, o istilacıları tekrar bulmaya gidiyoruz.</p>
	<p class="block_3"> </p>
	<p class="block_2">"Ama bu kez daha güçlüler, daha sağlamlar ve bizim daha çok farkımızdalar. Fethettikleri her şehir ya onlara katıldı, ya da yok edildi ve Hamsa düştüğünde, altı bin savunucudan dört bini istilacılara katıldı.</p>
	<p class="block_3"> </p>
	<p class="block_2">"Onlara katılmayan paralı askerlere, peşlerine düşmeden önce bir günlük süre verildi. "Bu ordu Novindus'un tamamını fethetmek istiyor. Dahası, ardından krallığa yelken açıp bizi fethetmek istiyor.</p>
	<p class="block_3"> </p>
	<p class="block_2">"Bazılarınız, böylesine bir kaosun kaçmanız için mükemmel bir fırsat olacağını düşünüyor olabilir." Erik etrafına göz attı ve Calis'in söylediklerini doğrulayan birden fazla yüz ifadesi gördü.</p>
	<p class="block_3"> </p>
	<p class="block_2">"Eğer izin verilmeden gitmeye kalkışırsanız, yolumuzun üstündeki herhangi bir noktada, Robert de Loungville ve ben sizi en yakındaki ağaca bizzat asarız.</p>
	<p class="block_3"> </p>
	<p class="block_2">"Kaçmayı başarsanız bile, o ordu eninde sonunda Novindus'un saklanabileceğiniz her kısmına ulaşacak ve ya onlara hizmet edeceksiniz, ya da öleceksiniz.</p>
	<p class="block_3"> </p>
	<p class="block_2">"Ölüm riskine daha sonra değil de neden şimdi giriyoruz?"</p>
	<p class="block_1"> </p>
	<p class="block_2">Adamlar soruyu düşünürken sessizce bekledi. "Çünkü," diye yanıtladı Calis, "bu yaratıklar, bu yılan insanlar, fetihte durmayacak. Sonunda her şeyi yok edecekler ve öleceksiniz." Son cümleden sonra mırıldanmalar oldu ve Nakor'un konuşması Calis'i şaşırttı.</p>
	<p class="block_3"> </p>
	<p class="block_2">Çarpık bacaklı adam, "Sizi aptallar!" dedi. "Beni dinleyin! Ben bu yaratıkların ne yaptığını gördüm.</p>
	<p class="block_3"> </p>
	<p class="block_2">Yaklaşık yirmi beş yıl önce bize öldürücü bir salgın hastalık yollamaya çalıştılar. Krallıktaki her şeyi öldürmeye çalıştılar." Jerome konuşma cesaretini gösterdi. "Herhangi bir yaratık neden böyle bir şey istesin?" Nakor omuzlarını silkti. "Anlatabilirim, ama anlayacağınızı sanmıyorum." Sakinliğini korumada Luis kadar kötü olan Jerome, gözlerini kısıp Isalani'ye baktı. "Subaylarından küfür yiyor olabilirim küçük adam, ama sandığın kadar aptal değilim. Eğer yeterince yavaş anlatırsan, anlayabilirim."</p>
	<p class="block_3"> </p>
	<p class="block_2">Nakor Calis'e baktı. Calis başıyla onayladı. Nakor, "Pekâlâ," dedi. "Pantathialılar doğal yaratıklar değildir." Jerome Handy ona şaşkın bir bakış atınca Nakor, "Yavaş anlatacağım," dedi. Adamlardan bazıları güldü. Calis, "Devam et," dedi. "Bu dünyada çağlar önce Ejderha Lordları denilen bir ırk vardı."</p>
	<p class="block_3"> </p>
	<p class="block_2">Bazı adamlar kötülüğü kovma işareti yaptı, ama diğerleri güldü. "Efsane!" diye bağırdı birisi. "Evet," dedi Calis. "Efsane, ama tarihe dayanıyor. O varlıklar bir zamanlar bu dünyaya hükmediyordu.</p>
	<p class="block_3"> </p>
	<p class="block_2">"Ve onlardan biri, ırkının güçlü bir üyesi, Pantathialıları hizmetkârları olarak yarattı. Bu yaratıklar, o Ejderha Lordu tarafından Novindus bataklıklarındaki yılanlardan kaldırılmış kadim bir ırktır. Kökenleri yapay olabilir, ama bu kişiye hizmet etmek için üretildiler. Kadının adı AlmaLodaka'ydı.</p>
	<p class="block_3"> </p>
	<p class="block_2">"Ejderha Lordları yok olduğu zaman, bu sapkın yaratık ırkı, o dönene kadar beklemeleri gerektiğine karar verdi. Açıklayamayacağım bir yöntemle, çekildiği yerden onu geri getirmenin bir yolunu buldular.</p>
	<p class="block_3"> </p>
	<p class="block_2">"Böylesi bir hareketin talihsiz sonucu, bu dünyadaki bütün yaşamın yok olması demektir." "Hayır," dedi birkaç kişi. "Bu mümkün olamaz," dedi başka birisi.</p>
	<p class="block_3"> </p>
	<p class="block_2">"Mümkün mü?" diye sordu Nakor. "Mümkün nedir?" Elini torbasına daldırıp bir portakal çıkardı ve Jerome'a attı. Ardından bir portakal daha çıkarıp Erik'e ve bir tane daha çıkarıp başka birisine attı.</p>
	<p class="block_3"> </p>
	<p class="block_2">Birkaç dakika sonra, torbadan en az yirmi portakal çıkmıştı. Calis, "Elma olduklarını sanıyordum," dedi.</p>
	<p class="block_3"> </p>
	<p class="block_2">"Birkaç yıl önce tekrar portakala döndüm," dedi Nakor, küçük torbadan portakal çıkarmaya devam ederek. Torbayı kaldırıp tersyüz ederek herkese boş olduğunu gösterdi. Ardından elini torbaya soktu ve diğer askerlere beş düzineden fazla portakal attı. "Mümkün mü?" diye sordu.</p>
	<p class="block_3"> </p>
	<p class="block_2">Jerome Handy'nin yanına gitti, kafasını kaldırıp iri adama baktı ve "Tek elimle seni diz çökmek zorunda bırakabileceğimin mümkün olduğunu düşünüyor musun?" diye sordu.</p>
	<p class="block_3"> </p>
	<p class="block_2">Jerome'un gözleri kısıldı ve kıpkırmızı oldu ve "Hayır, düşünmüyorum!" dedi. Erik boğazını temizledi ve Jerome dönüp baktığında, Erik başıyla arkasında duran Sho Pi'yi gösterdi. Jerome diğer Isalani'nin soru sorar bir ifadeyle kaşını kaldırdığını gördü; ardından Nakor'a döndü ve uzun bir süre adama baktı. Sesini alçaltarak, "Ama belki iki elle yapabilirsin," dedi.</p>
	<p class="block_3"> </p>
	<p class="block_2">Nakor, Sho Pi'ye göz atıp sırıttıktan sonra uzaklaşarak, "Yalnızca bir tanesine ihtiyacım var," dedi. Kumsala toplanmış adamlara dönüp, "Şunu aklınızdan çıkarmayın çaresiz adamlar. Pantathialılar şunu yapabilir: Bu dünya üstündeki bütün hayatı sona erdirebilirler. Hiçbir kuş şafağı selamlamak için şakımayacak ve hiçbir böcek vızıldayarak çiçekten çiçeğe uçmayacak. Hiçbir tohum kök salmayacak. Hiçbir çocuk meme için ağlamayacak ve sürünen, yürüyen ya da uçan hiçbir şey hayatta kalmayacak." Erik'in iyi tanımadığı genç bir adam olan David Gefflin, "Neden böylesine çılgınca bir şey yapmak istiyorlar?" diye sordu.</p>
	<p class="block_3"> </p>
	<p class="block_2">"Çünkü o Ejderha Lordu'nun, şu Alma-Lodaka'nın bir tanrıça olduğunu zannediyorlar. Güçlü bir varlıktı, ama tanrıça değildi. Yine de, yılanlardan yarattığı bu hasta yaratıklar için öyleydi. Ona Anne-Tanrıça diyorlar. Ve onu yaşamın olmadığı bu dünyaya geri getirmenin, kendilerini, yaratacağı yeni yaratıkların arasında onun lütfuna ulaştıracağını düşünüyorlar. Buna inanıyor ve buna göre hareket ediyorlar. Bu yüzden de onlara karşı koyulması gerekiyor." "Bunu nasıl yapabilirler?" diye sordu Billy Goodwin. "Nasıl olacağını söyleyemeyiz," diye yanıtladı Calis. "Sadece şunu söyleyebiliriz ki, bu sırrı sadece Kral ve birkaç kişi biliyor. Başkalarının bilmesine gerek yok.</p>
	<p class="block_3"> </p>
	<p class="block_2">Bilmemiz gereken tek şey, bizim işimizin onları durdurmak olduğudur."</p>
	<p class="block_3"> </p>
	<p class="block_2">"Nasıl?" diye sordu Biggo. "Neredeyse iki bin adam kaybetmişsiniz ve söylediğinize göre, orduları şu anda sizin karşılaştığınızın iki katı."</p>
	<p class="block_3"> </p>
	<p class="block_2">Calis adamlara göz gezdirdi. "Çünkü Novindus'a bu fetih ordusuyla savaşmaya gitmiyoruz Biggo. Novindus'a onlara katılmaya gidiyoruz."</p>
	<p class="block_3"> </p>
	<p class="block_4"><img alt="Line" src="images/image.png" class="calibre4"/></p>
	<p class="block_3"> </p>
	<p class="block_9" id="calibre_pb_11"> </p>
</body></html>
