<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Karanlık Kraliçenin Gölgesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">24</p>
	<p class="block_6">KAÇIŞ</p>
	<p class="block_3"> </p>
	<p class="block_2">Erik döndü. "Tersaneler!"</p>
	<p class="block_3"> </p>
	<p class="block_2">"Ne yapmamızı bekliyorsun?" diye sordu çavuş, sayıları artan insanlar etrafına doluşurken. Aniden, yanlarına gelmek için kendine kalabalıkta yol açan Calis göründü. Ardından Nakor ve Sho Pi yanında belirdi. "Geri dönmek zorundayız!" diye bağırdı küçük adam. "Ne yapabiliriz?" diye sordu de Loungville.</p>
	<p class="block_3"> </p>
	<p class="block_2">"Ateşin yanmaya devam etmesini sağlamalıyız," dedi Nakor. Sanki onlarla alay ediyormuş gibi yağmur hafif bir serpintiden daha ısrarlı bir çiselemeye döndü. "Eğer yeterince ısıtırsak, yalnızca çok güçlü bir fırtına söndürebilir."</p>
	<p class="block_3"> </p>
	<p class="block_2">Calis başıyla onayladı. Alevlere doğru gitmeye başladılar ve Erik Roo'yu görebilmek için etrafa baktı. Gürültüde duyulabileceğine dair zayıf bir umutla, Kralın dilinde, "Halice dönün!" diye bağırdı." "Tersanelere dönün!"</p>
	<p class="block_3"> </p>
	<p class="block_2">Şehirde her ne olursa olsun, liman bölgesi yakınında tam bir isyan patlak vermek üzereydi. Düzeni sağlamak için gönderilen askerler, gemilerle kaçışa katılıyordu. Liman girişinin artık gemi enkazlarıyla dolmuş olması ve sadece sığ altlı kayıkların geçmeyi başarabiliyor olması, Maharta’nın vatandaşlarını ilgilendirmiyor gibiydi.</p>
	<p class="block_3"> </p>
	<p class="block_2">Gemilerin mürettebatı, sığınacak bir yer arayan insanları uzaklaştırmak için ellerinden geleni yapmaya çalışıyordu ve birkaç kaptan rıhtımlarla gemileri arasına mesafe koymak için yelken açmıştı. Yarım düzine atlı sokağın aşağısına çılgınca at sürdü ve adamlar ve kadınlar yoldan çekilmeye çalışırlarken çığlıklar attılar.</p>
	<p class="block_3"> </p>
	<p class="block_2">Erik, "Atlarını alın!" diye bağırdı ve en baştaki hayvan önündeki insan kalabalığının baskısı yüzünden ürkünce, Erik adamı savunmasız yakalayarak, sıçrayıp binicinin koluna yapıştı. Adamı eyerinden çekerken, çok yorgun olmasına rağmen kendinde şaşırtıcı bir güç buldu. Ezici bir darbeyle adamı bayıltıp yere attı. Kalabalık adamı çiğnediği için bu büyük olasılıkla ölüm anlamına geliyordu, ama Erik'in, kendini kurtarmak için kadınların ve çocukların üstüne at süren birisine sempatisi yoktu.</p>
	<p class="block_3"> </p>
	<p class="block_2">Atın gözleri korkudan beyazdı ve burun delikleri genişlemişti. Gerilemeye çalışırken ata değdi ve hayvan duraksamadan çifte attı. Çifte, değerli merhemlerle dolu son yarım düzine kavanozunu taşıyan masum bir tüccara geldi ve şişman adam neredeyse kendinden geçip yere düşerken, kavanozlar havaya saçılıp taşlara çarparak paramparça oldu. Erik bir eliyle sıkı sıkı dizginleri tutarken, diğeriyle adamı kaldırdı. "Ayakta kal ahbap," diye bağırdı. "Düşersen ölürsün."</p>
	<p class="block_3"> </p>
	<p class="block_2">Adam başını salladı. Erik daha fazla zaman harcamamak için adamı bıraktı. Ata bindi ve kalan atlı tarafından saldırıya uğrayan Nakor hariç, Calis ile diğerlerinin de aynısını yaptığını gördü. Erik hayvanın böğrünü sertçe tekmeledi ve korkmuş at ileri doğru fırladı. Erik'in işini bilen elleri atı, kalabalığın arasında Nakor'un bir pala tarafından şişlenmekten kaçınmaya çalıştığı yere yönlendirdi. Erik kılıcını çekti ve tek bir darbeyle biniciyi eyerinden aşağı indirdi.</p>
	<p class="block_3"> </p>
	<p class="block_2">Nakor artık boş olan eyere sıçradı ve "Teşekkür ederim," dedi. "Onu atından nasıl indireceğimi düşünmeden önce dizginlerini tuttum."</p>
	<p class="block_3"> </p>
	<p class="block_2">Erik atını Nakor'unkinin yanından geçmesi için dürttü ve Calis ile de Loungville'in arkasından sokağın yukarısına sürdü. Kalan iki binici kendi atlarını almadıkları için memnun görünüyordu ve geçişlerine engel olmaya çalışmadılar.</p>
	<p class="block_3"> </p>
	<p class="block_2">Atların cüssesi, yaya insanları sürükleyip götürebilecek insan kalabalığını ikiye ayırdı. Tersanelere giden sokağa geri döndükleri zaman kalabalık azaldı. Yağmur hiç durmamıştı ve halicin yanındaki bir köşeyi döndüklerinde alevlerin sönmeye başladığını gördüler.</p>
	<p class="block_3"> </p>
	<p class="block_2">Erik sokakta koşuşturan kalabalığı daha az sorunla geçeceği için, mümkün olduğunca alevlere yakın kaldı. At alevlerden ürküyordu, ama Erik'in sağlam oturuşu ve kısa dizginler hayvanı kontrol altında tutuyordu.</p>
	<p class="block_3"> </p>
	<p class="block_2">Halicin sonunda, ilk ateşin yakıldığı yerde, büyük gemi kızağı ve omurgası, birkaç yanık hariç neredeyse tamamen sağlamdı ve daha önce canlı olan ateş artık sönmeye yüz tutmuştu. Erik sokağın karşısında terk edilmiş bir ev gördü ve atını oraya sürdü. Eyerden atlayarak, hayvanın kıçına bir şaplak atıp onu uzaklaştırdı.</p>
	<p class="block_3"> </p>
	<p class="block_2">Koşarak eve giren Erik, her yana dağılmış mobilyalarla karşılaştı. Muhtemelen yağmacılar, diye düşündü, ya da yangın onlara ulaşmadan önce birkaç değerli eşyasını kurtarmaya çalışan çaresiz bir aile. Bir sandalye kaptı ve koşarak geniş sokağın karşısına geçti, ateşe yukarıdan bakan dalgakıranın tepesine koştu ve sandalyeyi aşağıdaki alevlerin içine attı. Yağmurlu sokakta birkaç kere çabucak gidip geldi ve mobilyaların her parçasını ateşe attı. Nakor'un tahmin ettiği gibi, belli bir sıcaklığa ulaşınca ateş, ciddi bir sağanaktan çok sabit bir çiselemeye dönüşmüş gibi görünen yağmura rağmen büyüdü.</p>
	<p class="block_3"> </p>
	<p class="block_2">Erik bir sonraki evde daha çok yanıcı şey buldu ve onları büyüyen ateşe attı. Sonunda kızağın ve omurganın yanmaya devam edeceğine ikna oldu, ama aşağıdaki rıhtıma bakınca, başından aşağı kaynar sular döküldü. Onunki, yağmura yeteri kadar dayanacak şekilde yanan tek ateşti ve bir kişinin yakabileceğinden çok daha fazla tersane vardı.</p>
	<p class="block_3"> </p>
	<p class="block_2">Neredeyse sönmüş olan bir sonraki ateşe doğru seğirtti ve sokağın karşısında bir dükkân gördü. Geniş tahta kapılar zorlanarak açılmıştı ve bir tanesi yerde yatarken, diğeri tek bir menteşe üstünde sallanıyordu. Erik kapılardan birini aldı ve aşağıdaki tersaneye bakan sokağın kenarına taşıdı. Tahta kapıyı yapabildiği kadar uzağa fırlattı ve kapı püsküren alevlerin kenarına düştü Tam tersine, ateş daha da söndü.</p>
	<p class="block_3"> </p>
	<p class="block_2">Erik koşar adımlarla dükkâna geri dönerken küfür etti. Dükkânın önü neredeyse sağlamdı; kapıları her kim açmışsa, içeri şöyle bir bakmış ve kaçmıştı. Burası mumcu dükkânıydı ve bu yüzden de içeride yağmalamak için değerli hiçbir şey yoktu. Erik içeri girdi ve arka tarafta yelken bezleri buldu. Dahası, zift dolu fıçılar vardı. Fıçılardan birini çabucak dükkânın önüne, oradan da sokağın karşısına yuvarladı. Fıçıyı kaldırıp, tam alevlerin üstüne gelecek şekilde fırlattı. Fıçı tatmin edici bir çatırtıyla yere çarptı ve zift çabucak yanmaya başladı. Erik bir adım geri çekildi ve ardından bir alev sütunu göğe doğru fışkırdı.</p>
	<p class="block_3"> </p>
	<p class="block_2">Yanına koşarak Nakor geldi ve "Ne buldun?" diye sordu. "İyi bir ses çıktı!"</p>
	<p class="block_3"> </p>
	<p class="block_2">"Zift," diye karşılık verdi Erik. "İçeride." Döndü ve küçük adam onu takip etti. Nakor etrafa bakarak dükkânın içinde koşuşturuyordu. Birkaç tane daha küçük fıçıyı dükkânın önüne koyup aceleyle içeri girdi. Bir süre sonra dışarı çıktı. Fıçıyı itmek için eğilirken, Erik ikinci fıçıyı ateşe atmış dönüyordu.</p>
	<p class="block_3"> </p>
	<p class="block_2">Erik durup batıya baktı. Işık köprüsü, çizdiği yayın tepe noktasına yaklaşıyordu, yakın taraftaki Saaurlar ve paralı askerler suyun onlarca metre yukarısında kalıyordu.</p>
	<p class="block_3"> </p>
	<p class="block_2">Nakor, "Keşke bir numaram olsaydı evlat," dedi. "O şeyi yok edebilseydim," parmağını şaklattı, "hepsinin nehre düşüşünü izlemek olağanüstü bir şey olurdu."</p>
	<p class="block_3"> </p>
	<p class="block_2">Erik bir fıçı daha aldı ve yan yana sokağın aşağısına, üçüncü tersaneye doğru yuvarladılar. "Neden etrafta bunu düşünen birkaç büyücü yok?" diye sordu, harcadığı güçten dolayı neredeyse nefes nefese kalmış bir şekilde.</p>
	<p class="block_3"> </p>
	<p class="block_2">"Savaş büyüsü zordur," dedi Nakor fıçıyı iterken. "Büyücünün bir numarası vardır. Başka bir büyücü numaraya karşılık verir. Üçüncü büyücü ikinciye karşılık verir. Dördüncü büyücü ikinciye yardım etmeye çalışır. Hepsi de birbirlerinin hakkından gelmeye çalışarak etrafta dikilir ve ordu ilerleyip onları doğrar. Çok tehlikelidir ve birçok büyücü denemeye isteksizdir.</p>
	<p class="block_3"> </p>
	<p class="block_2">"Önemli olan şaşırtmaktır." Tersanenin ana binasının yanmakta olduğu daha alttaki iskeleye giden rampaya varınca durdu ve tekmeleyerek fıçının yuvarlanmasını sağladı. "Bu numara, eğer güçlü bir büyücüye onu incelemesi için zaman verirsen, bertaraf etmesi çok kolay bir numara. Birçok Pantathialı o köprü üzerinde birlikte çalışıyor. Birçok yılan rahip birlikte konsantre oluyor. Çok zor bir iş. Bozmaksa çok kolay. Tıpkı bir torbayı sökmek gibi. Dikiş yerindeki doğru ipliği çekersen, torba dağılır." Erik ümitle ona baktı. Nakor sırıttı. "Nasıl yapıldığını bilmiyorum. Ama Yıldızlimanlı Pug ya da birkaç tane Tsurani Yücesi yapabilirdi."</p>
	<p class="block_3"> </p>
	<p class="block_2">Erik bir süre gözlerini kapadıktan sonra, "Eğer yardım etmek için ortaya çıkmayacaklarsa, sanırım bunu kendimiz yapmak zorundayız. Gel!"</p>
	<p class="block_3"> </p>
	<p class="block_2">Mum dükkânına geri koşarlarken, Nakor devam etti. "Ama Pug ya da birkaç tane güçlü büyücü deneyecek olsaydı bile, Zümrüt Kraliçe'nin onu küle çevirmek için daha fazla büyücüsü var, tabii..." Durdu. "Bir fikrim var!" Erik soluklanmak için durdu. "Ne?"</p>
	<p class="block_3"> </p>
	<p class="block_2">"Gidip diğerlerini bul. Onlara haliçten bir kayık çalmalarını söyle. Bekleme. Hemen git. Çabucak limandan çıkın. Ateşlerle ben ilgileneceğim!" Erik, "Nakor, nasıl?" diye sordu.</p>
	<p class="block_3"> </p>
	<p class="block_2">"Sonra anlatırım. Bana çok iyi bir fikir verdin! Git artık! Çok geç olmadan git!" Küçük adam mum dükkânına doğru seğirtti ve Erik derin bir nefes alıp döndü. Yorgun düşmüş vücudunu bir kere daha koşmaya zorladı ve Calis ve diğerlerini aramak için yola koyuldu.</p>
	<p class="block_3"> </p>
	<p class="block_2">Erik halicin uzak ucunda Calis'i, de Loungville'i ve Sho Pi'yi, bir ateşi canlandırmaya çalışırken buldu. Yakında duran iki muhafız cesedi, birilerinin itiraz ettiğini gösteriyordu.</p>
	<p class="block_3"> </p>
	<p class="block_2">Yağmur temposunu arttırdı ve Erik, Calis'in yanına gidene kadar sırılsıklam olduğunu fark etti. "Nakor bir kayık bulup hemen ayrılmamızı söylüyor."</p>
	<p class="block_3"> </p>
	<p class="block_2">Calis, "Geride çok fazla sağlam şey bırakmış olacağız," dedi.</p>
	<p class="block_3"> </p>
	<p class="block_2">"Bununla kendisinin ilgileneceğini söylememi istedi. Aklına çok iyi bir numara gelmiş."</p>
	<p class="block_3"> </p>
	<p class="block_2">Calis, sönecek gibi titreyen ateşe atmak üzere getirdiği uzun bir tahtayı yere bıraktı ve "Hiç kayık gördün mü?" diye sordu.</p>
	<p class="block_3"> </p>
	<p class="block_2">Erik kafasını iki yana salladı. "Ama hiç bakmadım."</p>
	<p class="block_3"> </p>
	<p class="block_2">Birkaç ufak ateşin hâlâ için için yandığı rıhtımların bir alt bölümüne inen ilk taş basamaklara gelene kadar gerisingeri yolu takip ettiler. Yağmur iyice hızlanmaya başlamış, artık karşı kıyıyla şehrin arasındaki yolun yarısına ulaşmış olan mistik kemerin görülmesini güçleştiren bir sağanağa dönüşmüştü.</p>
	<p class="block_3"> </p>
	<p class="block_2">Etrafa göz atan Erik, "Şurada bir şey var," diyerek ileriyi işaret etti.</p>
	<p class="block_3"> </p>
	<p class="block_2">Calis, "Alabora olmuş," dedi.</p>
	<p class="block_3"> </p>
	<p class="block_2">Halicin ucuna ilerlediler. Birkaç kez bir şey gördüklerini zannedip, devrilmiş bir tekne ya da parçalamış bir pruva ile karşılaştılar. Derken Sho Pi, "İşte!" dedi. "Şamandıraya bağlanmış!" Calis silahlarını bir kenara atıp suya daldı. Erik derin bir nefes alıp arkasından atladı. Yüzbaşısını daha çok sıçrattığı su seslerinden takip ediyordu. Yorgunluk ve soğuk Erik'in kalan az gücünü de emiyor gibiyken, attığı her kulaç sonuncu kulacı olacakmış gibi geliyordu.</p>
	<p class="block_3"> </p>
	<p class="block_2">Ama birden kendini kayığın yanında buldu. Bu, balıkları taze tutmak için yarısı tuzlu suyla dolu derin merkezi bir bölmesi olan bir balıkçı teknesiydi. Tek direk küpeşte boyunca yatıyordu.</p>
	<p class="block_3"> </p>
	<p class="block_2">"Teknelerden anlar mısın?" diye sordu Calis.</p>
	<p class="block_3"> </p>
	<p class="block_2">Kendini tekneye çekerken yarı düşen Erik, "Sadece intikam'dan bildiğim şeyler," dedi.</p>
	<p class="block_3"> </p>
	<p class="block_2">"Hatırlarsan ben dağlardan geldim."</p>
	<p class="block_3"> </p>
	<p class="block_2">De Loungville yelken dolabının içine göz attı. "Yelken yok zaten." Teknenin küpeştesine uzandı ve iki çift kürek buldu, de Loungville tekneyi şamandıradan keserek kurtarırken, Calis oturdu ve bir çift kürek aldı ve ıskarmoza taktı. Calis küreklere üçüncü kez asılana kadar, de Loungville ikinci çift küreği yerine takmış, Calis ile aynı anda çekmeye başlamıştı. Erik teknenin içinde bir kenara büzülürken Sho Pi bir dümen ve yeke bulup yerine yerleştirdi. Sırılsıklam olmuştu, hırpalanmıştı ve çok yorgundu, ama sadece oturup hareket etmek zorunda olmayışına neredeyse şükrediyordu.</p>
	<p class="block_3"> </p>
	<p class="block_2">"Roo'yu gören oldu mu?" diye sordu Erik. "Ya da Jadow'u, ya da Natombi'yi?" De Loungville kafasını iki yana salladı. "Biggo nerede?" "Öldü," dedi Erik.</p>
	<p class="block_3"> </p>
	<p class="block_2">Ardından de Loungville, "Bir kova bul," dedi. "Su almaya devam edersek, yüzmek zorunda kalacağız."</p>
	<p class="block_3"> </p>
	<p class="block_2">Erik etrafına bakındı ve bir yem kutusunun içinde büyük bir tahta kova buldu. Orada bir süre durduktan sonra, "Ne yapacağım?" diye sordu.</p>
	<p class="block_3"> </p>
	<p class="block_2">"Su birikintilerini bul, kovayı doldur ve dışarı dök," diye yanıtladı de Loungville. "Buna balyalama deniyor."</p>
	<p class="block_3"> </p>
	<p class="block_2">Erik, "Yaa," dedi ve diz çöktü. Teknenin bir sintine ızgarası vardı ve Erik suyun onun altında toplandığı gördü. Izgarayı kaldırdı ve kovayı daldırıp yarısını doldurdu.</p>
	<p class="block_3"> </p>
	<p class="block_2">Yağmur dışında tekneye su girmiyordu. Bu yüzden de sintinedeki suyu boşaltmak için sıkı çalışması gerekmiyordu. Erik ileri baktı.</p>
	<p class="block_3"> </p>
	<p class="block_2">Halicin güney ucundaki sığ akıntı, nehrin ağzına doğrudan bir yol sağlıyordu. Calis, Sho Pi'ye "Şu tarafa dön," diye bağırdı. "Büyük gemiler için olan daha derin kanal bizi ana limana götürür. Bu balıkçı teknesi limandaki gemi enkazları arasından geçebilir, ama işimizi şansa bırakmak istemiyorum." Erik, "Limandaki karmaşa yüzünden başımız daha büyük bir belaya girebilir," dedi. De Loungville, "Balyalamaya devam et," dedi.</p>
	<p class="block_3"> </p>
	<p class="block_14"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre9"/></p>
	<p class="block_3"> </p>
	<p class="block_2">Garip tiz bir ses havayı doldurunca, Pug doğruldu. Yıldızlimanı'nda geceyarısıydı ve uyuyordu.</p>
	<p class="block_3"> </p>
	<p class="block_2">Yatak odasının kapısı açıldığında cüppesini giyiyordu. Çok kısa ve incecik bir gecelik giyen Miranda, "Bu ne?" diye sordu.</p>
	<p class="block_3"> </p>
	<p class="block_2">Pug, "Alarm," dedi. "Novindus'un her yerine korumalar yerleştirdim, bu yüzden üstüme çok fazla dikkat çekme riskine girmeden orada neler olduğunu izleyebiliyorum." Elini salladı ve ses kesildi.</p>
	<p class="block_3"> </p>
	<p class="block_2">"Maharta."</p>
	<p class="block_3"> </p>
	<p class="block_2">Miranda'nın Pug ile birlikte kaldığı haftalar boyunca, birbirlerinin düşüncelerini paylaşmaya başlamışlardı. Pug'ın etrafındaki 'gizemler'in birçoğunun aslında zekice hilelerden başka bir şey olmamasını eğlendirici buluyordu.</p>
	<p class="block_3"> </p>
	<p class="block_2">Ortadan 'kaybolduğu' zaman, genellikle yakınlarda bir yerde, ama görüş alanının dışında oluyordu. İstediği zaman Yıldızlimanı'ndan ayrılıp Efsuncunun Adası'na dönmek için büyülü bir kapı kullanıyordu ve orada genellikle geceleri ortaya çıkıyordu. Yiyeceklerin ve çamaşırlarının onu bekliyor olması, Miranda'yı daha da keyiflendiriyordu.</p>
	<p class="block_3"> </p>
	<p class="block_2">Pug kendisini inceleyen kara gözlere baktı. "Ne yapacaksın?" diye sordu Miranda. "Oraya mı gideceksin?"</p>
	<p class="block_3"> </p>
	<p class="block_8">"Hayır," dedi Pug. "Tuzak olabilir. Gel. Sana ilginç bir şey göstereceğim." Genç kadını Yıldızlimanı'nın iç kalesinin merkezindeki kulede bulanan dairesinden çıkartıp, merdivenlerden aşağıya yönlendirdi.</p>
	<p class="block_7"> </p>
	<p class="block_2">"Neden üstüne bir şeyler giymiyorsun? Oldukça dikkat dağıtıyorsun."</p>
	<p class="block_3"> </p>
	<p class="block_2">Miranda yatak odasına girerken hafifçe gülümsedi, bir elbise kaptı ve başından geçirdi. Çoraplar, ayakkabılar ve diğerleriyle daha sonra ilgilenirdi.</p>
	<p class="block_3"> </p>
	<p class="block_2">Koridora döndü ve merdivenlerden aşağı inen Pug'ı takip etti. Pug ile birlikte geçirdiği haftalar süresinde, Pug'ın onu çekici bulduğunu hissetmişti, ama ikisi de konuyu açmamış ya da ona göre davranmamıştı. Onunla Yıldızlimanı'na geldiğinden beri, her gece onunkine yakın bir odada uyuyordu.</p>
	<p class="block_3"> </p>
	<p class="block_2">Aralarında bir çeşit garip bir güven duygusu oluşmuştu, Miranda kendisi hakkında çok fazla şey anlatmayı reddettiği halde, Pug'ın yıllardır geliştirdiği aynı kuru espri anlayışına ve pratik ve ince zekâya sahipti. Pug ona etrafı gezdirmişti ve odaların çoğuna girmişti, ama hepsine değil. Birkaç oda kilitliydi ve onları sorduğu zaman, Pug orada hiç kimseyle paylaşmak istemediği şeyler olduğunu söylüyor ve konuyu değiştiriyordu. O odalardan birinin kapısına yaklaşırken eliyle bir hareket yaptı ve kapı kendiliğinden açıldı. Büyünün içerdiği ilkeleri anlıyordu, ama bir ay önce bu kapıyı incelediğinde büyüyle ilgili hiçbir şey hissetmemişti.</p>
	<p class="block_3"> </p>
	<p class="block_2">İçeride çeşit çeşit görüş aleti vardı. Mavi kadife bir örtünün altında yuvarlak bir nesne duruyordu ve Pug örtüyü açınca, Miranda kusursuz bir kristal küre gördü.</p>
	<p class="block_3"> </p>
	<p class="block_2">"Bu, yıllar önce ölen öğretmenim Kulgan’ın mirası. Carselı Althafain tarafından yapıldı." Büyülü eşyaların efsanevi mucidinin adını tanıyarak başını salladı.</p>
	<p class="block_3"> </p>
	<p class="block_2">Pug elini kürenin üstünden geçirince, içinde süt beyazı bir bulut şekillendi ve kristalin ortası matlaştı. Elini bir kez daha geçirince, kürenin içindeki bulut gül kırmızısı renginde parlamaya başladı. "Bu alet ona, sahip olduğum birtakım yeteneklere dair ilk ipucunu vermişti," dedi ve "çok uzun zaman önce," diye eklerken sesi alçaldı. "Ne yapabiliyor?"</p>
	<p class="block_11"> </p>
	<p class="block_2">"Bu bir gözetleme aleti ve hemen göze çarpmaması onun en harika yönlerinden biri. İzlenenler, bu aletin kullanımına karşı çok hassas olmalılar." Bir tabureye oturdu ve Miranda'ya yanına oturmasını işaret etti.</p>
	<p class="block_3"> </p>
	<p class="block_2">"Hemen göze çarpmamasının onu aptal yapıyor olması bir sorun yine de. Eğer ne aradığını bilmiyorsan, hiç de yardımcı olmuyor.</p>
	<p class="block_3"> </p>
	<p class="block_2">"Neyse ki, her korumayı nereye yerleştirdiğimi biliyorum." Çok az gözlerini kıstı ve Pug, "Maharta'da neler olduğuna bir bakalım," derken, Miranda büyünün döndüğünü ve ayarlandığını hissetti. "Orada kuşluk vakti olmalı."</p>
	<p class="block_3"> </p>
	<p class="block_2">İradesini yoğunlaştırdı ve kürede Maharta şehri belirdi, sanki bulutların üstünde uçan kuşların gözünden görünüyormuş gibi. Şehir puslu bir karanlık içindeydi.</p>
	<p class="block_3"> </p>
	<p class="block_2">"Korumana takılan nedir?" diye sordu Miranda.</p>
	<p class="block_3"> </p>
	<p class="block_2">"Ben de bunu bulmaya... Buldum sanırım."</p>
	<p class="block_3"> </p>
	<p class="block_2">Küredeki bakış açısı değişti ve nehrin karşısında, üzerinde bir ordu olan bir ışık köprüsü gördü.</p>
	<p class="block_3"> </p>
	<p class="block_2">Köprüyü gördükten bir süre sonra, Pug gözlerini kapadı.</p>
	<p class="block_3"> </p>
	<p class="block_2">Biraz sonra tekrar açtı. "Pantathialılar hakkında bir şey daha: Onlarda zarif denilebilecek bir yan bulmak çok zordur. Onlara doğrudan saldırmadığım sürece, izlediğimi bilmeleri imkânsız." "Maharta düşecek mi?" diye sordu Miranda.</p>
	<p class="block_3"> </p>
	<p class="block_2">"Öyle görünüyor," diye yanıtladı Pug.</p>
	<p class="block_3"> </p>
	<p class="block_2">"Calis?" Pug, "Bulmaya çalışayım," dedi.</p>
	<p class="block_3"> </p>
	<p class="block_2">Gözlerini kapadı ve küredeki görüntü değişti. Gözlerini açarken, kürenin içinde girdap gibi dönen renkler, bir görüntüye dönüştü. Kürekleri iki adam tarafından çekilen ve iki adamın daha olduğu küçük bir balıkçı teknesi, dalgalı sularla boğuşuyordu. Pug görüntüyü yakınlaştırdı ve ikisi de teknedeki ilk adamın, dalgalı sulara karşı insan gücünün üstünde bir güçle kürek çeken Calis olduğunu gördü</p>
	<p class="block_3"> </p>
	<p class="block_2">Miranda iç geçirdi. "Sanırım ona yardım etmen söz konusu olamaz?"</p>
	<p class="block_3"> </p>
	<p class="block_2">"Pantathialıların nerede olduğumuzu öğrenmesini sağlamadan zor. Yalnızca birkaç tanesiyle baş edebilirim. O köprüyü koruyanlar... " "Biliyorum," dedi kadın.</p>
	<p class="block_3"> </p>
	<p class="block_2">Pug Miranda'ya baktı. "Ondan hoşlanıyorsun, değil mi?"</p>
	<p class="block_3"> </p>
	<p class="block_2">"Calis'ten mi?" Bir süre sessiz kaldı. "Bir bakıma. O eşsiz ve onunla... aramda bir bağ olduğunu hissediyorum." Pug arkasına yaslandı. "Birisine karşı aynı şeyleri hissetmeyeli çok uzun zaman oldu." Tekrar küreye baktı. "Ama belki-"</p>
	<p class="block_3"> </p>
	<p class="block_2">Aniden kürenin içinde turuncu bir ışık parlaması oldu. Miranda, "Bu neydi?" diye sordu.</p>
	<p class="block_3"> </p>
	<p class="block_14"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre9"/></p>
	<p class="block_3"> </p>
	<p class="block_2">"Bu neydi?" diye bağırdı de Loungville, rıhtımlarda turuncu bir ışık patlayınca.</p>
	<p class="block_3"> </p>
	<p class="block_8">Halicin sınırını geçip nehir bölgesine girerlerken arka arkaya gelen dalgalara karşı sabit bir şekilde ilerlemeyi başarıyorlardı. Rüzgâr hızlanıyor ve yağmur artıyordu, tam da Erik'in ciddiyetle suyu boşalttığı yerde. </p>
	<p class="block_3"> </p>
	<p class="block_2">Bir süre hiç kimse konuşmadı. Ayrılmadan önce ateşi canlandırmak için harcadıkları çabaya rağmen, yağmur onları alt etmişti. En büyük ateş bile sönmeye başlıyordu. Ve Nakor'un fikri her ne idiyse, hâlâ kendini göstermemişti. Derken uzaktan bir vızıltı sesi geldi ve bir an sonra, köprüden aşağı yay çizerek inen beyaz bir enerji oku tersanenin tam ortasına çarptı.</p>
	<p class="block_3"> </p>
	<p class="block_2">Göğe yükselen kocaman bir turuncu alev topunun ardından simsiyah bir duman bulutu geldi. Patlamanın sesi o mesafeden bile kulaklarının zonklamasına sebep oldu ve bir an sonra yüzlerine, acı verici bir darbe gibi, sıcak bir hava dalgası çarptı.</p>
	<p class="block_3"> </p>
	<p class="block_2">"Kürek çekmeye devam!" diye bağırdı Calis.</p>
	<p class="block_3"> </p>
	<p class="block_2">Erik su boşaltırken bir yandan da omzunun üstünden geriye, Sho Pi'nin de ötesine bakıyordu. Sho Pi de arkaya bakıyordu. "Bakın!" diye bağırdı Sho Pi, ufak bir mavi ışık oku rıhtımlardan yükselip ışık köprüsünün ön tarafına çarparken.</p>
	<p class="block_3"> </p>
	<p class="block_8">Saniyeler içerisinde, kocaman bir enerji oku daha limana indi ve binalarla barakaları alevlere boğdu. Daha önce demirli duran ve tamir edilmek üzere çekilmeyi bekleyen, sağlam kalan iki gemi, alevler yelkenlerini yalayınca tutuştu.</p>
	<p class="block_7"> </p>
	<p class="block_2">Artık tersanenin yarısı yanıyordu ve görünüşe göre, yağmurun bir etkiye sahip olabilmesi için fazla sıcaktı. Calis ve de Loungville küreklere asılıyordu ve birkaç dakika sonra bir mavi ok daha yükselip köprüye çarptı.</p>
	<p class="block_3"> </p>
	<p class="block_2">Yukarıdan gelen üçüncü patlama, ilk ikisinin birleşimi kadar büyüktü ve en azından liman bölgesinin yarısını yuttu. Aniden de Loungville kaba bir kahkaha attı. "Nakor!" dedi.</p>
	<p class="block_3"> </p>
	<p class="block_2">Calis bile şaşkınlığını gizleyemiyordu.</p>
	<p class="block_3"> </p>
	<p class="block_2">Erik, "Ama köprünün üzerinde işe yarayacak herhangi bir büyü bilmediğini söylemişti!" dedi.</p>
	<p class="block_3"> </p>
	<p class="block_2">De Loungville, "Ama onlar bunu bilmiyor!" dedi. Çenesiyle, Maharta'ya doğru inmeye başlayan köprüyü gösterdi. "Her ne yapıyorsa, bunun bir saldırı olduğunu düşünüyorlar ve bizim işimizi yapıyorlar! Küçük manyağı kızartmak için şehrin yarısını yakıp kül edecekler!"</p>
	<p class="block_3"> </p>
	<p class="block_2">Erik birdenbire gülmeye başladı. Kendine engel olamıyordu. Pantathialıların ona attıkları korkunç yıkımdan, oradan oraya çılgınca koşarak bir şekilde kurtulmayı başaran küçük adamın görüntüsü komiğine gidiyordu.</p>
	<p class="block_3"> </p>
	<p class="block_2">"Bu bir illüzyon," dedi Sho Pi. "Yılan rahipler savaşmaya o kadar hazır ki, bunun sadece bir illüzyon olup olmadığına bakma zahmetine bile girmiyorlar. Sanki gerçekmiş gibi davranıyorlar." Ufak bir mavi ok daha göğe yükselince, başka bir gürleyen yanıt geldi ve şehrin liman bölgesinin çoğu alevler içinde kaldı.</p>
	<p class="block_3"> </p>
	<p class="block_2">"Tanrılar," dedi Erik fısıldayarak. "Oradan nasıl çıkacak?"</p>
	<p class="block_3"> </p>
	<p class="block_2">Miranda kürenin içindeki parlak görüntüye gözlerini kısarak baktı. "Neler oluyor?"</p>
	<p class="block_3"> </p>
	<p class="block_2">"Birisi Pantathialıları saldırıya uğradıklarına inandırmış ve o her kimse, onu yok etmeye çalışarak çok büyük bir enerji harcıyorlar."</p>
	<p class="block_3"> </p>
	<p class="block_2">"Yardım edebilir miyiz?"</p>
	<p class="block_3"> </p>
	<p class="block_2">Pug, "Ortalık o kadar karışık ki, sanırım şu Zümrüt Kraliçe'yi memnun etmek için araya bir şeyler sokuşturabilirim," dedi. Gözlerini kapadı ve Miranda gücün Pug'a doğru aktığını hissetti. Hafifçe dudaklarını kıpırdattı ve müzik gibi, odadaki enerjilerin salınımları değişti. Miranda izlemek ve beklemek için arkasına yaslandı.</p>
	<p class="block_3"> </p>
	<p class="block_2">Alevler her seferinde büyüyordu ve Erik Nakor'un sonunda ölmüş olacağından emindi. Ufak bir mavi ok daha köprüye çarptı ve bir cehennem ateşi küresi daha şehrin üstüne indi. Artık bütün liman bölgesi, gemi yapımcılarının halicinden ana limana kadar alevler içindeydi. Nehirden okyanusa çıkıp liman ağzını geçen dış akıntıda ilerlerlerken, rıhtımların yanında yanan büyük gemileri görebiliyorlardı. Erik Roo'nun, bu ateşin ve paniğin ortasında rıhtımlarda sıkışıp kaldığını düşünmek istemiyordu.</p>
	<p class="block_3"> </p>
	<p class="block_2">Kayalardan uzaklaşırlarken, şehre girmek için kullandıkları uzun dalgakıranı takip etmeye başladılar. Erik gözünün ucuyla bir hareket gördü ve "Oradaki nedir?" diye sordu.</p>
	<p class="block_3"> </p>
	<p class="block_2">Yağmurda zar zor görebiliyordu, ama Calis, "Adamlarımızdan bazıları," dedi.</p>
	<p class="block_3"> </p>
	<p class="block_2">Sho Pi'ye yaklaşmasını söyledi, ama teknenin kayalara fazla yaklaşmasına ramak kala geri çekildi. Erik önceki gece nehirde kaybolan adamlardan üçünü gördü. Bir tanesi ciddi bir şekilde yaralı gözüküyordu ve diğer ikisi çılgınca el sallıyordu.</p>
	<p class="block_3"> </p>
	<p class="block_8">Calis ayağa kalkıp, "Yüzmek zorundasınız," diye bağırdı. "Daha fazla yaklaşma riskine giremeyiz." Adamlar başlarını salladı ve biri suya girdi. Diğeri yaralı adamın suya girmesine yardım etti ve iki adam, yavaşça tekneye yüzerken ona yardım etti.</p>
	<p class="block_7"> </p>
	<p class="block_2">Adamlardan biri Jadow'du ve Erik tanıdık bir yüz görmekten mutlu olmuştu. Ama kendi grubundan sadece Sho Pi kalmıştı. Roo ve Luis bu adamlarla birlikte değildi. Greylock da öyle.</p>
	<p class="block_3"> </p>
	<p class="block_2">Calis bir kez daha kürek çekmek için otururken, Erik bir ses duydu. Belli belirsizdi, ama tanıdıktı.</p>
	<p class="block_3"> </p>
	<p class="block_2">"Bekleyin!" dedi, dalgakıranın aşağısına bakarak.</p>
	<p class="block_3"> </p>
	<p class="block_2">Uzakta, küçük bir şekil kayaların yanından yürüyordu. Şekil yaklaşınca, Erik omuzlarından bir ağırlığın kalktığını hissetti. Roo topallayarak onlara doğru geliyordu. "Hey!" diye bağırdı, elini başının üstünde sallayarak.</p>
	<p class="block_3"> </p>
	<p class="block_2">Erik ayağa kalktı ve el salladı. "Seni görüyoruz!" diye bağırdı.</p>
	<p class="block_3"> </p>
	<p class="block_2">Roo ilerleyebileceği en yakın noktaya ilerledikten sonra suya atladı. Yüzmeye başladı ve hiç kimse bir şey diyemeden Erik de suya atladı.</p>
	<p class="block_3"> </p>
	<p class="block_2">Bir dakika önce neredeyse bitmiş olmasına rağmen, Roo'nun durumu karşısında gücünü tekrar kazandı ve bütün gücüyle sıkı bir şekilde yüzmeye başladı. Kendisinden daha ufak olan arkadaşına ulaşarak gömleğinden tuttu ve yarı taşıyarak, yarı çekerek tekneye doğru yüzdü.</p>
	<p class="block_3"> </p>
	<p class="block_2">Roo'yu tekneye itti, kendini küpeştenin yarısına kadar çekti ve diğerlerinin onu çekmesine izin verdi. Erik teknenin içine düşerken, "Ne oldu?" diye sordu.</p>
	<p class="block_3"> </p>
	<p class="block_2">"Kahrolası bir aptalın serbest bıraktığı bir at beni tekmeledi. Kahrolası neredeyse ayağımı kırıyordu." Oturdu. "Limanın yakınlarında çok fazla karışıklık olduğunu biliyordum, bu yüzden eğer herhangi biriniz kaçmayı başarmışsa, bu tarafa geleceğinizi tahmin ettim. İşte buradayım." "Zekice," dedi de Loungville, Calis ile birlikte kürek çekmeye başlarken. "Şimdi balyalamaya başla."</p>
	<p class="block_3"> </p>
	<p class="block_2">"Balyalamak ne demek?" diye sordu Roo.</p>
	<p class="block_3"> </p>
	<p class="block_2">Erik teknenin dibindeki kovayı gösterdi. "Şunu al, oradan doldur," sintineyi gösterdi, "sonra dışarı boşalt." "Ben yaralıyım!" diye itiraz etti Roo.</p>
	<p class="block_3"> </p>
	<p class="block_2">Erik, her biri en az bir yara taşıyan teknedeki diğer adamlara göz gezdirerek, "Senin için içim parçalanıyor," dedi. "Balyala!" "Natombi, Greylock?" diye sordu Erik.</p>
	<p class="block_3"> </p>
	<p class="block_2">Roo, "Natombi öldü," dedi. "Bir askeri geçmeye çalışırken bir başka asker arkasından saldırdı.</p>
	<p class="block_3"> </p>
	<p class="block_2">Limandan geri dönmeye başladığımızdan beri Greylock'u görmedim."</p>
	<p class="block_3"> </p>
	<p class="block_2">De Loungville, "İstediğiniz her şeyi konuşun, ama balyalamaya başlayın!" dedi.</p>
	<p class="block_3"> </p>
	<p class="block_2">Roo alçak sesle homurdandı, ama kovayı teknenin dibinde biriken suya daldırdı ve kaldırıp dışarı boşalttı.</p>
	<p class="block_3"> </p>
	<p class="block_2">Havadaki güç kendini gösterdi ve şarkı sesleri her insanın şehre doğru dönmesine sebep oldu. Yaklaşık bir saat kürek çekmişlerdi ve liman ağzından iyice uzaklaşmışlardı ve Yılan Nehri Şehri'ne giden kıyıyı takip etmek için artık kuzeydoğuya dönüyorlardı.</p>
	<p class="block_3"> </p>
	<p class="block_2">Işık köprüsü neredeyse yere değmek üzereydi ve artık köprünün her yerinde askerler vardı. Ama teknedeki adamların irkilmesine yetecek kadar yüksek olan o garip tiz ses, her yere yayılıyordu ve onların köprünün üstündekileri görememesine rağmen, Erik ona yakın olanlar için acı verici olması gerektiğini tahmin edebiliyordu. Ansızın köprü yok oldu. "Ne?" dedi Roo.</p>
	<p class="block_3"> </p>
	<p class="block_2">Bir an sonra şiddetli bir patlama oldu ve ardından üstlerine, balıkçı teknesini sallayan sıcak bir hava dalgası geldi. Sho Pi, "Birisi köprüyü yok etti," dedi.</p>
	<p class="block_3"> </p>
	<p class="block_2">De Loungville güldü. Pis, hoş olmayan bir kahkahaydı bu. Erik çavuşa bakıp, "Ne?" diye sordu.</p>
	<p class="block_3"> </p>
	<p class="block_2">"Umarım köprünün üstündeki Saaurlar yüzme biliyordur."</p>
	<p class="block_3"> </p>
	<p class="block_2">Geniş sırıtışı karanlıkta yüzünü aydınlatan Jadow, "O köprü o kadar yüksekti ki ahbap, umarım nasıl uçulacağını biliyorlardır," dedi.</p>
	<p class="block_3"> </p>
	<p class="block_2">Roo ürperdi. "Köprünün üstünde birkaç bin kişi olmalıydı."</p>
	<p class="block_3"> </p>
	<p class="block_2">"Ne kadar çok, o kadar iyi," dedi de Loungville. "İçinizden birinin artık benim yerimi alması gerekiyor." Aniden öne doğru düştü, Erik onun yerini alırken, Roo ve Sho Pi onu kaldırdılar. "Kolundan yaralanmış," dedi Erik. Sho Pi çavuşu inceledi. "Ve yan tarafından. Çok kan kaybetmiş."</p>
	<p class="block_3"> </p>
	<p class="block_2">Jadow dümen yekesini aldı ve Calis, "Şafağa kadar kürek çekmeyi planlıyorum, ardından kıyıya çıkarız," dedi. "Bu bizi, kıyıdan yukarı kaçanların çoğunun önüne geçirir ve belki dinlenecek bir yer bulabiliriz." Sho Pi ayağa kalktı. "Yüzbaşı!" "Ne var?"</p>
	<p class="block_3"> </p>
	<p class="block_2">Sho Pi ileriyi göstererek, "Sanırım bir gemi görüyorum," dedi.</p>
	<p class="block_3"> </p>
	<p class="block_2">Calis kürek çekmeyi bıraktı ve dönüp arkasına baktı. Akşam karanlığında, beyaz bir yelken fırtına bulutlarına doğru yükseliyordu. "Umarım dostlardır," dedi Roo. Bir süre sonra Calis döndü ve yüzündeki geniş sırıtışı gizlemesine imkân yoktu. "Tanrılara şükür! Korucu bu!" "Ah, ahbap, o Kaptan'ı öpeceğim," dedi Jadow.</p>
	<p class="block_3"> </p>
	<p class="block_2">"Kapa çeneni," dedi Roo. "Durmasını istiyoruz, kaçmasını değil."</p>
	<p class="block_3"> </p>
	<p class="block_2">Diğerleri güldü. Ardından Calis, "Dikkatlerini çekecek herhangi bir şey sallamaya başlayın," dedi. Adamlar ayağa kalkıp gömleklerini sallamaya ya da oldukça zayıf olan ikindi ışığını yakalayıp yansıtmak için kılıçlarını kaldırmaya başladılar.</p>
	<p class="block_3"> </p>
	<p class="block_2">Derken gemi dönüp onlara doğru gelmeye başladı. Sonsuz gibi gelen bir zamandan sonra, gemi pruvadaki bir adamın bağıracağı kadar yakına geldi. "Siz misiniz Lord Calis?" "Buraya yardım gönderin! Yaralı adamlarım var."</p>
	<p class="block_3"> </p>
	<p class="block_2">Gemi yavaşladı ve denizciler aşağı inip, yaralıların güverteye çıkmasına yardım etti. Balıkçı teknesi sürüklenmeye bırakıldı ve herkes güverteye çıktığında Kaptan geldi ve "Sizi tekrar gördüğüme sevindim," dedi. Erik'in gözleri büyüdü. "Majesteleri," dedi. Krondor Prensi Nicholas, "Burada sadece 'Amiral'im," dedi. "Kral'ı, buraya gelmene izin vermeye nasıl ikna ettin?" diye sordu Calis.</p>
	<p class="block_3"> </p>
	<p class="block_2">"Korucu gönderdiğin istihbaratla geri döner dönmez, Borric'e sadece gidiyorum dedim. Erland, Patrick ile birlikte Krondor'da, oğlunun naibi gibi davranıyor, bu yüzden ikimiz de olmak istediğimiz yerdeyiz. Saray entrikaları konusunda daha sonra seni aydınlatırım. Şimdi aşağı gidip, üstüne giyecek kuru bir şeyler bulalım."</p>
	<p class="block_3"> </p>
	<p class="block_2">Calis başını salladı. "Buradan uzaklaşmamız gerekiyor. Konuşulacak çok şey var." Nicholas, "Bay Williams!" diye seslendi.</p>
	<p class="block_3"> </p>
	<p class="block_2">"Evet efendim?"</p>
	<p class="block_3"> </p>
	<p class="block_2">"Bizi döndürüp geminin taşıyabileceği kadar yelken açın. Eve gidiyoruz!" "Baş üstüne efendim!" diye geldi yanıt.</p>
	<p class="block_3"> </p>
	<p class="block_2">Erik birinci kaptanın sesinde bir rahatlama duyduğundan emindi. Denizciler Erik ile diğerlerini aşağı götürdü ve o zamanla ertesi sabah arasında bir yerde, Erik kendinden geçti. Birisi tarafından kıyafetleri çıkartılıp sıcak bir yatağa yatırıldı.</p>
	<p class="block_3"> </p>
	<p class="block_14"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre9"/></p>
	<p class="block_3"> </p>
	<p class="block_2">Miranda, "Riske girdin," dedi.</p>
	<p class="block_3"> </p>
	<p class="block_2"><span class="calibre5">Pug gülümsedi.  "Çok değil, </span>şartların el verdiği kadar. Tek yaptığım onları sinirlendirmekti aslında. Şehir zaten onlarındı." "Sırada ne var?"</p>
	<p class="block_3"> </p>
	<p class="block_2">"Beklemeye devam edeceğiz," dedi Pug ve Miranda bir an için, Pug'ın bu bekleme zorunluluğundan huzursuz olduğunu gördü. "Kraliçe bir sonraki hamlesini yapmak için hazır olduğunda ve hükmündeki o şeylerden nasıl kurtulacağını bize gösterdiğinde, bir sonraki adımda ne yapmamız gerektiğini bileceğiz."</p>
	<p class="block_3"> </p>
	<p class="block_2">Miranda gerindi. "Yolculuğa çıkmamız gerektiğini düşünüyorum." "Nereye?"</p>
	<p class="block_3"> </p>
	<p class="block_2">"Boş kumsalları olan sıcak ve hoş bir yere. Aylardır bu kitapların üzerinde çalışıyoruz ve bulmacanın anahtarını bulmaya yaklaşamadık bile."</p>
	<p class="block_3"> </p>
	<p class="block_2">"Yanılıyorsun hayatım," dedi Pug. "Bir süredir anahtarın ne olduğunu biliyorum. Anahtar Kara Macros. Sorun, kahrolası kilidin nerede olduğu."</p>
	<p class="block_3"> </p>
	<p class="block_2">Miranda ayağa kalkıp Pug'ın yanına giderek diz çöktü. Kolunu omzuna koyarak, "Bununla neden başka bir zaman ilgilenmiyoruz," dedi. "Dinlenmeye ihtiyacım var. Senin de öyle."</p>
	<p class="block_3"> </p>
	<p class="block_2">Pug güldü. "Tam olarak nereye gideceğimizi biliyorum. Sıcak kumsalları, çok az dikkat dağıtıcı şeyi -tabii yamyamlar fark etmezse- olan, rahatlayabileceğimiz bir yere."</p>
	<p class="block_3"> </p>
	<p class="block_2">"Güzel," dedi kadın, onu hafifçe yanağından öperek. "Gidip eşyalarımı toplayayım."</p>
	<p class="block_3"> </p>
	<p class="block_2">Kadın odadan çıkınca, Pug arkasına yaslanıp bu garip kadını düşündü. Yanağındaki dudakların hafif dokunuşu küçük bir hareketti, ama dokunuş uzun süre kalmıştı ve ağırbaşlı da olsa, bunun açık bir davet olduğunu biliyordu. Yaklaşık otuz yıl önce karısı öldüğünden beri herhangi bir kadınla ilişkiye girecek vakit bulamamıştı. Sevgilileri olmuştu, ama onlar ya arkadaştı, ya da dikkat dağıtıcı şeylerdi. Miranda muhtemelen başka bir şeydi.</p>
	<p class="block_3"> </p>
	<p class="block_2">Birdenbire gülümsedi ve dikkat dağıtmayacak ıssız bir kumsalın, kadının sırlarını açığa çıkarmaya başlamak için mükemmel bir yer olduğunu düşünerek ayağa kalktı. Kuzey büyük takımadası, yılın bu zamanında çok hoş olurdu ve yerleşimin olduğundan daha çok boş ada vardı.</p>
	<p class="block_3"> </p>
	<p class="block_2">Yatak odasına dönerken, Pug adımlarında çocukluğundan beri yaşamadığı bir yaylanma hissetti ve aniden dünyanın dertleri çok uzak geldi, en azından çok kısa bir süre için.</p>
	<p class="block_3"> </p>
	<p class="block_14"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre9"/></p>
	<p class="block_3"> </p>
	<p class="block_2">Gemi okyanusta hızla yol alırken Erik beyaz köpüklere baktı. Roo dedikoduları ona yetiştirmişti: Prens Nicholas, geri dönen Özgürliman Korucusu ile Krondor'dan gelmişti ve duruma kişisel olarak el koymuştu. Calis'in Hatonis ile yaptığı ilk buluşmadan sonra nehrin aşağısına gönderdiği raporları okumuş ve kendini düşmanın hareketlerinden bir adım önde tutmuştu.</p>
	<p class="block_3"> </p>
	<p class="block_2">Trenchard'ın İntikamını Yılan Nehri Şehri'nde bırakmış ve Calis ile adamlarının o yönden kaçma ihtimaline karşı kıyıyı takip etmişti. Şehirdeki casuslar limanın abluka altına alınacağı haberini verdiğinde, bir aydır Maharta limanında demirliymiş. Demir almış ve şehir muhafızları ve kızgın bir liman şefinin bulunduğu bir sandalın yanında geçmiş, ardından da peşinden gelen bir kotradan kaçmıştı. Bir hafta denizde kalmış, ardından döndüğünde limanın girişinin mühürlü olduğunu görmüştü.</p>
	<p class="block_3"> </p>
	<p class="block_2">Düşman gemilerinin kıyıya gelebileceği ihtimaline karşılık şehrin görüş alanından uzak durarak, bir gün boyunca kıyıyı takip etmişti. İlk savaştan gelen dumanı gördüğü zaman, karada neler olduğunu anlamak için, kıyıya mümkün olan en güvenli mesafeden kıyı şeridi boyunca ilerlemelerini emretmişti. Calis'in grubundan geri kalanları taşıyan balıkçı teknesini gördüğünde, daha yakından bakmak için limana doğru ilerlemişti.</p>
	<p class="block_3"> </p>
	<p class="block_2">De Loungville -kolu ve kaburga kemikleri sarılıydı- güverteye çıktı ve Erik'in yanına geldi. "Nasıl gidiyor?" Erik omuzlarını silkti. "Oldukça iyi. Herkes dinleniyor. Hâlâ ağrım var, ama yaşayacağım." De Loungville, "İyi iş çıkardın," dedi. "Elimden geleni yaptım," dedi Erik. "Şimdi ne yapacağız?" "Biz mi?" dedi de Loungville. "Hiçbir şey. Eve dönüyoruz. Yılan Nehri Şehri'ne gideceğiz, Hatonis ile Praji'nin oraya varamama ihtimaline karşı klan şeflerine bildiklerimizi anlatacağız, ardından da Trenchard'ın İntikamı'nı alıp Krondor'a döneceğiz. "Oraya vardığımızda özgür bir adam olacaksın." Erik bir süre sessiz kaldıktan sonra, "Garip bir düşünce," dedi. "Garip olan nedir?" diye sordu Roo, yanlarına gelirken topallayarak. Esnedi. "Bir gemide uyanmaktan mutlu olacağım bir günü göreceğimi asla düşünmemiştim."</p>
	<p class="block_3"> </p>
	<p class="block_2">"Diyordum ki," dedi Erik, "özgür bir adam olma fikri garip geliyor." Roo, "İlmiği hâlâ boynumda hissedebiliyorum," dedi. "Orada olmadığını biliyorum, ama hissedebiliyorum." Erik başını salladı. De Loungville, "Şimdi ne yapacağınızı soruyordum," dedi. Erik omuzlarını silkti; ama Roo, "Krondor'da, çirkin bir kızı olan bir tüccar var," dedi. "Onunla evlenip zengin olmayı planlıyorum."</p>
	<p class="block_3"> </p>
	<p class="block_2">Erik gülümseyip inanamayarak kafasını iki yana sallarken, de Loungville güldü. "Helmut Grindle," dedi Erik. "Ta kendisi," dedi Roo. "Bir, bilemedin iki yıl içinde beni zengin yapacak bir planım var." "Planın nedir?" diye sordu de Loungville.</p>
	<p class="block_3"> </p>
	<p class="block_2">"Eğer sana söylersem, sen de başka birisine söylersen, bir avantajı olmaz, değil mi?"</p>
	<p class="block_3"> </p>
	<p class="block_2">De Loungville, "Sanırım olmaz," derken gerçekten eğleniyor gibi gözüküyordu. Erik'e döndü. "Ya sen?"</p>
	<p class="block_3"> </p>
	<p class="block_2">Erik, "Bilmiyorum," dedi. "Annemi ziyaret etmek için Ravensburg'e döneceğim. Sonrasını bilmiyorum."</p>
	<p class="block_3"> </p>
	<p class="block_2">"Size ikramiye olarak altın verileceğini bilmenizin bir zararı olmaz sanırım."</p>
	<p class="block_3"> </p>
	<p class="block_2">Erik gülümsedi ve Roo'nun gözleri parladı.</p>
	<p class="block_3"> </p>
	<p class="block_2">De Loungville, "Kendi demirhaneni açman için sana yeter," dedi. Erik, "Bu çok uzak bir düş gibi geliyor," dedi. De Loungville, "Bu uzun bir yolculuk ve üzerinde düşünmek için çok zamanın olacak," dedi. "Ama sana bir teklifim var." "Nedir?" diye sordu Erik.</p>
	<p class="block_3"> </p>
	<p class="block_2">"Bu savaş sadece birçoklarından biriydi. Onları kestik ve kanıyorlar, ama ölmekten çok uzaklar. Tersaneleri yakmak bize birkaç yıl kazandırdı. Calis beş olabileceğini düşünüyor, belki altı, sonra gemiler yapılmaya başlanacak. Hatonis ve diğerleri savaşacak, düzensiz gruplar dağlardan inen kereste arabalarını vuracak ve nehirlerdeki mavnalara saldıracaklar; bu onları yavaşlatacaktır, ama er ya da geç gemileri inşa edilecek.</p>
	<p class="block_3"> </p>
	<p class="block_2">"Bütün bölgede casuslarımız var. Gemilerden birkaçını yakacağız ve kısa bir süre için onlara sıkıntı vereceğiz, ama er ya da geç..." "Gelecekler," diye tamamladı Erik.</p>
	<p class="block_3"> </p>
	<p class="block_2">"Sonsuz Deniz'i geçip Acı Deniz'e girecekler ve Krondor kapılarına dayanacaklar." Elini sallayarak görüş alanının dışında kalan, ama anısı hâlâ taze olan Maharta'yı gösterdi. "Bunun Prens'in şehrine olduğunu düşün." "Hoş bir düşünce değil," diye kabul etti Erik.</p>
	<p class="block_3"> </p>
	<p class="block_2">"Calis ile benim yapacak çok işimiz var. Ve bir onbaşıya ihtiyacım var." Roo sırıttı ve Erik, "Onbaşı mı?" dedi.</p>
	<p class="block_3"> </p>
	<p class="block_2">"Yeterince sert olmasan bile yeteneğin var evlat. Charlie Foster benim elime düşmeden önce kibar bir adamdı. Benimle geçireceğin birkaç yıldan sonra ayakkabı çivisi tükürüp yıldırım işiyor olacaksın!" "Ben? Orduda?" De Loungville, "Herhangi bir ordu değil," dedi. "Nicholas, Calis'e Kral tarafından imzalanmış bir ferman verecek. Daha önce hiç kimsenin görmediği bir ordu oluşturacağız. Onları eğitip talim yaptıracağız ve işimiz bittiği zaman, tarihteki en iyi savaşan adamlara sahip olacağız." Erik, "Emin değilim," dedi.</p>
	<p class="block_3"> </p>
	<p class="block_2">"Düşün. Bu önemli bir iş."</p>
	<p class="block_3"> </p>
	<p class="block_2">Erik, "Şu anda adam öldürme işinden bezmiş durumdayım Çavuş," dedi.</p>
	<p class="block_3"> </p>
	<p class="block_2">De Loungville sesini alçaktı. Yavaş ama sert bir şekilde konuştu. "Bu yüzden önemli ve bu yüzden bu iş için uygun adamsın. Bu adamları hayatta kalmaları için eğiteceğiz."</p>
	<p class="block_3"> </p>
	<p class="block_2">Hafifçe Erik'in omzuna vurdu. "Bu uzun bir yolculuk. Konuşacak çok zamanımız olacak. Dinlenmeye gidiyorum." Erik ve Roo arkasından baktı ve Roo, "İşi kabul edeceksin, "Muhtemelen," dedi Erik. "Hayatımın geri kalanında bir asker olmak isteyip istemediğimi bilmiyorum, ama yeteneğim var gibi görünüyor ve ait olduğum yeri bilmekle ilgili bir şeyler var Roo. Eve dönmek asla bu şekilde hissettirmeyecek. Her zaman 'Baron'un piçi' ya da 'şu deli kadının oğlu' idim." Bir süre sessizliğe gömüldükten sonra, "Calis'in ordusunda Onbaşı Erik olabilirim," dedi. Gülümsedi. "Ayrıca, senin gibi zengin olma hırsım yok." "O halde ben de ikimiz için zengin olurum."</p>
	<p class="block_3"> </p>
	<p class="block_2">Erik güldü ve sadece bir gelecek planlayabilmek için hayatta oldukları gerçeğinin tadını çıkararak, bir süre sessizce durdular.</p>
	<p class="block_3"> </p>
	<p class="block_4"><img alt="Line" src="images/image.png" class="calibre4"/></p>
	<p class="block_3"> </p>
	<p class="block_9" id="calibre_pb_24"> </p>
</body></html>
