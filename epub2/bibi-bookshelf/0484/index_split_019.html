<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Karanlık Kraliçenin Gölgesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">-19-</p>
	<p class="block_6">KEŞİF</p>
	<p class="block_3"> </p>
	<p class="block_2">Bir gonk çaldı.</p>
	<p class="block_3"> </p>
	<p class="block_2">Ses büyük salonda çınlayarak, oymalı ve renkli taşlardan oluşan engin tavanda yankılandı ve Bekçi döndü. Miranda adamın duygusuz bir ifadeyle ona baktığını gördü. Ama yaklaşırken adam tehdit edici bir hareket yapmadı.</p>
	<p class="block_3"> </p>
	<p class="block_2">Necropolis, Ölü Tanrıların Şehri olarak bilinen muazzam şehirden ayrıldığından beri dağların üzerinde uçuyordu. Han'daki falcının ona verdiği talimatları izleyerek, Midkemia'ya dönüp Novindus'a, oradan da Necropolis'e gitmişti. Ardından, yorgun olmasına rağmen sanatlarını kullanarak yukarı doğru uçup, Tanrıların Çadırı denilen dağların tepesindeki bu efsanevi yeri arayıp bulmuştu. Sonunda, etrafındaki havayı korumak için güçlerini kullanmak zorunda kaldığı zaman, aradığı şeyi bulmuştu: Bir bulutun üstüne yerleştirilmiş, taş ve mermerden olduğu kadar buz ve kristalden yaratılmış gibi görünen engin bir koridorlar ve balkonlar dizisinden oluşan muhteşem bir yer. Bulutlar incelmiş ve bölgedeki en büyük dağın doruğunun üstünde yükselen büyük yapıyı ve ortasındaki tek bir devasa açıklığı görmüştü.</p>
	<p class="block_3"> </p>
	<p class="block_2">Kutsal şehri çevreleyen bulutların arasından süzülmüş ve çaba harcamadan kapıdan geçmişti.</p>
	<p class="block_3"> </p>
	<p class="block_2">Dondurucu soğuğu dışarıda ve havayı içeride tutan büyüyü geçerken bir karıncalanma hissetmişti. Büyük salonun karşısında dikkatle baktığı adam onu karşılamak için havada süzülerek geniş zemini geçti. Etrafı incelemek için bir an durdu. Kubbe şeklindeki tavan, her biri nadide parçalardan seçilmiş yirmi devasa sütun tarafından destekleniyordu. Çabucak kendi favorisini seçti: İnsanın bakmaya duyamayacağı yeşil damarları olan cilalı malakit sütun. Pembe kuvars da harikaydı, ama yeşil taşta ona hitap eden bir şey vardı.</p>
	<p class="block_3"> </p>
	<p class="block_2">Salonun zemini birtakım zayıf enerjilerle bölümlere ayrılmıştı. Miranda sahip olduğu her algı seviyesini kullandı ve bölümlerde bariyer ya da tuzak olmadığına, ama imzaya yakın bir şeyler olduğuna karar verdi. Sanki her bölgenin belirli bir kullanımı ya da kimliği vardı, ama yalnızca bu enerji bariyerlerini hissedebilenlere göre yapılmıştı. Ve her bölgede varlıklar -dış görünüşlerine bakılırsa insandılar- hareket ediyordu, ama hepsi de daha önce hiç görmediği garip tarzlarda giyinmişti.</p>
	<p class="block_3"> </p>
	<p class="block_2">Son derece berrak küçük kristal camlardan oluşan büyük pencereler, öğleden sonra güneşinde tepelerin doruklarındaki karla kaplı alanları yansıtıyor ve salonu gül ve altın rengine boğuyorlardı. Değerli taşlarla süslü, façetalı küreler, doğallıkla hiçbir ilgisi olmayan bir ışık kaynağından salonun her tarafına yumuşak beyaz ışıklar saçıyordu.</p>
	<p class="block_3"> </p>
	<p class="block_2">Yaklaşan adam havada süzülüyordu. Sanki ağır bir platform üstünde görünmez taşıyıcılar tarafından taşınan bir kralmış gibi duruyordu. Miranda hafifçe mermer zemine inince, adam ayağıyla zemine değdi. Yakınlarda bulunan birkaç kişi sessiz kalmalarına rağmen onları izlemek için döndü. Miranda pelerininin başlığını geriye attı ve salona göz gezdirirken siyah saçlarını salladı. "Kutsal Şehir'e gelen kim?"</p>
	<p class="block_3"> </p>
	<p class="block_2">Keyiflenerek, "Eğer kendi sarayına ziyarete gelenin kim olduğunu bilmiyorsan, bunu bilecek bir sürü güzel tanrın var," diye karşılık verdi. "Adım Miranda."</p>
	<p class="block_3"> </p>
	<p class="block_2">Bekçi, "Hiç kimse davet edilmeden tanrıların bölgesine giremez," dedi.</p>
	<p class="block_3"> </p>
	<p class="block_2">Miranda sırıttı. "Garip. Ben buradayım, değil mi?"</p>
	<p class="block_3"> </p>
	<p class="block_2">"İzinsiz gelen hiç kimse yaşamını devam ettiremez," dedi Bekçi.</p>
	<p class="block_3"> </p>
	<p class="block_2">"Beni davetsiz misafir gibi düşün."</p>
	<p class="block_3"> </p>
	<p class="block_2">"Seni Tanrıların Salonu'na getiren nedir?"</p>
	<p class="block_3"> </p>
	<p class="block_2">Miranda önündeki şekli inceledi. Salondaki diğerleri gibi bu adam da, omuzlarına sıkı sıkı oturan ve aşağıya doğru bollaşıp eteğinde neredeyse iki metre çapında mükemmel bir daire oluşturan garip bir cüppe giyiyordu. Miranda eteğin içine ince metal bir şerit ya da kalın bir tel dikilmiş olduğunu tahmin etti. Cüppenin kolları uzundu ve uçlarına doğru genişliyordu. Sert ve yüksek yakası, ensesinden kulaklarına kadar yükseliyordu. Adam Miranda'ya, birbirine tutturulmuş kâğıt konilerinden yapılmış ve tepesine boyalı kil kafa oturtulmuş, bir seksen boyundaki bir oyuncak bebekle konuşuyormuş izlenimi veriyordu. Ne acayip görünüşlü bir karakter, diye düşündü. Yıllarca parlak güneş ışığına maruz kalmış yüzü, koyu zeytin yeşili rengiydi ve sakalı dışarıdaki karlar kadar beyazdı. Açık mavi gözler, beyaz kaşların altından dikkatle ona bakıyordu.</p>
	<p class="block_3"> </p>
	<p class="block_2">Burayı incelemek için daha fazla zamanı olmasını dileyerek salona göz gezdirdi. İhtişamı nefes kesiciydi, ama yine de bir şekilde yabancıydı ve büyük kapının dışındaki rüzgâr kadar soğuktu. Yüksek büyüsü olmayan hiçbir ölümlü, tırmanmanın imkânsızlığı yüzünden buranın yolunu bulamazdı. Hava, platonun tabanının en az otuz metre aşağısında, nefes alıp hayatta kalamayacak kadar inceliyordu ve sıcaklık sürekli donma noktasının altındaydı.</p>
	<p class="block_3"> </p>
	<p class="block_2">İnsanların çoğu belli noktalardan dönüyordu ve her grubun, girerken fark ettiği farklı bölgelerin içinde sanki ait oldukları bir alan varmış gibi ayrı ayrı durduğuna dikkat etti. Bir süre sonra, kimsenin kendine verilen bölgeyi terk etmediğini algıladı.</p>
	<p class="block_3"> </p>
	<p class="block_2">"Tanrıları sınırlandırıyor musun?" diye sordu Miranda.</p>
	<p class="block_3"> </p>
	<p class="block_2">"Kendilerini sınırlandırıyorlar, her zaman yaptıkları gibi," diye geldi yanıt. "Bir kez daha sormalıyım, seni buraya getiren nedir?"</p>
	<p class="block_3"> </p>
	<p class="block_2">"Geldim çünkü korkunç güçler toplanıyor ve bu dünya tehlikede. Aal Kâhini ile görüştüm. Doğum evresine girmeye hazır. Görüşü bize kapandı. İlerleyen bu güçler kendilerini bildiğimiz her şeyin sonunu getirecek bir amaca adamışlar. Bu dahil." Eliyle salonu gösterdi.</p>
	<p class="block_3"> </p>
	<p class="block_2">Bekçi bir süre gözlerini kapayınca, Miranda bir şeylerin iletildiğini anladı; ardından, "Daha fazla bahset," dedi. "Neyden?"</p>
	<p class="block_3"> </p>
	<p class="block_2">"Buraya ne bulmayı umut ederek geldiğinden."</p>
	<p class="block_3"> </p>
	<p class="block_2">"Midkemia tanrılarının, varlıklarının tehdit edilmesine yanıt vermeye hazır olduklarını ummuştum!" Öfkesini yeterince gizleyemediği için sözleri küçümsemeyle keskinleşmişti. "Bunlar tanrıların, bakış açılarının dışındadır," diye karşılık verdi Bekçi, "bu adamlar ve kadınlar, bizim ölümlü kavrayışımızın ötesindeki sebeplerden dolayı, tanrılar adına var olmak için seçildiler. Hayatlarını, tanrıların ölümlü yanları gibi yaşamak için geldiler. Gözleri ve kulakları tanrılara, içinde yaşadıkları dünya hakkında ölümlülerin bakış açısını sunuyor." başını salladı. "Öyleyse şu tanrısal bakış açılarından sıyrılıp konuşayım sakıncası yoksa."</p>
	<p class="block_3"> </p>
	<p class="block_2">"Bu konuda söyleyecek bir şeyim yok," diye geldi yanıt. "Ben sadece Kutsal Şehir'in Bekçisi'yim. Benim görevim burada kalanları rahat ettirmektir." Gözlerini kapadı. "Her kim yanıt verecekse onunla konuşabilirsin."</p>
	<p class="block_3"> </p>
	<p class="block_2">Bekçi'nin yanından geçen Miranda, bir grup adam ve kadının kendilerinden bir baş uzun olan birisinin çevresine toplandıkları, girişe en yakın olan bölgeye yaklaştı. Hepsi de bembeyaz giyinmişti ve grubun ortasındaki kadının saçları renksizdi. Derisi de renksizdi, ama bir albinodan çok, gerçekten beyaz olan ten rengiyle, bilinmeyen bir ırkın üyesi gibi görünüyordu. Kadının etrafını saranlar Miranda’nın yaklaşması için yana çekildiler. Miranda saygılı bir uzaklıkta başını eğip selam verdikten sonra, "Yardım istemeye geldim," dedi.</p>
	<p class="block_3"> </p>
	<p class="block_2">Tanrıçanın enkarnasyonu genç kadına baktı. Gözleri Miranda’nın sadece tahmin edebileceği gizemleri barındırıyordu, ama yüzü sevecen bir görünüş sunuyordu. Ama yanıt gelmedi. Miranda devam etti. "Sizinkilere eşdeğer güçleri serbest bırakacak kontrolsüz, büyük bir kötülük buraya geliyor. Yardım bulmalıyım!"</p>
	<p class="block_3"> </p>
	<p class="block_2">Tanrıça uzun bir süre Miranda'yı inceledi, ardından belli belirsiz bir hareketle başka bir bölgeye gitmesini işaret etti. "Henüz aramıza gelmemiş birisini ara."</p>
	<p class="block_3"> </p>
	<p class="block_2">Miranda salonun kimsenin olmadığı boş bir bölümüne seğirtti. Algılarını tek tek bildiği görüş fazlarına geçirerek, burada bulabileceği bir ipucu aradı.</p>
	<p class="block_3"> </p>
	<p class="block_2">Çoğu insanın görme yeteneğinin ötesindeki bir ışık tayfı içinde bir rünün parıldadığını gördü.</p>
	<p class="block_3"> </p>
	<p class="block_2">Dönünce Bekçi'nin, zeminin otuz santim üstünde süzülerek peşinden gelmiş olduğunu gördü.</p>
	<p class="block_3"> </p>
	<p class="block_2">"Buraya böylesi bir işareti kim koydu?"</p>
	<p class="block_3"> </p>
	<p class="block_2">"Geçenlerde, senin gibi burayı ziyaret etmiş biri." "Sembolün anlamı ne?"</p>
	<p class="block_3"> </p>
	<p class="block_2">"Bu, beklediğimiz Kayıp Tanrılar'dan biri olan Wodan-Hos-pur'un işaretidir."</p>
	<p class="block_3"> </p>
	<p class="block_2">"Kaos Savaşları sırasında kaybolan tanrıların dönmesini mi bekliyorsunuz?" diye sordu Miranda şaşkınlıkla. "Tanrıların Salonu'nda her şey mümkündür." "Bu adamın adı neydi?" "Söyleyemem." "Yıldızlimanlı Pug'ı arıyorum," dedi Miranda. "Dünyaların Koridoru'ndaki Han'da buraya gelmem söylendi."</p>
	<p class="block_3"> </p>
	<p class="block_2">Bekçi omuzlarını silkti. "Bu gibi konular beni ilgilendirmiyor."</p>
	<p class="block_3"> </p>
	<p class="block_2">"Burada mıydı?"</p>
	<p class="block_3"> </p>
	<p class="block_2">"Söyleyemem."</p>
	<p class="block_3"> </p>
	<p class="block_2">Miranda bir an düşündükten sonra, "Bu adamı bulmak için bundan sonra nereye gidebilirim?"</p>
	<p class="block_3"> </p>
	<p class="block_2">Bekçi duraksadı. "Bakma ihtiyacı hissettiğin yer, kandırıldığın yer olabilir."</p>
	<p class="block_3"> </p>
	<p class="block_2">Miranda, "Ben de öyle düşünmüştüm," dedi. Kolunu sallayarak gitti. Orada olduğunu gösteren tek işaret hafif bir 'pop' sesiydi.</p>
	<p class="block_3"> </p>
	<p class="block_2">Yakındaki bir tanrıya refakat eden insanlardan biri arkasını dönüp başlığını geriye attı. Sakalı yirmi yaşındaki bir delikanlı kadar siyah, koyu ceviz rengi gözleri olan ufak tefek bir adamdı, ama tavırları ve endamı etrafını çevreleyen güç halesini maskelemeye yetmiyordu.</p>
	<p class="block_3"> </p>
	<p class="block_2">Bekçi'nin yanına gitti ve "Amacına hizmet ettin," dedi. Elinin bir hareketiyle salondaki şekiller yok oldu ve geride sadece kaya ve buzdan oluşan engin bir boşluk kaldı. Soğuk hava artık korumasız olan açıklıktan geçiyordu ve pekrinini sıkıca vücuduna sarmak için yeterli sertlikte ısırıyordu.</p>
	<p class="block_3"> </p>
	<p class="block_2">İllüzyondan geriye hiçbir iz kalmadığından emin olmak için etrafa göz atan adam, bir ses, "Tanrılar, bu yanılsama olmaksızın burası çok soğukmuş," dediğinde, başka bir yere gitmek için ellerini kaldırmıştı.</p>
	<p class="block_3"> </p>
	<p class="block_2">Adam döndü ve bir metre ötede bir kadının durmakta olduğunu gördü. "Yıldızlimanlı Pug?"</p>
	<p class="block_3"> </p>
	<p class="block_2">Adam başını salladı. "Zekice bir hareket leydi. Hileyi anlayabilen birkaç kişi vardır."</p>
	<p class="block_3"> </p>
	<p class="block_2">Kadın gülümsedi. Bu gülümseyişte acayip şekilde tanıdık gelen bir şey vardı. "Anlamadım. Ama bir gariplik hissettim ve gitmiş gibi yaparsam, belki bir şeyler öğrenebilirim diye düşündüm." Adam gülümsedi. "Sadece kendini görünmez yaptın ve uygun sesi çıkarttın." Kadın başını salladı.</p>
	<p class="block_3"> </p>
	<p class="block_2">"Sen Pug mısın?" Adam, "Evet, ben Yıldızlimanlı Pug'ım," dedi.</p>
	<p class="block_3"> </p>
	<p class="block_2">Kadının yüzü ilgili bir ifadeye büründü ve yine kadında ona rahatsız edici derecede tanıdık gelen bir şey hissetti. "Güzel. Gitmeliyiz. Yapılacak çok iş var." "Neden bahsediyorsun?" diye sordu Pug.</p>
	<p class="block_3"> </p>
	<p class="block_2">"Khaipur düştü ve Lanada ihanetle çözüldü."</p>
	<p class="block_3"> </p>
	<p class="block_2">Pug başını salladı. "Biliyorum. Ama bu kadar erken harekete geçmek benim için-"</p>
	<p class="block_3"> </p>
	<p class="block_2">"Pantathialılar kendi büyüleriyle senin büyünü karşılar. Biliyorum. Ama dağlarda kafa tokuşturan keçiler gibi sadece büyülerin çarpışmasından daha fazlası var." Nefesi buz gibi havada asılı kaldı ve bekledi. Pug, "Sana oyunda senin bilginin ötesinde güçler olduğunu söylemeye kalkışmadan önce, sanırım ne bildiğini öğrenmem gerekiyor," dedi. Yok oldu.</p>
	<p class="block_3"> </p>
	<p class="block_2">"Kahretsin," dedi Miranda. "Erkeklerin bunu yapmasından nefret ediyorum."</p>
	<p class="block_3"> </p>
	<p class="block_2">Miranda bir 'pop' sesiyle ortaya çıktığında, Pug iki kadehe şarap koyuyordu. "Bunu neden yaptın?" "Beni takip edemeseydin, o zaman sana herhangi bir şey anlatmam anlamsız olurdu." Pug ona kadehlerden birini uzattı. "Sende belli belirsiz tanıdık olan bir şeyler var," dedi.</p>
	<p class="block_3"> </p>
	<p class="block_2">Miranda kadehi aldı ve bir yazı masasının karşısındaki bir divana kuruldu; Pug bir tabure çekip oturdu.</p>
	<p class="block_3"> </p>
	<p class="block_2">"Neredeyiz? Yıldızlimanı'nda mı?" Etrafına göz gezdirdi. Oda küçüktü ve herhangi bir dekorasyondan yoksundu. Tek görebildiği şey bir kütüphaneydi. Bir pencerenin olduğu dar bir boşluk hariç, bütün duvarlara kitaplar dizilmişti. Bir divanın, masanın ve sandalyenin dışında mobilya yoktu. Odanın her iki tarafında da birer kandil yanıyordu.</p>
	<p class="block_3"> </p>
	<p class="block_2">Pug başını salladı. "Dairem. Benden başka hiç kimse buraya girip çıkamaz ve beni bekleyen hiç kimse de yok. Yirmi beş yıldır hiç kimse beni burada görmedi." Miranda etrafına bakındı. "Neden?"</p>
	<p class="block_3"> </p>
	<p class="block_2">"Karım öldükten sonra bağlarımı koparmak için büyük bir gösteri yaptım." Karısının ölümünden hayatın gerçeği havasında bahsetmişti, ama Miranda, bundan bahsederken gözlerinin kenarındaki küçük gerilimi görebiliyordu. "Biri beni aramaya gelirse, Efsuncunun Adası'na bakacaktır. Orada büyü çalışacak yeterince insan bıraktım. Herhangi bir büyüyü bulmak için dizayn edilmiş her büyü, akşam yemeği zili gibi çalacaktır."</p>
	<p class="block_3"> </p>
	<p class="block_2">"Ve biraz iş yapmaya karar verip burada her gün büyü çalışırsan, hiç kimse fark etmeyecektir." Şarabını yudumlayıp, "Çok zekice," dedi. "Ve bu şarap çok iyi."</p>
	<p class="block_3"> </p>
	<p class="block_2">"Öyle mi?" diye sordu Pug. Şarabını yudumladı. "Evet, öyle. Acaba hangi..." Şişeyi kaldırdı. "Efsuncunun Adası'na döndüğümde Gathis'e mahzende bunlardan daha olup olmadığını sormalıyım."</p>
	<p class="block_3"> </p>
	<p class="block_2">"Bütün bu yanıltmalar niye?" diye sordu Miranda.</p>
	<p class="block_3"> </p>
	<p class="block_2">"Beni neden arıyordun?"</p>
	<p class="block_3"> </p>
	<p class="block_2">"Önce ben sordum."</p>
	<p class="block_3"> </p>
	<p class="block_2">Pug başını salladı. "Mantıklı. Pantathialılar benden ve sanatlarımdan çekiniyor. Beni etkisiz hale getirmenin yollarını arıyorlardı, bu yüzden de onların ve casuslarının beni bulamamasını sağladım." "Seni etkisiz hale getirmek mi?" Gözleri kısıldı. "Daha önce yılan büyüsüyle karşılaştım ve o savaşların sonunda üzerinden duman çıkan cesetler vardı. Eğer söyledikleri kadar güçlüysen-" Pug, "Daha fazla güçle karşı koymaktansa, saldırıyı önlemenin birçok yolu vardır," dedi. "Ya sevdiğin bir çocuğu tutup boğazına bir hançer dayasaydım?"</p>
	<p class="block_3"> </p>
	<p class="block_2">Miranda, "Yani nerede olduğunu bilmezlerse, önemsediğin kişileri tehdit edemezler," dedi.</p>
	<p class="block_3"> </p>
	<p class="block_2">"Evet. Şimdi, beni neden arıyordun?"</p>
	<p class="block_3"> </p>
	<p class="block_2">Miranda, "Aal Kâhini doğum döngüsüne giriyor ve bize yardım edecek becerilerinden yoksun kalıyoruz," dedi. "Benden istenen-"</p>
	<p class="block_3"> </p>
	<p class="block_2">"Kim tarafından?" diye lafını kesti Pug.</p>
	<p class="block_3"> </p>
	<p class="block_2">"Çok yakında bu dünyanın sonunu görmek istemeyen insanlar tarafından," diye çıkıştı kadın.</p>
	<p class="block_3"> </p>
	<p class="block_2">"Benden istenen Yaşamtaşı'nı korumamdı-"</p>
	<p class="block_3"> </p>
	<p class="block_2">Pug ayağa kalktı. "Yaşamtaşı'nı nereden biliyorsun?"</p>
	<p class="block_3"> </p>
	<p class="block_2">Miranda, "Ben Keshliyim," dedi. "Savaşta Kral'ın ordusunu desteklemeye kimin geldiğini hatırlıyor musun?" "Lord Abdur Rachmad Memo Hazara-Khan," diye yanıtladı Pug.</p>
	<p class="block_3"> </p>
	<p class="block_2">Miranda başını salladı. "İllüzyonları ve sahte yolları delmek yıllar sürdü, ama bir süre sonra, Kâhin ile konuşmaya gidip onlara verdiği akılla ayrılan birkaç kişi sayesinde, transfer noktası olarak kullanılan Malac Geçidi'ndeki heykelle ve onlarca yıl geçtikten sonra bile, gerçek öğrenildi."</p>
	<p class="block_3"> </p>
	<p class="block_2">"Demek İmparator için çalışıyorsun?"</p>
	<p class="block_3"> </p>
	<p class="block_2">"Sen Kral için mi çalışıyorsun?" diye sordu Miranda karşılık olarak. "Borric ile ben kuzen sayılırız," dedi Pug, şarabını yudumlayarak. "Açık yanıt vermekten kaçınıyorsun."</p>
	<p class="block_3"> </p>
	<p class="block_2">"Evet." Kadehini bıraktı. "Diyelim ki, sadakatim bir dereceye kadar eskiden olduğundan daha zayıf. Ki bu tamamen konumuzun dışında. Eğer Yaşamtaşı hakkında biraz bilgiye sahipsen, ulusal ilgilerin bu noktada önemsiz olduğunu biliyorsundur. Eğer Valheru tekrar uyanırsa, hepimiz yok oluruz."</p>
	<p class="block_3"> </p>
	<p class="block_2">"O zaman bana yardım etmelisin," dedi Miranda. "Prens için askere alınmalarına yardım ettiğim aptal adamlar hayatta kalırsa, kimle ve neyle yüzleşeceğimizi biliriz."</p>
	<p class="block_3"> </p>
	<p class="block_2">Pug iç geçirdi. "Sen, bir Keshli, Prens için adam mı topladın?"</p>
	<p class="block_3"> </p>
	<p class="block_2">"Gerçek efendimin yararına hizmet etmek için yapılacak en mantıklı şey bu gibi görünüyordu." Pug sadece bir kaşını kaldırdı. "Peki kim bu aptal adamlar?" "Liderleri Calis."</p>
	<p class="block_3"> </p>
	<p class="block_2">"Tomas'ın oğlu," dedi Pug. "Gençliğinden beri onu görmedim; yirmi yıldan fazla olmuş olmalı."</p>
	<p class="block_3"> </p>
	<p class="block_2">"Hâlâ genç. Ve öfkeli ve kafası karışık."</p>
	<p class="block_3"> </p>
	<p class="block_2">"Eşsizdir. Evrende onun gibi başka bir canlı yok. Meyve vermemesi gereken bir birleşmenin ürünü ve bir gün eşsiz olarak ölecek." "Ve yalnız."</p>
	<p class="block_3"> </p>
	<p class="block_2">Pug başını salladı. "Başka kimler var?"</p>
	<p class="block_3"> </p>
	<p class="block_2">"Ölüm cezasına çarptırılmış bir grup adam. Hiçbirisini tanımıyorsun. Ve Isalani Nakor." Pug gülümsedi. "Konudan konuya atlayan zekâsını özledim. Ve espri anlayışını."</p>
	<p class="block_3"> </p>
	<p class="block_2">Miranda, "Korkarım bu günlerde espri ondan çok uzakta," dedi. "Arutha'nın ölümüyle, Nicholas Batı Toprakları, Krallık ve dünya için umut oldu. Babasının planını istemeyerek benimsedi ve ona karşı az ilgisi var." "Ne planıymış bu?"</p>
	<p class="block_3"> </p>
	<p class="block_2">Novindus'a yapılan önceki yolculukları ve son seferinde Calis ve adamlarının başına gelen felaketi anlattı. Fetih ordusuna katılıp, onları neyin karşıladığı hakkındaki gerçekle dönecek adamlarla ilgili planı anlattı.</p>
	<p class="block_3"> </p>
	<p class="block_2">"Bunun," diye sordu Pug, Miranda bitirdikten sonra, "Yaşamtaşı'nı ele geçirmek üzere denizin ötesine bir saldırı başlatabilmek için Novindus'taki bütün silahlı gücün birleşmesinden başka bir şey olmadığını mı düşünüyorsun?"</p>
	<p class="block_3"> </p>
	<p class="block_2">"Pantathialılar ince zekâdan yoksundur," diye yanıtladı Miranda, "ama birisi, Büyük Yükseliş'te moredhelleri kullandığı gibi onları kullanıyor olabilir."</p>
	<p class="block_3"> </p>
	<p class="block_2">Pug bunun doğru olabileceğini kabul etti. "Ama tüm belirtiler, bu dünyada görülen en büyük orduyu oluşturmak için bütün Novindus'u egemenlikleri altına almaya çalıştıklarını gösteriyor. Ve buradan yola çıkarak o orduyu Krallık'a atacaklarını farz etmek sadece mantıklı bir adım. Belki de doğruca Krondor limanına yelken açıp, ardından da Sethanon'a kadar krallığın yarısını yürüyerek geçeceklerdir." Pug bir süre sessiz kaldıktan sonra, "Onları senin söylediğin anlamda hiç kimsenin kullandığını zannetmiyorum," dedi. "Gördüklerimle kıyaslanınca, Pantathialılar diğer varlıkların standartlarına göre çok farklı kalıyorlar.</p>
	<p class="block_3"> </p>
	<p class="block_2">"Mantığı reddedecek kadar çarpık bir evren anlayışları var ve bu doğalarında öylesine kökleşmiş ki, evrenin aslında nasıl işlediğini inceleyerek geçirdikleri iki bin yılın, olaylara kendilerine özgü bakış açılarına olan fanatik bağlılıklarından vazgeçirmesine izin vermezler."</p>
	<p class="block_3"> </p>
	<p class="block_2">Miranda bir kaşını kaldırdı. "Bu benim için biraz fazla analitik Pug. Başka fanatiklerle karşılaştım ve gerçeklik onları o kadar da etkilemiyor görünüyordu." Elini sallayarak Pug'ın söylemek üzere olduğu şeyi geçiştirdi. "Ama ne demek istediğini anlıyorum. Eğer bu kadar kalabalık sayılarda kendi amaçları doğrultusunda hareket ederlerse, demek ki bu kitlesel girişimde ya her şeylerini ya da hiçbir şeyi riske attıkları bellidir."</p>
	<p class="block_3"> </p>
	<p class="block_2">Pug kafasını iki yana sallayıp iç geçirdi. "Aslında değil. Bütün bunlar hakkındaki en berbat şey, onları tekrar yenebileceğimizdir. Muhtemelen denizin ötesinden gönderdikleri her insanı ve yaratığı yok edebiliriz, ama bu bize kendi kıyılarımızdaki toplu yıkıntıdan başka ne getirecek?" "Hâlâ nerede yaşadıklarını bilmiyoruz," dedi Miranda.</p>
	<p class="block_3"> </p>
	<p class="block_2">Pug başını salladı. "Elimizde sadece belli belirsiz söylentiler var. Kuzeyde, Yılan Nehri'nin kaynağının yakınlarında, Yılan Gölü'nde, Büyük Güney Ormanı’nın aşağısında, Irabek Ormanı'nın derinliklerinde bir yerlerde. Kimse bilmiyor."</p>
	<p class="block_3"> </p>
	<p class="block_2">"Baktın mı?"</p>
	<p class="block_3"> </p>
	<p class="block_2">Pug başını salladı, "Bulabildiğim ya da icat ettiğim her büyüyü kullandım ve o kıtanın büyük bir kısmında dolaştım. Acı gerçek şu ki, ya kendilerini gözlerden uzak tutmak için -hem büyülü, hem de normal yollardan-inanılmaz derecede yetenekliler, ya da o kadar bariz bir şey yapıyorlar ki ben göremiyorum."</p>
	<p class="block_3"> </p>
	<p class="block_2">Miranda şarabını yudumladı. Bir süre sonra, "Bu bizi hâlâ yenmemiz gereken bir orduyla baş başa bırakıyor," dedi.</p>
	<p class="block_3"> </p>
	<p class="block_2">"Korkarım daha da fazlasıyla." "Nasıl?"</p>
	<p class="block_3"> </p>
	<p class="block_2">Pug, "Calis'in, bu olağandışı seferin kalbindeki çok çok güçlü bir şeyi bulacağına inanıyorum, ama sebebini söyleyemem," dedi. Karşı taraftaki kitaplığa gitti. "Burada, farklı gerçeklik seviyeleri arasındaki girişlerden, yollardan ve güzergâhlardan bahseden birkaç tane cilt var." "Dünyalar Koridoru gibi mi?"</p>
	<p class="block_3"> </p>
	<p class="block_2">Pug kafasını iki yana salladı. "Orası, anlayabildiğimiz kadarıyla nesnel evrende var olan bir yer, ama koridorlarda yolculuk edenlerin nesnel gerçekliğin belirli sınırlarının ötesinde var olmasına izin veren bir yaratılış yapısıdır. Tanrıların Salonu'nun ne kadar gerçekçi göründüğünü hatırlıyor musun?" "Evet. Çok inandırıcı bir illüzyondu."</p>
	<p class="block_3"> </p>
	<p class="block_2">"Bir illüzyondan fazlasıydı. Daha yüksek bir gerçeklik seviyesine, daha yüksek bir enerji durumuna eriştim. Yapabileceğim en yakın tanım bu. Uzun zaman önce, Ölü Tanrılar Şehri'ne gittim ve bağlantı... yerinden, Ölüm Tanrıçası'nın Salonu'na girdim. Lims-Kragma ile konuştum." "İlginç," dedi Miranda.</p>
	<p class="block_3"> </p>
	<p class="block_2">Pug ona baktı ve onunla dalga geçmediğini gördü.</p>
	<p class="block_3"> </p>
	<p class="block_2">"Konuştuğun gerçekten Ölüm Tanrıçası mıydı?"</p>
	<p class="block_3"> </p>
	<p class="block_2">"Varmaya çalıştığım nokta da bu. Ölüm Tanrıçası yoktu, ama yine de vardı. Yaratılışın doğal gücü ve ona denk olan yıkımın doğal hareketi vardı. Bir zamanlar yaşayan bir şeyi yıkanlar, yeni bir hayat için besin sağlıyor. Bunların çok azını anlayabiliyoruz," dedi, bir hayal kırıklığı ifadesiyle. "Ama bu kişileştirmeler, tanrılar ya da tanrıçalar, sadece gerçekliğin bir durumunda yaşayan bizlerin, başka bir gerçeklikten gelen güçler, varlıklar ve enerjilerle etkileşebildiği bir yol olabilir." "İlginç bir teori," dedi Miranda.</p>
	<p class="block_3"> </p>
	<p class="block_2">"Aslında çoğu Nakor'a ait."</p>
	<p class="block_3"> </p>
	<p class="block_2">"Ama bütün bunların işlenmek üzere olan cinayetle ne ilgisi var?" "Diğer durumlarda var olan yaratıklar. Dehşet ile karşılaşmıştım."</p>
	<p class="block_3"> </p>
	<p class="block_2">"Gerçekten mi?" dedi Miranda, açıkça etkilenmişti. "Söylenenlere göre hayat çalıcıları hafife almamak gerekiyormuş."</p>
	<p class="block_3"> </p>
	<p class="block_2">"Elimdeki ilk ipucu buydu. Dehşet ile ilk kez dövüştüğümde, farklı bir ritim hissettim, varlığının enerjisinde farklı bir durum. Onu yendiğim zaman, birkaç şey öğrendim.</p>
	<p class="block_3"> </p>
	<p class="block_2">"Yıllar geçtikçe başka şeyler de öğrendim. Birçok yıl Tsuranilerin anayurdu Kelewan'da yaşamak bana, Midkemia'da asla kazanamayacağım kavrayışlar verdi.</p>
	<p class="block_3"> </p>
	<p class="block_2">"Keşfettiğim şeylerden biri, Dehşet'in bu dünyada yaşayan varlıkların yaşamını içmediğiydi. Yalnızca enerjilerini kullanabilecekleri bir şekle dönüştürüyorlar. Bu değişimin talihsiz sonucu, dokundukları yaratığın ölmesi oluyor."</p>
	<p class="block_3"> </p>
	<p class="block_2">"Korkarım, bu gibi akademik düşünceler ölenlerin çok az ilgisini çekiyordur"</p>
	<p class="block_3"> </p>
	<p class="block_2">"Doğru, ama görüyorsun ya bu önemli bir şey. Eğer onlar bunu yapabiliyorsa, normal düşünce çerçevemizde göremediğimiz güçler neden uzanıp dünyamızdaki enerjiyi kendi amaçları doğrultusunda kullanamıyor?" "Bununla nereye varacağız?" diye sordu Miranda, sabırsızlandığını belli ederek. "Kâhin'i son ziyaret ettiğinde, Yaşamtaşı nasıl görünüyordu?" diye sordu Pug. "Ne demek istiyorsun?" "Her zaman gözüktüğü gibi mi gözüküyordu?"</p>
	<p class="block_3"> </p>
	<p class="block_2">"Bilmiyorum." Miranda şaşkın görünüyordu. "Onu ilk defa görüyordum."</p>
	<p class="block_3"> </p>
	<p class="block_2">"Ama onunla ilgili garip bir şey vardı, değil mi?"</p>
	<p class="block_3"> </p>
	<p class="block_2">Miranda omuzlarını silkti. "Bir şey hissettim..."</p>
	<p class="block_3"> </p>
	<p class="block_2">"İçinde kapana kısılmış Valherular, bir şekilde bir şey yapıyordu."</p>
	<p class="block_3"> </p>
	<p class="block_2">Miranda dalgın gözüküyordu. "Kıpırdanıyorlardı. Sanırım böyle söylemiştim. Her zamankinden fazla kıpırdıyorlardı."</p>
	<p class="block_3"> </p>
	<p class="block_2">"Korkarım Pantathia toplumundaki birisiyle ya da bir grupla doğrudan etkileşime girmenin bir yolunu bulmuş olabilirler. Belki de artık onları şu sözde Zümrüt Kraliçe yönetiyordur" "Bu ürkütücü bir düşünce."</p>
	<p class="block_3"> </p>
	<p class="block_2">Pug, "Çok az kişinin bildiği bir şey var," dedi. "Kara Macros'u duydun mu?"</p>
	<p class="block_3"> </p>
	<p class="block_2">Miranda, "Evet," dedi. Ses tonu yavan olduğu için Pug Kara Büyücü hakkında anlatılan hikâyelere inanmadığını tahmin etti.</p>
	<p class="block_3"> </p>
	<p class="block_2">"Yaptığı şeylerin birçoğu dramatik bir etki yaratmak içindi, ama birçoğu da bugünkü kavrayışımın bile ötesindeki bir büyü düzenindeydi. Zamanla ilgili, benim üzerinde sadece tahmin yürütebileceğim şeyler yapabiliyordu örneğin." Kadının gözleri kısıldı. "Zamanda yolculuk mu?"</p>
	<p class="block_3"> </p>
	<p class="block_2">"Fazlası. Tomas ve ben onunla birlikte bir zaman tuzağına yakalandık ve zamanın başlangıcına gidip geri geldik. Ama o zihnini ve iradesini çok uzun sürelerin karşısında kullanabildi." "Bu ne demek?"</p>
	<p class="block_3"> </p>
	<p class="block_2">"Becerilerini ve güçlerini, çocukluk arkadaşım Tomas ve Ashen-Shugar arasında bir ilişki kurmak için kullandı-"</p>
	<p class="block_3"> </p>
	<p class="block_2">"Giydiği zırhın sahibi Valheru!" dedi Miranda.</p>
	<p class="block_3"> </p>
	<p class="block_2">"Bu asla mistik bir zırhın içine yerleştirilmiş basit bir kadim büyü olayı değildi. Macros o zırhı, yüzyıllar sonra Gedik Savaşı'nda yaptıklarını yapabilmesi için arkadaşımı idare etmek üzere bir araç olarak kullandı." "Kurnaz piç," diye mırıldandı Miranda. "Ya Tomas'ın zırhı bu tür bir kullanım için tek araç değilse?" Miranda'nın gözleri gittikçe büyüdü. "Bu mümkün mü?" "Elbette mümkün," dedi Pug. "Her geçen gün, mümkün olma yan çok az şey olduğundan daha da emin oluyorum."</p>
	<p class="block_3"> </p>
	<p class="block_2">Miranda ayağa kalkıp küçük odada volta atmaya başladı. "Nasıl öğrenebiliriz?"</p>
	<p class="block_3"> </p>
	<p class="block_2">"Calis'in dönmesini ya da bir şekilde ondan haber almayı bekleyeceğiz. Nakor'u son gördüğümde, eğer mümkünse Calis ile birlikte gitmesini istemiştim. Bu tür şeyleri çözmeye çok uygun biridir. Sana az önce anlattığım olasılığı üç yıldan daha uzun bir zaman önce fark ettim. Calis ile gittiğini söyledin. Onlar dönene kadar beklemekten memnun olurum. Pantathialılara bir hedef vermemek için o zamana kadar göz önünden uzak durmalıyız.</p>
	<p class="block_3"> </p>
	<p class="block_2">"Senin yapabildiğin gibi kendimi bir süreliğine koruyabileceğime eminim, ama kendimi sürekli korumak yorucu olacak ve belli çalışmalar yapmamı engelleyecektir."</p>
	<p class="block_3"> </p>
	<p class="block_1"> </p>
	<p class="block_1"> </p>
	<p class="block_2">Miranda başını salladı. "Şu Dünyalar Koridoru ve Tanrılar Şehri ile ilgili ipucu hikâyesi de neydi öyle?"</p>
	<p class="block_3"> </p>
	<p class="block_2">"Kendime saklayabileceğim, ama zekâya ve yeteneğe sahip birisi beni bulmak isterse yine de bulunabilecek bir yol istiyordum. Etrafı kolaçan edip sayısız dünya hakkında sorular sormak için Koridor'a gitmişsen, bazı zorluklarla karşılaşmışındır." "Suikastçılarına karşı uyarıldım," dedi.</p>
	<p class="block_3"> </p>
	<p class="block_2">"Kim söyledi?" "Dürüst John'un yerinde günün dedikodusuydu."</p>
	<p class="block_3"> </p>
	<p class="block_2">Pug, "Bir dahaki sefere sessiz bir anlaşma için birisini kiralamak istediğimde, sanırım Han'dan uzak durmam gerekecek," dedi.</p>
	<p class="block_3"> </p>
	<p class="block_2">"Seni Mustafa'ya kim yönlendirdi?" "Boldar Blood."</p>
	<p class="block_3"> </p>
	<p class="block_2">"Sen Mustafa'nın yanından ayrıldığın zaman, seni beklemek için doğruca dağlara gittim. Başka bir yere gitmeni söylediğim basit numara, son numaramdı." Gülümsedi. "Çok nazik bir konuk olduğunu göstermemiş olsaydın, Pantathialılar dikkat ettiğinde Yıldızlimanı'ndan olabildiğince uzakta olduğu için senden o soğuk tepelerde kurtulacaktım."</p>
	<p class="block_3"> </p>
	<p class="block_2">Miranda suratını buruşturdu. "İnce zekâdan yoksun."</p>
	<p class="block_3"> </p>
	<p class="block_2">"Belki, ama zaman daralıyor ve Calis ile Nakor'u beklerken yapacak çok işim var." "Yardımcı olabilir miyim? Boldar Blood LaMut'taki bir handa beni bekliyor."</p>
	<p class="block_3"> </p>
	<p class="block_2">"Şimdilik ona beklemesi için haber gönder, paralı askere Tabert'in yerindeki kızların ve biranın tadını çıkarması için izin ver," dedi Pug. "Sana gelince, burada yardım alabileceğim yapılacak sayısız iş var, eğer senin için sakıncası yoksa."</p>
	<p class="block_3"> </p>
	<p class="block_2">"Yemek pişirmem," dedi Miranda, "ya da pantolonlarını onarmam."</p>
	<p class="block_3"> </p>
	<p class="block_2">Pug güldü. Keyiflenmişti. "Bu uzun zamandır attığım en güzel kahkahaydı." Kafasını iki yana salladı. "Hayır. İhtiyacım olan bütün yemeği ve çamaşırı Efsuncunun Adası'ndan elde edebiliyorum. Gathis'e haber veriyorum ve her şey hazır olunca, yiyeceği içeri, çamaşırları dışarı naklediyorum.</p>
	<p class="block_3"> </p>
	<p class="block_2">Hayır, sana çok eski bir kütüphanenin büyük bir kısmında ipuçlarını aramaya başlaman için ihtiyacım var."</p>
	<p class="block_3"> </p>
	<p class="block_2">"Neyin ipuçlarını?" diye sordu Miranda, artık açıkça meraklanmış bir şekilde.</p>
	<p class="block_3"> </p>
	<p class="block_2">"Gerektiğinde birisini bulmak içir nereye gitmemiz gerektiğine dair ipuçları."</p>
	<p class="block_3"> </p>
	<p class="block_2">Sanki yanıtı zaten biliyormuş gibi kafasını yana yatırarak, "Kimi aramak için?" diye sordu. Pug, "Eğer Calis korktuğum haberleri getirirse, karşılaşacağımız büyü türüne karşı koyabilecek bildiğim tek varlığı bulmak zorunda kalacağız," dedi. "Bir kez daha Kara Macros'un yerini bulmaya çalışacağız."</p>
	<p class="block_3"> </p>
	<p class="block_4"><img alt="Line" src="images/image.png" class="calibre4"/></p>
	<p class="block_3"> </p>
	<p class="block_9" id="calibre_pb_19"> </p>
</body></html>
