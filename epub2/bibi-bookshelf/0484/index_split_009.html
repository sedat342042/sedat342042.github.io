<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Karanlık Kraliçenin Gölgesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">-09-</p>
	<p class="block_6">ÇÖKÜŞ</p>
	<p class="block_3"> </p>
	<p class="block_2">Erik inledi.</p>
	<p class="block_3"> </p>
	<p class="block_2">Ayakları tehlikeli taş yığınında kayan delikanlı, kaya parçaları dolu çuvalı tepenin doruğuna taşımaya çalışıyordu. Tepe, altı mahkûmun yukarı taşıdığı kaya parçalarından oluşuyordu. Kan ter içinde doruğa ulaşan Erik durakladı, derin bir nefes aldı ve omzundaki ağır çuvalı savurarak yere bıraktı. Çuvalı baş aşağı çevirdi ve kaya parçaları, arkadan gelenlerin taşlardan kaçmak zorunda kalırken küfür etmesine yol açarak yığının kenarından yuvarlanmaya başladı. Anlamsız görevine devam etmek için tehlikeli taş yığınından aşağı inmeye çalışmadan önce, muhafızların bir süre soluklanmasına izin vereceklerini biliyordu.</p>
	<p class="block_3"> </p>
	<p class="block_2">Çevresindeki manzaraya baktı. Taş tepeciği askeri bir kampın ortasında yükseliyordu. Daha önce hiç askeri bir kamp görmemişti, ama bu kampın dünyadaki böylesi herhangi bir kamptan farklı olduğunu tahmin ediyordu. Hem dışarıdan kimsenin yaklaşmamasını sağlamak, hem de mahkûmları içeride tutmak için, üzerinde gözcülerin devriye gezdiği kütük duvarlarla çevrelenmiş devasa bir kareydi. Kampın etrafındaki orman, hiç kimsenin içeride olanları görmeye yetecek kadar yaklaşmamasını sağlamak için, dört bir yandan en az üç yüz metre temizlenmişti.</p>
	<p class="block_3"> </p>
	<p class="block_2">Kampın ortasında, kampın duvarları gibi kütüklerden yapılmış üç büyük bina vardı. Her biri altı adam için tasarlanmış on geniş çadır, kampın kuzey duvarının dibine dizilmişti. Sabah rüzgârı tanıdık bir sesi taşıdı ve Erik silah deposunun, deri atölyesinin ve yemeklerin pişirildiği barakanın olduğu güney duvarına doğru baktı.</p>
	<p class="block_3"> </p>
	<p class="block_2">"Von Darkmoor!" diye bağırdı bir muhafız ve Erik düşüncelere dalmış olduğunu fark etti. Bir sonraki uyarıyı bir kuş oku -isabet ettiği takdirde insanın kolunu kırabilen, deriyle kaplı sert kurşun bilyeli bir ucu olan bir ok- izleyecekti. Genellikle tepenin doruğundaki şanssız hedefi vurmak için kullanılırdı. Bunu, Robert de Loungville'in tepedeki kayalara eşdeğer bir sertlikteki azarlaması izlerdi.</p>
	<p class="block_3"> </p>
	<p class="block_2">Çavuş, taşların yuvarlanmamasına çalışarak yavaşça taş yığınına çıkan adamları izlemek için biraz ileride durdu. Sessizce, adı Foster olan onbaşıyla konuşuyordu. Taşları tepeye çıkarmaya çalışan adamlardan bazılarını gösteriyorlardı. Roo Erik'e doğru ilerledi ve nefes nefese, "Sanırım sadece iki ya da üç tur kaldı," dedi.</p>
	<p class="block_3"> </p>
	<p class="block_2">Erik, Darkmoorlu cılız çocuğun asla bu tarz işler yapacak birisi olmadığını biliyordu, ama bir haftadır diğerlerine ayak uydurmayı başarmıştı. Erik bunun bir kısmının yemekten olduğunu biliyordu. Hiçbiri hayatlarında bu kadar iyi yemek yememişti. Ve şafakta kalkmalarına karşın, dinlenmelerine yetecek kadar erken yatıyorlardı.</p>
	<p class="block_3"> </p>
	<p class="block_2">Erik eski gücünün geri geldiğini, hatta daha da formda olduğunu hissediyordu. O ve Biggo, daha fazla taşıyabildiği için diğerlerinden daha fazla yük yükleniyordu, ama her adam kendi payına düşen taşları taşımakla yükümlüydü.</p>
	<p class="block_3"> </p>
	<p class="block_2">Erik at arabasının boşalttığı küçük yığınlardan büyüyen tepeye bir sefer daha yaptı. Aşağıya indiğinde, Robert de Loungville'in eliyle onu yanına çağırdığını gördü. Altı mahkûm da işlerini bitirdiğinde, düzensizce sıraya girdiler ve de Loungville yanlarına geldi.</p>
	<p class="block_3"> </p>
	<p class="block_2">"Yoruldunuz mu?" diye sordu, sıcak bir gülümsemeyle.</p>
	<p class="block_3"> </p>
	<p class="block_2">Adamlar mırıldanarak yorulduklarını söylediler ve de Loungville anladığını gösteren bir ifadeyle başını salladı. "Eminim," dedi. "Hayatınızda hiç olmadığı kadar yorulmuş olabilir misiniz?" Adamlardan bir onay mırıltısı yükseldi. Topuklarının üstünde hafifçe arkaya ve öne sallandıktan sonra, "Peki yorulduğunuz zaman düşmanınız size vurursa ne yapacaksınız?" diye bağırdı. Erik aniden arkasından bir darbe yedi ve yere yıkıldı. Nefes nefese ve kalbi hızla çarparak sırtının üstünde yuvarlanırken, siyahlar içindeki bir adam uzaklaşıyordu.</p>
	<p class="block_3"> </p>
	<p class="block_2">Siyahlara bürünmüş bir adam yüzükoyun yerde yatarken çevik bir şekilde dans ederek açılan Sho Pi hariç, diğerleri de aynı şekilde yerdeydi.</p>
	<p class="block_3"> </p>
	<p class="block_2">De Loungville, "Bak sen," dedi. "Bunu nasıl basardın?"</p>
	<p class="block_3"> </p>
	<p class="block_2">Sho Pi, "Bir an bile güvende olmadığımı farz ederek Çavuş," dedi.</p>
	<p class="block_3"> </p>
	<p class="block_2">De Loungville kaşlarını kaldırdı ve gözleri saygıyla ardına kadar açılmış bir şekilde başını salladı.</p>
	<p class="block_3"> </p>
	<p class="block_2">"Bu takdir edebileceğim bir davranış." Sho Pi'ye yaklaşırken neredeyse sallana sallana ilerliyordu. "Bu adamı örnek alsanız," dedi diğerlerine, "iyi edersiniz." Uyarıda bulunmaksızın uçarak Sho Pi'nin dizlerine tekme attı, ama Isalani tekmeden ustalıkla kurtuldu.</p>
	<p class="block_3"> </p>
	<p class="block_2">Aniden yana çekilerek, kendisinden daha ufak tefek ama sağlam adamın attığı tekmeden kurtulan Isalani'nin hareketleri güçlükle görünüyordu. Sağ ayağının dışıyla bir tekme attı ve seri tekmelerle de Loungville'in yüzüne ve göğsüne vurmaya başladı, ardından bacağını, tam daire çizecek şekilde yerde çevirdi ve de Loungville'in ayakları yerden kesildi.</p>
	<p class="block_3"> </p>
	<p class="block_2">Hâlâ yerde yatan adamlar, kendilerine eziyet eden adamın burnunun sürtülmesine güldüler, ama iki muhafız koşarak gelip onu de Loungville'den uzaklaşmaya zorlayarak arbaletlerini Sho Pi'ye doğrultunca kahkahaları sessizliğe dönüştü.</p>
	<p class="block_3"> </p>
	<p class="block_2">Robert de Loungville kafasını sertçe iki yana sallayarak doğruldu, ardından da sıçrayarak ayağa kalktı. "Bunun komik olduğunu mu düşünüyorsunuz?" Çıt çıkmadı.</p>
	<p class="block_3"> </p>
	<p class="block_2">'"Bunun komik olduğunu mu düşünüyorsunuz?' dedim." Adamlar, "Hayır Çavuş!" diye bağırdı. De Loungville dönüp, "Size komik bir şey göstereyim," dedi. Sesi neredeyse, adamların bir haftadır duymaya alışmış oldukları çığlığa dönüştü. "Şu kaya yığını yanlış yerde duruyor!" Erik başlarına geleceği anlayınca, inlememek için kendini zor tuttu. "O yığını şuraya taşıyacaksınız." De Loungville artık boş olan at arabasının durduğu yeri gösterdi. "Taşların durmasını istediğim yere tam olarak karar verdikten sonra, onları tekrar taşıyacaksınız. Anlaşıldı mı?"</p>
	<p class="block_3"> </p>
	<p class="block_2">Erik düşünmeden, "Evet efendim!" diye bağırdı.</p>
	<p class="block_3"> </p>
	<p class="block_2">"Başlayın."</p>
	<p class="block_3"> </p>
	<p class="block_2">Erik diğerlerinin ne yaptığına bakmadan kalktı, çuvalını aldı ve kaya yığınına doğru yürümeye başladı. Yığının dibine varınca çuvalı doldurmak için eğildi, ama havada de Loungville'in sesi çınladı. "Yukarıdan aşağıya von Darkmoor! Yukarıdan aşağıya taşınmasını istiyorum!"</p>
	<p class="block_3"> </p>
	<p class="block_2">Erik irkildi ve hiçbir yorumda bulunmadan taş yığınının tepesine yapacağı tehlikeli tırmanışa başladı. Yarı yolda, Billy Goodwin'in, "Şu piçe iyi bir tekme atmak isterdim," dediğini duydu.</p>
	<p class="block_3"> </p>
	<p class="block_2">Yığının daha aşağısındaki Biggo'nun, "Bu şansla muhtemelen kalbine tekme atıp ayağını kırardın," dediğini duydu. Erik gülmesine engel olamadı ve birdenbire, Stefan'ın ölümünden beri ilk defa güldüğünü fark etti. Aniden ayağı kaydı ve dizlerinin üstüne düştü. Acıdan irkilerek tekrar ayağa kalkarken, bu kampı bir hafta önce gördüğü güne lanet etti.</p>
	<p class="block_3"> </p>
	<p class="block_2">Krondor'un beş mil doğusunda bindirildikleri at arabası, Krondor ile Darkmoor arasındaki işlek yoldan ayrılarak güneye dönmüştü. Ama girdikleri yol, Düşler Vadisi ve Kesh sınırına giden güneydoğu anayolu değildi. Daha çok, Erik'e küçük bir gölün kenarında, üç tarafı korunaklı tepelerle çevrili ve bir zamanlar tarım yapılan bir köye gidiyormuş gibi gelen, eski bir araba yolunu takip etmişlerdi. Yol boyunca dizilmiş birkaç muhafız karakolundan ve Robert de Loungville geçiş belgelerini göstermesine rağmen üç kere durdurulmalarından, krallığın bu bölgeyi istimlak ettiği anlaşılıyordu.</p>
	<p class="block_3"> </p>
	<p class="block_2">Onlarla birlikte at süren bütün o muhafızlara ve Prens'in Özel Muhafızları’nın pelerinlerine rağmen, yoldaki muhafızların hâlâ tedbiri elden bırakmaması, Erik'i meraklandırmıştı. Erik'in dikkatini çeken bir diğer şey de, kampa giden bu yolu koruyan askerlerin son derece deneyimli askerler olmasıydı. Adamların hepsi orta yaşlıydı; aralarında yüzünde kırışık olmayan kimse yoktu ve birçoğu yara izleri taşıyordu. Ayrıca çoğu farklı şövalye pelerinleri giyiyordu. Bazılarında Bas-Tyra'nın altın kartalının olduğu siyah, diğerlerinde Crydee'nin altın martısının olduğu kahverengi pelerinler vardı.</p>
	<p class="block_3"> </p>
	<p class="block_2">Kapıdaki bir muhafız çavuşu, de Loungville'i Bobby diye seslenerek selamlamış, ama yine ele geçiş belgelerine bakmıştı. Tesisin içine girdiklerinde, Erik ve diğerleri kampı ilk defa görmüşlerdi. Hepsi de siyah tunik ve pantolon giyen bir düzine adam, araba kapıdan girdiğinde kampın bir köşesinde yayla pratik yapıyordu ve büyük kapılar kapandığında, Erik bir düzine başka askerin binicilik antrenmanı yaptığını görmüştü. At arabası gıcırdayarak durduğunda zincirleri çözülürken aval aval bakmıştı. Arabadan indirilip koşturularak ana binanın önüne getirilmişler ve Erik'in asla anlayamamış olduğu bir amaç doğrultusunda orada bir saatten fazla öylece dikilmişlerdi.</p>
	<p class="block_3"> </p>
	<p class="block_2">Beklerken, hâlâ yaşıyor olduğu gerçeğinden büyük bir sevinç duymuştu. Darağacında yaşadığı tecrübe, kasvetli bir bunalım ve sersemletici bir mutluluk arasında gidip gelmesine sebep olmuştu. Kampa keyfi yerinde girmişti ve isimsiz binanın önünde beklerken de keyfi kaçmamıştı.</p>
	<p class="block_3"> </p>
	<p class="block_2">De Loungville bir saatten uzun bir süre içeride kalmış ve bir çeşit doktor gibi görünen bir adamla geri dönmüştü. Adam mahkûmları inceledikten sonra, durumları hakkında Erik'in anlamadığı birkaç yorum yapmıştı. Hayatında ilk defa, zinde olup olmadıklarını incelediğinde biraz da olsa atların ne hissettiğini anlamıştı.</p>
	<p class="block_3"> </p>
	<p class="block_2">Mahkûmlar birtakım garip hareketler yaptırılarak çabucak gözden geçirilmiş ve etrafta yürümeleri istenmişti. Bu, etraflarında dikilen siyahlar içindeki adamların kaba ve alaylı yorumlar yapmasına yol açmıştı.</p>
	<p class="block_3"> </p>
	<p class="block_2">Günün sonunda, ikinci büyük binaya, yemekhaneye götürülmüşlerdi. Siyahlı adamlar oturduktan sonra masaların yarısı boş kalmıştı. Krondor Prensi'nin toprak beylerinin üniformasını giyen genç çocuklar, Erik'in rüyasında bile göremeyeceği bollukta yiyecekler getirerek masaların arasında koşuşturmuştu. Sıcak ve bol bol tereyağı sürülmüş ekmekler, yakındaki dağlardan atlıların getirdiği, buzla soğutulmuş inek sütü dolu sürahiler, her türden sebzeyle çevrelenmiş tavuk, sığır ve domuz etleri, peynir ve meyve tabaklarının yanına yerleştirilmişti.</p>
	<p class="block_3"> </p>
	<p class="block_2">Erik kendini birden inanılmayacak kadar aç hissetmiş ve yemişti.</p>
	<p class="block_3"> </p>
	<p class="block_2">O gece çadırlardan birinde Roo'nun yanında neredeyse yarı baygın yatmıştı.</p>
	<p class="block_3"> </p>
	<p class="block_2">Ertesi sabah eğitim başlamıştı ve taşlardan bir tepe yapmaları emredilmişti. Robert de Loungville, sonsuz gibi gözüken taş yığınlarını almalarını ve kampın yarı uzaklığına taşıyıp bu tepeyi yapmalarını emretmişti. Düşünceleri, Sho Pi'nin, "Özür dilerim," demesiyle kesildi.</p>
	<p class="block_3"> </p>
	<p class="block_2">Erik doruğa ulaştı ve diz çöküp çuvalını doldurmaya başlarken, "Ne için?" diye sordu.</p>
	<p class="block_3"> </p>
	<p class="block_2">"Öfkeme yenik düştüğüm için. Beni yere yıkmasına izin verseydim bu işi bir kere daha yapmak zorunda kalmazdık."</p>
	<p class="block_3"> </p>
	<p class="block_2">Erik çuvalını doldurmayı bitirdi. "Ah, bence başka bir sebep bulurdu. Şen ona sadece uygun bir bahane verdin." Sho Pi doruktaki yerini alırken tepeden aşağı dikkatlice inmeye başlayan Erik, "Kıçının üstüne oturmasını görmeye değer," dedi.</p>
	<p class="block_3"> </p>
	<p class="block_2">"Yarın da aynı şekilde hissedeceğini umuyorum dostum."</p>
	<p class="block_3"> </p>
	<p class="block_2">Ağrıyan omuzlarına ve bacaklarına ve sürekli yuvarlanıp duran taşlardan dolayı vücudunun her tarafındaki mavi-siyah izlere rağmen, Erik öyle hissedeceğini biliyordu. "Çıkın oradan köpekler!" Erik ve Roo, tam ayılamadan yataklarından çıkmış, ayakta duruyorlardı. Onbaşı Foster altı adama baktı. Billy Goodwin, Biggo ve Luis geniş çadırın bir tarafında, Erik, Roo ve Sho Pi de diğer tarafındaydı. Altısı da -askerlerin 'esas duruş' dediği- onlara öğretilen şekilde duruyordu; baş geride, gözler ileride, eller iki yanda, ayaklar topuklarla belli bir açıda, her adam tahta ve saman yatağının dibinde.</p>
	<p class="block_3"> </p>
	<p class="block_2">Eğer bu sabah diğer sabahlar gibi olsaydı, kampta çalışan aşağı yukarı kırk adamdan boşalan masaya sessizlik içinde oturmaları gereken kahvaltıdan önce yaklaşık bir saat çalışırlardı. Diğer adamlarla konuşmaları yasaklanmıştı ve siyahlı askerler de mahkûmlarla konuşma eğilimi göstermemişti.</p>
	<p class="block_3"> </p>
	<p class="block_2">Erik siyahlı adamların, asker olmaları için eğitildiklerinden emindi. Talim yaparak, kütük duvarlara tırmanarak, engellerden atlayarak, ata binerek ve her türden silahla antrenman yaparak uzun saatler geçiriyorlardı.</p>
	<p class="block_3"> </p>
	<p class="block_2">Üç gündür Robert de Loungville'in yeni seçtiği yere taş taşımaya devam etmek yerine, Erik'in artık subayların yaşadığını düşündüğü büyük binanın önüne getirilmişlerdi. De Loungville binaya girerken, esas duruşta beklemeleri söylendi.</p>
	<p class="block_3"> </p>
	<p class="block_2">De Loungville birkaç dakika sonra arkasında bir adamla binadan çıktı. Sebebini bilmemesine rağmen, çavuşun yanındaki adamın garip görünüşünden etkilenmişti. İnce yapılı, sarışın ve gençti -yirmi ya da yirmi beş yaşından büyük değildi- ama konuşurlarken de Loungville ona bariz bir saygı gösteriyordu.</p>
	<p class="block_3"> </p>
	<p class="block_2">"Bunlar son altı kişi," dedi de Loungville. Sarı saçlı adam hiçbir şey söylemeden başını salladı. "Bu hoşuma gitmiyor," diye devam etti de Loungville. "Altmış adam planlamıştık, otuz altı değil." Diğer adam sonunda konuştu ve konuşmasında yumuşak ve terbiyeli, ama yine de Erik'in Darkmoor'daki ve Ravensburg'deki varlıklı tüccarlar ve soylular arasında duyduklarından farklı, garip bir şey vardı. Erik birçok yabancı aksan duymuştu, ama bunu çıkaramıyordu. "Katılıyorum, ama koşullar bizi elimizdekiyle yetinmek zorunda bırakıyor. Peki bunlar?" "Söz verildi Calis, ama önümüzde aylar sürecek bir eğitim var." "Kim bunlar?" diye sordu Calis denilen adam.</p>
	<p class="block_3"> </p>
	<p class="block_2">Robert de Loungville Biggo'nun önüne geçti. "Bunun adı Biggo. Bir öküz kadar güçlü ve oldukça zeki... Göründüğünden daha çeviktir. Sakin. Kolay sinirlenmez."</p>
	<p class="block_3"> </p>
	<p class="block_2">Bir sonraki adamın önüne geçti. "Luis de Savona. Rodezialı bir cani. Bıçak kullanmaktan hoşlanıyor. Gideceğimiz yerde işe yarar."</p>
	<p class="block_3"> </p>
	<p class="block_2">Ardından, "Billy Goodwin," dedi. "Sıradan birisine benziyor, ama sırf eğlenceli diye boğazınızı keser. Öfkelendiği zaman çok sert, ama terbiye edilebilir."</p>
	<p class="block_3"> </p>
	<p class="block_2">Erik'in önünde durdu. "Bu von Darkmoor'un piçi. Yaşamak için muhtemelen çok aptal, ama neredeyse Biggo kadar güçlü ve söylenileni yapar."</p>
	<p class="block_3"> </p>
	<p class="block_2">Ardından Roo'nun önüne geçti. "Rupert Avery. Sinsi küçük bir kemirgendir, ama potansiyeli var." Beklemediği bir anda, Roo'nun sürekli göz önünde olan burnunu çekti ve "Bu kadar çirkin olduğu için onu ilk önce ben öldürmezsem tabii!" diye bağırdı suratına doğru.</p>
	<p class="block_3"> </p>
	<p class="block_2">Burnunu bıraktığında Roo neredeyse sırtüstü düşüyordu. De Loungville Sho Pi'nin önüne geçti. "Bu sana bahsettiğim Keshli. Sakinliğini korumayı öğrenebilirse, bize çok yararlı olabilir. Goodwin'den daha tehlikeli; öfkelendiğini belli etmiyor."</p>
	<p class="block_3"> </p>
	<p class="block_2">Ardından mahkûmlara döndü. "Bu adamı görüyor musunuz?" diye sordu.</p>
	<p class="block_3"> </p>
	<p class="block_2">Mahkûmlar, "Evet Çavuş!" dedi.</p>
	<p class="block_3"> </p>
	<p class="block_2">De Loungville, "Ondan korkun," dedi. "Hem de çok." Tek tek yüzlerine baktı. "Göründüğü gibi değildir. Krondor Kartalı'dır ve uçtuğu zaman akıllı insanlar görüş alanından uzak durur." Calis benzetmeye hafifçe güldü, başını salladı ve "Sizler, krallığın gereksinimlerine göre yaşayacak ya da öleceksiniz," dedi. "Üstünde olduğumuz görevi tehlikeye atmanıza izin vermeden sizi öldürürüm. Bu anlaşıldı mı?"</p>
	<p class="block_3"> </p>
	<p class="block_2">Adamlar başlarıyla onayladı. Parçası oldukları görevin ne olduğuna dair en ufak bir fikirleri yoktu, ama bu görevin krallığın çıkarları için çok önemli olduğu devamlı kafalarına sokulmuştu ve görev için herhangi bir tehdit oluştururlarsa, anında öldürüleceklerdi. Erik hayatında hiçbir gerçeği bundan daha fazla ikna edici bulmamıştı.</p>
	<p class="block_3"> </p>
	<p class="block_2">Calis tek tek yüzlerini inceledikten sonra, "İki haftanız var Bobby," dedi. "İki hafta! Üç ayım daha vardı!"</p>
	<p class="block_3"> </p>
	<p class="block_2">Calis belirsiz bir hüzün ifadesiyle, "Arutha öldü," dedi. "Babasının ölüm haberini aldıktan sonraki güne kadar Nicholas'a babasının planından bahsedilmemişti. Bu onun için bir şok oldu. Yaptığımız şeyin akıllıca olduğuna ikna olmuş değil." Dönüp de Loungville'e baktı. "İki hafta. Güvenilir olmayanları as." Başka bir şey söylemeden dönüp binaya girdi.</p>
	<p class="block_3"> </p>
	<p class="block_2">De Loungville adamlara bir kez daha göz gezdirdikten sonra, "Ondan korkun," dedi.</p>
	<p class="block_3"> </p>
	<p class="block_2">Ertesi sabah taş yığını yerinde yoktu. Siyahlı adamlara onu kaldırmaları emredilmişti ve otuz tanesi yığının üstünde çabuk bir iş çıkarmıştı. Erik ve diğerleri, Onbaşı Foster tarafından kampın başka bir kısmına götürülmüştü. Önlerinde durmuş ve "İçinizden herhangi bir ana kuzusu katil, bir kılıcın nasıl kullanıldığını bildiğini düşünüyor mu?" diye sormuştu.</p>
	<p class="block_3"> </p>
	<p class="block_2">Adamlar birbirlerine baktılar, ama hiçbiri bir şey söylemedi. Foster ya da de Loungville bir soru sorduğu zaman, ağzınızı açacak olursanız doğru yanıtı verdiğinizden kesinlikle emin olmanızın daha iyi olacağını, kampa gelişlerinden sonraki birkaç saat içinde öğrenmişlerdi.</p>
	<p class="block_3"> </p>
	<p class="block_2">"Ben de öyle düşünmüştüm," dedi Foster. "Ara sokakta bir adama arkasından sopayla vurmak daha kolay, ha Biggo?" Soğuk bir şekilde sırıttı.</p>
	<p class="block_3"> </p>
	<p class="block_2">Foster sıranın sonuna ilerledi. "Ya da, bir meyhanede sarhoş olduğunda bir adamın sırtına bir hançer sokmak, ha Luis?"</p>
	<p class="block_3"> </p>
	<p class="block_2">Erik'e geldiğinde, "Ya da, fare suratlı küçük arkadaşın karnına bir bıçak sokarken onu sadece arkasından tutmak."</p>
	<p class="block_3"> </p>
	<p class="block_2">Erik hiçbir şey söylemedi. De Loungville'in sert bir mizacı vardı ve acımasız bir adamdı, ama bunları yaparken özel bir zevk alıyormuş gibi gözükmüyordu. Onbaşı Foster mahkûmları aşağılamaktan keyif alıyor gibi görünüyordu. Billy Goodwin ikinci gün Foster'a sinirlenmiş ve kamptaki bütün birliklerin önünde tecrübeli asker tarafından adamakıllı dövülmenin getirdiği aşağılanmaya dayanmıştı. Siyahlı adamlar çevrelerine toplanıp gülmüştü.</p>
	<p class="block_3"> </p>
	<p class="block_2">Ellerinde üçer kılıç olan iki asker geldi. "Pekâlâ," dedi Foster, "bu iki arkadaş ve ben, bir gün elinizde bu silahı bulursanız kendinizi yaralamayın diye, size bu silahın kullanımıyla ilgili bir iki şey göstermeye çalışacağız." Kılıcını çekerek, "Sizden daha iyi olan adamlar ayaklarını koparmayı başarmıştı," dedi.</p>
	<p class="block_3"> </p>
	<p class="block_2">Askerler hepsine birer kılıç verdi. Erik kendisine verilen kılıcı beceriksizce tuttu. Bu, bazı savaşçıların kullandığı hızlı meçten daha ağır, geniş, melez ve büyük kılıçlardan daha kısa olan, sıradan bir krallık kısa kılıcıydı. Bu -çocukken duymuştu- eğitim yapılacak en basit silahtı.</p>
	<p class="block_3"> </p>
	<p class="block_2">"Dikkatinizi verin," dedi de Loungville. "Hayatınız kesinlikle buna bağlı."</p>
	<p class="block_3"> </p>
	<p class="block_2">Böylelikle silah eğitimiyle dolu yoğun bir hafta başladı. Günün yarısını, her tarafları siyah-mavi izlerle kaplanana kadar tahta antrenman silahlarıyla birbirlerine vurarak geçirdiler. Öğle yemeğinden sonra ahıra götürüldüler. "Aranızda binici var mı?" diye sordu de Loungville. Erik ve Luis ellerini kaldırdı. İki at getirildi ve de Loungville, "Binin de ne bildiğinizi görelim," dedi.</p>
	<p class="block_3"> </p>
	<p class="block_2">Luis çabucak ata bindi, ama Erik atının etrafında dolaşıp hayvanı inceledi.</p>
	<p class="block_3"> </p>
	<p class="block_2">De Loungville, "Seni davet etmesini mi bekliyorsun von Darkmoor?" dedi. İğnelemeyi duymazdan gelen Erik, "Bu hayvan sağlıklı değil," dedi.</p>
	<p class="block_3"> </p>
	<p class="block_2">"Ne?" diye sordu Robert de Loungville. "Bana oldukça sağlıklı gözüküyor."</p>
	<p class="block_3"> </p>
	<p class="block_2">"Sol arka bacağında bir sorun var." Erik eğilip elini atın sol arka bacağında gezdirdi ve hayvan nazik bir şekilde ayağını kaldırdı. Toynağının içinde birbirine girmiş kalın bir kir, saman ve dışkı yığını birikmişti. Erik bir aydır kemerinde olmayan çubuğa uzandı ve acı acı gülümsedi. "Eski alışkanlık." Kafasını kaldırıp baktı. Seyislerden biri tek kelime etmeden Erik'e bir toynak çubuğu uzattı. Erik toynaktaki kitleyi çıkardı. Birkaç adım geride duran de Loungville bile kokuyu alabiliyordu.</p>
	<p class="block_3"> </p>
	<p class="block_2">Erik toynağı tutup inceledi. "Pamukçuk. Bu onu toynak iltihaplanana kadar topallatmazdı, ama burada kesinlikle başka bir şey daha var." Erik toynağın içini oymaya başlayınca at karşı çıkıp ayağını çekmeye başladı. "Dur!" diye bağırdı Erik ve atın kıçına hafif bir şaplak attı. Ne yaptığını bilen biri tarafından tedavi edildiğini anlayan hayvan, memnun olmamasına rağmen sakinleşti. "Burada küçük bir taş var, ama çok içeri gömülmüş." Taş birdenbire fırladı ve yaradan kan ve irin boşalmaya başladı. "Ayağını günde bir ya da iki kez sıcak tuzlu suda bekletmek sorunu çözecektir. İltihap toplamasını önlemek için yaraya lapa koyulması gerekiyor." Atın bacağını bıraktı. "Birisi bu atlarla yeterince ilgilenmiyor Çavuş."</p>
	<p class="block_3"> </p>
	<p class="block_2">De Loungville, "Eğer bu gece bu ahırdan bir topal at daha çıkarsa, birisi kendini sabahın ilk ışıklarıyla Shamata garnizonuna giden gemide bulacak!" dedi. Seyislerden birine, "Başka bir binek getirin," diye bağırdı.</p>
	<p class="block_3"> </p>
	<p class="block_2">At götürülürken de Loungville, "Nasıl anladın?" diye sordu.</p>
	<p class="block_3"> </p>
	<p class="block_2">Erik omuzlarını silkti. "İşim bu. Demirciyim. Çoğu kişinin dikkat etmediği şeyleri görebilirim." De Loungville düşünürken çenesini ovuşturdu, ardından yavaşça, "Yerine geç," dedi.</p>
	<p class="block_3"> </p>
	<p class="block_2">De Loungville yeni bir bineğin getirilmesini beklerken, "Avluda tırısta bir tur at da görelim de Savona!" dedi.</p>
	<p class="block_3"> </p>
	<p class="block_2">Luis rahat bir şekilde atı ileri sürdü ve Erik hafifçe başını salladı. Rodezialının iyi bir oturuşu vardı ve hayvanın ağzını kesmiyordu. Dengesi biraz zayıftı ve bacakları tam olarak yerinde değildi, ama genel olarak ortalama bir biniciydi.</p>
	<p class="block_3"> </p>
	<p class="block_2">Her adam sırayla ata binerken öğleden sonra yavaş yavaş geçti. Az tecrübesi olmasına karşın Roo'nun oturuşu gayet iyiydi. Sho Pi doğal bir yeteneğe sahip gibi görünüyordu. Dengesi iyi, oturuşu rahattı. Biggo ve William kampın çevresinde yarım tur atamadan düştüler. Günün sonunda, Erik ve Luis hariç diğerleri, bacaklarında varlıklarından haberdar olmadıkları ama artık gerilmiş ve ezilmiş olan kaslarından şikâyet ediyordu.</p>
	<p class="block_3"> </p>
	<p class="block_2">Calis ile tanışmalarından sonraki üç gün Erik ve diğer beş mahkûm, her gün günde en az iki saat ata binmelerinin yanı sıra yoğun silah eğitimine alındılar. Erik, çabukluğunu iyi bir avantaj olarak kullanan Roo gibi, bir kılıcın nasıl kullanıldığına dair uygun bir mantık geliştiriyordu.</p>
	<p class="block_3"> </p>
	<p class="block_2">Hiçbiri sormamıştı, ama savaş için eğitildikleri belliydi ve Robert de Loungville'e becerileriyle ilgili bir şeyler kanıtlamaları, ileride hayatta kalmaları için gerekliydi. Hiç kimse, Calis'in, güvenilir olmayanların asılması ile ilgili de Loungville'e verdiği son talimat hakkında konuşmadı. Hiç kimse, iki haftalık zaman zarfında ne gibi bir güven oluşturulacağını düşünmüyordu.</p>
	<p class="block_3"> </p>
	<p class="block_2">Hafta yavaş yavaş geçerken, her adamın güçlü ve zayıf yanları belli olmaya başladı. Biggo emirler açık olduğu sürece iyiydi, ama beklenmedik bir şey olduğu zaman kararsız kalıyordu. Roo gözüpekti ve riske giriyordu ve bu yüzden çoğunlukla şişlikler ve çürüklerle karşılaşıyordu. Sho Pi kendini kaybedince -Erik'e grubun en ölümcül adamı olduğunu düşündüren bir tarzda- yoğun bir şekilde odaklanırken, Billy Goodwin gözü kararmış bir öfkeyle kendini kaybediyordu. Luis de Savona bıçakta çok iyi olduğunu iddia etmesine rağmen, vasat kılıç kullanıyordu ve oldukça iyi bir biniciydi, ama zayıf noktası fazla gururlu olmasıydı. Hiçbir meydan okumaya hayır diyemiyordu.</p>
	<p class="block_3"> </p>
	<p class="block_2">Sho Pi doğuştan yetenekliydi ve öğretilen her şeyi hemen kapıyordu. Eyerde rahat bir şekilde oturuyordu ve nasıl yapacağı gösterildikten sadece saatler sonra bir kılıcı kolayca kullanabiliyordu.</p>
	<p class="block_3"> </p>
	<p class="block_2">Calis ile tanışmalarından beş gün sonra, kamptaki eğitim değişmişti. Altı mahkûma, eşit sayıda siyahlı adamla birlikte sıraya geçmeleri emredildi ve on iki adam, Crydee Dükalığı'nın kahverengi ve altın sarısı üniformalarını giyen iki askerin kampın uzak bir bölgesinde beklediği yere götürüldüler. Önlerinde bir sürü garip görünüşlü nesne duruyordu. Bazıları silah gibi gözükürken, diğerlerinin ne olduğu anlaşılmıyordu.</p>
	<p class="block_3"> </p>
	<p class="block_2">İki asker -bir yüzbaşı ve bir çavuş- her birinin neler yapabileceğini çabucak göstererek, bu yabancı silahlar üstünde ders vermeye başladı. Bu gösteri bittikten sonra, başka bir alana götürüldüler. Dala rahibi gibi görünen bir adam, onlara yaralarla ilgilenmenin ilkelerini anlattı.</p>
	<p class="block_3"> </p>
	<p class="block_2">Günün sonunda Erik'in aklında tek bir şey vardı: savaşmaya gideceklerdi. Ama bugün verilen hızlı eğitimden anladığı kadarıyla, savaşa tam hazırlanamadan gideceklerdi.</p>
	<p class="block_3"> </p>
	<p class="block_2">Atların kişneme sesleri Erik'i uyandırdı. Yatağından kalktı ve çadırın kapısını yana çekti. Dışarı bakınca, Krondor Kraliyet Mızrakçılarından bir birliğin kampa girmekte olduğunu gördü. Doğuya göz attı ve havanın çoktan aydınlandığını gördü. Bir saat sonra uyandırılacaklardı.</p>
	<p class="block_3"> </p>
	<p class="block_2">Yatağına dönecekti ki, bir şey dikkatini çekti. Bir süre baktıktan sonra neyin dikkatini çekmiş olduğunu fark etti. Gördüğü şeyden neredeyse emin olana kadar izledikten sonra Roo'nun yatağına gitti. Diz çöküp arkadaşını sallayarak uyandırdı. Diğerlerini uyandırmaması için ağzını kapamıştı. Arkadaşına onu takip etmesini işaret etti.</p>
	<p class="block_16"> </p>
	<p class="block_2">Çadırdan çıktılar ve ardından Roo, "Ne var?" diye sordu.</p>
	<p class="block_3"> </p>
	<p class="block_2">"Miranda. Kraliyet Mızrakçılarından bir bölükle az önce geldi." "Emin misin?" diye sordu Roo.</p>
	<p class="block_3"> </p>
	<p class="block_2">"Hayır. Bu yüzden daha yakından bakacağım."</p>
	<p class="block_3"> </p>
	<p class="block_2">Erik döndü ve duvarda gezinen nöbetçiler onu görmesin diye çömelerek uzaklaştı. Nöbetçiler orada Erik ve diğerlerini içeride tutmak için bulunmuyordu, dışarıdan kimsenin yaklaşmamasını sağlamak için oradaydılar, artık bundan emindi.</p>
	<p class="block_3"> </p>
	<p class="block_2">İki delikanlı, Erik'in subayların yatakhanesi olarak düşündüğü binanın gözden uzak tarafından dolandı; en azından de Loungville her gece yatmaya oraya gidiyordu ve Calis de orada kalıyor gibiydi. Bineklerini çevirip kapıya doğru sürmeye başlarken atlarının üstünde rahatça oturan mızraklı süvarilere görünmemek için eğilerek gittiler. Erik, kamptan çıkmadıklarını, yalnızca komuta binasından uzaklaştıklarını anlamaya yetecek kadar uzun süre baktı. Bir şeyden kuşkulanmıştı, ama Roo'ya hiçbir şey söylemedi.</p>
	<p class="block_3"> </p>
	<p class="block_2">İkili binanın arkasına fırladı ve çömelerek bir pencerenin altına girdi. İçeriden belli belirsiz konuşma sesleri geliyordu. Erik Roo'ya sessiz olmasını işaret etti ve bir sonraki pencereye ilerledi.</p>
	<p class="block_3"> </p>
	<p class="block_2">Burada konuşmaları zar zor anlayabiliyordu.</p>
	<p class="block_3"> </p>
	<p class="block_2">"...kamptaki herkes uyanmadan önce gitmiş olmam gerekiyor. Buradaki her adam beni en az bir kere gördü. Burada olduğumun bilinmesi iyi olmaz. Çok fazla şüphe çeker."</p>
	<p class="block_3"> </p>
	<p class="block_2">Bir adam -Erik Calis olduğunu tahmin etti- karşılık verdi: "Katılıyorum. Seni buraya getiren acil bir şeyler olmalı. Ne oldu?"</p>
	<p class="block_3"> </p>
	<p class="block_2">"Nicholas Kâhin'den bir uyarı aldı. Hizmetkârlarının en yaşlılarıyla çiftleşmeye başlıyor ve bu yaz yeni Kâhin'e gebe kalacak."</p>
	<p class="block_3"> </p>
	<p class="block_2">Calis bir an sessiz kaldıktan sonra, "Yaşamtaşı'nı, onu Sethanon'da görmüş olanlar hariç, ben de herkes kadar biliyorum Miranda," dedi. "Yine de bana anlattıklarının önemini kavradığımdan emin değilim."</p>
	<p class="block_3"> </p>
	<p class="block_2">Miranda, Erik'in soğuk olduğunu düşündüğü bir tarzda güldü. "Görünen o ki, biz bu tehlikeli işe girişirken, Aal Kâhini nereden baksan beş yıl sürecek çiftleşme, doğumla ve ölüm döngüsüne giriyor. Başka bir deyişle, biz tam da Yaşamtaşı'nın içinde bulunduğu tehlikeyi sona erdirmenin yollarını bulmaya çalışırken, Kâhin çiftleşecek, vârisini doğuracak ve ölecek. Kızı erginleşene kadar, önümüzdeki yirmi beş yıl kâhinin öngörüsünden yoksun olacağız."</p>
	<p class="block_3"> </p>
	<p class="block_2">Calis, "Aal Kadimleri hakkında, onlar hakkındaki efsaneler hariç, çok az şey biliyorum," dedi. "Bu çiftleşmenin senin için bir sürpriz olduğu sonucuna mı varmam gerekiyor?"</p>
	<p class="block_3"> </p>
	<p class="block_2">Miranda, Erik'in duyamadığı bir şeyler mırıldandı ve ardından, "...birisinin kendi geleceğini görme sınırı sanırım," dedi. "Her bin yılda bir, Kâhin'in yeteneklerini yirmi beş yıllığına sınırlayan bir yeniden doğum çok sıkıntı yaratan bir şey değil, tabii bu açıdan bakarsan, ama bizim için zamansız olduğu kesin."</p>
	<p class="block_3"> </p>
	<p class="block_2">"Nicholas planlarımızı iptal etmeyi mi düşünüyor?"</p>
	<p class="block_3"> </p>
	<p class="block_2">Miranda, "Bilmiyorum," dedi. "Onu, babasını okuduğum gibi okuyamıyorum. Birçok yönden ona çok benziyor, ama diğer yönlerden çok farklı. Daha önce onunla yalnızca iki kez karşılaştım ve sen ve James bana kefil olduğunuz için bana birazcık da olsa güvendiğinden şüphem yok."</p>
	<p class="block_3"> </p>
	<p class="block_2">"Kendin hakkında fazla bir şey anlatmak istememe konusunda çok katı olsan da, düşmanı durdurmadaki içtenliğin ve kararlılığınla bizi ikna ettin." Bir an durakladı. "Bütün bunlardan çıkan sonuç ne?" diye sordu Calis.</p>
	<p class="block_3"> </p>
	<p class="block_2">"Bu, düşündüğümüzden daha kısa sürede harekete geçmemiz gerektiği anlamına geliyor. Bugünden başlayarak bu kampı ortadan kaldırman ve önümüzdeki hafta ayrılmak için gemilerini hazırlaman gerektiği anlamına geliyor."</p>
	<p class="block_3"> </p>
	<p class="block_2">Calis sessizdi. Derken, "Eğitilmemiş altı adamım var ve planladığımız sayının nerdeyse yarısındayız," dedi. "Paralı askerlere güvenemem. Bu hatayı yaptığım için geçen sefer bir sürü iyi adam öldü. Benim-" Durdu. "Her şeyi biliyorsun. Bobby ve ben bunları Arutha'ya üç yıl önce kabul ettirdik. Otuz altı adamla gitmemiz gerekiyorsa, son altı adam hakkında bir karara varmak için önümüzdeki dokuz günü kullanacağım. Oluşturduğumuz zincirde zayıf bir halka olmalarına izin vermeden onları kendim asarım, ama kendilerini kanıtlamaları için onlara en azından bu kısacık süreyi vereceğim."</p>
	<p class="block_3"> </p>
	<p class="block_2">Miranda'nın sesi yükseldi. "O adamları seçmek için büyük sıkıntıya girdim Calis. Her birini iyi tanıdığımı düşünüyorum. Bence kaçabilecek yalnızca iki kişi var; Goodwin ve de Savona. Diğerleri ihtiyaçlarımızı yerine getirecek."</p>
	<p class="block_3"> </p>
	<p class="block_2">"Kaçabilecek," diye tekrarladı Calis. "Sorun da bu. Sence. Eğer kaçacaklarını bilseydim, onları bu gece idam ettirirdim. Eğer kararlı olduklarını bilseydim, yarın ayrılırdım. Ama yanlış karar veriyorsak ve içlerinden biri yanlış zamanda kaçarsa... "</p>
	<p class="block_3"> </p>
	<p class="block_2">"Hiçbir şey kesin değildir."</p>
	<p class="block_3"> </p>
	<p class="block_2">Soğuk bir kıkırdama oldu ve Calis, "Korkarım, bir kâhinle çalışmak, bize bir çeşit sahte kesinlik görüntüsü vermiş. Daha önce olduğu gibi hiçbir şeyin açık olmadığı kesinliğe dönersek, bu tehlikeli girişimi sağ salim atlatabiliriz."</p>
	<p class="block_3"> </p>
	<p class="block_2">"Gidiyorum. Dokuz gün daha oyalanmakta ısrar ediyorsan, öyle olsun, ama Nicholas dik kafalıdır.</p>
	<p class="block_3"> </p>
	<p class="block_2">Olabildiğince erken harekete geçmeliyiz. İki casus yakaladık ve bir şeylerin peşinde olduğumuzu biliyorlar." "Ölü mü ele geçirdiniz?"</p>
	<p class="block_3"> </p>
	<p class="block_2">"Artık ölüler. Gamina, ölmelerinden önce iki adamın da zihnini okudu ve zaten bildiklerimiz dışında çok az şey öğrenebildi, ama yılanların bu kampın etrafını çeviriyor olduğu belli. Geçen yıl izlerini örtmeyi basardın, ama Krondor'un dışında olağandışı bir şeyler olduğunu biliyorlar. Gönderilen bir sonraki casus grubu sarayın etrafında dolanıyor olmayacak, bu karargâhı aramak için ormanda olacak. Burada olduğunu keşfettikleri anda-" "Bütün önlemleri aldık."</p>
	<p class="block_3"> </p>
	<p class="block_2">"Bir arabaya et yükleyen birisi, bir handa bir şey söyleyecektir. Saraydaki birisi, mahkûmların listesinin görülmesine izin verecek. Zaman alacaktır, ama bir yıl içinde, yılanlar sadece tekrar yollarına çıkacağını biliyor olmayacak, yanındaki her adamın adını da biliyor olacak." Calis bir süre sessiz kaldıktan sonra, Erik'in duyamadığı bir şeyler söyledi. Aniden bir kapının açılıp kapandığı duyuldu ve Erik aceleyle Roo'ya onu takip etmesini işaret etti. Geldikleri yoldan geri dönüp çadırlarına girdiler. Yatağına oturan Erik soluklanırken bir süre sessiz kaldı; ardından Biggo'yu uyandırdı. "Sessiz ol. Diğerlerini uyandır."</p>
	<p class="block_3"> </p>
	<p class="block_2">Luis, Sho Pi ve Billy uyandığında Erik, "Yakalanmanızdan kısa bir süre önce Miranda adında bir kadınla karşılaştınız mı?" diye sordu.</p>
	<p class="block_3"> </p>
	<p class="block_2">Dördü de birbirlerine baktı. İlk konuşan Sho Pi oldu. "Etkileyici yeşil gözleri olan siyah saçlı bir kadın mı?" Erik başını salladı. "Benimle Shamata'nın dışında konuştu. Krondor yolu üzerindeydim. Onda hemen dikkatimi çeken bir şeyler vardı. Gücü var." "Sana ne söyledi?"</p>
	<p class="block_3"> </p>
	<p class="block_2">Sho Pi omuzlarını silkti. "Önemsiz şeylerden konuştuk. Onu çok beğenmiştim ve dikkatini çekmek için iltifat ediyordum, ama onun ilgileri dünyevi şeylerden çok daha soyut gibi görünüyordu. Ve neden göründüğünden çok daha fazlasına sahip olduğunu hissettiğimi merak ettim." "Hapse atılacağına dair herhangi bir şey söyledi mi?" Sho Pi, "Hatırlayabildiğim kadarıyla hayır," dedi. Diğerleri de karşılaşmalarını anlattı. Billy ve Luis, kadının farklı bir isim kullandığını söylüyordu, ama altısının da, tutuklanmalarından yaklaşık bir ay önce bir yerlerde aynı kadınla karşılaştığı belliydi.</p>
	<p class="block_3"> </p>
	<p class="block_2">Biggo, "Darkmoor yakınlarında Erik ve Roo ile karşılaşmadan önceki hafta Shamata'da seninle," Sho Pi'yi gösterdi, "konuştuysa, o kız durmadan dolaşıyor demektir." "Bizi nereden tanıyor?" diye sordu Luis.</p>
	<p class="block_3"> </p>
	<p class="block_2">Erik, "Geleceği gören bir kâhinle yapılabilecek bir şey bu," dedi. "Bir şekilde önemliyiz, ama tabii önümüzdeki dokuz gün hayatta kalabilirsek. Darağacından neden kurtarıldığımızı bilmiyorum ve yaşamaya devam etmemizin bu insanlar için ne ifade edeceğini de bilmiyorum, ama şundan şüphem yok: Eğer Calis planları için tehlikeli olduğumuz sonucuna varırsa, dokuz gün içinde kampı dağıtmadan hepimizi asar. Eğer güvenilir olduğumuz sonucuna varırsa, yaşamaya devam ederiz. Bu kadar basit..."</p>
	<p class="block_3"> </p>
	<p class="block_2">Billy, "Bu çok çalışmamız gerektiği anlamına geliyor." "Zaten çok çalışıyorduk!" diye yakındı Luis.</p>
	<p class="block_3"> </p>
	<p class="block_2">"İstedikleri şey olma konusunda çok çalışmamız gerektiğini kastettim."</p>
	<p class="block_3"> </p>
	<p class="block_2">Sho Pi, "Billy haklı; o ve ben sinirlerimize hakim olmalıyız." Kalktı, gidip yatağına oturdu ve dirseklerine dayanıp arkasına yaslandı. "Biggo kendisini düşünebildiğini göstermeye başlamalı." "Peki ya ben?" diye sordu Luis. Dokuz günlük süreçte güvenilir olarak değerlendirilmeyecek olmasından korktuğu belliydi.</p>
	<p class="block_3"> </p>
	<p class="block_2">"Gururunu bir kenara bırakmalısın. Her emri ve sana yakışmayacak her işi sanki bir hakaretmiş gibi algılamaktan vazgeçmelisin. Gururun yüzünden asılacaksın." "Ben gururlu değilim!" dedi Luis, alınmaya hazır olduğu belliydi.</p>
	<p class="block_3"> </p>
	<p class="block_2">Erik kavga çıkacağını fark etti ve bunun önüne geçebilmek için çabucak düşünerek, "Dahası var!" dedi.</p>
	<p class="block_3"> </p>
	<p class="block_2">"Ne?" diye sordu Biggo.</p>
	<p class="block_3"> </p>
	<p class="block_2">"Birimiz çuvallarsa, hepimiz çuvallarız." "Ne!" dedi Billy. "İçimizden birinin güvenilir olmadığı hükmüne varılırsa, hepimizi asacaklar."</p>
	<p class="block_3"> </p>
	<p class="block_2">Roo bir an Erik'e baktıktan sonra başını salladı. "Biz bir takımız. Ya hep birlikte yaşayacağız, ya da hep birlikte öleceğiz."</p>
	<p class="block_3"> </p>
	<p class="block_2">Luis çadırdakilere göz gezdirince, herkesin ona bakmakta olduğunu fark etti. "Ben... alçakgönüllü olmaya çalışacağım. O küçük cabrone bana kürekle dışkı temizlememi söylediği zaman, neşeli bir şekilde, Si, me comandante diyeceğim. Nasıl?"</p>
	<p class="block_3"> </p>
	<p class="block_2">Biggo sırıttı. "Eğer etrafta siz lanet Rodezialılardan daha inatçı birileri varsa, LaMut'taki Tsuranilerdir." Sho Pi'ye bakıp, "İnsanlar benden çok şey beklemesin diye yıllarca aptalı oynadım," dedi. "Sanırım alışkanlık haline geldi. Biraz daha zeki görünmeye çalışacağım."</p>
	<p class="block_3"> </p>
	<p class="block_2">Sho Pi, "Ve sen Rupert," dedi. "Çok zeki olmaya çalışmaktan vazgeçmelisin. Ölmene sebep olacak.</p>
	<p class="block_3"> </p>
	<p class="block_2">Ne zannettiğin kadar zekisin, ne de diğerleri zannettiğin kadar aptal." Erik, "Peki ya ben?" diye sordu.</p>
	<p class="block_3"> </p>
	<p class="block_2">Sho Pi, "Bilmiyorum, Erik von Darkmoor," dedi. "Sende bariz bir şekilde yanlış olan hiçbir şey yok. Yine de... bir şey var. Bilmiyorum. Bir duraksama belki de. Daha kararlı olmalısın."</p>
	<p class="block_3"> </p>
	<p class="block_2">Onbaşı Foster'ın gelmesiyle konuşmaları bölündü ve hazır ola geçmek için ayağa fırladılar. Onbaşı mahkûmlara baktı. Çadıra girmeden az önce bir şeylerin olduğu belliydi, ama görünürde hiçbir şey olmadığı için kısa bir süre sonra, "Pekâlâ," diye bağırdı. "Dışarı çıkıp sıraya geçin solucanlar!</p>
	<p class="block_3"> </p>
	<p class="block_2">Bütün sabah sizi bekleyemem!"</p>
	<p class="block_3"> </p>
	<p class="block_2">Foster, Billy'nin başında durmuş, ona hakaretler yağdırıyordu. Mahkûm, sanki ayağa sıçrayıp onbaşıya saldırmak üzereymiş gibi görünüyordu. Siyahlı bir adam üç metreden az bir mesafede, az önce biten dövüşten dolayı nefes nefese duruyordu. Düello yapıyorlardı. Billy üstünlüğü ele geçirmişken, Foster aniden Goodwin'e çelme takmıştı. Billy tepki gösteremeden onbaşı, sanki bu Billy'nin suçuymuş gibi tepesinde dikiliyordu.</p>
	<p class="block_3"> </p>
	<p class="block_2">En sonunda Foster, "Ve annen bir fahişeydi!" dedi.</p>
	<p class="block_3"> </p>
	<p class="block_2">Onbaşı dönerken, Billy ayağa fırladı. Foster'ın üstüne atlayamadan Erik omzunu Billy'nin midesine geçirdi. Yere düşüp yuvarlandılar ve Erik gücünü ve ağırlığını kullanarak Billy'yi altında tuttu. Askerler onları ayırdı ve Foster'ın, "Bak sen! Bu da ne?" diye bağırdığını duydular.</p>
	<p class="block_3"> </p>
	<p class="block_2">Billy'nin dirseğinin çarptığı burnundan kan akan Erik, "Aptalca bir şey yapmasını önlüyordum Onbaşı," dedi.</p>
	<p class="block_3"> </p>
	<p class="block_2">Foster bir süre Erik'e baktıktan sonra, "Tamam," dedi. Billy'ye dönerek, "Bana arkadan mı saldıracaktın domuz herif?" dedi. "Peki önden denemeye ne dersin?" Kılıcını çekerek geri çekildi.</p>
	<p class="block_3"> </p>
	<p class="block_2">"Bırakın onu."</p>
	<p class="block_3"> </p>
	<p class="block_2">Askerler emri yerine getirdi. Billy, kılıcı elinde bekliyordu. Ansızın Biggo onunla onbaşının arasına girdi. "Duvarın üstünde yaylarını hazırlayan şu beyler varken bu Billy için akıllıca olmaz, değil mi Onbaşı?"</p>
	<p class="block_3"> </p>
	<p class="block_2">Billy duvarın üstüne göz attı ve büyük yayları olan iki okçunun, oklarını yerleştirip yaylarının kirişlerini gerdiğini ve dikkatle onları izlemekte olduklarını gördü.</p>
	<p class="block_3"> </p>
	<p class="block_2">"Geri çekil Biggo, seni şişmiş inek boku yığını!" diye emretti Foster. "Bu köpekten birkaç parça keseceğim."</p>
	<p class="block_3"> </p>
	<p class="block_2">Luis, bir adım arkasında Sho Pi ile, Biggo'nun yanına geldi. Roo da onlara katıldı ve Erik silkinerek kendisini tutan iki askerden kurtulup diğer beşine katıldı.</p>
	<p class="block_3"> </p>
	<p class="block_2">"Bu- ayaklanma da neyin nesi?" diye bağırdı Foster.</p>
	<p class="block_3"> </p>
	<p class="block_2">"Hayır," diye karşılık verdi Sho Pi. "Biz sadece durumun tehlikeli hale gelmesini önlemeye çalışıyoruz." "Bu adamı astıracağım!" diye bağırdı Foster, Robert de Loungville neler olduğunu görmek için yaklaşırken. Biggo, "Öyleyse hepimizi astırman gerekecek sanırım."</p>
	<p class="block_3"> </p>
	<p class="block_2">Robert de Loungville, "Ne oluyor burada?" diye sordu. "Darağacına geri dönmek mi istiyorsunuz?" Biggo döndü ve içten bir gülümsemeyle, "Çavuş, güzel onbaşıyı öldürmenin hoşumuza gideceği düşünüldüğü için birimiz asılacaksa, hepimizi assanız iyi olur, çünkü hepimiz bunu günde en az on iki kere düşünüyoruz. Ayrıca, bize bu askeri eğitimleri bir hafta daha yaptırtmanızdansa, bu işi şimdi halletmenizi tercih ederim; bu işten bayağı sıkıldım. Saygılarımla, Çavuş."</p>
	<p class="block_3"> </p>
	<p class="block_2">De Loungville şaşkınlık içinde kaşlarını kaldırdı. "Bu adam hepiniz adına mı konuşuyor?" Birbirlerine baktılar. Ardından Erik, "Sanırım öyle efendim," dedi.</p>
	<p class="block_3"> </p>
	<p class="block_2">De Loungville aniden, aradaki boy farkını kapatmak için ayaklarının ucunda kalkmış, Biggo ile burun buruna duruyordu. "Size düşünmeniz söylenmedi! Ne düşündüğünüzü umursayacağımız fikrine de nereden kapıldınız? Eğer düşünüyorsanız, bu çok fazla boş zamanınız olduğu anlamına gelir. Bunu halledebilirim." Biraz önce Erik'i tutan iki muhafıza dönerek, "Ahırların süpürülmesi gerekiyor," dedi. "Bu katil köpekleri oraya götürün ve her yeri temizletin! Ve güzelim süpürgeleri ve yabaları pisletmelerini istemiyorum! Her şeyi elleriyle toplayacaklar! Götürün onları!"</p>
	<p class="block_3"> </p>
	<p class="block_2">İki asker mahkûmlara sıraya geçmelerini işaret etti ve hızlı bir yürüyüşle görüş alanından çıktılar. Gözden kaybolduklarında Foster, de Loungville'e bakıp, "Sanırım işe yaramaya başlıyor Bobby," dedi.</p>
	<p class="block_3"> </p>
	<p class="block_2">De Loungville düşünürken çenesini kaşıdı. "Bilmiyorum. Göreceğiz. Ama daha iyiydi. Kısa bir süre sonra güneye gideceğiz ve yelken açmamızdan bir gün önce bu grubu asmak zorunda kalmaktan nefret ederim."</p>
	<p class="block_3"> </p>
	<p class="block_2">Foster, "Eğer Billy Goodwin annesine fahişe dediğim için -ki öyleydi, ama o bu konuda çok hassas- gırtlağımı kesmediyse, sanırım öğreniyor. Ayrıca onu savundular."</p>
	<p class="block_3"> </p>
	<p class="block_2">De Loungville başını salladı. "Belki haklısın. Belki de kurnazlık yapıyorlardır. Anlamak zorundayız, değil mi?"</p>
	<p class="block_3"> </p>
	<p class="block_2">Yanıt beklemeden döndü ve komuta binasına yöneldi.</p>
	<p class="block_4"><img alt="Line" src="images/image.png" class="calibre4"/></p>
	<p class="block_3"> </p>
	<p class="block_9" id="calibre_pb_9"> </p>
</body></html>
