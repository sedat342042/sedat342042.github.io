<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Karanlık Kraliçenin Gölgesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">-01-</p>
	<p class="block_6">MEYDAN OKUMA</p>
	<p class="block_3"> </p>
	<p class="block_2">Borazan öttü.</p>
	<p class="block_3"> </p>
	<p class="block_2">Erik ellerini üzerindeki önlüğe sildi. Sabah angaryalarını bitirdiğinden beri biraz gerçek iş yapmıştı. Gün içinde yeni iş gelirse tekrar soğuk ocakla işe başlamak zorunda kalmamak için ateşin üstünü kapıyordu. Baron geldikten sonra kasabadaki herkes meydanda olacağı için bunun pek mümkün olmadığını düşündü, ama atlar ilk fırsatta nallarını atan huysuz hayvanlardı ve yük arabaları sıkıntı verecek derecede sık bozuluyordu. Demircinin yanında çıraklık yaptığı beş yıl süresince bunu iyi öğrenmişti. Tyndal'ın uzanıp, kollarını sevgiyle bir konyak testisine dolayıp uyuduğu yere göz attı. Baron'un sağlığına birkaç kadeh kaldırmak gerektiğini iddia ederek, kahvaltıdan hemen sonra içmeye başlamıştı. Erik onun yapması gereken işleri bitirirken, demirci bir süre önce uyuyakalmıştı. Neyse ki, yaşına göre iriyarı ve demircinin eksikliklerini giderecek kadar deneyimli olduğu için Erik'in yapamadığı çok az şey vardı.</p>
	<p class="block_3"> </p>
	<p class="block_2">Erik korları külle örtmeyi bitirdiğinde, annesinin mutfaktan ona seslendiğini duydu. Acele etmesini söyleyen kadını duymazdan geldi; bol bol zamanı vardı. Acele etmeye gerek yoktu: Baron henüz kasaba sınırına varmamıştı. Borazan onun yaklaştığını bildiriyordu, kasabaya girdiğini değil.</p>
	<p class="block_3"> </p>
	<p class="block_2">Erik dış görünüşünü nadiren incelerdi, ama bugün bütün gözlerin kendisinin üstünde olacağını bildiği için temiz görünmeye çalışması gerektiğini hissediyordu. Bu yüzden, önlüğünü çıkarmak için durdu, dikkatlice askıya astı ve kollarını biraz ötedeki su dolu bir kovaya daldırdı. Sertçe ovalayarak isin ve kirin çoğunu temizledikten sonra yüzünü yıkadı. Çelik parlatmak için kullanılan paçavra yığınından büyük, temiz bir bez alarak, suyun çıkaramadığı kirleri ovuşturarak kurulandı. Kovadaki suyun dalgalanan yüzeyinde bozuk yansımasını inceledi: gür kaşların altında bir çift koyu mavi göz, omzuna inen, geriye atılmış uzun sarı saçların olduğu çıkıntılı bir alın.</p>
	<p class="block_3"> </p>
	<p class="block_2">Bugün hiç kimse onun babasının oğlu olduğundan kuşkulanmayacaktı. Burnunu annesinden almıştı, ama çenesi ve gülümsemesi babasının tam bir kopyasıydı. Babası ince yapılı olmasına rağmen Erik değildi. İnce beli, babasından aldığı tek özellikti. On yaşından beri demircide çalışmaktan dolayı gelişen heybetli omuzları ve kolları dedesininkilere benziyordu. Erik elleriyle demir bükebiliyor ya da ceviz kırabiliyordu. Toynaklarını kesip, törpüleyip, nal çakarken demirciye yaslanan saban atlarının altına girdiği, ya da kırık tekerleklerini değiştirdikleri yük arabalarını kaldırmaya yardım ettiği için bacakları da güçlüydü.</p>
	<p class="block_3"> </p>
	<p class="block_2">Erik sakallarının uzayıp uzamadığını kontrol için elini çenesinde gezdirdi. Bir insanın olabileceği kadar sarışın olduğu için, aşağı yukarı üç günde bir tıraş olması yetiyordu. Ama annesinin, bugün elinden geldiği kadar iyi görünmesi gerektiği konusunda ısrar edeceğini biliyordu. Demirciyi rahatsız etmemeye özen göstererek, koşar adımlarla demirhanenin arkasındaki ot yatağına gidip usturasıyla aynasını aldı. Soğuk tıraş keyif aldığı bir şey değildi, ama annesinin onun tıraş olması gerektiğine karar verebilecek olmasından çok daha az sinir bozucuydu. Yüzünü ıslatıp kazımaya başladı. İşini bitirince titreyen suda kendine bir kez daha baktı.</p>
	<p class="block_3"> </p>
	<p class="block_2">Hiçbir kadın Erik'i yakışıklı bulmazdı: çene kemiğinden çıkık alnına doğru genişleyen, neredeyse kaba sayılabilecek geniş yüz hatları vardı; ama erkeklerin güven verici bulduğu, neredeyse hayvani olan görünüşüne alıştıklarında da kadınların hayran olduğu samimi ve dürüst bakışlara sahipti. On beş yaşında olmasına rağmen, şimdiden bir yetişkinin ölçülerine sahipti ve gücü demircinin gücüne yaklaşıyordu; hiçbir çocuk güreşte onun kadar iyi değildi ve artık birkaçı onunla güreşmek istiyordu. Salonda servis tabaklarının ve maşrapaların yerleştirilmesine yardım ettiğinde pek becerikli olmayan elleri, demircide iş yaparken kendinden emin ve becerikliydi.</p>
	<p class="block_3"> </p>
	<p class="block_2">Artık içeri gelmesini söyleyen annesinin sesi sabahın sessizliğini bozdu. Ahırın dış arka duvarına yaslanmış küçük bir bina olan demirhaneden çıkarken gömleğinin kollarını indirdi. Ahırın etrafından dolaşarak mutfağın görüş alanına girdi. Açık duran ahır kapısının önünden geçerken, ilgilenmesi için bırakılmış atlara göz attı. Üç yolcu, ustasıyla kalıyordu ve binekleri sessizce saman yiyordu. Yaralı olduğu için dinlenen dördüncü at Erik’i selamlamak için kişnedi. Erik gülümsemesine engel olamadı; bu atı haftalardır tedavi ediyordu ve hayvan, ne kadar iyileştiğine bakmak için gelen Erik'in yaptığı bu öğleüzeri ziyaretlerini bekler olmuştu.</p>
	<p class="block_3"> </p>
	<p class="block_2">"Seni görmeye daha sonra geleceğim kızım," dedi tatlılıkla.</p>
	<p class="block_3"> </p>
	<p class="block_2">Atın kişnemesi istekliliğini ortaya koyuyordu. Erik, yaşına rağmen Darkmoor civarındaki en iyi at bakıcısıydı ve harikalar yaratan birisi olarak ün kazanmıştı. Çoğu at sahibi yaralı kısrağını öldürürdü, ama Baron'un Kılıç Ustası Owen Greylock için kısrağı çok değerliydi. Eğer onu çiftleşebileceği kadar sağlıklı duruma getirebilecekse, atını Erik'in ellerine teslim etmenin mantıklı bir risk olacağına karar vermişti. Güzel bir ya da iki tay bu sıkıntıya değerdi. Erik atı tekrar binilebilecek kadar sağlıklı hale getirmeye kararlıydı.</p>
	<p class="block_3"> </p>
	<p class="block_2">Erik annesinin, yüzünde bir kararlılık maskesiyle Kılkuyruk Hanı'nın mutfağının arka kapısında dikildiğini gördü. Çelik gibi bir sertliğe ve kararlılığa sahip, ufak tefek bir kadın olan Freida bir zamanlar güzeldi, ama çok çalışmak ve üstlendiği sorumluluklar onu yıpratmıştı. Kırk yaşında bile olmamasına rağmen neredeyse altmışında gözüküyordu. Bir zamanlar muhteşem olan kahverengi saçları tamamen kırlaşmıştı ve yeşil gözleri kırışıklardan oluşan bir yüze gömülmüştü. "Çabuk ol," diye emretti kadın. "Gelmesine daha var," dedi Erik, kızgınlığını yeterince saklayamayarak.</p>
	<p class="block_3"> </p>
	<p class="block_2">"Gelmesi an meselesi," diye karşılık verdi kadın "ve bunu kaçırırsak, bir daha asla fırsatımız olmaz. Hasta ve bir daha gelemeyebilir."</p>
	<p class="block_3"> </p>
	<p class="block_2">Bu ima karşısında Erik'in alnı kırıştı, ama annesi başka bir şey söylemedi. Baron, arada sırada yapılan törenler hariç, daha küçük topraklarını artık nadiren ziyaret ediyordu. Hasat zamanında, Darkmoor'un servetini, dünyadaki en iyi üzümlerin ve şarapların büyük bir kısmını sağlayan köylerden ve kasabalardan birini ziyaret etmek onun için bir gelenekti, ama Baron tek bir tüccarlar salonunu ziyaret ediyordu ve Ravensburg kasabasındaki salon en az derecede önemli olanlar arasındaydı. Ayrıca Erik, Baron'un son on yıldır bu kasabayı ziyaret etmekten özellikle kaçındığına ikna olmuştu ve sebebini çok iyi biliyordu.</p>
	<p class="block_3"> </p>
	<p class="block_2">Annesine göz atan Erik, kadının on yıl önce Baron'un gelişini izlemek için onu kalabalığın arasında nasıl yarı sürükleyip, yarı itelediğini hatırladı. Annesi Baron'dan, Erik'in babası olduğunu kabul etmesini istediğinde kasaba memurlarının, lonca liderlerinin, şarap tüccarlarının ve üreticilerinin yüzlerindeki şaşkınlığı ve korkuyu hatırladı. Neşeli bir kutlama olması gereken hasadın ilk tadımı, kasabadaki herkes ve özellikle küçük Erik için bir utanca dönüşmüştü. Bu olaydan sonra kasabanın ileri gelenlerinden bazıları, gelecekte hoşgörü göstermesini istemek için birkaç kere Freida'yı görmeye gelmişti, ama kadın herhangi bir yorum yapmadan ve söz vermeden sadece nazikçe dinlemişti. "Dalgacılığı bırak da içeri gir," dedi Freida.</p>
	<p class="block_3"> </p>
	<p class="block_2">Arkasını döndü, Erik de onu takip etti.</p>
	<p class="block_3"> </p>
	<p class="block_2">Erik içeri girince Rosalyn'in kendisine gülümsediğini gördü ve başıyla garson kıza selam verdi. Aynı yaşta ve doğduklarından beri arkadaş olan Erik ve hancının kızı, dert ortağı, birbirlerinin en iyi dostu ve kardeş gibi olmuşlardı. Erik, bununla ilgili olarak ne yapacağından emin olmamasına rağmen, son zamanlarda kızın içinde daha derin bir şeylerin yeşermekte olduğunu fark etmişti. Onu seviyordu, ama bir kardeş olarak ve onu asla olası bir eş olarak düşünmemişti; annesinin, evlilik, ticaret ya da yolculuk gibi günlük konuların konuşulmasını engellemek gibi bir saplantısı vardı.</p>
	<p class="block_3"> </p>
	<p class="block_2">Kasabada onun yaşındaki çocukların arasında, bir zanaat üstünde resmi olarak işe alınmamış bir tek kendisi vardı. Tyndal'ın gayri resmi olarak çırağıydı ve demirci, Erik'in bu işteki yeteneğine rağmen, ne Batı’nın başkenti Krondor'daki, ne de Kral'ın şehri Rillanon'daki lonca ofisleriyle temasa geçmemişti. Zaten annesi de, demircinin sık sık bahsettiği loncaya Erik'i çırak olarak işe aldığına dair resmi bir dilekçe gönderme sözüne uygun davranmasına izin vermezdi.</p>
	<p class="block_3"> </p>
	<p class="block_2">Bunun, Erik'in çıraklığının ilk yılının sonunda yapılması gerekiyordu. Demircilikte iki ya da üç yıllık çıraklardan daha iyi olduğunu bilmesine rağmen, diğerlerinden iki yıl geride başlayacaktı, tabii annesi bir sonraki bahar çırak olmasına izin verirse.</p>
	<p class="block_3"> </p>
	<p class="block_2">Kafası zar zor çenesine gelen annesi, "Dur da sana bir bakayım," dedi. Uzanıp, neredeyse bir yetişkin değil de sanki hâlâ bir çocukmuş gibi çenesini tuttu ve başını bir o yana, bir bu yana çevirdi. Tatmin olmamış bir 'cık' sesiyle, "Hâlâ is lekeleri var," dedi.</p>
	<p class="block_3"> </p>
	<p class="block_2">"Anne, ben demirciyim!" diye karşı çıktı Erik.</p>
	<p class="block_3"> </p>
	<p class="block_2">"Git lavaboda temizlen!" diye emretti kadın.</p>
	<p class="block_3"> </p>
	<p class="block_2">Erik hiçbir şey söylememenin en iyisi olduğunu biliyordu. Annesi çelik gibi bir iradesi olan ve boyun eğmez bir kararlılığa sahip bir insandı. Onunla tartışmamayı çok küçükken öğrenmişti; bazen haksız yere suçlandığında bile, itirazları sadece cezayı arttırdığı için kendisine verilen cezayı sessizce kabul ederdi. Erik gömleğini çıkardı ve etlerin temizlenip hazırlandığı masanın yanında duran bir sandalyenin arkasına astı. Ufak tefek annesinin ona baskı yapmasının Rosalyn'i keyiflendirdiğini gördü ve kıza bakıp numaradan kaşlarını çattı. Salona götürmek üzere yeni yıkanmış sebzelerle dolu bir sepeti almak için dönerken kızın gülümsemesi bir sırıtmaya dönüştü.</p>
	<p class="block_3"> </p>
	<p class="block_2">Kapıya yönelerek sırtıyla itip kapıyı açtı ve çocuğa dil çıkardı.</p>
	<p class="block_3"> </p>
	<p class="block_2">Erik kollarını kızın sebzeleri yıkadıktan sonra bıraktığı suya daldırırken gülümsedi. Rosalyn, onu hiç kimsenin yapamadığı kadar çok neşelendirebiliyordu. Kasabadaki genç kızlardan birini rüyasında gördüğünde gecenin bir yansı onu uyandıran heyecanlandıran ve kafa karıştırıcı güçlü dürtüleri tam olarak anlayamıyordu; etrafında hayvanlarla büyümüş her çocuk gibi çiftleşmenin ilkelerini anlıyordu, ama duygusal karışıklık onun için yeni bir şeydi. En azından Rosalyn, diğer genç kızlardan bazılarının yaptığı gibi kafasını karıştırmıyordu ve emin olduğu bir tek şey vardı: Rosalyn hayattaki en iyi arkadaşıydı. Yüzüne bir kez daha su vururken annesinin, "Sabun kullan," dediğini duydu.</p>
	<p class="block_3"> </p>
	<p class="block_2">İç geçirerek lavabonun arkasında duran kötü kokulu sabunlardan birisini aldı. Kül suyunun, külün, içyağının ve servis tabaklarını ve yemek kaplarını kazıyarak temizlemekte kullanılan kumun yakıcı bir karışımı olan sabun, uzun süre kullanılınca deriyi soyuyordu. Erik sabunu mümkün olduğunca az kullandı, ama temizlenmeyi bitirdiği zaman lavabodaki suyun oldukça etkileyici derecede siyahlaştığını kabul etmek zorunda kaldı.</p>
	<p class="block_3"> </p>
	<p class="block_2">Cildi yanmaya başlamadan durulandı ve annesinin uzattığı bezi aldı. Kurulanıp gömleğini giydi. Mutfaktan, şöminedeki bir kancaya asılı olan bir yahni kazanının içine sebzeleri koymayı bitirmekte olan Rosalyn'in olduğu salona geçtiler. Karışım, salonu akşam yemeği zamanına kadar ağızları sulandıracak lezzetli bir kokuyla doldurarak bütün öğleden sonra yavaş yavaş kaynayacaktı. Erik yanından geçerken Rosalyn ona bakıp gülümsedi, ama kızın neşeli olmasına rağmen, Erik herkesin önünde yaşayacağı rezalet yüzünden keyfinin kaçtığını hissediyordu. Annesi ile hanın girişine varan Erik, hancı Milo'nun açık duran kapıdan dikkatle baktığını fark etti. Yıllardır olay çıkaranları salondan atmaktan dolayı ezilmiş lahanaya benzeyen bir burnu olan iri yapılı adam, sakin kasabayı izlerken piposunu içiyordu. "Sessiz bir öğleden sonra olabilirdi Freida." "Ama hummalı bir akşam olacak baba," dedi Rosalyn, Erik'in yanına gelerek. "İnsanlar Baron'u görmek için beklemekten sıkılınca herkes buraya gelecek."</p>
	<p class="block_2"> </p>
	<p class="block_2">Milo gülümseyerek döndü ve kızına göz kırptı. "İçtenlikle dua etmenin bir sonucu bu... Başka planları olmadığı konusunda Şans Leydisi'ne güveniyorum."</p>
	<p class="block_3"> </p>
	<p class="block_2">Freida, "Ruthia’nın iyi şansını harcayacağı daha iyi şeyler var Milo," diye mırıldandı. Sanki hâlâ bir bebekmiş gibi, güçlü oğlunun elini tutarak dışarı çıktı.</p>
	<p class="block_3"> </p>
	<p class="block_2">Erik ile annesi hanın sınırlarından çıkarken Rosalyn, "Freida kararlı baba," dedi.</p>
	<p class="block_3"> </p>
	<p class="block_2">"Öyle, her zaman da öyleydi," dedi Milo, kafasını iki yana sallayıp piposunu tüttürürken.</p>
	<p class="block_3"> </p>
	<p class="block_2">"Çocukken bile çok inatçı ve dik kafalıydı..." Kolunu kızının omuzlarına attı. "Annene hiç benzemediğini söylemekten memnunum."</p>
	<p class="block_3"> </p>
	<p class="block_2">Rosalyn, "Yıllar önce Freida ile evlenmek isteyen birçok kişinin arasında senin de olduğuna dair dedikodular var," dedi.</p>
	<p class="block_3"> </p>
	<p class="block_2">Milo kıkırdadı. "Öyle mi?" Dilini şaklatarak ekledi, "Evet, bu doğru. Benim yaşımdaki pek çok erkek bunu istiyordu." Kızına bakıp gülümsedi. "Başıma gelen en iyi şey onun hayır, annenin de evet demesiydi." Kolunu çekip, "Çocukların çoğu Freida’nın peşindeydi," dedi. "O günlerde nadir bulunan bir güzelliği vardı. Işık saçan yeşil gözleri, kestane rengi saçları, ince ama dikkat edildiğinde hoş bir yapısı ve bir erkeğin nabzını yükseltebilecek gururlu bir bakışı vardı. Bir yarış atı gibi hareket eder ve bir kraliçe gibi dolaşırdı. Baron'un dikkatini çekmesinin sebebi buydu." Kasaba meydanının ötesinde bir borazan çaldı ve Rosalyn, "Mutfağa dönsem iyi olacak," dedi. Milo başını salladı. "Neler olduğuna bakmak için meydana gideceğim, ama hemen dönerim." Rosalyn babasının elini sıktı ve Milo kızının gözlerinde Erik'ten saklamış olduğu endişeyi gördü. Başını sallayarak anladığını belirterek kızının elini sıktı. Döndü ve hanın önündeki sokakta, Erik ile Freida’nın gittiği yöne doğru yola koyuldu.</p>
	<p class="block_3"> </p>
	<p class="block_2">Erik kalabalığın arasında ilerleyişini kolaylaştırmak için cüssesini kullanıyordu. Gücüne rağmen doğuştan bir beyefendiydi ve güç kullanmazdı, ama görünüşü diğerlerinin ona yol vermesine sebep oluyordu. Omuzlarının ve kollarının genişliği yüzünden, dışarıdan bakıldığında genç bir savaşçıya benziyor olabilirdi, ama savaşmaya karşı güçlü bir nefret duyuyordu. İşten sonra, sessiz ve içine kapanık bir şekilde, kavga etmeyi ve kızların peşinde koşmayı eğlencenin doruğu olarak gören akranlarının aksine, kasaba yaşlılarının anlattığı hikâyeleri dinleyip, akşam yemeğini beklerken açlığını bastırmak için bir fincan et suyu içmeyi tercih ediyordu. Ara sıra da olsa ilgisini ona yönelten bir kız, az konuşmasını neredeyse kaçınılmaz olarak yıldırıcı buluyordu, ama bu, söyleyecek zekice bir şey bulamama beceriksizliğinin yanında solda sıfır kalırdı. Bir kızla herhangi bir samimiyet kurma olasılığı Erik'in ödünü patlatıyordu.</p>
	<p class="block_3"> </p>
	<p class="block_2">Ona seslenen tanıdık bir ses duydu ve döndüğünde, ona yetişmek için cüssesinden çok çevikliğini kullanarak eski püskü kıyafetler içinde kalabalığı iterek ilerleyen birini gördü. "Merhaba," dedi Erik.</p>
	<p class="block_3"> </p>
	<p class="block_2">"Erik, Freida," dedi delikanlı karşılık olarak. Rupert Avery -kasabadaki herkes onu Roo olarak tanırdı- Freida’nın çocukken birçok kere Erik'e oynamasını yasakladığı, ama Erik'in oynamayı tercih ettiği bir çocuktu. Roo'nun babası -Krondor'a, Malac Geçidi'ne ya da Aptal Vadisi'ne gittiği için- ya kasabada olmayan, ya da sarhoş bir şekilde yatağında yatan kaba saba bir adam olan bir arabacıydı. Roo başıboş büyümüştü ve doğasında -ki Erik'i ona çeken şey buydu- tehlikeli ve önceden tahmin edilemez bir şeyler vardı. Erik'in kadınları etkileyecek dili olmasa da, Roo bir baştan çıkarma ustasıydı; en azından kendisi böyle söylüyordu. Ara sıra bir hırsız olduğu kadar bir üçkâğıtçı ve yalancı da olan Roo, Rosalyn'den sonra Erik'in en yakın arkadaşıydı.</p>
	<p class="block_3"> </p>
	<p class="block_2">Freida karşılık olarak neredeyse fark edilemeyecek şekilde başını salladı. Doğduğundan beri onu tanıdığı için delikanlıyı sevmeyen kadın, Ravensburg'de meydana gelen her yasadışı harekette ve suç içeren her olayda onun parmağı olduğundan kuşkulanıyordu. Doğrusunu söylemek gerekirse, bu konuda hiç olmadığı kadar haklıydı. Oğluna göz attı ve sert bir yorum yapmaktan kaçındı. Artık on beş yaşında olan Erik'in, annesi tarafından kontrol edilme isteği azalıyordu.</p>
	<p class="block_3"> </p>
	<p class="block_2">Demirhanedeki işlerin çoğunu, haftanın beş günü sarhoş olan Tyndal'ın elinden almıştı. Roo, "Demek Baron'a bir kez daha pusu kuracaksınız," dedi. Freida ona uğursuz bir bakış attı. Erik yalnızca sıkıntılı gözüküyordu. Roo sırıttı. İnce yüzüne, zeki bakışları ve çarpık dişlerine rağmen keskin bir gülümsemesi vardı. Erik kadar bile yakışıklı değildi, ama tavırlarında canlı bir hava ve insanların onu sevimli, hatta büyüleyici bulmasını sağlayan kıvrak bir keskinlik vardı.</p>
	<p class="block_3"> </p>
	<p class="block_2">Ama Erik onun tehlikeli bir öfkesi olduğunu ve sık sık kendini kaybettiğini de biliyordu ve bu, birden çok kere Erik'i diğer çocuklara karşı kalkan olarak kullanmasına yol açmıştı. Kasabadaki birkaç çocuk Erik'e meydan okumak isterdi: çok güçlüydü. Erik her ne kadar zor sinirlense de, kendini kaybettiği zaman korkunç olurdu. Bir keresinde, öfkelendiği bir anda bir çocuğun koluna vurmuştu. Darbe çocuğu hanın avlusunun diğer ucuna fırlatmış ve kolunu kırmıştı.</p>
	<p class="block_3"> </p>
	<p class="block_2">Roo, altındaki çok daha iyi görünen giysileri ortaya çıkartarak yırtık pırtık pelerinini açtı ve Erik çocuğun elinde uzun boyunlu, yeşil, cam bir şişe olduğunu gördü. Şişenin boynunda, açık bir biçimde dağlanmış Baron'a ait bir arma vardı. Erik gözlerini devirdi. "Elini kaybetmekten korkmuyor musun Roo?" dedi sessizce, öfkeli bir ses tonuyla. "Dün gece babamın arabasını boşaltmasına yardım ettim." "Elindeki ne?" "Uzman seçimi meyve şarabı," dedi çocuk.</p>
	<p class="block_3"> </p>
	<p class="block_2">Erik yüzünü buruşturdu. Darkmoor Adalar Krallığı'ndaki şarap ticaretinin merkezi olduğu için, baronluktaki birçok köyün ve kasabanın olduğu gibi, Ravensburg'ün de ana sanayisi şaraptı. Kuzeyde meşe oduncuları ve fıçı yapımcıları tıpa ürettikleri gibi, şarap için mayalanma ve yıllanma fıçıları üretirken, güneyde camcılar şişe üretiyordu, ama baronluğun orta kısmı üzüm yetiştirmeye ayrılmıştı.</p>
	<p class="block_3"> </p>
	<p class="block_2">İyi şarapların Natal ve Yabon eyaletlerinin batısındaki Özgür Şehirler'de üretilmesine rağmen, hiçbiri karmaşıklık, karakter ve yıl değeri bakımından Darkmoor Baronluğu'nda üretilenlerle yarışamıyordu. Aslen Bas-Tyra'dan ithal edilen ve yetiştirilmesi zor olan Pinot Noir üzümleri bile, Darkmoor'da krallıktaki başka bir yerde olmadığı kadar iyi gelişip büyüyordu. Darkmoor'un en iyi ürünleri, lezzetli kırmızılar, canlandırıcı beyazlar ve kutlamalar için şampanya, kuzey sınırlarından Büyük Kesh İmparatorluğu'nun merkezindeki güneye kadar en yüksek fiyatları getiriyordu. Ayrıca birkaç şarap, meyve şarabı denilen son derece şekerli şaraplar kadar çok değerliydi.</p>
	<p class="block_3"> </p>
	<p class="block_2">Ara sıra üzümlere musallat olan, anlaşılamayan tatlı bir küf tarafından buruşturulan üzümlerden yapılan bu şaraplar nadir bulunurdu ve pahalıydı; Roo'nun pelerininin altında sakladığı şişe, bir çiftçinin altı aylık gelirine eşdeğerdi. Ve Erik üstündeki kabartmadan dolayı bu şişenin, Baron'un ziyareti için gemiyle Darkmoor'un baronluk başkentinden Ravensburg lonca merkezine gönderilmiş, Baron'un özel stokundan alınmış olduğunu biliyordu. Artık hırsızların elinin kesilmemesine rağmen, bu şişenin Roo'nun üstünde bulunması onu beş yıllığına Kral'ın iş ekibine dahil edebilirdi.</p>
	<p class="block_3"> </p>
	<p class="block_2">Borazanlar bir kez daha çaldı ve sancakları öğleden sonra melteminde dalgalanan Baron'un muhafızları, atlarının nalları meydanın taşlarında kıvılcımlar saçarak görüş alanına girdi. Erik refleks olarak, topallama belirtileri görmek için atların bacaklarına baktı, ama hiçbir şey göremedi; Baron'un topraklarını yönetmesi hakkında ne söylenirse söylensin, süvarileri bineklerine daima iyi bakıyordu.</p>
	<p class="block_3"> </p>
	<p class="block_2">Atlılar meydana girip ortasındaki küçük çeşmede iki sıra oluşturarak dizilince kalabalık yavaş yavaş geri çekildi. Birkaç dakika sonra, Şarap Üreticilerinin ve Tüccarlarının Salonu'nun önündeki bütün alan gelen fayton için boşaltılmıştı.</p>
	<p class="block_3"> </p>
	<p class="block_2">Meydana, Darkmoor'un armasını -kırmızı bir kalkanın üstünde, gagasında bir çobanpüskülü dalı tutan siyah bir kuzgun- taşıyan gri, kısa şövalye pelerini giyen askerler girdi. Bu askerlerin armalarının üstünde, Baron'un kişisel korumaları olduklarını gösteren altın bir daire vardı. Fayton sonunda görüş alanına girdi ve Erik birden nefesini tutmakta olduğunu fark etti. Annesinin, ciğerlerindeki havayı bile kontrol etme saplantısına yenik düşmeyi reddederek, sessizce nefesini bıraktı ve rahatlamaya çalıştı.</p>
	<p class="block_3"> </p>
	<p class="block_2">Kalabalıktaki insanların yorumlarda bulunduğunu duydu. Baron'un azalan canlılığına dair söylentiler baronlukta bir yıldan fazladır dolaşıyordu ve muhafızlarının başında at sürmek yerine faytonda karısının yanında oturması, gerçekten hasta olabileceğini gösteriyordu.</p>
	<p class="block_3"> </p>
	<p class="block_2">Erik'in dikkatini, birbirinin benzeri kestane rengi atlara binen ve arkalarında Darkmoor'un baronluk nişanını taşıyan iki asker bulunan iki çocuk çekti. Soldaki sancağın üstündeki işaret, Baron'un ikinci oğlu Manfred von Darkmoor'u bildiriyordu. Sağdaki sancağın üstündeki işaret, Baron'un büyük oğlu, Stefan von Darkmoor'u gösteriyordu. Aralarında bir yaş fark bulunmasına rağmen birbirlerine ikiz gibi benzeyen çocuklar, Erik'in takdire değer bulduğu bir ustalıkla at sürüyorlardı.</p>
	<p class="block_3"> </p>
	<p class="block_2">Manfred kalabalığa göz gezdirdi ve Erik'i görünce kaşlarını çattı. Manfred'in nereye baktığını gören Stefan kardeşine bir şeyler söyledi ve bu, Erik'in birazdan olacakları hatırlamasına yol açtı. Genç adamlar birbirlerine yakın tarzda giyinmişlerdi: uzun binici çizmeleri, kıç kısımları tamamen deri, üstlerine sıkıca oturan süvari pantolonları, üstüne kaliteli deri yelek giydikleri uzun, beyaz ipek gömlekler ve altın baronluk nişanıyla bezenmiş, kırmızıya boyanmış kartal tüyü olan büyük, siyah keçe bereler. Bellerinden meçler sarkıyordu ve ikisi de genç olmasına rağmen silahlarını kullanmada usta sayılıyordu.</p>
	<p class="block_3"> </p>
	<p class="block_2">Freida çenesiyle Stefan'ı gösterip sertçe, "Senin yerin Erik," diye fısıldadı.</p>
	<p class="block_3"> </p>
	<p class="block_2">Erik utancından kızardığını hissetti, ama en kötüsünün daha sonra geleceğini biliyordu. Fayton durdu ve arabacılar, iki kasaba sakini Baron'u selamlamak üzere öne çıkınca kapıyı açmak için aşağı atladı. Faytondan ilk inen, yüzüne güzelliğini alıp götüren kendini beğenmiş bir dudak bükme ifadesi yerleşmiş, mağrur görünüşlü bir kadındı. Atlarından inmiş iki delikanlıya şöyle bir bakmak, ana-oğul olduklarını anlamak için yeterliydi. Üçü de esmer, ince yapılı ve uzun boyluydu. İki genç de annelerinin önünde durup başlarıyla selam verdi. Çocukları yanına geçerken Barones kalabalığa göz gezdirdi ve etrafındaki insanların arasında göze çarpan Erik'i görünce yüz ifadesi daha da karardı.</p>
	<p class="block_3"> </p>
	<p class="block_2">Bir teşrifatçı, "Lord cenapları, Otto, Darkmoor Baronu, Ravensburg Lordu!" diye bağırdı. Kalabalık aşırı derecede coşkulu olmasa da hatırı sayılır bir tezahürat yaptı; Baron, halkı arasında özellikle sevilen biri değildi, ama önemsenmeyen biri de değildi. Vergiler yüksekti, ama vergiler her zaman yüksekti ve kasaba halkının haydutlardan ve istilacılardan korunmak için Baron'un askerlerine ödediği para az miktardaydı.</p>
	<p class="block_3"> </p>
	<p class="block_2">Herhangi bir sınıra ya da Batı Toprakları'nın yabanlarına çok uzak olduğu için, Darkmoor yakınlarındaki dürüst yolcuları sadece birkaç serseri ve suçlu rahatsız ederdi. Ravensburg'de yaşayan en yaşlı insanın hatırladığı kadarıyla, bu dağlarda hiç goblin ya da troll görülmemişti; bu yüzden lordlarına eşlik etmekten, zırh parlatmaktan ve yemekten başka pek bir şey yapmayan askerleri beslemek birkaç kişiye yarıyordu. Bununla beraber, hasat iyiydi, yiyecek boldu ve makul fiyatlardaydı ve düzen, baronluk vatandaşlarına minnettar olmalarını buyuruyordu.</p>
	<p class="block_3"> </p>
	<p class="block_2">Tezahüratlar yavaş yavaş dindiği zaman, Baron onu selamlamak için bekleyen kasabanın ileri gelenlerine doğru döndü ve kalabalığın arasında duyulabilir bir iç çekiş oldu. Faytondan inen adam bir zamanlar Erik'in kalıbındaydı, ama artık, kırk beş yaşında olmasına rağmen sanki otuz yıl daha yaşlıymış gibi kambura çıkmıştı. </p>
	<p class="block_3"> </p>
	<p class="block_2">Hâlâ geniş omuzlu olmasına rağmen, doğuştan ince yapılı olan vücudu çarpıcı biçimde bir deri bir kemik kalmıştı. Bir zamanlar altın sarısı olan saçları cansız ve gri, yüzü kül rengiydi ve içeri çökmüş yanakları ağartılmış parşömen kadar beyazdı. Kare çenesi ve çıkık alnı hastalıklı görünüşünü daha da vurguluyordu. Baron'a sıkıca sol koluna girmiş küçük oğlu yardım ediyordu. Hareketleri titrekti ve düşecekmiş gibi gözüküyordu. Erik'in yanındaki biri, "Demek felç hakkında söylenenler doğruymuş," dedi.</p>
	<p class="block_3"> </p>
	<p class="block_2">Erik Baron'un durumunun annesinin planı yüzünden kötüleşip kötüleşmeyeceğini merak etti, ama Freida sanki düşüncelerini okumuş gibi, "Bunu yapmak zorundayım," dedi.</p>
	<p class="block_3"> </p>
	<p class="block_2">Önünde duranları iterek geçen kadın, iki atlı muhafız onu geri döndüremeden çabucak aralarından geçti. "Krallığın özgür bir kadını olarak, hak talebimin duyulmasını istiyorum!" diye bağırdı, meydandaki herkesin duyabileceği kadar yüksek bir sesle.</p>
	<p class="block_3"> </p>
	<p class="block_2">Çıt çıkmadı. Bütün gözler, parmağıyla suçlayıcı bir biçimde Baron'u gösteren incecik kadına dönmüştü. "Otto von Darkmoor, Erik von Darkmoor'un oğlun olduğunu kabul ediyor musun?" Hasta olduğu belli olan Baron durakladı ve dönüp Ravensburg'ü her ziyaret ettiğinde ona bu soruyu soran kadına baktı. Gözleri kadının arkasına kaydı ve sessizce annesinin arkasında dikilen oğlunu gördü. Önünde gençlik yıllarının bir kopyasını gören Otto, bir süre Erik'e baktı; derken yanına Barones geldi ve çabucak kulağına bir şeyler fısıldadı. Baron Erik'in annesine arkasını dönerken, yüzünde bir keder ifadesiyle kafasını hafifçe iki yana salladı ve açıklama yapmaksızın, kasabadaki en büyük bina olan Şarap Üreticilerinin ve Tüccarlarının Salonu'na girdi. Barones dönüp kocasının peşinden gitmeden önce öfkesini zar zor gizleyerek dik dik Freida ile Erik'e baktı. Roo uzun uzun iç geçirince kalabalık hep bir ağızdan nefesini koyuvermiş gibi göründü. "İşte, hepsi bu kadar öyleyse…"</p>
	<p class="block_3"> </p>
	<p class="block_2">Erik, "Bunu bir daha yapacağımızı sanmıyorum," dedi.</p>
	<p class="block_3"> </p>
	<p class="block_2">Freida yanlarına gelirken Roo, "Neden?" diye sordu. "Fırsatını bulduğunda annenin duracağını mı sanıyorsun?" Erik, "Başka fırsatı olmayacak," dedi. "Baron ölüyor." "Bunu da nereden çıkardın?"</p>
	<p class="block_3"> </p>
	<p class="block_2">Erik omuzlarını silkti. "Bana bakış tarzından. Elveda diyordu."</p>
	<p class="block_3"> </p>
	<p class="block_2">Freida oğlunun ve Roo'nun yanından geçti. "Yapılacak işlerimiz var," derken yüz ifadesi anlaşılmazdı.</p>
	<p class="block_3"> </p>
	<p class="block_2">Roo, dikkatle Erik'e bakıp sessizce birbirleriyle konuşan Manfred ile Stefan'ın olduğu yere göz attı. Manfred, meydanı geçip Erik ile yüzleşmeye istekli görünen Stefan'ı zapt ediyordu. Roo, "Üvey kardeşlerin senden pek hoşlanmıyor, değil mi?" dedi. "Özellikle şu Stefan."</p>
	<p class="block_3"> </p>
	<p class="block_2">Erik omuzlarını silkti, ama konuşan Freida oldu. "Yakında, Erik'in doğal olarak hakkı olan mirası kendisinin devralacağını biliyor." Roo ile Erik birbirlerine baktı. İkisi de Freida ile tartışmamanın en iyisi olduğunu biliyordu. Kadın daima Baron'la bir bahar akşamı ormandaki şapelde Zayıfların Koruyucusu Dala keşişinin huzurunda evlendiğini iddia etmişti. Ama sonra, Baron'un Ran Dükü'nün kızıyla evlenebilmesi için evliliği iptal edilmiş ve kayıtlar siyasi sebeplerden dolayı kraliyet emriyle mühürlenmişti.</p>
	<p class="block_3"> </p>
	<p class="block_2">Roo, "O zaman bu işin kesinlikle sonuna geldik" dedi. Erik ona kuşku dolu bir bakış attı. "Ne demek istiyorsun?" "Eğer haklıysan, Stefan gelecek yıl Baron olacak. Görünüşe göre, herkesin önünde annene yalancı demekten geri duracak birisine benzemiyor."</p>
	<p class="block_3"> </p>
	<p class="block_2">Freida durdu. Yüzünde, Erik'in daha önce hiç görmediği bir çaresizlik ifadesi vardı. "Cesaret edemez," dedi. Bir meydan okumadan çok bir yalvarıştı bu. Meydan okur gibi gözükmeye çalıştı, ama gözleri, Roo'nun haklı olduğunu bildiğini söylüyordu.</p>
	<p class="block_3"> </p>
	<p class="block_2">"Gel anne," dedi Erik tatlılıkla. "Eve gidelim. Ocağı külledim, ama iş varsa, ateşi canlandırmam gerekiyor. Tyndal'ın bunu yapamayacak durumda olduğu belli." Annesinin aniden kendisini bu kadar zayıf hissetmesine şaşırarak kolunu nazikçe kadının omuzlarına attı. Kadın sessizce Erik'in onu götürmesine izin verdi.</p>
	<p class="block_3"> </p>
	<p class="block_2">Kasaba halkı kenara çekilip genç demirciyle annesine yol açtı. Hepsi de, güzel ve ateşli Freida'nın on beş yıl önce kucağında bağıra bağıra ağlayan bebeğiyle ilk defa cesaretle öne çıkarak, Otto von Darkmoor'dan çocuğun onun olduğunu kabul etmesini istediği zaman başlayan bu geleneğin yakında sona ereceğini hissetmişti. Hikâyeyi neredeyse baronluktaki herkes biliyordu. Kadın beş yıl sonra onunla tekrar yüzleşmiş ve Baron yine onun iddiasını yalanlamamıştı. Baron'un sessiz kalması kadına güven vermiş ve Darkmoor Baronu'nun piçinin hikâyesi yıllardır yerel bir dedikodu kaynağı olarak krallığın doğu ve batı topraklan arasında gidip gelen yabancılara bir içki ısmarlatmak için iyi bir yol olmuştu.</p>
	<p class="block_3"> </p>
	<p class="block_2">İşin ilginç tarafı Baron'un sürekli sessizliğini korumasıydı. Çünkü eğer bir kere inkâr etseydi Freida'nın bunu kanıtlama zorunluluğu olacaktı. Gezgin keşiş o bölgede bir daha görülmemişti ve başka tanık da yoktu. Freida bir hancının köle gibi çalışan işçisi ve çocuk da demircinin çırağı olmuştu.</p>
	<p class="block_3"> </p>
	<p class="block_2">Bazıları Baron'un, çocuğun açıkça babası olmasından dolayı, onu herkesin önünde yalancı olarak damgalamayı reddettiği için Freida'ya sadece kibar davrandığını ve evlilik iddiasının dengesiz bir kadının atıp tutmaları ya da birtakım avantajlar elde etmeye çalışan birinin hesaplı uydurmaları olduğunu iddia ediyordu.</p>
	<p class="block_3"> </p>
	<p class="block_2">Bazıları ise, Baron'un, Erik'in onun çocuğu olmadığını herkesin önünde ilan edemeyecek kadar korkak olduğunu söylüyordu, çünkü Otto'nun tam bir kopyası olduğunu anlamak için Erik'e şöyle bir bakmak yeterliydi. Baron Erik'i piç oğlu olarak tanısa bile, çocuklarının miras hakkına gölge düşüreceği ve karısının öfkesini üstüne çekeceği için, daha iyi bir adamın onurla taşıdığı bir nişanı, utançla taşıyordu.</p>
	<p class="block_3"> </p>
	<p class="block_2">Ama sebebi ne olursa olsun, hiçbir şey söylemeyerek, her yıl meydan okumanın karşılıksız kalmasına izin veriyordu. Erik, 'von Darkmoor' ismini kullanabilirdi, çünkü Baron bu hakkını hiçbir zaman inkâr etmemişti.</p>
	<p class="block_3"> </p>
	<p class="block_2">Ağır ağır hana doğru ilerlediler. Asla arka arkaya iki dakika sessiz duramayan Roo, "Bu akşam herhangi özel bir şey yapacak mısın Erik?" diye sordu.</p>
	<p class="block_3"> </p>
	<p class="block_2">Erik Roo'nun ne demek istediğini biliyordu. Baron'un ziyareti, geleneksel şenlikler kadar resmi olmasa da, resmi tatil için bir bahaneydi ve erkeklerin küçük Kılkuyruk Hanı'na doluşup, gecenin büyük bir kısmında içki içip kumar oynaması ve kasabanın genç kızlarından birçoğunun, kur yapmak için cesaretlenecek kadar içki içen genç erkekleri beklemek üzere çeşmeye inmesi için yeterliydi. Erik kendisini meşgul edecek yığınla işi olacağını söyledi. Roo, "Annelerinin çocukları, buna şüphe yok," dedi.</p>
	<p class="block_3"> </p>
	<p class="block_2">Erik Roo'nun kimleri kastettiğini biliyordu, üvey kardeşlerini. Roo omzunun üstünden Şarap Üreticilerinin ve Tüccarlarının Salonu'nun ve Baron'un arabasının hâlâ görülebildiği meydana doğru şöyle bir baktı ve iki soylu çocuğun, görünüşte Baron'un bavullarının taşınmasını denetlemek için dışarıya çıkmış olduğunu, ama uzaklaşan Erik'in arkasından bakıp sessizce konuştuklarını gördü. Roo onların olduğu tarafa doğru kaba bir hareket yapma dürtüsü hissetti, ama düşününce fikrini değiştirdi. Bu mesafeden bile, çocukların yüz ifadelerinin açık bir düşmanlık ve korkutucu bir öfkeden ibaret olduğunu söyleyebilirdi. Önüne dönen Roo, Erik'e yetişebilmek için adımlarını sıklaştırdı.</p>
	<p class="block_3"> </p>
	<p class="block_2">Karanlık, Şarap Üreticilerinin ve Tüccarlarının Salonu'ndaki akşam yemeğine katılacak kadar yüksek mevkide olmayan kasaba tüccarlarının ve işçilerinin bir kupa şarabın ya da biranın tadını çıkartmak için toplandığı Kılkuyruk Hanı hariç, kasabadaki hareketliliğe bir azalma getirmişti. İnsanlar yüksek sesle hikâyeler anlatır, bakır sikkeler için kâğıt oynayıp zar atar ve bir dart tahtasında becerilerini sınarken, hanı oldukça neşeli bir hava sarmıştı. Erik, işler yoğunlaştığında sık sık olduğu gibi, mutfak işlerine yardım etmek zorunda kalmıştı. Annesi eskiden yalnızca servis yaparken, sırf Freida herkese ne yapması gerektiğini söylemek gibi bir alışkanlığa sahip olduğu için Milo onu mutfak şefliği görevine getirmişti. Böyle bir tavrın yaratacağı rahatsızlığı azaltma görevinde herkesin başarısız olacağına dair tahminlerinde her zaman haklıydı. Hana yıllardır birçok kadın servis elemanı gelip gitmişti ve sadece birkaç tanesi Milo'ya ayrılma sebeplerini söylemişti.</p>
	<p class="block_3"> </p>
	<p class="block_2">Adamın yanıtı hep aynıydı: Freida uzun süredir arkadaşıydı, onlarsa değil.</p>
	<p class="block_3"> </p>
	<p class="block_2">Mantıklı ölçülerde bir aile gibi davranıyorlardı: Freida ve Milo karıkoca, Erik ve Rosalyn kardeş gibi. Ayrı ayrı uyumalarına rağmen -Milo ve Rosalyn kendi odalarında, Freida mutfağın üstündeki tavan arasında ve Erik ahırda ot bir şiltenin üstünde- gün içinde herkes doğal bir şekilde kendi üzerine düşen rolü oynuyordu. Freida hanı sanki kendisininmiş gibi işletiyordu ve Milo da, kadın çoğunlukla harika bir iş çıkardığı, ama aynı zamanda Freida'nın her gün çektiği acıyı herkesten daha iyi bildiği için ona emir vermeye gönülsüzdü. Freida, asla hiç kimseye itiraf etmemesine rağmen, Baron'u hâlâ seviyordu ve Milo, çok kısa bir süre sevmiş ve sevilmiş olmanın hatırasına çaresizce sıkı sıkıya tutunarak oğlunun tanınması isteğinin bu aşkın çarpık bir mirası olduğundan emindi.</p>
	<p class="block_3"> </p>
	<p class="block_2">Erik salonun kapısını iterek açıp barın arkasına, Milo'nun ayaklarının dibine bir şarap fıçısı daha bıraktı. Yaşlı adam fıçı rafından boş fıçıyı çıkarıp kenara koydu ve Erik getirdiği fıçıyı kolaylıkla kaldırıp yerine yerleştirirdi. Fıçının tapasının üstüne temiz bir musluk yerleştiren Milo, tahta bir tokmakla tek bir vuruşta musluğu yerine yerleştirdi ve şarabı test etmek için kendine küçük bir kadeh doldurdu. Yüzünü buruşturarak, "Dünyadaki en iyi şarapların ortasında neden bunu içiyoruz ki?" diye sordu.</p>
	<p class="block_3"> </p>
	<p class="block_2">Erik güldü. "Çünkü satın alabildiğimiz tek şarap bu Milo."</p>
	<p class="block_3"> </p>
	<p class="block_2">Hancı omuzlarını silkti. "Dürüst olmak gibi sinir bozucu bir huyun var." Gülümseyerek, "Ama sonuçta hepsi aynı etkiyi yapıyor, değil mi?" dedi. "Bundan içilen üç maşrapa, insanı Baron'un en iyi şarabından üç maşrapa içmiş gibi çakırkeyif yapar, değil mi?"</p>
	<p class="block_3"> </p>
	<p class="block_2">Baron'dan bahsedilince Erik'in neşeli ifadesi kayboldu. "Bilemem," dedi başka tarafa bakarken.</p>
	<p class="block_3"> </p>
	<p class="block_2">Milo elini Erik'in omzuna koydu. "Affedersin evlat."</p>
	<p class="block_3"> </p>
	<p class="block_2">Erik omuzlarını silkti. "Kötü bir niyetin yoktu Milo. Alınmadım."</p>
	<p class="block_3"> </p>
	<p class="block_2">"Neden biraz ara vermiyorsun," dedi hancı. "Yoğunluğun azaldığını hissedebiliyorum."</p>
	<p class="block_1"> </p>
	<p class="block_2">Salondaki gürültü, kahkahalarla, hareketli sohbetlerle ve alışılagelmiş taşkınlıklarla sağır edecek düzeyde olduğu için Erik sırıttı. "Öyle diyorsan."</p>
	<p class="block_3"> </p>
	<p class="block_2">Erik barın arkasından dolaştı, salonu geçti ve kapıya ulaştığında Rosalyn ona suçlayıcı bir bakış attı. Ağzını oynatarak, "Birazdan dönerim," dedi ve kız yapmacık bir sinirle tavana baktı. Ardından masalardaki boş maşrapaları toplayıp bara götürme işine geri döndü.</p>
	<p class="block_3"> </p>
	<p class="block_2">Hava serindi; sonbahar iyice bastırmıştı. Her an Darkmoor'un dağlarındaki acı soğuğa çevirebilirdi. Batıdaki Calaslius ya da oldukça kuzeyde olan Dünyanın Dişleri kadar yüksek olmamalarına rağmen, daha soğuk kışlarda tepelerini karlar süslüyordu ve don, yaz hariç her mevsim şarap üreticileri için bir sıkıntı kaynağıydı.</p>
	<p class="block_3"> </p>
	<p class="block_2">Erik kasaba meydanına doğru yöneldi. Birkaç çocuk ve kız, tahmin ettiği gibi hâlâ Şarap Üreticilerinin ve Tüccarlarının Salonu'nun önündeki çeşmenin etrafında oturuyordu. Roo alçak sesle, yüzündeki kuşkulu ifadeyi koruyarak çocuğun önerisine gülmeyi başaran bir kızla konuşuyordu. Ayrıca kız ellerini, Roo'nun ellerinin anatomisinin kabul edilebilir kısımlarıyla sınırlandırmak için kullanıyordu.</p>
	<p class="block_3"> </p>
	<p class="block_2">Erik, "İyi akşamlar Roo, Gwen," dedi.</p>
	<p class="block_3"> </p>
	<p class="block_2">Erik'in geldiğini gören kızın yüzü aydınlandı. Kızıl saçları ve büyük yeşil gözleriyle kasabadaki en güzel kızlardan biri olan Gwen, birçok kere Erik'in dikkatini çekmeye çalışmıştı. Roo'nun ellerini sertçe uzaklaştırırken, "Erik," dedi. Kasabanın delikanlılarından birkaçı demircinin çırağını selamladı ve Roo, "Handaki işin bitti mi?" diye sordu.</p>
	<p class="block_3"> </p>
	<p class="block_2">Erik kafasını iki yana salladı. "Yalnızca biraz ara verdim. Birkaç dakika sonra geri döneceğim. Biraz hava almam gerektiğini düşündüm. İçerisi çok duman oldu ve gürültü..."</p>
	<p class="block_3"> </p>
	<p class="block_2">Roo'nun yüz ifadesi Erik ile kızın arkasını dönmesine sebep olduğunda, Gwen bir şey söylemek üzereydi. Çeşmenin etrafına yerleştirilmiş meşalelerin aydınlattığı yerde, gösterişli kıyafetler içinde, kalçalarından sarkan kılıçlarıyla iki kişi duruyordu.</p>
	<p class="block_3"> </p>
	<p class="block_2">Gwen ayağa kalkıp beceriksizce bir reverans yapmaya çalıştı. Diğerleri de onu taklit etti, ama Erik sessizce dikilmeye, Roo da ağzı açık oturmaya devam etti. Stefan ve Manfred von Darkmoor, etraftaki aşağı yukarı kendileriyle aynı yaştaki çocuklara ve kızlara baktı, ama davranışları ve şıklıkları, onları diğerlerinden sanki küçük bir göldeki kazlar ve ördekler arasında süzülen kuğular kadar açık bir biçimde ayırıyordu. Sarhoş olduğunu gizlemeye çalışan birisinin dikkatli kontrolüne sahip olmalarına rağmen, hareket tarzlarından içtikleri belli oluyordu.</p>
	<p class="block_3"> </p>
	<p class="block_2">Stefan'ın bakışları Erik'in üstüne yerleşirken, yüz ifadesi değişti, ama Manfred ağabeyinin kolunu tuttu. Stefan'ın kulağına bir şeyler fısıldayan küçük kardeş, Stefan'ın kolunu sıkıca tutmaya devam etti. Gözleri yarı kapalı olan Stefan sonunda başıyla onayladı ve kendini zorlayarak soğuk bir biçimde gülümsedi. Erik ile Roo'yu görmezden gelen çocuk, başıyla hafifçe Gwen'i selamlayıp, "Hanımefendi, anlaşılan babam ve kasaba sakinleri şarap ve üzüm konusunda kavrayışımın ve sabrımın ötesinde konuşmaya niyetliler," dedi. "Belki siz bizi daha... ilginç bir şeyler hakkında bilgilendirmek isteyebilirsiniz?"</p>
	<p class="block_3"> </p>
	<p class="block_2">Gwen kıpkırmızı oldu ve Erik'e göz attı. Erik kaşlarını çatıp hafifçe başını iki yana salladı. Kız sanki ona meydan okurmuş gibi nazikçe çeşmenin etrafını çevreleyen alçak duvardan atladı ve "Efendim, bundan memnuniyet duyarım," dedi. Biraz ileride oturan bir kıza seslendi. "Katherine, bize katılsana!"</p>
	<p class="block_3"> </p>
	<p class="block_2">Gwen sanki bir saray hanımefendisiymiş gibi, Stefan'ın uzattığı koluna ve Katherine de beceriksizce onu taklit ederek Manfred'in koluna girdi. Ağır ağır çeşmeden uzaklaştılar. Karanlıkta gözden kaybolurlarken Gwen kalçalarını abartılı bir şekilde sallıyordu.</p>
	<p class="block_3"> </p>
	<p class="block_2">Bir süre sonra Erik, "Takip etsek iyi olur," dedi.</p>
	<p class="block_3"> </p>
	<p class="block_2">Roo arkadaşının karşısına dikildi. "Kavga etmek mi istiyorsun?"</p>
	<p class="block_3"> </p>
	<p class="block_2">"Hayır, ama o ikisi hayır’ı bir yanıt olarak kabul etmez ve kızlar..."</p>
	<p class="block_3"> </p>
	<p class="block_2">Roo, sanki ilerlemesini önlemek istiyormuş gibi elini Erik'in göğsüne koydu, "...soylu çocuklarla gitmenin ne anlama geldiğini biliyor," diye tamamladı. "Gwen çocuk değil. Ayrıca eteğini sıyırmak için onu ilk götüren kişi de Stefan değil. Ve kasabada Katherine ile yatmayan tek çocuk neredeyse sensin." Omzunun üstünden dörtlünün karanlıkta gözden kaybolduğu yere bakıp, "Yine de kızların bu kadar zevksiz olduklarını tahmin etmezdim," diye ekledi.</p>
	<p class="block_3"> </p>
	<p class="block_2">Roo sadece Erik'in duyabilmesi için sesini alçalttı ve ses tonu arkadaşının aşina olduğu bir sertliğe büründü. Roo bir konu hakkında sadece son derece ciddiyse böyle yapardı. "Erik, domuz kardeşinle yüzleşmek zorunda kalacağın bir gün gelebilir. Ve o gün geldiğinde, büyük olasılıkla onu öldürmek zorunda kalacaksın." Roo'nun ses tonundan ve söylediği şeylerden dolayı Erik'in alnı kırıştı. "Ama bu gece olmaz. Gwen'in yüzünden hiç olmaz. Baksana, senin hana dönmen gerekmiyor muydu?" Erik, Roo'nun elini nazikçe göğsünden çekerek başını salladı. Arkadaşının az önce söylediklerini sindirmeye çalışarak bir an durdu. Ardından, kafasını iki yana sallayarak döndü ve hana doğru yürümeye başladı.</p>
	<p class="block_3"> </p>
	<p class="block_4"><img alt="Line" src="images/image.png" class="calibre4"/></p>
	<p class="block_3"> </p>
	<p class="block_5" id="calibre_pb_1"> </p>
</body></html>
