<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Karanlık Kraliçenin Gölgesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">-20-</p>
	<p class="block_6">GEÇİT</p>
	<p class="block_3"> </p>
	<p class="block_2">Calis işaret verdi.</p>
	<p class="block_3"> </p>
	<p class="block_2">Arkasındaki adamlar sessizce durdu ve ellerini kaldırıp sıranın daha aşağısındakileri uyardı. Tünele iki gün önce girdiklerinden beridir, sessizce yol almaya alışmışlardı. Bütün iletişim el hareketleriyle yapılıyordu ve gürültü yapmamaya dikkat ediliyordu.</p>
	<p class="block_3"> </p>
	<p class="block_2">Calis'in birliğindeki her adam bu tür işler için eğitilmişken, Hatonis'in komutası altındaki klan üyeleri ve Praji tarafından kiralanan paralı askerler ilk başlarda gürültücü bir grup olmuştu. Ama sessiz olmayı çabuk öğrenmişlerdi ve sürekli sessiz olmalarını hatırlatmaya gerek kalmamıştı.</p>
	<p class="block_3"> </p>
	<p class="block_2">Randevudan ayrılan yüz on bir adamdan -Calis'in kumandası altında altmış altı ve Greylock, Praji, Vaja ve Hatonis ile birlikte kırk beş adam- yukarıda Saaurlar ile yapılan çarpışmadan yetmiş bir adam sağ çıkmıştı.</p>
	<p class="block_3"> </p>
	<p class="block_2">Artık Djams Ovası'nı 'yukarıda' olarak düşünüyorlardı. Nakor yüzeyden yaklaşık dört yüz metre aşağıda olduklarını hesaplayana kadar, tünel sürekli aşağıya inmişti. Önceki gece kamp yaptıklarında fısıldayarak Erik'e, birilerinin daha önce yukarıdaki ovada böylesine uzun ve derin bir tünel inşa etmek için ticaret yapmayı fena şekilde istediğini ya da ön kapılarının evlerinden çok uzak, savunulabilir bir mesafede olmasını istediğini söylemişti.</p>
	<p class="block_3"> </p>
	<p class="block_2">Etrafından dolaşmak, kazarak içinden geçmekten daha kolay olduğu için, sadece arada sırada çıkıntı yapan bir kayadan dolayı değişen tünel sabit bir boyuttaydı. Bu küçük sapmalar dışında tünel iki metre yüksekliğinde, üç metre genişliğindeydi ve görünüşe göre sonsuzdu.</p>
	<p class="block_3"> </p>
	<p class="block_2">Yol boyunca birkaç noktada, dinlenme ya da erzak depolama alanları olarak hizmet edebilecek daha geniş alanlar kazılmıştı, ama orijinal kullanımları şu anda buradan geçmekte olan kişiler tarafından sadece tahmin edilebilirdi.</p>
	<p class="block_3"> </p>
	<p class="block_2">Calis Luis'in durduğu yere doğru döndü ve yanına gelmesini işaret etti. Erik, Calis'in kemerinden bir hançer çektiğini görene kadar bu seçime şaşırmıştı.</p>
	<p class="block_3"> </p>
	<p class="block_2">Yüzbaşı'nın önünde başka bir açıklık uzanıyordu, ama Erik bunun tüneldeki başka bir genişlemeden daha fazlası olduğu görüşündeydi. Bir hava akımı hissetti ve Praji'nin bahsettiği terk edilmiş yeraltı şehrinin bir parçasına ulaşmış olup olmadıklarını merak etti. Praji'nin bahsettiği güneydeki yere girecek kadar ilerlemiş olmalarının mümkün olmadığını biliyordu, ama belki buradaki dağların içinde ona benzeyen başka bir yer vardı.</p>
	<p class="block_3"> </p>
	<p class="block_2">Calis ile Luis karanlıkta gözden kayboldu. Tek meşale sıranın ortasındaydı ve ışığı her iki uca da zar zor ulaşıyordu. Erik Calis'in bunu nasıl yaptığını bilmiyordu; sıranın başına ulaşan zayıf ışık, Erik'in eğilmiş bekleyen de Loungville'in sırtını görmesine zar zor yetecek kadar aydınlattığı için, görme gücü bir insanın ötesinde olmalıydı. Tünel soğuk olduğu için Erik kollarını vücuduna doladı.</p>
	<p class="block_3"> </p>
	<p class="block_2">Herkes üşüyordu, ama ses çıkarmadan dayanıyorlardı.</p>
	<p class="block_3"> </p>
	<p class="block_2">Foster'ı kaybettiklerinden beri, de Loungville genellikle onbaşıya düşen görevleri eşit olarak Biggo ile Erik'e veriyordu. Erik bunun becerilerinin herhangi bir onayı mı, yoksa sadece bir yakınlık sorunu mu olduğundan emin değildi; de Loungville döndüğü zaman arkasında çoğunlukla ikisini buluyordu.</p>
	<p class="block_3"> </p>
	<p class="block_2">Birkaç dakika sonra Calis ile Luis geri geldi ve Luis yerine geçerken Calis fısıldayarak konuştu. "Büyük bir galeri ve hem yukarı, hem de aşağı giden bir kaya çıkıntısı şeklinde boşlukları olan bir geçidin içine girmek üzereyiz. Üç adamın yan yana yürümesine yetecek kadar geniş, ama korkuluk yok ve aşağıya uzun bir yol gidiyor, bu yüzden ilerlemeye başladığımızda adamlara kenarlara dikkat etmeleri gerektiği haberini geçirin. Araştırmaya gidiyorum. Burada yarım saat dinlenin. Eğer dönmezsem, yukarı giden yolu takip edersiniz."</p>
	<p class="block_3"> </p>
	<p class="block_2">De Loungville başını sallayıp adamlara dinlenmelerini işaret etti. Arkasındakiler emri sessizce diğerlerine iletti ve adamlar oldukları yere oturdu. Erik de diğerleri gibi soğuk taşta nispeten rahat bir yer bulana kadar döndü durdu.</p>
	<p class="block_3"> </p>
	<p class="block_2">Hafif bir sürtünme sesi duydu ve de Loungville'in bir sırımdaki düğümleri saydığını fark etti. Bu, neredeyse bir kum saatinden düşen kum kadar kesin olana kadar defalarca pratik edilmiş belli bir mâni okuyarak parmaklarınızı bir parça ip, sicim ya da deride hareket ettirmeye dayalı eski bir numaraydı. De Loungville mâniyi her bitirdiğinde parmaklarını bir düğüm aşağıya kaydırıyordu; sırımın sonuna geldiği zaman on dakika geçmiş olacaktı. Sırımı üç kere kullandığında yarım saat dolmuş olacaktı.</p>
	<p class="block_3"> </p>
	<p class="block_2">Erik gözlerini kapadı. Uyuyamıyordu, ama mümkün olduğunca rahatlayabilirdi. Düşünmeksizin ellerini ağrıyan bacaklarına koydu ve Nakor'dan öğrendiği iyileştirme gücü sayesinde gittikçe ısındıklarını hissetti. Vücudunun geri kalanı soğuk kayalardan dolayı üşümüş olduğu için bu hissi hoş karşıladı.</p>
	<p class="block_3"> </p>
	<p class="block_2">Erik, Weanat köyünde geride kalanların nasıl olduklarını ve Zümrüt Kraliçe'nin ordusu o bölgeye ulaştığında onlara ne olacağını merak etti. İşgalcilerin sayısı o kadar fazlaydı ki, onlar bölgeyi terk edene kadar ormanda saklanmaları imkânsızdı. O ordu, nehrin her iki tarafındaki yenilebilir her şeyi yağmalayacaktı. Köylülerin tek umudu, dağlara çıkıp yüksek vadilerde saklanmaktı. Belki Kirzon ve halkı onlara yardım ederdi. Ama bundan şüpheliydi; onların bu kış ancak kendilerine yetecek kadar yiyeceği vardı.</p>
	<p class="block_3"> </p>
	<p class="block_2">Ardından annesinin ne yapmakta olduğunu merak etti. Yurdunda saatin kaç olduğuna dair bir fikri yoktu. Aslında yukarıdaki saatin de kaç olduğunu bilmiyordu; öğle olduğunu tahmin ediyordu. Bu, Ravensburg'de muhtemelen geceyarısı olduğu anlamına geliyordu. Büyük olasılıkla handaki küçük odasında uyuyordu. Annesinin, hayatta olduğunu bilip bilmediğini merak etti. Erik'e dair aldığı son haber idam cezasına çarptırıldığı olabilirdi. Görevin gizliliği ve eğitimden sağ çıkamama ihtimaline bakılırsa, herhalde öldüğünü düşünüyordu.</p>
	<p class="block_3"> </p>
	<p class="block_2">Sessizce iç geçirdi ve annesinin, Rosalyn'in, Milo'nun ve kasabadaki diğer insanların nasıl olduğunu düşündü. Onlar çok uzakta, hayat ise çok yabancı geliyordu, Hatırladığı tek şey, her sabah uyandığında tek beklentisinin demir ocağındaki ağır iş olmasıydı.</p>
	<p class="block_3"> </p>
	<p class="block_2">Aniden birisinin bileğine dokunduğunu hissetti ve de Loungville'in loş ışıkta vaktin dolduğunu işaret ettiğini gördü. Erik uzanıp uyuklayan Biggo'yu, o da başını sallayıp yanındakini dürttü. Erik kalktı ve açıklıktan salona girip, geçitten sağa, yukarıya yönelen çavuşu takip etti. Yoğun karanlıkta Erik bu yerin büyüklüğünü sadece sezebiliyordu ve dairesel patikanın ortalarındayken, meşaleyi tutan adam yan geçitte belirdi. Erik aniden bütün galeriyi gördü ve istemdışı olarak duvara yaslandı. Meşalenin ışığına rağmen zemin de tavan gibi karanlıkta kaybolmuştu. Belli belirsiz bir hava akımı oldu ve nemli, bayat bir kokuyu taşıdı.</p>
	<p class="block_3"> </p>
	<p class="block_2">Erik patikanın bu kadar dar ve uçurumun bu kadar derin olduğunu bilmemeyi tercih ederdi. Devam edip, yukarı doğru çıkan de Loungville'i takip etti.</p>
	<p class="block_3"> </p>
	<p class="block_2">Bazı noktalarda yeni tünellere açılan girişlere rastlıyorlardı ve izledikleri patikadan ayrılmalarını göstermek için Calis'in işaret koyup koymadığını anlamak için duraklıyorlardı. Hiçbir işaret göremediler.</p>
	<p class="block_3"> </p>
	<p class="block_2">Daha rahat hareket etmek ve oturulabilecek yerler sağlamak için sanki dağdaki kayalarının içine oyulmuş kaya çıkıntıları gibi geniş yerler vardı. Erik'in Calis'i ne kadar süredir takip ettiklerine dair bir fikri yoktu, ama bacaklarının ağrıdığını biliyordu. Sürekli yukarı tırmanmanın bedelini ödüyordu.</p>
	<p class="block_3"> </p>
	<p class="block_2">Aniden ilerideki loşlukta Calis'i gördüler. "Bu bölge terk edilmiş."</p>
	<p class="block_3"> </p>
	<p class="block_2">Bunu duyan adamlar rahatlamış göründüler ve de Loungville, "Praji, burası bahsettiğin cüce yerine benziyor mu?" diye sordu.</p>
	<p class="block_3"> </p>
	<p class="block_2">"Bildiğim kadarıyla hayır," dedi tecrübeli paralı asker. Nefes darlığı çekiyordu ve yalnızca birkaç dakikalığına da olsa duruyor olmaktan memnun olduğu belliydi. "Şu da var ki, elimde yalnızca bana anlatılanlar var, ama orada bulunmuş farklı insanlar tarafından birkaç kere anlatıldı." Etrafa göz gezdirdi. "Burasının... ne olduğunu bilmiyorum."</p>
	<p class="block_3"> </p>
	<p class="block_2">Calis, "Bizim ülkemizde cüce madenleri vardır. Birkaç tanesinde bulunmuştum," dedi. "Onların da böyle galerileri var, ama burası biraz farklı. Hiçbir cüce böyle bir yer yapmaz. Burası maden değil."</p>
	<p class="block_3"> </p>
	<p class="block_2">Erik arkadan gelen Roo'nun sesini duydu. "Bir şehre benziyor Yüzbaşı." Erik döndü ve Calis'in, "Bir şehir mi?" dediğini duydu. Roo, "Şey, onun gibi bir şey," dedi. "Şu tüneller belki de başka yerlere açılıyordur. Uyuma yerlerine ya da depolara. Ama bu geniş alanlar, dikkat ettiyseniz bir örnekler: Yol boyunca olan her iki girişten birinde varlar ve aynı boyuttalar. Sanırım pazaryerlerine benziyorlar."</p>
	<p class="block_3"> </p>
	<p class="block_2">"O zaman burası, şehirdeki ana caddeler gibi bir çeşit merkezi yol, ama kuzeye ve güneye gitmek yerine sadece yukarı ve aşağıya gidiyor," dedi Biggo.</p>
	<p class="block_3"> </p>
	<p class="block_2">"Böyle bir yeri kim yapar ki?" diye sordu Erik. Calis, "Bilmiyorum," dedi. Konuyu değiştirdi. "Zemin katın yakınlarındayız, bu yüzden bir çıkış aramaya başlama eğilimindeyim. Önümüzdeki koridoru araştıracağım. Adamların, bulacağımız bir sonraki 'pazaryerinde' kamp yapmasını istiyorum." "Güneş battı mı?" diye sordu de Loungville. "Tahminimce bir saat oldu," dedi Nakor arkadan. "Daha çok iki," diye karşılık verdi Calis. "Nereden biliyorsun?" diye ağzından kaçırdı Roo. Calis loş ışıkta gülümsedi. "Şafaktan önce dönerim." Bunu der demez ilerlemeye başladı ve bitkin adamlardan oluşan sıra, yol üstündeki bir sonraki geniş alana varana kadar onu takip etti ve dinlenmek için memnuniyetle yerleştiler.</p>
	<p class="block_3"> </p>
	<p class="block_2">Erik bu mağaralarda zaman kavramının olmadığını fark etti. Calis'de Loungville'e yola çıkalı iki buçuk gün olduğundan ve bunun tepecikten dağın eteğine ve buradan da büyük zirvenin iç kısmındaki kademeli tırmanışla otuz kilometrelik bir mesafeye denk geldiğini hesapladığından bahsetmişti. Erik çok daha fazla ilerlediklerini düşünüyordu, ama yolculuğun çoğunun dağın içinde kıvrılarak çıkan patikayı tırmanmakla geçtiğini fark etti.</p>
	<p class="block_3"> </p>
	<p class="block_2">Bugün Calis bütün bölgenin terk edilmiş olduğuna inandığını söylemişti, ama sesinde Erik'e bildiği her şeyi paylaşmadığını hissettiren bir şey vardı. Erik, kendi kendine sürekli beladan uzak durmasını ve kendi işine bakmasını hatırlatmasına rağmen, Yüzbaşı’nın kelimelerinin arkasında nelerin gizli olduğunu düşünmeden edemiyordu.</p>
	<p class="block_3"> </p>
	<p class="block_2">Calis'in keşfinin tek memnun edici sonucu, bu karanlık geçitler ve büyük mağaralar labirentinin çıkışına yaklaştıklarını düşündüğünü söylemesiydi. Bir noktada, bir tanesi kıvrılarak dağın altına inen, diğeri de bir kez daha yukarı dönen iki geniş tünel arasında gidip gelmişti. Erik Calis'in diğer tüneli, dağların kalbine gideni kullanmak istediğini hissetti, ama yukarı gitmeyi sürdürmüştü.</p>
	<p class="block_3"> </p>
	<p class="block_2">Calis'i diğer tünele çeken şeyin ne olduğunu merak etmişti.</p>
	<p class="block_3"> </p>
	<p class="block_2">Ertesi günün sonlarına doğru, meşale torbasını taşıyan asker meşalelerinin bitmek üzere olduğunu söyledi. Calis bir şey söylemeden raporu onayladı.</p>
	<p class="block_3"> </p>
	<p class="block_2">Erik, bu madenlerde ışıksız kalma düşüncesiyle beklenmedik bir korku hissetti. Uyudukları zaman meşaleleri söndürüyorlardı. İlk gece zifiri karanlıkta uyanmıştı ve korkudan bağırma dürtüsünü bastırmak zorunda kalmıştı. Hiç böylesine katıksız bir karanlıkta uyanmamıştı ve karanlığı dinleyerek orada öylece uzanmıştı. Bu tür durumlarda uyuyamayan adamların hızlı nefes alışverişlerini ve adlandıramasa da anlayabildiği yoğun korku hisseden bir ya da iki kişinin sessizce ağlamasını duyduğu için, uyanık olan tek kişinin kendisi olmadığını fark etti.</p>
	<p class="block_3"> </p>
	<p class="block_2">Zifiri karanlıkta rahatsız bir gece daha geçirdikten sonra yollarına devam ettiler. Beşinci gün, öğle yemeği -daha çok kuru azık- yemek için mola vermişlerdi. Önceki sabah bir yeraltı havuzundan doldurulan sadece iki büyük ve bir avuç dolusu daha küçük mataraları olduğu için, su bir sorun oluşturuyordu. Ama yakınlarda suyun varlığına dair hiçbir iz yoktu ve Calis adamlara çölde yaptıkları gibi, bir ağız dolusu içmelerini emretti.</p>
	<p class="block_3"> </p>
	<p class="block_2">Yola devam etmeye hazırlanırlarken, tünelde sanki birisi kayaları yerinden oynatmış gibi bir takırtı sesi yankılandı. Calis durmalarını işaret etti. Bir süre sonra de Loungville, "Taş kayması mı?" diye fısıldadı.</p>
	<p class="block_3"> </p>
	<p class="block_2">"Belki," diye yanıtladı Yüzbaşı. "Ama emin olmam lazım." Yukarıyı ve sol tarafı işaret etti. "Eğer yanılmıyorsam, ileride bir yerde ya ışığı göreceğiniz direkt yüzeye çıkan bir açıklık, ya da yukarıya sola yönelen büyük bir geçit var. Sağa ya da dümdüz aşağıya giden geçitleri dikkate almayın." Hafifçe gülümsedi. "Size yetişene kadar yüzeye varmış olmanız gerekiyor. Arkamızda hiçbir şey olmadığından emin olur olmaz peşinizden geleceğim." "Meşale ister misin?" diye sordu de Loungville.</p>
	<p class="block_3"> </p>
	<p class="block_2">"Yolumu meşalesiz de bulabilirim. Eğer Saaurlar tarafından takip ediliyorsak, yerimi belli edecek bir ışık istemiyorum."</p>
	<p class="block_3"> </p>
	<p class="block_2">Erik, Calis'in karanlıkta yolunu nasıl bulacağını ve bulsa bile, yetersiz de olsa meşalenin güven veren ışığından nasıl vazgeçebildiğini merak etti. Calis geçtiği her adamın omzuna vurarak ya da başını sallayarak sıranın sonuna ilerledi.</p>
	<p class="block_3"> </p>
	<p class="block_2">De Loungville el işaretlerini kullanarak onu takip etmelerini işaret etti. Erik sırada ikici olduğunu fark etti. Karanlığa baktı ve sıranın ortasındaki meşalenin titrek ışığı gölgeleri dans ettirirken, kasvetli karanlığın içinde çavuşun üç metre ötesini güçlükle görebildiğini fark etti. Bütün kalbiyle Calis'in haklı olduğunu ve bu mağaraların çıkışına yaklaştıklarını umuyordu. İlerlemeye devam ettiler.</p>
	<p class="block_3"> </p>
	<p class="block_2">Meşalenin ışığı sönükleşmeye başlarken tünellerde belli belirsiz gürültüler yankılandı. De Loungville, Calis'in ayrılmasının üstünden neredeyse yarım gün geçtiğine karar vermişti. Adamlar yorulmuştu ve uyumak için uygun bir zaman gibi görünüyordu.</p>
	<p class="block_3"> </p>
	<p class="block_2">Durmalarını işaret ederek, geriye doğru, "Kaç meşalemiz kaldı?" diye sordu fısıldayarak.</p>
	<p class="block_3"> </p>
	<p class="block_2">Yanıt, "Bundan başka iki tane daha var," diye geldi.</p>
	<p class="block_3"> </p>
	<p class="block_2">De Loungville küfür etti. "Eğer Yüzbaşı yakında dönmezse, yarın karanlıkta gerçekten kaybolabiliriz, tabii yakınlarda olduğunu söylediği şu geçide rastlamazsak. Şu meşaleyi söndür ve eğer bir sorun olursa onu yakmak için gerekli olan her şeye çabucak erişebileceğine emin ol. İki nöbet tutulmasını istiyorum, ilk dört saat ve ikinci dört saat; sonra bu kahrolası delikten çıkıyoruz." Erik ilk uyuyanlar arasında olacağını biliyordu, bu yüzden uzandı ve mümkün olabildiğince rahat etmeye çalıştı. Kemiklerine kadar yorgun olmasına rağmen, kayaların üstünde ve zifiri karanlıkta kolayca uyuyamayacağını fark etti.</p>
	<p class="block_3"> </p>
	<p class="block_2">Gözlerini kapadı ve ona meşalenin söndüğünü söyleyen mırıldanmalar duydu; zifiri karanlıktan rahatsız olan bir tek kendisi değildi.</p>
	<p class="block_3"> </p>
	<p class="block_2">Gözlerini kapalı tuttu ve aklına güzel şeyler getirmeye çalıştı. Yurdunda bu yıl hasadın nasıl olduğunu ve üzümlerin nasıl göründüğünü düşündü. Şarap üreticilerinin rekor düzeydeki ürün hakkındaki övünmelerini hatırladı, ama bu olağandışı bir şey değildi. Genelde sırf konuşmak için mi, yoksa gerçekten anlamlı mı konuştuklarını tavırlarından anlayabilirdiniz. Senenin iyi geçeceği hakkında ne kadar ciddi olurlarsa, tam tersini bekleyebilirdiniz, ama hasattan neredeyse kayıtsız bir şekilde bahsettiklerinde çok iyi bir sene olurdu.</p>
	<p class="block_3"> </p>
	<p class="block_2">Ardından köydeki diğer genç erkeklerin ve kadınların nasıl olduklarını düşündü. Gwen'i düşündü ve fırsatı olduğunda onunla meyve bahçesine gitmemiş olduğuna pişman oldu. Bir kadına sahip olmak tahmin ettiğinden daha önemli bir şeydi ve fahişenin yumuşaklığı tüm bitkinliğine rağmen bedenini canlandırdı. Rosalyn'i düşündü ve kendini onu çıplak hatırladığı için hem büyülenmiş, hem de rahatsız hissetti.</p>
	<p class="block_3"> </p>
	<p class="block_2">Çocukken onu birkaç defa yıkanırken görmüştü, ama ağacın dibinde yatarken onun olgun göğüslerini gördüğünde... Sanki bir tecavüzün sonucunda nasıl göründüğünü düşünmekte yanlış bir şeyler olmalıymış gibi, bu anıyı artık garip bir şekilde rahatsız edici buldu. Erik yattığı yerde dönmeye çalıştı, ama sadece kendini daha rahatsız etmeyi başarmıştı. Belki Rosalyn'in bu rahatsızlık verici anısı hakkında Nakor ile konuşabilirdi; komik adam çok şey biliyor gibiydi ve belki Erik'e neden böyle iğrenç bir anıyla tahrik olduğunu açıklayabilirdi.</p>
	<p class="block_3"> </p>
	<p class="block_2">Yine de o geceyi düşündüğünde, öfke ve hiddet uzak geliyordu ve sanki cinayete kurban giden bir başkası gibiydi. Ama o küçük ve dik göğüsler...</p>
	<p class="block_3"> </p>
	<p class="block_2">Hafifçe inleyerek doğruldu ve birdenbire karanlıkta zihni bulandı. Kendini yaşayan her adam gibi yozlaşmış olduğu için azarlarken, aniden tünelin ilerisinden gelen ışığı fark etti. Işık sönüktü, ama büyük mağaranın zifiri karanlığında en ufak ışık bile göze çarpıyordu.</p>
	<p class="block_3"> </p>
	<p class="block_2">Önündeki de Loungville'in bedenini görmekten çok sezdi ve nöbette olması gereken askerin uykuya daldığını fark etti. Adama kızmadı: Tamamen karanlıkta uyanık kalmak neredeyse imkânsızdı. Yavaş nefes alıp verme sesleri Erik'e, ışığı görecek kadar sıranın başına yakın ve uyanık olan tek adamın kendisi olabileceğini söylüyordu.</p>
	<p class="block_3"> </p>
	<p class="block_2">Yavaşça de Loungville'in ötesindeki nöbetçiyi dürttü. Adam, "Ne var?" diyerek uyandı. Bir an sonra de Loungville de uyanmıştı ve o da, "Ne var?" diye fısıldadı.</p>
	<p class="block_3"> </p>
	<p class="block_2">Nöbetçi ağzını açamadan Erik, "Marc ileride bir ışık gördüğünü düşünüyor Çavuş," dedi. "Benim de görüp görmediğimi soruyordu." Nöbetçiye dönerek, "Evet, bir ışık var," dedi.</p>
	<p class="block_3"> </p>
	<p class="block_2">De Loungville, "Diğerlerini uyandırın," dedi. "Sessizce. Meşale yakmak yok. İlk altı adam benimle gelsin." Sessizce ilerlemeye başladılar ve birkaç adım sonra Erik ışığın hareket etmekte olduğunu gördü. Işık soldan, yol aldıkları geçitle on beş metre kadar ileride kesişen başka bir geçitten geliyordu. Onlar geçide yaklaştıkça hızla parlaklaştığı açıkça görülüyordu. Derken de Loungville aniden herkese duvarlara yaslanmalarını işaret etti.</p>
	<p class="block_3"> </p>
	<p class="block_2">Hareket seslerini, kavşaktan sağa ya da sola bakmadan görüş alanına giren bir şekil takip etti. Erik herhangi bir ihtiyaç anında hemen çekebilmek için kılıcının kabzasını kavradı.</p>
	<p class="block_3"> </p>
	<p class="block_2">Yaratık, tunik ve pantolon yerine, kısa kuyruğunu rahatça sallayabilmesini sağlayan tozluklar giyinen bir yılan adamdı.</p>
	<p class="block_3"> </p>
	<p class="block_2">Arkasından daha iri ve zırh giymiş iki tane yaratık daha geldi. Erik Saaurları bir daha incelemesini gerektirmeyecek kadar iyi gözlemlemişti, ama bu yaratıklar farklı bir türdü. En uzunu bir insandan bir baş daha kısaydı. Erik hareketlerinin yavaş ve tedbirli olduğunu fark etti. Onları yavaşlatan mağaranın soğuk olması olabilir mi, diye düşündü. Nakor'un da dediği gibi, bunlar soğuk, kanlı yaratıklardı.</p>
	<p class="block_3"> </p>
	<p class="block_2">Bir çift muhafız daha geçti ve bir tanesi onların olduğu yöne doğru baktı. Erik bekledi, ama yaratık alarm vermeden yoluna devam etti. Erik bunun sebebini duvara yapıştıkları için görünmelerinin neredeyse imkânsız olmasına ve yaratığın gece görüşünün yakındaki meşaleden etkilenmiş olmasına veriyordu. Bir çift, ardından bir çift daha geçti. Ta ki, tam bir düzine Pantathialı geçene kadar.</p>
	<p class="block_3"> </p>
	<p class="block_2">De Loungville diğerlerine beklemelerini işaret ettikten sonra, ışığın çabucak yok olduğu yere doğru ilerledi. Aceleyle geri geldi ve "Gittiler," diye fısıldadı.</p>
	<p class="block_3"> </p>
	<p class="block_2">Tünel tekrar karanlığa gömülünce, son adamına kadar tetikte bekleyen sıranın geri kalanına ulaştılar. Sıranın başına ilerleyen Nakor, "Yılan adamlardı, değil mi?" diye sordu. "Nereden bildin?"</p>
	<p class="block_3"> </p>
	<p class="block_2">"Hissettim. Burada pek çok garip şey hissediyorum. Burası kötü bir yer."</p>
	<p class="block_3"> </p>
	<p class="block_2">"Bunu seninle tartışmayacağım," dedi de Loungville. Yavaşça nefesini koyverdi. Ardından, "Buradan elimizden geldiği kadar çabuk çıkmamızı istiyorum," dedi.</p>
	<p class="block_3"> </p>
	<p class="block_2">Erik zifiri karanlığın, çavuşun ses tonundaki endişeyi daha da belirgin bir hale getirdiğini fark etti.</p>
	<p class="block_3"> </p>
	<p class="block_2">Ardından de Loungville, "Ne tarafa gidiyoruz?" diye sordu.</p>
	<p class="block_3"> </p>
	<p class="block_2">Nakor, "Kabaca güneybatıya doğru ilerleyeceğiz," diye fısıldadı. "Bence yılan adamların geldiği yöne gidelim. Sanırım yüzeyden gelip dağın derinlerinde bir yere gidiyorlardı. Dışarı çıktığımızda serin, belki de soğuk bir havayla karşılaşacak kadar yüksekteyiz. Yılan adamlar soğuğu sevmedikleri için bence orada yaşamıyorlardır."</p>
	<p class="block_3"> </p>
	<p class="block_2">"Dağın altında yaşadıklarını mı düşünüyorsun?"</p>
	<p class="block_3"> </p>
	<p class="block_2">"Olabilir," diye yanıtladı Nakor. "Tahmin etmek güç, ama buradalar ve tekrar savaşmaya başlamadan önce yapmamız gereken çok şey var. Eğer ölürsek, gerçekten ne olup bittiğini kimse bilemeyecek ve bu da çok kötü bir şey." De Loungville sessizdi. Erik gittikçe rahatsız olduğunu fark etti ve sonunda, "Çavuş?" dedi.</p>
	<p class="block_3"> </p>
	<p class="block_2">"Kes sesini," diye ani bir karşılık geldi. "Düşünüyorum."</p>
	<p class="block_3"> </p>
	<p class="block_2">Erik ve diğerleri sessizce bekledi. Derken sonunda de Loungville'in sesi karanlıkta yankılandı.</p>
	<p class="block_3"> </p>
	<p class="block_2">"Greylock!" diye seslendi, sesi kısık ama ısrarcıydı.</p>
	<p class="block_3"> </p>
	<p class="block_2">Arkadan, karanlıkta adamların ayaklarına basmamaya çalışarak bir şekil yavaşça ilerledi. Sonunda yakından gelen bir ses, "Evet?" dedi.</p>
	<p class="block_3"> </p>
	<p class="block_2">"Komuta sende. Elinden geldiğince bu birliğin çoğunu dışarı sağ çıkarmanı bekliyorum."</p>
	<p class="block_3"> </p>
	<p class="block_2">Eski subay, "Çıkaracağım Çavuş," dedi. "Erik'i yardımcım olarak istiyorum."</p>
	<p class="block_3"> </p>
	<p class="block_2">De Loungville duraksamadı. "Von Darkmoor, kısa bir süreliğine çavuşsun. Jadow, sen de onbaşısın. Hepiniz Nakor'un ve Hatonis'in söylediği her şeyi dikkate alın.</p>
	<p class="block_3"> </p>
	<p class="block_2">"İşte yapacaklarınız. Ben burada kalıp Calis'i bekleyeceğim. Şu Pantathialı'lardan daha fazlasının gelme ihtimaline karşı girdiğimiz tünelleri işaretlemeye çalışmak istemiyorum. Bana bir meşale bırakın. Yüzbaşı'nın geri dönmeyeceğine ikna olana kadar burada bekleyeceğim." Sesinde Erik'in daha önce duymadığı kadar endişeli bir hava vardı. De Loungville'in yüzünü gördüğünü fark edip etmediğini düşündü.</p>
	<p class="block_3"> </p>
	<p class="block_2">"Sonra size yetişirim," diye devam etti de Loungville.</p>
	<p class="block_3"> </p>
	<p class="block_2">"Şimdi; yüzeye çıktığınızda çayırları çabucak geçip sahile gidin. At ele geçirin ya da bir tekne çalın, ama bir şekilde Yılan Nehri Şehri'ne gidin. Nicholas bizim için en az bir gemi bırakılacağını emrettiği için, Trenchard'ın İntikamı oradadır. En iyi güzergâhı Hatonis ve adamları biliyor." Hatonis, arkadan, sesi sıranın önüne gelecek kadar yüksek sesle konuştu. "Ispar'dan başlayan ve Maharta'dan geçerek Yılan Nehri Şehri'ne devam eden eski bir ticaret yolu var. Artık çok nadiren kullanılıyor, ama yalnızca atla geçilebilir."</p>
	<p class="block_3"> </p>
	<p class="block_2">De Loungville derin bir nefes alıp, "Pekâlâ, bir meşale yakın ve buradan defolun," dedi.</p>
	<p class="block_3"> </p>
	<p class="block_2">Meşaleleri taşıyan adam bir kıvılcım yaktı ve meşale çok geçmeden alev aldı. Erik şaşırarak, ışık her ne kadar sıranın çok gerisinde de olsa gözlerini kısmak zorunda kaldığını fark etti. Döndü ve de Loungville'i gördü; çavuşun her zamanki kararlılık maskesi yerindeydi. Erik, eğer adama bakarsa, sesindeki endişeyi fark etmemiş olacağına karar verdi.</p>
	<p class="block_3"> </p>
	<p class="block_2">Hiçbir şey söylemeden, uzanıp de Loungville'in kolunu sıklıktan sonra elini çekti. Bir şey söylemeden yapabileceği tek hareket buydu.</p>
	<p class="block_3"> </p>
	<p class="block_2">Çavuş ona bakıp sadece başıyla onayladı ve Erik tünelde ilerlemeye başladı. Greylock tünellerin kesiştiği yere gitti, her iki tarafa da göz attı ve soldaki tünelden gideceklerini işaret etti. Erik kavşağa vardı ve köşeyi dönmeye başlarken, de Loungville'in beklediği yere bakma dürtüsüyle savaştı.</p>
	<p class="block_3"> </p>
	<p class="block_2">Keşke Yüzbaşı burada olsaydı, diye geçirdi içinden. Calis nerede olabilirdi?</p>
	<p class="block_3"> </p>
	<p class="block_2">Calis şaşkınlıktan ardına kadar açılmış gözlerle bakarken duvara yakın duruyordu. O ve babası, alışılmamış miraslarıyla -Kara Macros'un becerisiyle çarpıtılmış ve efsanevi Valheru'nun cisimleşmiş güçlerini insan babasına vermek için kullanılmış, kadim büyünün bir mirası- yüzleşmenin nasıl bir şey olabileceği hakkında defalarca konuşmuştu.</p>
	<p class="block_3"> </p>
	<p class="block_2">Tomas, Elflerin Kraliçesi Aglaranna'yı kendisiyle evlenmeye razı etmiş ve tarihteki eşsiz bir birleşimin imkânsız meyvesi olan Calis'in babası olmuştu. Calis elf halkının hesabına göre gençti; yaşı yarım yüzyıldan biraz fazlaydı. İnsan standartlarına göre orta yaşlarında bir adamdı ve herhangi bir ölçüye göre de, bu dünyada yaşayan yaratıkların çılgınlığını ve acısını izleyerek bir düzine ömürden fazlasını tecrübe etmişti.</p>
	<p class="block_3"> </p>
	<p class="block_2">Ama hiçbir şey onu, araştırmayı seçtiği şeyin sonuçlarının üstesinden gelmeye hazırlayamamıştı. Elfler gecenin en loş ışığında -tek bir ay ya da uzak yıldızlar- bile yön bulma becerisine sahipti, ama cüceler bile yeraltı tünellerinin saf karanlığında görme gücüne sahip değildi. Buna rağmen cücelerin başka sezgileri vardı ve Calis, elf kuzenlerinin aksine, gençliğinde onlardan birkaç numara öğrenecek kadar cücelerle yolculuk etmişti: Hareket eden havanın sesi, tünel duvarları üzerindeki zayıf yansımalar, dönüşleri saymak ve uzaklıkları hatırlamak. Denilirdi ki, bir yola ayak basan hiçbir cüce, aynı yolu bulmakta hiçbir zaman başarısız olmamıştır. Calis de aynı beceriye sahipti.</p>
	<p class="block_3"> </p>
	<p class="block_2">Birlikten ayrıldıktan sonra, aşağıdaki büyük galeriye, bir dağın içine kurulmuş bu şehrin dairesel merkezi salonuna geri inmişti. Roo'nun tahmin etmiş olduğu gibi, artık buranın kadim günlerde dağların altındaki bir şehir olduğundan emindi. Ama Ravensburglü gencin, bunun ne çeşit bir şehir olduğuna dair bir fikri yoktu.</p>
	<p class="block_3"> </p>
	<p class="block_2">Tathar ve Elvandar'daki diğer Efsunörücülerle çalışmalarından öğrendiği kadarıyla, Calis burasının cüce işinden çok, elf yapımı bir şehir olduğundan şüphelenmişti. Ama burayı yapan elfler, diğer herhangi bir ölümlü ırka olduğu kadar, Calis'in halkına da benzemiyordu. Bu elfler Valheruların kölesi olarak yaşamıştı ve böyle bir yer sadece kadim efendilerinin emretmesiyle, elfler tarafından inşa edilmiş olabilirdi.</p>
	<p class="block_3"> </p>
	<p class="block_2">Calis galeriye ulaştığı zaman duyduğu seslerin uzaktaki kayaların düşme sesinden başka bir şey olmadığına ikna olmuştu. Takip edildiklerine dair bir iz yoktu, ama emin olmak için, çok garip bir şekilde ona seslenen tünellerdeki tuhaf çatlakları geçerek aşağıya ilerlemişti.</p>
	<p class="block_3"> </p>
	<p class="block_2">Karanlığın kuyusunda iyice derinlere inmişti ve sadece kendi nefesini ve kalp atışlarını duyabildiği zaman geri dönmüştü. Ama ilk kez birliğinin başındayken, geçerken duraksadığı o garip kavşağa yaklaştığında, aşağı doğru devam eden tünelin derinliklerinde kadim ve zorlayıcı bir şey hissederek tekrar durdu.</p>
	<p class="block_3"> </p>
	<p class="block_2">Bu aptalca bir riskti, ama Calis'in karşı koyması imkânsızdı. Diğerlerinin serbest kalmasını sağlaması gerektiğini biliyordu, ama de Loungville'in kurnazlığına ve Nakor'un becerilerine güveni tamdı.</p>
	<p class="block_3"> </p>
	<p class="block_2">Ve artık onu neyin çağırdığını biliyordu. Bu salonun kalbinde kadim bir şey vardı. Ve korku ve hayranlıkla ona bakıyordu.</p>
	<p class="block_3"> </p>
	<p class="block_2">Aşağı doğru devam eden tünele ve onu takip ederek, tırmandığı büyük galeriden daha küçük, ama yine de küçük bir kasaba olarak iş görmeye yetecek kadar geniş olan başka bir galeriye girmişti. Yukarılarda zayıf bir ışık geliyordu. O kadar uzaktı ki, öğle güneşi yalnızca bir iğne ucu gibi görünüyordu ve yüksek bir dağın tepesindeki bu giriş, içgüdülerinin doğru olduğunu söylüyordu. Bu kadim yer, babasının içine işleyen ve doğasını derinden değiştiren ruhun sahibi olan Valheru, Kartal Erimi'nin Hakimi Ashen-Shugar'a ev sahipliği yapmış olan Mac Mordain Cadal'ın -Gri Kule Dağları'ndaki kadim cüce madenleri- altındaki büyük mağara gibi, bir zamanlar bir Valheru'ya ev sahipliği yapmıştı.</p>
	<p class="block_3"> </p>
	<p class="block_2">Dar bir taş köprüyü geçen Calis, büyük bir ejderhanın geçebileceği kadar geniş bir kapı çiftine geldi. Calis, Ejderha Lordları bineklerini yanlarında tutmayı sevdikleri için, bu kapılardan bir zamanlar bir ejderhanın geçtiğini biliyordu. Kapının içinde, çağlar önce hizmetkârların kullandığı daha küçük bir kapı vardı.</p>
	<p class="block_3"> </p>
	<p class="block_2">Kapının ağır demir kolunu hareket ettirmiş ve mandalın ses çıkarmadan kolayca açılmasına şaşırmıştı. Kapı, yakın geçmişte iyi yağlanmış menteşelerinin üzerinde kendiliğinden açılmıştı ve ani ışık onu kör etmekle tehdit edince gözlerini kırpıştırmıştı.</p>
	<p class="block_3"> </p>
	<p class="block_2">Uzun, mağaramsı salonun ucunda engin, meşale ışıklarıyla aydınlatılmış bir mağaraya bakan bir çıkıntı vardı ve mağaranın ortasındaki bir çatlaklar dizisinin etrafına inşa edilmiş, kaba ve ustalıktan yoksun balçık kulübelerden oluşan bir köy vardı. Bir yeraltı ısı kaynağını haber vererek buhar yükseliyordu ve en geniş deliğin ortasında havada bir ısı dalgası dans ediyordu. Yaklaşınca Calis aniden artan sıcaklıkla serseme döndü. Diğerlerinden ayrıldığı zaman nemli bir ürperti hissettiği yerde, şimdi çöldeymiş gibi terliyordu. Termal bacalar, bu Valheru salonunun bir zamanlar bir volkan olduğunu gösteriyordu.</p>
	<p class="block_3"> </p>
	<p class="block_2">Havada keskin bir çürük ve sülfür kokusu vardı. Calis aşağıdaki manzaraya bakarken gözlerinin yandığını hissetti.</p>
	<p class="block_3"> </p>
	<p class="block_2">Salonun her yerinde yılan adamlar dolaşıyordu ve salonun arka ortasındaki yüksek bir platformda, duvara dayanmış büyük bir taht yükseliyordu. Bir zamanlar bir Ejderha Lordu'nun oturduğu bu tahtın üstünde, şimdi yılan adamların kabilesinden biri oturuyordu. Pullardan ve pençelerden oluşan yaratığın gözleri, çağlar önce öldüğü için boşluğa dikilmişti. Hareketsiz şeklin dibinde, yeşil ve siyah cüppeler giymiş ve kadim sürüngen kralın mumyasına tapınan rahipler oldukları anlaşılan Pantathialılar vardı.</p>
	<p class="block_3"> </p>
	<p class="block_2">Calis Efsunörücü değildi, ama havadaki büyünün ısırığını hissediyordu ve tahtın tabanının çevresinde çağlar öncesinden kalan eşyaları gördü.</p>
	<p class="block_3"> </p>
	<p class="block_2">Acı çekmesinin sebebi bu nesnelerin varlığıydı. O yaratıkları bir kenara iterek salona girmeye ve ayaklarının altında duran güç eşyalarına el koymak üzere o aşağılık yaratığı indirmek için platformun basamaklarına giden o merdivenleri çıkmaya can atıyordu.</p>
	<p class="block_3"> </p>
	<p class="block_2">Calis bu eşyaların gerçekte Valheru'nun kutsal emanetleri olduğundan emindi. Babasının, savaşta kullandığı beyaz ve altın sarısı kalkanı tutmasına izin verdiği zaman hariç, kanı hiç böylesine coşkulu akmamıştı.</p>
	<p class="block_3"> </p>
	<p class="block_2">Calis bu gibi çılgınca dürtülerle mücadele edip, önündeki manzaraya anlam vermeye çalıştı. Sayılacak çok fazla garip şey olduğu için, burasının bir Pantathia köyü olduğunu söylemek çok kolaydı. Nakor'un burada olmasını diledi. Küçük adamın olayları açıkça görebilme becerisi paha biçilmez olurdu.</p>
	<p class="block_3"> </p>
	<p class="block_2">Calis, hatalı bir kararla önemli bir ayrıntıyı göz ardı etmemek için, önemleri hakkında herhangi bir karar vermeden, çelişkili görüntüleri yutup her birini aklında kaydetmeye çalışarak önündeki her ayrıntıyı ezberlemeye uğraşıyordu.</p>
	<p class="block_3"> </p>
	<p class="block_2">Yarım saat sonra, salona birkaç tane insan tutsak getirildi. Şokta ya da bir çeşit büyünün ya da uyuşturucunun etkisi altındaki tutsaklar boş gözlerle bakıyordu, ama bir kadın zincirleriyle boğuşu yordu. Rahipler platformun en alt basamağına dizilmişlerdi ve zümrüt topuzlu bir asa tutan ortadaki rahip ellerini iki yana açmıştı.</p>
	<p class="block_3"> </p>
	<p class="block_2">Rahip, Calis'in yolculuklarında duyduğu hiçbir şeye benzemeyen bir tıslamayla konuşuyordu ve muhafızlara tutsakları alıp başka bir yere götürmelerini işaret etti. Calis yayının yanında olmasını istedi. O zaman bu rahibi öldürebilirdi. Böylesi vahşi bir öfkenin nereden geldiğini merak etti. Ardından rahip, ilk tutsağın tahtın önüne getirilmesini işaret etti ve iki muhafız emri yerine getirmek için harekete geçti. Asanın bir dizi törensel hareketi, gırtlaktan gelen hırıltılar ve boğuk tıslamalarla ikide bir kesiliyordu ve asanın zümrüt topuzu parlamaya başladı.</p>
	<p class="block_3"> </p>
	<p class="block_2">Muhafızlardan biri ilk tutsağın başını geriye yatırdığında ortamdaki ölüm büyüsü hızla arttı ve bir başka muhafız kafayı tamamen vücuttan ayırmak için uzun bir bıçakla çabuk bir darbe indirdi. Calis içinde yükselen güçlü öfkeye rağmen, kıpırdamadan duruyordu. Muhafız kafayı bir köşeye fırlatınca, Calis gözleriyle kafayı takip etti ve bazısı çürümüş, diğerleri artık kurukafa olmuş tahtın arkasındaki bir kafa yığınının arasına ıslak bir küt sesiyle inişini izledi.</p>
	<p class="block_3"> </p>
	<p class="block_2">Adamın vücudunu tutan iki yılan onu kaldırdı, gömme bir odaya taşıdı ve görüş alanının dışına attı.</p>
	<p class="block_3"> </p>
	<p class="block_2">Karşılığında gelen açlığın keskin çığlıkları Calis'in güçlükle yutkunmasına sebep oldu.</p>
	<p class="block_3"> </p>
	<p class="block_2">Uyuşturucunun etkisine girmemiş gibi görünen kadın çığlık atmaya başlayınca, Calis sinirlerinin gerildiğini hissetti. Kılıcının kabzasını kavradı ve bu canavarların inine saldırmak için yanıp tutuştu. Uyuşturulmuş tutsaklar birer birer katledildiler. Kafaları, kara büyüler yaşam enerjilerini ele geçirdikten sonra yığına fırlatıldı ve vücutları genç Pantathialı'yı besledi.</p>
	<p class="block_3"> </p>
	<p class="block_2">Kadın yere doğru sinerken hiç durmadan bağırıyordu. Korkusu yorgunluğuna baskın çıkmıştı. Sonunda rahiplerin önünde tek başına kaldı. Zümrüt topuzlu asası olan rahip, muhafızlara kadını getirmelerini işaret etti. Muhafızlar, kurbanların kanından oluşan havuzun içinden yürürken üstüne basmakta olduğu ılık, yapışkan birikintiye aldırış etmeyen rahibin önünde çıplak dursun diye tuniğini yırtarak kadını kaldırdı.</p>
	<p class="block_3"> </p>
	<p class="block_2">Calis rahibin, muhafızlara kadını sıkıca tutmalarını işaret ettiğini gördü. Rahip asasıyla tekrar hareketler yapmaya başladı ve yabancı dilinde şarkı söyleyerek asanın ucuyla kadını dürterken, muhafızların kalkmasını önlemek için kadını yere bastırdığını gördü.</p>
	<p class="block_3"> </p>
	<p class="block_2">Calis boğazının düğümlendiğini hissetti. Pantathialıların kötücül büyüsüyle daha önce de karşılaşmıştı. İnsanlara benzeyen Pantathialılar yaratmak için insanları kullanıyorlardı. Calis sonuçları daha önce de görmüştü ve aşağıda güçlü, kara bir sanatın uygulandığını biliyordu. Calis büyü öğrencisi değildi, ama bu konuda biraz bilgisi vardı ve bir sonraki hareket hiçbir zaman anlayamayacağı kadar iğrençti. Rahip, cüppesinden uzun bir bıçak çıkarıp, artık çığlıklar alan kadına doğru ilerleyince, Calis bakışlarını kaçırdı.</p>
	<p class="block_3"> </p>
	<p class="block_2">Kara büyünün yapıldığı bu yere uzun süredir çok yakın olduğuna karar verdi ve yavaşça karanlığın içine geriledi. Geri geri birkaç adım attı, arkasını döndü ve koşar adımlarla uzun tünelden yukarı ilerlemeye başladı. Çabucak kapıdan süzüldü, arkasından kapadı ve duyularının karanlığa alışması için bir an durakladı.</p>
	<p class="block_3"> </p>
	<p class="block_2">Dururken, az önce görmüş olduklarını düşündü. Pantathialıların, rahibin bir insan kadınına ettiği yavaş işkenceden ne gibi bir kazançları olduğunu hayal etmek imkânsızdı. Rahibin sonunda kadını öldürdüğüne ve vücudu genci beslemeye giderken, kafasının yığındaki diğerlerine katılacağına şüphesi yoktu.</p>
	<p class="block_3"> </p>
	<p class="block_2">Bir an Nakor'un yanında olmasını istedi. Büyüye inanmadığını söyleyen garip küçük adam, bu konu hakkında Calis'in karşılaştığı herhangi birisinden daha çok şey biliyor gibiydi. O, bu törensel işkencenin ve katliamın, Zümrüt Kraliçe ve Valheru güç eşyalarıyla yapılabileceğinden korktuğu şeyle nasıl bir bağlantısı olduğuna bir anlam verebilirdi.</p>
	<p class="block_3"> </p>
	<p class="block_2">Calis karanlıkta koşar adımlarla ilerlemeye başladı.</p>
	<p class="block_3"> </p>
	<p class="block_2">Bilinçsizce adımlarını saymaya ve kulaklarıyla mesafeleri ölçmeye başladı ve birliğini bıraktığı yerde bulmayı ümit etti.</p>
	<p class="block_3"> </p>
	<p class="block_2">Calis koluna dokunduğu zaman, de Loungville neredeyse yerinden sıçramıştı. Tanıdık bir ses, "Diğerleri nerede?" diye sordu.</p>
	<p class="block_3"> </p>
	<p class="block_2">"Yüzbaşı!" dedi de Loungville. "Senin adına Ruthia'ya kısa bir dua ve Lims-Kragma'ya küçük bir veda okuyup buradan çıkmak üzereydim.</p>
	<p class="block_3"> </p>
	<p class="block_2">"Artık oturup, kalbim patlayarak ölebilirim!" "Seni korkuttuğum için üzgünüm, ama karanlıkta burada duranın kim olduğunu anlayamadım. Senin gibi kokuyordu, ama emin olmak istedim." "Benim gibi mi kokuyordu?" "Yıkanalı uzun zaman oldu Bobby." "Sen de gül demeti gibi kokmuyorsun Calis." "Meşalen var mı?" De Loungville yanıt olarak çelik çakmağını çaktı ve bir sopanın ucuna sarılmış pamuklu bezi tutuşturdu. Küçük alev hızla yayıldı ve de Loungville meşaleyi havaya kaldırana kadar, ikisi de bir ışık havuzunun ortasında duruyordu.</p>
	<p class="block_3"> </p>
	<p class="block_2">"Bana anne diyebilirsin, ama korkmuş gözüküyorsun," dedi de Loungville. "Aşağıda ne buldun?"</p>
	<p class="block_3"> </p>
	<p class="block_2">"Sana bunu, onunla aramıza biraz mesafe koyduğumuz zaman söyleyeceğim. Hangi taraftan?" "Yılan adamlar tarafından kullanılan bir geçit bulduk, bu yüzden sorumluluğu Greylock'a verip, adamları diğer yönden gönderdim, sola."</p>
	<p class="block_3"> </p>
	<p class="block_2">"Güzel. Bu, şimdiye kadar yüzeye çıkmış oldukları anlamına gelir. Eğer acele edersek, yamaçtan çok uzaklaşmadan onlara yetişebiliriz. Tünele girdiğimizden çok daha yukarıdayız Bobby." "Ve olmak istediğimiz yerden çok daha uzaktayız," diye karşılık verdi de Loungville.</p>
	<p class="block_3"> </p>
	<p class="block_2">"Acele etsek iyi olur. Yolumuz uzun." Yavaşça ekledi, "Ve korkanın, oraya varmak için çok zamanımız yok."</p>
	<p class="block_3"> </p>
	<p class="block_4"><img alt="Line" src="images/image.png" class="calibre4"/></p>
	<p class="block_3"> </p>
	<p class="block_9" id="calibre_pb_20"> </p>
</body></html>
