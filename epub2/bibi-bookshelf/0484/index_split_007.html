<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Karanlık Kraliçenin Gölgesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">-07-</p>
	<p class="block_6">DURUŞMA</p>
	<p class="block_3"> </p>
	<p class="block_2">Roo kıpırdandı.</p>
	<p class="block_3"> </p>
	<p class="block_2">Bacağında bir el hissetti ve uykulu haliyle eli halsizce itti. Elin bacağını sıktığını fark edince birdenbire tamamen uyandı.</p>
	<p class="block_3"> </p>
	<p class="block_2">Burnunun dibinde, şehvet ve sırıtmayla ona bakan çirkin bir yüz duruyordu. "Çirkin hıyarın tekisin evlat, ama gençsin." Şu anda Roo'nun bacağını okşayan adam, bir gün önce yapmacık bir tavırla konuşan sinirli adamdı. "Ah!" diye bağırdı Roo. "Benden uzak dur!"</p>
	<p class="block_3"> </p>
	<p class="block_2">Adam güldü. "Sadece şaka yapıyorum evlat." Titredi. "Bu kahrolası hücre adamı öldürür. Şimdi çeneni kapayıp uyumana devam et de, ikimiz de ısınalım." Adam sırtını Roo'nun sırtına dayadı ve gözlerini kapadı.</p>
	<p class="block_3"> </p>
	<p class="block_2">Hücreye atılmasının ardından bir saat sonra kendine gelen Biggo adındaki insan azmanı, "Delikanlıyı korkutma Kaypak Tom," dedi. "Burası ölüm hücresi... Romantizm düşünmek için aklında çok fazla şey var." Konuşması batıda nadiren duyulan İç Taunton Kornachmeni'nin oynaklığına sahipti.</p>
	<p class="block_3"> </p>
	<p class="block_2">Kaypak Tom, yapılan espriyi ve ona eşlik eden kahkahaları duymazdan gelerek, "Soğuk bir sabah Biggo," dedi.</p>
	<p class="block_3"> </p>
	<p class="block_2">Erik'in uyandığını gören Biggo, "Bir yalancı ve bir katil için kötü birisi değildir," dedi. "Yalnızca korkuyor."</p>
	<p class="block_3"> </p>
	<p class="block_2">Roo'nun gözleri büyüdü. "Kim korkmuyor ki?" dedi, sesinde çılgınca bir havayla. Sanki irade gücüyle her şeyi engelleyebilirmiş gibi sıkıca gözlerini kapadı.</p>
	<p class="block_3"> </p>
	<p class="block_2">Erik yattığı yerden doğrulup sırtını sert taş duvara yasladı. Roo'nun rahatsız bir gece geçirmiş olduğunu biliyordu, iblislerle boğuşurken bağırarak defalarca uykusundan uyanmıştı. Erik hücreye göz gezdirdi. Gece geçmek bilmezken, diğer adamlar kendi yerlerinde uyuyor ya da sessizce oturuyordu. Erik, Roo'nun dün hücrede uyandığından beridir sergilediği kabadayılığın bir çeşit delilik olduğunu biliyordu: Ölümünün kaçınılmaz olmasını kabul edemiyordu.</p>
	<p class="block_3"> </p>
	<p class="block_2">Biggo, "Genç kıçlara şaplak atmak hapishane çetelerinde oldukça yaygındır, ama Kaypak sadece onu sıcak tutacak birisini arıyor delikanlı," dedi.</p>
	<p class="block_3"> </p>
	<p class="block_2">Roo gözlerini açtı. "Gömleğinde geçen hafta bir şey ölmüş gibi kokuyor."</p>
	<p class="block_3"> </p>
	<p class="block_2">Tom, "Sen de bana kesinlikle çiçekleri hatırlatmıyorsun delikanlı," dedi. "Şimdi çeneni kapa da uyumana bak."</p>
	<p class="block_3"> </p>
	<p class="block_2">Biggo sırıttı. Ayımsı suratı, bir tanesi kırık, çarpık dişli azman bir çocuğunkinden pek de faklı gözükmüyordu. Dün muhafızların attığı dayak görünüşünü geliştirmek için hiçbir şey yapmamıştı; yüzünü mavi, mor ve kırmızı şişler süslüyordu. "Birisine sarılıp uyumayı severim. Elsmie gibi. Tatlı bir kızdı." Gözlerini kapatarak iç geçirdi. "Onu bir daha asla göremeyecek olmam çok kötü." "Hepimiz suçlu bulunacakmışız gibi konuşuyorsun," dedi Roo.</p>
	<p class="block_3"> </p>
	<p class="block_2">"Burası ölüm hücresi delikanlı… Buradasın çünkü idam cezası verilmesi olası olan bir davada yargılanacaksın ve burada oturmuş olan yüz kişiden, duruşmasından sonra iki gün yaşayan bir kişi bile yoktur. Kral'ın adaletini alt edebileceğini mi sanıyorsun evlat?" diye sordu Biggo gülerek. "Yapabilirsen aferin. Ama buradaki hiç kimse bebek değil ve bu tehlikeli yolu tuttuğumuzda anlaşmanın ne olduğunu hepimiz biliyorduk: 'Yakalanırsan, cezanı çekersin.' Durum tam olarak bu..." İki genç adamı düşünceleriyle baş başa bırakarak, gözlerini kapadı.</p>
	<p class="block_3"> </p>
	<p class="block_2">Erik gecenin çoğunu uyanık geçirmişti. Aynı sorularla boğuşarak yalnızca birkaç saat önce uykuya dalmıştı. Asla, her yıl bağların kutsanması için dua eden bağ işçilerine katılmak üzere festival günlerinde tapınağa giden dindar tiplerden olmamıştı. Ve salonunda Lims-Kragma ile yüzleşmenin neye benzeyebileceği hakkında çok fazla kafa yormamıştı. Her insanın yaptıklarının hesabını vermek için onun huzuruna çıkacağını belli belirsiz biliyordu, ama bunu her zaman, Owen Greylock'un "metafor" dediği, söylenen şeyin başka bir şeyi simgelemek için kullanıldığı birtakım rahip konuşmaları olarak düşünmüştü.</p>
	<p class="block_3"> </p>
	<p class="block_2">Şimdi merak ediyordu: Basitçe ölecek miydi? Ayaklarının altındaki kutu tekmelendiği zaman ve ip boynunu kırdığında ya da nefesini keserek yaşamını elinden aldığında, her şey kararıp anlamsızlaşacak mıydı? Yoksa rahiplerin iddia ettiği gibi, Lims-Kragma'nın hükmünü bekleyenlerin oluşturduğu uzun kuyruğa girmek için Ölülerin Salonu'nda mı uyanacaktı? Yetersiz bulunanlar, yaşarken gözlerinden kaçırmış oldukları dersleri öğrenmek için geri gönderilirken, uygun görülenlerin daha iyi bir hayata gönderildiğini söylüyorlardı. Uyumun ve zarafetin saf yaşamını sürenlerin, bir noktada insan kavrayışının ötesinde bir yolla bir üst varlık biçimine yükseltildikleri söyleniyordu.</p>
	<p class="block_3"> </p>
	<p class="block_2">Erik soruları aklından bir kez daha uzaklaştırdı; ölümle gerçekten yüzleşene kadar bildiği bir yanıt yoktu. "Her iki şekilde de," diye düşündü, ilginç bir şeyler olacak ya da umurumda olmayacak. Bu düşünceyle kendini garip bir şekilde rahatlamış bularak gözlerini kapadı.</p>
	<p class="block_3"> </p>
	<p class="block_2">Koridorun sonundaki kapı, uzun metal çubuklar soğuk taşa çarpınca gürültüyle açıldı. Kılıçlarını çekmiş iki muhafız, koridorda bir mahkûma eşlik ediyordu. Mahkûmun arkasında ve önünde, boynuna takılmış ahşap bir boyunduruğun üstündeki demir halkalara bağlanmış tahta sırıkları tutan iki muhafız daha vardı. Boyunduruğun üstündeki baskı, adamın her iki muhafıza da yetişmesini engelliyordu ve anlaşılması zor geçit resmi ölüm hücresinin kapısına ilerliyordu.</p>
	<p class="block_3"> </p>
	<p class="block_2">Mahkûm aslında sıradandı. Gerçi, ırkı Ravensburglü iki genç adama yabancı olduğu için anlamak güçtü, ama Erik'ten ya da Roo'dan biraz daha büyük genç birisi gibi görünüyordu. Kesh'te, Isalan denilen bir eyalette yaşayan san derililerden biriydi. Zaman zaman Ravensburg'den birkaç tanesi geçmişti, ama kasabanın taşra bölgesinde hâlâ ilgi odağıydılar.</p>
	<p class="block_3"> </p>
	<p class="block_2">Bu adam sade giyimliydi. Boş bir taşıma-kumaşı -sırt çantası yerine, eşyaları taşımak için kullanılan büyükçe kumaş- olan basit bir cüppe giyiyordu. Yalınayaktı ve yanları kulaklarının üstünde kesilmiş, ama arkaları uzun, gür siyah saçları vardı. Kara gözleri, ifadesiz bir şekilde gelişen olayları izliyordu.</p>
	<p class="block_3"> </p>
	<p class="block_2">Kapıya ulaşıldığında, en öndeki muhafız kapının kilidini açtı ve mahkûmlara hücrenin dibine gitmelerini emretti. Muhafız tatmin olduğu zaman kapıyı açtı ve sırıkları tutan iki adam mahkûmu açıklığa yönlendirdi. Deneyimli el çabukluğuyla, baş muhafız boyunduruğu çözdü ve iki muhafız sırıkları çekip çıkardı. Tasma çıkarıldı ve diğer muhafız çizmesini mahkûmun sırtına koyup gereksiz bir güçle onu hücreye itti. </p>
	<p class="block_3"> </p>
	<p class="block_2">Mahkûm bir adım tökezledi, ama kendini toparlayıp durdu. Diğerleri merakla izliyordu. "Bütün bunlar da neyin nesi?" diye sordu birisi.</p>
	<p class="block_3"> </p>
	<p class="block_2">Yeni gelen mahkûm omuzlarını silkti. "Beni tutuklamaya kalktıklarında, muhafızlarından birkaçını silahsız bıraktım. Buna karşı çıktılar."</p>
	<p class="block_3"> </p>
	<p class="block_2">"Onları silahsız mı bıraktın?" dedi başka bir mahkûm. "Nasıl yaptın?"</p>
	<p class="block_3"> </p>
	<p class="block_2">Genç adam boş bir taş banka oturdu. "Silahlarını aldım. Nasıl yaptığımı sanıyordun?"</p>
	<p class="block_3"> </p>
	<p class="block_2">Mahkûmlardan birkaçı yeni gelene adını sordu, ama yeni mahkûm dik oturup gözlerini kapayınca, daha fazla konuşma olmadı. Ayakları karşı uyluklarının üstünde bağdaş kurmuş ve avuç içleri yukarı bakacak şekilde ellerini dizlerinin üzerine koymuştu.</p>
	<p class="block_3"> </p>
	<p class="block_2">Diğer mahkûmlar birkaç dakika onu izledikten sonra, oturup kendilerini bekleyen kaderi beklemek için yerlerine döndüler.</p>
	<p class="block_3"> </p>
	<p class="block_2">Bir saat sonra koridorun kapısı tekrar açıldı ve içeri bir asker birliği girdi. Birliğin arkasından Erik'in daha önce gördüğü Lord James geldi. Ardından içeri bir kadın girince, hücredeki adamlar mırıldanmaya başladı. Kadın yaşlıydı, ya da en azından Erik'e öyle geliyordu. Her halükarda annesinden daha yaşlıydı. Saçları şaşırtıcı derecede beyazdı ve kaşları, Erik'e saçlarının her zaman bu renkte olduğunu düşündürecek kadar soluktu. Yüzündeki çizgilere rağmen, Erik kadının hoş olduğunu düşündü. Gençken güzel olmalıydı. Gözleri garip bir maviydi. Hücrenin karanlığında neredeyse mor gözüküyordu. Yüzündeki hüzün ifadesine rağmen, hal ve hareketlerinden soyluluk akıyordu.</p>
	<p class="block_3"> </p>
	<p class="block_2">Erik bu ifadenin sebebinin ne olabileceğini merak etti: Bugün Prens'in huzurunda yargılanacak olan adamlarla ilgili bir şeyler hissediyor olabilir miydi? Kadın parmaklıkların önünde durunca, asık yüzlü mahkûmlar tamamen sessizleşti. Erik, bazı nedenlerden dolayı, at arabasında yoldan geçen her soylu hanıma yapacağı gibi perçemine dokunma ihtiyacı hissederek ayağa kalkmış olduğunu fark etti. Roo da Erik'in yaptığını yaptı ve çok geçmeden bütün mahkûmlar ayakta duruyordu.</p>
	<p class="block_3"> </p>
	<p class="block_2">Kadın parmaklıkları kavrarken, pisliğe ve hücrenin berbat kokusuna aldırış etmedi. Sessizce her yüzü tek tek inceledi. Bakışları sonunda Erik'e çevrildiğinde, Erik aniden korktuğunu fark etti. Annesini ve Rosalyn'i düşündü ve Rosalyn'i düşünmesi Stefan'ı düşünmesine sebep oldu ve aniden kendinden utandı. Kadına daha fazla bakamadı ve bakışlarını yere çevirdi.</p>
	<p class="block_3"> </p>
	<p class="block_2">Kadın uzun dakikalar boyunca sessizce dikildi. Pahalı ve güzel elbisesi paslı demir parmaklıklara dayandığı için pislenmişti. Erik kafasını kaldırıp bakınca, kadının mahkûmdan mahkûma geçen bakışlarına yalnızca yeni gelen mahkûmun dayanabildiğini, hatta bir noktada mahkûmun hafifçe gülümsediğini gördü. Ama birkaç adam için kadının delici bakışları çok fazla gelmişti ve ağlamaya başlamışlardı. Ardından kadının gözleri dolmaya başladı ve "Yeterli," dedi.</p>
	<p class="block_3"> </p>
	<p class="block_2">Lord James kısaca başıyla onayladı ve iki muhafıza kadına eşlik etmelerini işaret etti. Onlar dışarı çıktığı zaman Lord James, "Bu öğleden sonra duruşmaya çıkacaksınız," dedi. "Krallık'ın adaleti hızlıdır; cezası idam olan suçlardan suçlu bulunanlar bu hücreye geri getirilecek ve yarın sabah asılacaklar. Size son bir yemek ve tanrılarla barışmanız için zaman verilecek. Günah çıkarmak isteyenler için on iki düzenin rahibi gelecek. Bir rahiple konuşmak istemeyenleriniz zamanlarını günahlarının üstünde düşünüp taşınarak geçirebilir. Bir avukatınız varsa, Prens Nicholas'ın huzurunda sizin adınıza konuşmasına izin verilecek; avukatınız yoksa kendi adınıza konuşmanız gerekiyor, aksi takdirde Krallık, hakkınızda yapılan suçlardan sizi suçlu bulacaktır. Temyiz hakkınız yok, bu yüzden ifadeniz ikna edici olsun. Prens'in üstüne çıkabilecek tek insan Kral'dır ve kendisi bu aralar çok meşgul."</p>
	<p class="block_3"> </p>
	<p class="block_2">Krondor Dükü başka bir şey söylemeden döndü ve hücre blokunu terk etti. Koridorun dışında bekleyen bir muhafız elini içeri uzatıp, Dük'ün arkasından kapıyı kapadı.</p>
	<p class="block_3"> </p>
	<p class="block_2">Mahkûmlar uzun bir süre sessizce durdu. Derken birisi, Kaypak Tom denilen adam, "O cadıdaki bir şey kanımı dondurdu," dedi.</p>
	<p class="block_3"> </p>
	<p class="block_2">"Kendimi, sanki annem beni festival gününde kardeşimin şekerlerini yerken yakalamış gibi hissettim," dedi bir başkası.</p>
	<p class="block_3"> </p>
	<p class="block_2">Yavaş yavaş oturdular ve herkes yerine döndüğünde Roo Erik'e dönüp, "Bütün bu olanlar da neyin nesiydi?" diye sordu.</p>
	<p class="block_3"> </p>
	<p class="block_2">Erik omuzlarını silkti. "Ben de senin bildiğin kadarını biliyorum." "Zihinlerinizi okuyordu," dedi yeni gelen, düşüncelere dalmış pozunu takınırken. "Ne?" dedi adamlardan birkaçı. "Zihinlerimizi mi okuyordu?"</p>
	<p class="block_3"> </p>
	<p class="block_2">Yeni gelen gözlerini açmadan çok hafif bir gülümsemeyle, " Birtakım adamlar arıyordu," dedi. Ardından gözleri aniden açıldı ve mahkûmlara göz gezdirdi. "Sanırım aradıklarını buldu." Bir süre Erik'e bakıp, "Evet, sanırım buldu," dedi.</p>
	<p class="block_3"> </p>
	<p class="block_15">Öğle yemeği sade ama doyurucuydu. Muhafızlar bir kova sebze yahnisinin yanında bir tabak dolusu somun ekmek ve sert peynir getirmişti. Bıçak, çatal ya da potansiyel silah olarak kullanılabilecek hiçbir şey yoktu. Sadece yahni için küt kenarlı tahta kâseler getirilmişti. Kendini birdenbire aç bulan Erik omuz atarak, muhafızların yiyeceği dağıttığı parmaklıkların önünde biriken kalabalığı yardı.</p>
	<p class="block_1"> </p>
	<p class="block_2">"Bakın hele!" diye bağırdı bir muhafız. "Gerçi yarın asılacak olmanıza rağmen neden bu kadar iştahlı olduğunuz beni aşıyor, ama hepinize yetecek kadar yiyecek var."</p>
	<p class="block_3"> </p>
	<p class="block_2">Erik bir kâse alıp, bir somun ekmek ve iri bir parça peynir kaptı ve oturmakta olan Roo'nun yanına gitti. "Hiçbir şey yemeyecek misin?"</p>
	<p class="block_3"> </p>
	<p class="block_2">Roo, "Eğer muhafızlar yalan söylemiyorsa, parmaklıklara gittiğimde daha yemek olacak," dedi. Yavaşça ayağa kalktı ve kalabalığın azalmaya başladığı yere gitti, kâsesini aldı ve muhafızların metal bir kepçeyle doldurması için parmaklıklara dayadı. Ardından bir somun ekmek ve bir parça peynir verdiler ve Erik'in yanına döndü.</p>
	<p class="block_3"> </p>
	<p class="block_2">Mahkûmlardan biri, "Buranın yemekleri anneminkilerden daha iyi!" dedi.</p>
	<p class="block_3"> </p>
	<p class="block_2">İki adam hafifçe güldü, ama diğerleri sessizce yemeye devam etti.</p>
	<p class="block_3"> </p>
	<p class="block_2">Yemekten kısa bir süre sonra, muhafızlar mahkûmları Prens'in huzuruna götürmeye geldi. Her adamın ayağındaki prangalar, bileklerindeki kelepçeler, tasmalar ve bütün zincirler incelendi. En son gelen mahkûm, Isalani, boyunduruğu takılırken sessizce durdu. "Size zorluk çıkartmayacağım," dedi. Ardından, esrarengiz bir gülümsemeyle, "Olacaklar ilgimi çekiyor," diye ekledi. Muhafız çavuşu bunu düşünüyormuş gibi göründü, ama sessizce hücreden çıktı ve mahkûmun arkasındaki yerini aldı. Muhafız çavuşu, her şeyin tamam olduğunu anlatmak için başıyla işaret verdi ve diğer mahkûmlar da sıraya sokuldu.</p>
	<p class="block_3"> </p>
	<p class="block_2">"Pekâlâ, içinizden herhangi biri kaçmaya kalkarsa, vurulur ve bu onun sonu olur. Arbalet okunu ipe tercih ederseniz, işte fırsatınız. Ama sizi uyarıyorum, eğer ok sizi hemen öldürmezse, ölümünüz iğrenç ve acınası olur. Bir adamın ciğerlerinin dışarı çıktığını gördüm; berbat bir manzaraydı. Mahkûmları götürün!" Bir okçu bölüğü, mahkûmların yürüdüğü koridora dizilmişti ve artık sayıları on iki olan mahkûmlar sarayda Prens'in salonuna doğru ilerlemeye başladı.</p>
	<p class="block_3"> </p>
	<p class="block_2">Kirli, çaresiz ve perişan mahkûmlar, krallıktaki en güçlü ikinci adamın, Nicholas'ın, Adalar Krallığı’nın Batı Toprakları'nın Prensi, Kral Borric'in kardeşi, Taç’ın Meşru Varisi'nin huzuruna götürüldü. Prens kırklı yaşlarındaydı ve saçları neredeyse tamamen siyahtı. Gözleri koyu kahverengiydi ve son derece hüzünlüydü; babasını defnetmenin sıkıntısını yaşadığı gün gibi ortadaydı.</p>
	<p class="block_3"> </p>
	<p class="block_2">Yas tuttuğu için siyah giymişti ve görevini gösteren tek nişan kraliyet yüzüğüydü. Salonun sonundaki bir platformun üzerine yerleştirilmiş geniş bir tahtta oturuyordu. Sadece günler önce, babasının hükümdarlığı sırasında annesi tarafından kullanılan yanındaki taht boştu. Dul Prenses Anita, konutunda inzivaya çekilmişti.</p>
	<p class="block_3"> </p>
	<p class="block_2">Tahtın yanında Krondor Dükü Lord James ve onun yanında da, Isalani'nin zihinleri okuduğunu söylediği gizemli kadın duruyordu.</p>
	<p class="block_3"> </p>
	<p class="block_2">Mahkûmlar Prens'in huzuruna getirildi ve muhafız çavuşu, başlarını eğerek selam vermelerini emretmek zorunda kaldı. Mahkûmlar beceriksizce bir girişimde bulundu ve sonunda mahkeme başladı.</p>
	<p class="block_3"> </p>
	<p class="block_2">Birkaç tane seyirci salonun kenarlarına dizilmişti ve Erik Sebastian Lender’ın de orada olduğunu fark etti. Bu onu günlerdir olduğundan biraz daha iyi hissettirdi. İlk mahkûm, Tomas Reed adında bir adam, Prens'in huzuruna çağırıldı. Kaypak Tom denilen adamın Nicholas'ın huzuruna çıkması Erik'i şaşırttı. Nicholas küçümseyen bakışlarla Kaypak Tom'a baktı. "Suçlamalar nedir James?"</p>
	<p class="block_3"> </p>
	<p class="block_2">Krondor Dükü yazmana bakıp başını salladı. Yazman, "Tomas Reed hırsızlıkla ve John Corwin adındaki bir baharat tüccarının öldürülmesine yardakçılık etmekle suçlanıyor," dedi. "Savunman nedir?" diye sordu James.</p>
	<p class="block_3"> </p>
	<p class="block_2">Kaypak Tom salona göz gezdirdi ve Nicholas'a mümkün olduğunca samimi gelebilecek bir ifade takınmaya çalıştı. "Siz Majeste-" diye başladı.</p>
	<p class="block_3"> </p>
	<p class="block_2">"'Majesteleri,'" diye araya girdi James. "'Siz Majeste' değil, 'Majesteleri'."</p>
	<p class="block_3"> </p>
	<p class="block_2">Sanki en kötü suçu bu sosyal gafmış gibi sırıtarak, "Majesteleri, olay şöyle gerçekleş-" James, "Savunman nedir?" diye araya girdi.</p>
	<p class="block_3"> </p>
	<p class="block_2">"Ben de Majesteleri'ne bunu açıklamaya çalışıyordum efendim," derken, öfkeli gözler Dük'e baktı. "Önce savunma, sonra açıklama," dedi Prens Nicholas.</p>
	<p class="block_3"> </p>
	<p class="block_2">Tom bir an seçeneklerini düşünüyormuş gibi gözüktü. "Pekâlâ, açıkça söylemek gerekirse, sanırım suçlu olduğumu söylemek zorundayım, ama bir bakıma."</p>
	<p class="block_3"> </p>
	<p class="block_2">"Savunmana geç," dedi James. "Senin namına konuşacak birisi var mı?" "Sadece Biggo," dedi</p>
	<p class="block_3"> </p>
	<p class="block_2">Tom. "Biggo mu?" dedi Nicholas. James, "Bir sonraki sanık," dedi. "Ah, pekâlâ, olanları anlat öyleyse."</p>
	<p class="block_3"> </p>
	<p class="block_2">Tom, aslında dürüst işçileri dolandıran güvenilmez bir baharat tüccarıyla bozulan bir anlaşmada doğru şeyi yapmaya çalışan iki fakir işçinin olmayacak hikâyesini anlatmaya başladı. Tüccarın kalleş hareketleriyle karşılaştıklarında, baharat tüccarı bir bıçak çekmiş ve sonrasında yaptıkları boğuşma sırasında kendi bıçağının üstüne düşmüştü. Kötülük eden adamın ölümüne üzülen haksızlığa uğrayan iki adam, sadece borçlarının karşılığı olan altını almıştı ki, bu da adamın üstündeki bütün paraya denk geliyordu. "Ve bize olan bütün borcu da bu değildi," dedi Tom. Nicholas James'e baktı. "Convin?"</p>
	<p class="block_3"> </p>
	<p class="block_2">"Oldukça dürüst," dedi James. "Bana söylenenlerden çıkardığım kadarıyla, ara sıra gümrüğün onayı olmaksızın bir miktar Kesh baharatı alıyormuş, ama bu alışılmadık bir durum değil." Nicholas, "John Convin'in size neden borcu vardı?" diye sordu.</p>
	<p class="block_3"> </p>
	<p class="block_2">Tom gözlerinde vahşi bir ışıkla, "Şey, doğrusunu söylemek gerekirse Majesteleri, biz, Liman İdaresi'ndeki gümrük ofisinin dikkatini çekme derdine girmeden tüccara bir miktar Kesh baharatı getiriyorduk, anlarsınız ya. Bunu yalnızca ailelerimizin geçimini sağlamak için yapıyorduk," dedi.</p>
	<p class="block_3"> </p>
	<p class="block_2">Nicholas sessizce duran kadına göz attı. Erik Prens'in bakışlarını takip etti. Kadın bir an Tom'a baktıktan sonra hafifçe kafasını iki yana salladı.</p>
	<p class="block_3"> </p>
	<p class="block_2">Nicholas, "Krallıkın talebi nedir?" diye sordu. James, "Tomas Reed kendisinin Hırsızlar Loncası'nın bir üyesi olduğunu itiraf eden sabıkalı bir suçludur," dedi.</p>
	<p class="block_3"> </p>
	<p class="block_2">"Bir dakika lordum!" diye bağırdı Tomas. "Ben sadece muhafızların biraz saygısını kazanmaya çalışarak hava atıyordum-"</p>
	<p class="block_3"> </p>
	<p class="block_2">James araya girmeyi duymazdan geldi. "Krallık idamını istiyor."</p>
	<p class="block_2"> </p>
	<p class="block_2">"Kabul edilmiştir."</p>
	<p class="block_3"> </p>
	<p class="block_2">Bu tek kelimeyle, Kaypak Tom idam cezasına çarptırılmıştı.</p>
	<p class="block_3"> </p>
	<p class="block_2">Erik Roo'ya baktı ve arkadaşının gözlerindeki korkunun, kendi gözlerinde de olup olmadığını merak etti.</p>
	<p class="block_3"> </p>
	<p class="block_2">Her mahkûm yavaş yavaş adaletin önüne getiriliyordu ve her savunmanın sonunda Erik, Prens'in kadına baktığını gördü. Kadın Biggo'nun yargılanmasında başını hafifçe sallaması hariç, her seferinde kafasını iki yana salladı. Ama, Biggo da diğerleriyle birlikte darağacına gönderildiği için, bunun bir anlamı yokmuş gibi görünüyordu.</p>
	<p class="block_3"> </p>
	<p class="block_2">Geriye yargılanacak yarıdan az adam kaldığında yazman, "Sho Pi!" diye seslendi.</p>
	<p class="block_3"> </p>
	<p class="block_2">Isalani Prens'in huzuruna getirildi ve James suçlamaları okudu: "Sho Pi, Kesh vatandaşı,</p>
	<p class="block_3"> </p>
	<p class="block_2">Majesteleri. Kavga çıkartmaktan tutuklandı. Bir muhafızı öldürdü." "Savunman?" diye sordu Prens. Isalani gülümsedi. "Savunma mı? Savunmam yok, Majesteleri. Olaylar söylenildiği gibidir." "O halde ifadeyi suçlu olarak girin," dedi Nicholas. "Karar verilmeden önce söylemek istediğin herhangi bir şey var mı?"</p>
	<p class="block_3"> </p>
	<p class="block_2">Gülümsemesi yayıldı ve Isalani, "Olaylar ve gerçek birbirleriyle değiştirilemez," dedi. "Ben, eskiden Dala düzeninin bir keşişi olan zavallı bir öğrenciden başka bir şey değilim. Ustamı bulmak üzere gönderildim."</p>
	<p class="block_3"> </p>
	<p class="block_2">"Ustan mı?" diye sordu Nicholas, görünüşe bakılırsa hikâye ilgisini çekmişti. Bugün, şimdiye kadar duyduğu alışılagelmiş savunmalardan kesinlikle farklıydı. "Kim o?"</p>
	<p class="block_3"> </p>
	<p class="block_2">"Bilmiyorum. Eğitim gördüğüm manastırda, dövüş sanatları hariç sıradan bir öğrenciydim. Bu işe layık olmadığımı itiraf ettim ve başrahip, bir ustam varsa bile düzenin dışında olduğunu ve onu insanların her gün kavga ettiği bir şehirde aramam gerektiğini söyleyerek beni dışarı gönderdi." Omuzlarını silkti. "Gerçek çoğu kez şaka olarak ortaya çıkar. Günlerce, eski başrahibimin söylediği şey üzerine enine boyuna düşündüm. Açlıkla gelen bir kavrayışla, yurdumdan çok uzak olmasına rağmen, ustamı sizin şehrinizde aramaya karar verdim. Yolculuk yapıp çalıştım ve bir hafta önce de Krondor'a geldim." "O zamandan beri üç kere tutuklandı," dedi James.</p>
	<p class="block_3"> </p>
	<p class="block_2">Sho Pi denilen adam omuzlarını silkti. "Ne yazık ki bu doğru… Birçok kusurum var ve onlardan biri de öfke. Kâğıt oyunlarında hile yaptılar ve itiraz ettiğim zaman da kavga çıktı ve şehir muhafızlarınıza suçsuz olduğumu söyleyince saldırıya uğradım. Ben yalnızca kendimi savundum." "Kavga sırasında bir muhafızı öldürdü," dedi James.</p>
	<p class="block_3"> </p>
	<p class="block_2">"Bu doğru mu?" diye sordu Nicholas.</p>
	<p class="block_3"> </p>
	<p class="block_2">"Ne yazık ki, ama asla birisini öldürmek niyetinde olmadığımı söyleyebilirim. Yalnızca onu silahsız bırakmaya çalışıyordum. Beklenmedik bir biçimde benden uzaklaştığında kılıcını almıştım. Diğer muhafızın üstüne gitti ve o da onu, elimde tutmakta olduğum kılıcın üstüne itti. Çok üzücü, ama oldu." Sanki hayatı için kendini savunan biri değil de, ders anlatan bir öğrenciymiş gibi gayet sakin konuşuyordu.</p>
	<p class="block_3"> </p>
	<p class="block_2">Prens kadına baktı. Kadın hafifçe başıyla onayladı. Ardından Prens, "Krallık'ın talebi nedir?" diye sordu.</p>
	<p class="block_3"> </p>
	<p class="block_2">"Krallık, hapishane ekibinde otuz yıl çalışma cezası istiyor." "Kabul edilmiştir," dedi Nicholas.</p>
	<p class="block_3"> </p>
	<p class="block_2">Erik'in anlayamadığı sebeplerden dolayı Sho Pi bundan keyif almış gibi görünüyordu.</p>
	<p class="block_3"> </p>
	<p class="block_2">İki adam için daha ölüm emri verildi; ardından, geriye sadece Erik ve Roo kaldı. İsimleri okundu. Sebastian Lender Erik ile birlikte öne çıkınca James, "Majesteleri, özel bir durumumuz var," dedi. "Erik von Darkmoor ve Rupert Avery, Stefan, Baron von Darkmoor'u öldürmekle suçlanıyor." "Savunmanız nedir?" diye sordu Nicholas.</p>
	<p class="block_3"> </p>
	<p class="block_2">İkisi de daha ağızlarını açamadan Lender, "İzin verirseniz Majesteleri, bu iki gencin suçu reddettiğinin kayıtlara geçmesini istiyorum," dedi.</p>
	<p class="block_3"> </p>
	<p class="block_2">Nicholas gülümseyip arkasına yaslandı. "Lender, değil mi? Babamı sayısız kere kızdırdığını hatırlıyorum. Şimdi sebebini anlıyorum. Pekâlâ." Erik ile Rupert'e baktı. "Söylemek istediğiniz bir şey var mı?"</p>
	<p class="block_3"> </p>
	<p class="block_2">Yine ikisi de ağzını açamadan Lender, "Elimde Majesteleri, Darkmoor'daki Saray Nazırı'nın ve yerel tapınaklardan yeminli iki rahibin huzurunda, bu iki genç adına konuşabileceğimi gösteren belgeler var," dedi. Büyük, deri bir evrak çantası açtı ve deste deste kâğıt çıkardı. "Elimizde sadece Kılkuyruk Hanı'nın sahibi Milo'nun kızı Rosalyn'in yeminli ifadesi yok; kavgaya giden olaylara tanık olan birkaç muhafızın ve Baron Manfred von Darkmoor'un olaydan önce ağabeyi Stefan'ın ruhsal durumu ile ilgili verdiği ifade var." Belgeleri, kısa bir süre içinde bu kadar çok miktardaki belgeyi gözden geçirme zorunluluğuna canı sıkılmış gözüken James'e verdi.</p>
	<p class="block_3"> </p>
	<p class="block_2">"Krondor Düküm o belgeleri incelerken Efendi Lender, bu gençlerin olanları anlatmasını dinlemekten memnuniyet duyarım."</p>
	<p class="block_3"> </p>
	<p class="block_2">Erik, onun başlaması gerektiğini işaret ederek Roo'ya baktı. "Olay, Ravensburg'deki Şarap Üreticilerinin ve Tüccarlarının Salonu'nun önündeki çeşmede başladı, Majesteleri. Rosalyn Erik'i aramaya geldiğinde, birkaç kişiyle birlikte oradaydım. Ben onunla konuşurken, Baron'un oğulları Stefan ve Manfred geldi ve Rosalyn ile konuşmaya başladılar. Manfred Stefan'a, çok hasta olan babalarının yanına dönmeleri gerektiğini söyleyip duruyordu, ama Stefan, 'Erik'in kızı' hakkında konuşmaya devam etti. Piç bir demirciyle zaman kaybetmek için ne kadar da tatlı olduğu gibi şeyler söyleyip duruyordu."</p>
	<p class="block_3"> </p>
	<p class="block_2">Nicholas arkasına yaslandı. Olay ilgisini çekmiş gibiydi. Roo, Erik'in Stefan’ın arkasından koşusuna ve ardından çıkan kavgaya kadar hatırlayabildiği her şeyi anlattı. Bitirdiği zaman, Nicholas olayı Erik'in anlatmasını istedi. Erik, üvey kardeşinin hayatını almanın sorumluluğundan kaçınmaya çalışmadan, sakince olayı anlattı.</p>
	<p class="block_3"> </p>
	<p class="block_2">Olay anlatıldığı zaman Nicholas, "Neden kaçtınız?" diye sordu.</p>
	<p class="block_3"> </p>
	<p class="block_2">Erik omuzlarını silkti. "Bilmiyorum. Sanki..." Bir süre önüne baktıktan sonra kafasını kaldırıp Nicholas'a baktı. "Domuz herifi öldürüp asılmaktan kurtulmam imkânsız gibi geldi." "Ondan bu kadar mı nefret ediyordun?"</p>
	<p class="block_3"> </p>
	<p class="block_2">Erik, "Düşündüğümden de fazla, Majesteleri," dedi. Başını arkadaşına doğru eğerek, "Roo bunu benden çok önce fark etmişti," dedi. "Bir keresinde bana, bir gün Stefan'ı öldürmek zorunda kalabileceğimi söylemişti. Stefan ve ben o geceden önce yalnızca üç kere karşılaşmıştık ve üçünde de, bana isimler takarak, anneme hakaret ederek ve onun mirasını istediğimi iddia ederek bela çıkarmaya çalıştı."</p>
	<p class="block_3"> </p>
	<p class="block_2">"Bunlarda doğruluk payı var mıydı?"</p>
	<p class="block_3"> </p>
	<p class="block_2">Erik omuzlarını silkti. "Zannetmiyorum. Soylu olmak ya da bir makam sahibi olmak konusunu hiç düşünmedim. Ben demirciyim ve Darkmoor'daki en iyi at bakıcısıyım. Bana inanmıyorsanız, Baron'un Kılıç Ustası Owen Greylock'a sorun. Ben sadece bir lonca nişanı ve bir demirhanem olsun istedim, daha fazlasını değil. Annem yalnızca doğru dürüst bir adım olsun istiyordu. Stefan'ı endişelendiren annemin bu hırsıydı. Ama annemin günün birinde bir soylu olabileceğime dair bir hayali vardıysa bile, benim asla böyle bir hayalim olmadı. İsme zaten sahiptim." Sesi alçaldı ve ses tonu neredeyse küstahlaştı. "Babam, en azından bana bunu bıraktı. Toplum içinde asla von Darkmoor olduğumu inkâr etmedi. Bu yüzden ben de bu adı ölene kadar taşıyacağım."</p>
	<p class="block_3"> </p>
	<p class="block_2">Roo gözle görülür bir şekilde irkildi. Nicholas iç geçirdi. "Bu çok karışık bir durum... Lord James, bir öneriniz var mı?"</p>
	<p class="block_3"> </p>
	<p class="block_2">James hâlâ Lender’ın ona verdiği belgelere göz gezdiriyordu. "Majesteleri, bu davayı inceleme altına almanızı öneririm. Akşam yemeğinden sonra size Krallık’ın önerisini sunarım."</p>
	<p class="block_3"> </p>
	<p class="block_2">"Kabul edildi," dedi Nicholas. "Dava ertelenmiştir." Muhafızlar mahkûmlara yürümelerini işaret etti ve Erik ile Roo diğerlerinin yanına götürüldüklerini fark ettiler. Erik Lender'a baktı. "Ne oldu?" diye sordu.</p>
	<p class="block_3"> </p>
	<p class="block_2">Lender umutlu gözükmüyordu. "Düşünecek. Akşam yemeğinden sonra öğrenirsiniz." Tahtından kalkıp odasına gitmek için salondan ayrılan Prens'i izleyen Lender, "Her halükarda sabaha kadar sonuca bağlanmış olur," dedi.</p>
	<p class="block_3"> </p>
	<p class="block_2">Muhafızlar onları sırada en arkada duran Sho Pi'nin arkasına götürdü ve Roo, "Sence karar ne olur?" diye sordu.</p>
	<p class="block_3"> </p>
	<p class="block_2">"Kaçmamış ve duruşmada anlattıklarınızı hemen anlatmış olsaydınız, sanırım Nicholas size inanma eğiliminde olurdu, ama kaçtınız ve bu da aleyhinize sayılıyor." Muhafızlar mahkûmları sıraya zincirlerken sessiz kaldı. Ardından, "Kötü giderse, darağacı," dedi. "İyi giderse, çalışma ekibinde otuz yıl. En iyi ihtimalle Kraliyet Donanması'nda on yıl hizmet edersiniz."</p>
	<p class="block_3"> </p>
	<p class="block_2">Muhafızlar yürümelerini emretti ve Sho Pi aniden omzunun üstünden Erik'e baktı. "Ya da başka bir şey..." Esrarengiz bir biçimde gülümsedi. Erik, otuz yıl ağır iş cezasına çarptırılmış birisi için davranışlarının garip olduğunu düşündü.</p>
	<p class="block_3"> </p>
	<p class="block_2">Mahkûmlar, ölüm hücresine götürülmek üzere salondan çıkarıldı.</p>
	<p class="block_3"> </p>
	<p class="block_2">Ölüm cezasına çarptırılanlar, uyuşuk bir çaresizlikle çılgınca bir öfke arasında gidip geliyordu. Kaypak Tom korkudan ne yapacağını şaşırmıştı; muhafızların hakkından gelip saraydan kaçmak için plan üstüne plan yaparak hücrede volta atıyordu. Şakacıların, yakalanmış olan kardeşlerini kurtarmak üzere saraya baskın düzenlemek için bir isyan belirtisi bekliyor olduğuna inanıyordu. Bir saat sonra Biggo ayağa kalkıp, "Yeter delikanlı," dedi. "Asılacaksın."</p>
	<p class="block_3"> </p>
	<p class="block_2">Kaypak Tom'un gözleri büyüdü ve bir çığlıkla arkadaşının gırtlağına yapışarak üzerine çullandı. Biggo Tom'un bileklerini kavradı ve adamın ellerini açarak boğazından uzaklaştırmaya başladı. Elleri yanlara açıldıkça, Tom'un suratı Biggo'nunkine yaklaştı. Biggo aniden Tom'a kafa attı ve bilincini kaybederken Tom'un gözleri kaydı.</p>
	<p class="block_3"> </p>
	<p class="block_2">Biggo, Kaypak Tom'un gevşemiş bedenini saman yayılmış bir köşeye yerleştirdi. "Bu bir süreliğine ortalığı sessizleştirir," dedi.</p>
	<p class="block_3"> </p>
	<p class="block_2">Birisi, "İstediğin bu mu?" diye sordu. "Huzur? İyi, yarın sabah hiç ihtiyacın olmadığı kadar huzur bulacaksın Biggo. Belki de Tom haklıdır. Muhafızlarla savaşarak ölmemiz gerekiyordur" Biggo güldü. "Neyle? Tahta kâselerle mi?" "Ölmekten mi korkuyorsun?" diye sordu adam.</p>
	<p class="block_3"> </p>
	<p class="block_2">Biggo çenesini ovuşturdu. "Herkes ölür delikanlı; tek sorun bunun ne zaman gerçekleşeceğidir. Bu kanunsuz yola girdiğin an, darağacına mahkûm oldun, hoşuna gitse de, gitmese de." İç geçirdi. Düşünceli gözüküyordu. "İşlerini yaptıkları için muhafızları öldürmek bana doğru gelmiyor. Biz nasılsa öleceğiz. Acıyı arttırmanın ne anlamı var ki? Bazılarının karıları ve çocukları var." Oturduğu taş bankın arkasındaki çıkıntıya dirseklerini dayayarak arkasına yaslandı. "Asılmak o kadar da kötü olmayabilir. Ya boynun kırılır," parmağını şaklattı "ve ölürsün, ya da boğulursun. Düşünüyorum da, boğulmak o kadar da kötü değil. Bir keresinde bir kavgada boğuluyordum. Epey başın dönüyor ve her yer kararıyor. Bir de şu parlak ışık var... Hayır delikanlı, her şey çabucak bitecek." Başka bir adam, "Yeter Biggo," dedi. "Biz senin gibi tapınağa giden insanlar değiliz."</p>
	<p class="block_3"> </p>
	<p class="block_2">"Boğulmaktan bahsetmem beni dindar bir insan yapmaz Aaron. Sarsak Jake, Kurnaz Billy'nin kafasına sandalye geçirmiş olmasaydı, orada ölecektim. O zaman, artık tanrılara karşı dürüst olmanın zamanının geldiğine karar verdim. Lims-Kragma'nın tapınağına gittim ve bir rahiple konuştum ve bağış yaptım ve yürüyemeyecek kadar hasta olduğum zamanlar hariç, hiçbir kutsal günü kaçırmadım." Geriye yaslanıp kollarını göğsünde kavuşturdu. "Yarın, Ölüm Tanrıçası'nın salonunda olduğumda ve bana, 'Biggo, hiçbiri olmak istemesen de, sen bir yalancı, bir hırsız ve bir katilsin, ama en azından dindar bir piçsin,' dediğinde, ona gülümseyip, 'Haklısınız, Majesteleri,' diyeceğim. Bunun bir parça değeri olmalı."</p>
	<p class="block_3"> </p>
	<p class="block_2">Erik bu şartlar altında komik bir şey bulmakta zorlandığını fark etti. Roo da, bu idam mahkûmlarının arasına katılmaktan korktuğu için ağladı ağlayacaktı. Ölüm hükmü verilmemiş üç kişi Sho Pi, Erik ve Roo'ydu. Sho Pi, ders alması için izleyip, idamdan sonra iş ekibine aktarılacaktı. Önündeki otuz yılı taşocağından kaya çekerek ya da kraliyet limanının dibini temizleyerek geçirme olasılığından hiç de rahatsız değilmiş gibi gözüküyordu. Bazı genç adamların otuz yılı sağ olarak tamamladıkları söyleniyordu, bu yüzden Sho Pi'nin bir gün, bir yolunu bulup bir hayat kurabilen, ellilerinde mahvolmuş bir adam olarak sağ çıkması mümkündü. Çoğu adam için bu sadece ölümü ertelemekti.</p>
	<p class="block_3"> </p>
	<p class="block_2">Hücrenin kapısı açıldı ve Erik, Lender olabileceğini düşünerek yarı umutlu, yarı korku dolu bir şekilde kimin geldiğini görmek için kapıya baktı. Akşam yemeği getiren muhafızlardı. Yine ekmek ve peynir vardı, ama bu kez yahninin içinde et ve her mahkûm için bir kadeh şarap bulunuyordu.</p>
	<p class="block_3"> </p>
	<p class="block_2">Erik endişeli olmasına karşın aç olduğunu fark etti, ama Roo, kıvrılıp duygusal çöküntüden dolayı uyuyarak yemeğe aldırış etmedi. Gelip Erik'in yanına oturan Isalani hariç, adamlar sessizce yemeklerini yedi. "Serbest bırakılacağını düşünüyor musun?" diye sordu Isalani.</p>
	<p class="block_3"> </p>
	<p class="block_2">Erik bir süre uzaklara dalmış gitmiş gibiydi. "Hayır, sanırım kaçmamış olsaydık ve davacılarımızı sindirseydik, belki. Stefan'ın kılıcından dolayı omzumdan akan kanı görmüş olsalardı, o zaman belki.</p>
	<p class="block_3"> </p>
	<p class="block_2">"Bu durumda, sanırım ya asılacağız ya da iş ekibinde senin yanında hayatlarımızı tüketeceğiz." Isalani, "Hiç zannetmiyorum," dedi.</p>
	<p class="block_3"> </p>
	<p class="block_2">"Böyle söylemenin sebebi nedir?"</p>
	<p class="block_3"> </p>
	<p class="block_2">"O kadın. Nedenini bilmiyorum, ama Prens'in huzuruna çıktığımız zaman düşünmekte olduğumuz şeyleri anlaması önemliydi."</p>
	<p class="block_3"> </p>
	<p class="block_2">"İddia ettiğin gibi zihin okuyorsa, doğru söyleyip söylemediğimizi anlamak içindir." "Hayır, başka bir şey..."</p>
	<p class="block_3"> </p>
	<p class="block_2">"Ne?" "Emin değilim. Belki nasıl insanlar olduğumuzdur."</p>
	<p class="block_3"> </p>
	<p class="block_2">Erik yemeğini bitirdi ve Roo da hiç itiraz etmeyince onun şarabını da içti. Akşam olunca kapı tekrar açıldı.</p>
	<p class="block_3"> </p>
	<p class="block_2">Erik döndü ve içeri, yanında Darkmoor üniforması giyen iki muhafız ve Prens'in renklerini taşıyan iki muhafızla birlikte Manfred von Darkmoor'un girdiğini görünce şaşkına döndü. Manfred başıyla Erik'e, özel olarak konuşabilecekleri, hücrenin uzak ucuna gelmesini işaret etti.</p>
	<p class="block_3"> </p>
	<p class="block_2">Erik yavaşça ayağa kalktı ve iki üvey kardeş hücrenin uzak ucuna giderken, muhafızlar uzakta durdu. Erik Manfred'in konuşmasını bekleyerek hiçbir şey söylemedi.</p>
	<p class="block_3"> </p>
	<p class="block_2">Manfred bir süre Erik'e baktıktan sonra, "Pekâlâ, sanırım neden burada olduğumu merak ediyorsundur," dedi.</p>
	<p class="block_3"> </p>
	<p class="block_2">"Bunu düşündüğüm çok açık," dedi Erik.</p>
	<p class="block_3"> </p>
	<p class="block_2">"Doğrusunu istersen, buraya neden geldiğimden emin değilim.</p>
	<p class="block_3"> </p>
	<p class="block_2">Belki de bir kardeşi kaybettiğim ve tanımadığım diğerini de kaybetmek üzere olduğum içindir." "Belki de kaybolmam birader" dedi Erik soğuk bir şekilde. "Prens ifadeleri incelemeye aldı ve çok yetenekli bir avukatım var."</p>
	<p class="block_3"> </p>
	<p class="block_2">"Duydum." Manfred Erik'i baştan aşağı süzdü. "Dış görünüş olarak gerçekten babama benziyorsun.</p>
	<p class="block_3"> </p>
	<p class="block_2">Ama sanırım içinde annenin katılığını taşıyorsun." "Neden böyle söyledin?"</p>
	<p class="block_3"> </p>
	<p class="block_2">"Sen babamızı hiç tanımadın; birçok açıdan zayıf bir adamdı," dedi Manfred. "Onu elbette severdim, ama onu takdir etmek zordu. Kavgadan kaçardı, çoğunlukla annemle olanlardan ve sık sık halkın karşısına çıkmaktan nefret ederdi." İronik bir gülümsemeyle ekledi, "Diğer taraftan ben, bundan oldukça hoşlandığımı fark ettim." Yenindeki hayali bir tozu alarak, "Stefan'ı öldürdüğün için senden nefret mi etmeliyim, yoksa beni baron yaptığın için sana teşekkür mü etmeliyim bilemiyorum," dedi. "Ama her iki şekilde de, annem, darağacına gönderilmeni sağlamak için şu anda Prens ile konuşmaya gidiyor." Erik, "Annen benden neden bu kadar nefret ediyor?" diye sordu.</p>
	<p class="block_3"> </p>
	<p class="block_2">Manfred, "Aslında senden nefret ettiğini sanmıyorum," dedi. "Daha çok korkuyor gibi. Onun nefret ettiği kişi babamızdı."</p>
	<p class="block_3"> </p>
	<p class="block_2">Erik şaşırmış görünüyordu, "Neden?"</p>
	<p class="block_3"> </p>
	<p class="block_2">"Babam kadınları severdi ve annem, babamın onunla zorla evlendirildiğini biliyordu. Öğrendiğim kadarıyla, ben doğduktan sonra sadece ismen karıkoca olmuşlar. Şatomuzda çalışan hizmetkârların sadece erkekler ya da çirkin kadınlar olmasını sağlayan annemdi; babamın güzel ve genç kızlarda gözü vardı. Annemin aldığı önlemlere rağmen, babam şatodan atla bir günlük mesafedeki her güzel kadını buldu. Stefan bu yönüyle babama çok benziyordu. Senin kızını alıp onunla gönül eğlendirirse, seni gerçekten inciteceğini düşünüyordu."</p>
	<p class="block_3"> </p>
	<p class="block_2">"Rosalyn benim kızım değildi," dedi Erik. "Daha çok kardeşim gibiydi."</p>
	<p class="block_3"> </p>
	<p class="block_2">"Daha iyi ya," dedi Manfred. "Bunu bilmek onu memnun ederdi. Gözünün önünde anneni götürebilseydi, bu daha da çok hoşuna giderdi." Sesini alçaktı. "Stefan kötücül piçin tekiydi Erik, acı vermekten zevk alan kötü ruhlu bir domuzdu. Biliyorum, çünkü çoğu zaman ona karşı elimden bir şey gelmiyordu. Sadece cüsse olarak ona yetiştiğimde ve kendimi savunabildiğimde beni rahat bıraktı." Neredeyse fısıldayarak, "Cesedini gördüğümde, seni o dakika ellerimle öldürecek kadar öfkeliydim. Şoku yavaş yavaş atlattıktan sonra, Stefan'ın ölümüyle rahatladığımı hissettim. Onu öldürmekle dünyaya iyilik yaptınız, ama korkarım bu gerçek sana hiç de yardımcı olmayacak. Annem senin asıldığını görmek istiyor. Sanırım sana, en azından kardeşlerinden birinin senden nefret etmediğini söylemek için buraya geldim."</p>
	<p class="block_3"> </p>
	<p class="block_2">"Kardeşlerim mi?"</p>
	<p class="block_3"> </p>
	<p class="block_2">"Babamın tek piçi sen değilsin Erik. Bir sürü kardeşin var. Ama en büyükleri sensin ve annen bunu bütün dünyanın öğrenmesini sağladı. Sanırım yarın asılacak olmanın asıl sebebi bu." Erik bütün cesaretini toplamaya çalıştı. "Yine de Prens'in vereceği kararı bekleyeceğiz."</p>
	<p class="block_3"> </p>
	<p class="block_2">"Elbette," dedi Manfred. "Eğer bir yolunu bulup bu işten asılmadan kurtulursan, hapishane ekibindeki zamanını geçirdikten sonra bana bir mektup gönder." Döndü ve yürümeye başladıktan sonra Erik'e bakmak için tekrar döndü. "Ama yaşamak istiyorsan Darkmoor'a gelme."</p>
	<p class="block_3"> </p>
	<p class="block_2">Erik, Manfred gittikten sonra bir dakika tek başına durdu, ardından uyuyan Roo'nun bitişiğindeki yerine döndü.</p>
	<p class="block_3"> </p>
	<p class="block_2">Zaman geçip gitti ve Erik uyuyamadığını fark etti. Birkaç adam huzursuz bir şekilde kestiriyordu. Yalnızca Biggo ve Isalani rahatça uyuyabiliyormuş gibi gözüküyordu. İki kişi sessizce dua ederek oturuyordu.</p>
	<p class="block_3"> </p>
	<p class="block_2">Geceyarısı kapı açıldı ve içeriye çeşitli disiplinlerden bir avuç dolusu rahip girdi ve her biri rahatlamak isteyen mahkûmun karşısına geçti. Bu bir saat kadar sürdükten sonra rahipler gitti. Lender'dan hâlâ bir haber yoktu.</p>
	<p class="block_3"> </p>
	<p class="block_2">Erik sonunda uyuklamaya başladı, ama artan korkusuyla mücadele ederken kalbi delice çarpıp göğsü sıkışarak birkaç kez korkuyla uyandı.</p>
	<p class="block_3"> </p>
	<p class="block_2">Sessiz hücre blokunda birdenbire büyük bir şakırtı yankılandı ve Sebastian Lender içeri girerken Erik ayağa kalktı. Erik hafifçe tekmeleyerek Roo'yu uyandırdı ve ikili hücrenin uzak ucuna doğru seğirtti.</p>
	<p class="block_3"> </p>
	<p class="block_2">Erik Lender'ın elindeki şeye baktı ve korkudan göğsü sıkıştı. Adamın elinde, yumuşak deriden, kenarları dışarı kıvrılmış bir çift çizme vardı. Bunlar, sağlam ve ustalıkla yapılmış binici çizmeleriydi ve Erik Lender'ın çizmeyi neden getirdiğini biliyordu.</p>
	<p class="block_3"> </p>
	<p class="block_2">Erik, "Ölecek miyiz?" diye sordu.</p>
	<p class="block_3"> </p>
	<p class="block_2">Lender, "Evet," dedi. "Prens emri vereli bir saat olmadı." Lender çizmeleri parmaklıkların arasından Erik'e uzattı. "Üzgünüm. İkna edici bir savunma yaptığımı düşünüyordum, ama öldürdüğünüz adamın annesi Ran Dükü'nün kızı ve bu sarayda Kralınki kadar nüfuzu var. Kral'a danışıldı ve sonunda ikiniz de ölüm cezasına çarptırıldınız. Yapılabilecek hiçbir şey yok." Erik'in elindeki çizmeleri gösterdi. "Bu babanın sana son hediyesi; en azından asılmadan birkaç saat önce onlara sahip olmanın uygun olacağını düşündüm." "Bizi asacaklar," diye fısıldadı Roo.</p>
	<p class="block_3"> </p>
	<p class="block_2">Erik parmaklıkların arasından çizmeleri uzattı. "Sat bunları Lender Usta. Babamın bana bıraktığı altının, ücretini karşılamadığını söylemiştin."</p>
	<p class="block_3"> </p>
	<p class="block_2">Lender çizmeleri geri itti. "Hayır, başarısız oldum. Altınlarını söyleyeceğin kişiye vereceğim. Ücret yok Erik."</p>
	<p class="block_3"> </p>
	<p class="block_2">Erik, "O halde altınları Ravensburg'deki anneme gönder," dedi. "Kılkuyruk Hanı'nda ve artık kendisine bakacak kimsesi yok. Ona, altınları akıllıca kullanmasını söyle. Ona bütün verebileceğim bu."</p>
	<p class="block_3"> </p>
	<p class="block_2">Lender başını salladı ve "Sana nazik davranmaları için tanrılara dua edeceğim Erik, sana da Rupert," dedi. "Bu vahşice şeyi yapmış olsanız bile, içinizde kötülük yok."</p>
	<p class="block_3"> </p>
	<p class="block_2">Lender, Darkmoor'dan gelen iki genç adamı ölüm hücresinin uzak köşesinde tek başlarına bırakırken, neredeyse ağlayacakmış gibi görünüyordu.</p>
	<p class="block_3"> </p>
	<p class="block_2">Erik hiçbir şey söylemeden çocukluk arkadaşına baktı. Söylenecek hiçbir şey yoktu. Oturup kaba çizmelerini çıkardı ve binici çizmelerini giydi. Çizmeler ayağına, sanki onun için yapılmış gibi oturmuştu. Baldırının ortasına kadar gelen çizmeler bacağını yumuşak kadife gibi sarıyordu. Erik hayatı boyunca çalışsa bile bunun gibi bir çizme alamayacağını biliyordu.</p>
	<p class="block_3"> </p>
	<p class="block_2">İç geçirdi. En azından kısa bir süre de olsa onları, darağacına gitmeden önce günün geri kalanında giyebilecekti. Tek üzüntüsü, en azından bunları at sırtında deneyecek fırsatının olmamasıydı. Roo sırtını parmaklıklara dayamış, yerde oturuyordu. Gözleri korkudan ardına kadar açılmış bir şekilde Erik'e baktı ve "Şimdi ne yapacağız?" diye sordu fısıldayarak.</p>
	<p class="block_3"> </p>
	<p class="block_2">Erik arkadaşını rahatlatmak için gülümsemeyi denedi, ama tek yapabildiği çarpık bir yüz buruşturmaydı. "Bekleyeceğiz." Daha fazla konuşmadılar.</p>
	<p class="block_3"> </p>
	<p class="block_4"><img alt="Line" src="images/image.png" class="calibre4"/></p>
	<p class="block_3"> </p>
	<p class="block_9" id="calibre_pb_7"> </p>
</body></html>
