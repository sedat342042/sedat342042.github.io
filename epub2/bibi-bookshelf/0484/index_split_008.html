<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Karanlık Kraliçenin Gölgesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">-08-</p>
	<p class="block_6">SEÇİM</p>
	<p class="block_3"> </p>
	<p class="block_2">Kapı açıldı.</p>
	<p class="block_3"> </p>
	<p class="block_2">Erik uyuyakalmış olduğunu fark ederek, şaşkınlıkla gözlerini kırpıştırdı. İçeri, mahkûmların olası ayaklanmasına karşı ağır silahlı muhafızlar girdi. Kapıdan son giren, garip bir adam olan Robert de Loungville'di.</p>
	<p class="block_3"> </p>
	<p class="block_2">"Dinleyin köpekler!" diye bağırdı. Sert sesi suratlarına deri bir eldiven gibi çarpmıştı. Pis bir gülümsemeyle, "Erkek gibi ölme zamanınız geldi!" Altı isim söyledi ve altıncısı Kaypak Tom'du. Tom, sanki bir yolunu bulup ikinci asılacak grubun arasına saklanabilirmiş gibi geri çekildi.</p>
	<p class="block_3"> </p>
	<p class="block_2">"Tomas Reed! Buraya gel!" diye emretti de Loungville.</p>
	<p class="block_3"> </p>
	<p class="block_2">Kaypak Tom, arkadaşı Biggo'nun arkasına biraz daha sinince, de Loungville kılıçlarını çekmiş iki muhafız gönderdi. Diğer mahkûmlar yana çekildi ve ikili kısa bir süre Tom'u yakalamakla uğraştıktan sonra sürükleyerek hücreden çıkardılar. Merhamet etmeleri için bağırmaya başladı ve darağacına gidene kadar ağlayıp bağırdı.</p>
	<p class="block_3"> </p>
	<p class="block_2">Hücrede çıt çıkmadı. Hücreden gittikçe uzaklaşırken, hepsi Tom'un haykırışlarını dinledi ve ardından çığlıklar bir kez daha yükselirken, hepsi birden hücrenin penceresinden bakmak için döndü. İlk altı mahkûm, hâlâ sürüklenerek götürülen ve sesi korkudan neredeyse tiz bir çığlığa dönüşen Tom hariç, tek sıra halinde yürüyordu. Onu sürükleyerek götüren muhafızların onu tekrar tekrar tokatlaması, sadece korkusunu arttırıyormuş gibi görünüyordu ve onu susturmak için bayıltmaktan başka çareleri yoktu. Çığlıklardan rahatsız oluyorlarsa bile, hiçbir şey belli etmiyorlardı; Tom, ölümüne bağırarak götürdükleri ilk adam değildi kesinlikle; çok geçmeden sessizleşecekti.</p>
	<p class="block_3"> </p>
	<p class="block_2">Erik parmaklıkların arasından tiksinti ve cazibenin bir karışımıyla, isteksizce, darağacına giden altı tahta basamağı çıkan ilk beş adamı izledi. Aklının çok uzak köşelerinde, çok geçmeden aynı şeyi kendisinin de tekrarlayacağını biliyordu, ama bu gerçeği kendine bir türlü kabul ettiremiyordu.</p>
	<p class="block_3"> </p>
	<p class="block_2">Bütün bunlar başka birisinin başına geliyordu sanki onun değil.</p>
	<p class="block_3"> </p>
	<p class="block_2">Adamlar ilmiklerin altına yerleştirilmiş kutulara çıktı. Tom da öleceği yere götürüldü. Tekmeliyor, tükürüyor ve onu sıkıca tutan muhafızları ısırmaya çalışıyordu. Muhafızlar onu kutunun üstüne çıkarttı ve başka bir muhafız Tom'un yanına çıkıp, ipi çabucak boynuna geçirdi. İki muhafız daha geldi ve altındaki kutuyu tekmeleyip, emir verilmeden önce ölmesin diye onu tuttu.</p>
	<p class="block_3"> </p>
	<p class="block_2">Erik ne beklemesi -bir çeşit bildiri ya da resmi bir ilam- gerektiğini bilmiyordu, ama Robert de Loungville, sırtı hücredeki adamlara dönük bir şekilde teklifsizce hükümlülerin önüne geçti. "Asın onları!" derken, sesi avluda yankılandı.</p>
	<p class="block_3"> </p>
	<p class="block_2">Muhafızlar adamların ayaklarının altındaki kutuları sertçe tekmeledi. De Loungville'in emriyle bayılıp asılı kalan adamın altındaki kutuyu kıpırdatmak için iki kez tekme atmak zorunda kalmışlardı. Kaypak Tom'un çığlıkları aniden kesildi. Erik, önündeki manzara karşısında midesinin büzüldüğünü hissetti; üç adam, boyunlarının kırıldığının belirtisi olarak gevşemişti; bir tanesi iki kez titredikten sonra öldü; ama son ikisi yavaşça boğulurken debelenmişti. Kaypak Tom son iki adamdan biriydi ve Erik'e, ölmesi imkânsız derecede uzun sürmüş gibi geldi. İnce yapılı hırsız debelenirken, topuklarından biri muhafızlardan birine çarpınca Biggo, "İnsanın bacaklarını bağlamalılar," dedi.</p>
	<p class="block_3"> </p>
	<p class="block_2">"Böyle debelenmek insanın onurunu iki paralık eder."</p>
	<p class="block_3"> </p>
	<p class="block_2">Erik'in yanında duran Roo, "Onur mu?" derken yanaklarından korku gözyaşları süzülüyordu. Biggo, "Şu andan itibaren insanın elinde fazla bir şey kalmıyor delikanlı," dedi. "İnsanlar dünyaya çıplak gelir ve aynı şekilde gider. Üstündeki kıyafetin hiçbir anlamı yoktur. Ruhu çıplaktır. Ama cesaret ve onur, bunun bir parça değeri vardır diye düşünüyorum. Belki hiç kimseye bir şey ifade etmez, ama bir gün -asla bilemezsin- bu muhafızlardan biri karısına, 'Bir keresinde astığımız şu iri-yarı adamı hatırlıyorum; nasıl ölüneceğini biliyordu,' diyebilir."</p>
	<p class="block_3"> </p>
	<p class="block_2">Erik, Kaypak Tom'un debelenişini, ardından seğirmesini, ardından da hareketsiz kalışını izledi. Robert de Loungville, Erik'e çok uzun gibi gelen bir süre bekledi ve bir el hareketiyle, "İpleri kesin!" diye bağırdı.</p>
	<p class="block_3"> </p>
	<p class="block_2">Askerler ipleri kesip cesetleri idam sehpasından indirdi ve onları yere koymak için aşağıya taşırlarken, diğer askerler yeni ilmikler getirip yerlerine yerleştirdi.</p>
	<p class="block_3"> </p>
	<p class="block_2">Erik aniden onu almaya geldiklerini fark etti. Dizleri titremeye başladı ve düşmemek için elini pürüzlü taşa bastırarak duvara dayandı. Son kez taşa dokunuyorum, diye geçirdi içinden. Robert de Loungville bir muhafız birliğine sıraya geçmelerini işaret etti ve uygun adımda, onları bekleyen mahkûmların görüş alanından çıktılar.</p>
	<p class="block_3"> </p>
	<p class="block_2">Muhafızlar avludan ölüm hücresine ilerlerken, çizmelerinin taş üstünde çıkarttığı sesi duyabiliyorlardı. Daha da, daha da yaklaştılar ve Erik burada olmalarını ve her şeyin sona ermesini, ardından da ölüm hücresine hiç ulaşamamalarını diledi. Sanki duvarın kaba hissi ölümünün yaklaştığını bir şekilde yok sayabilirmiş gibi, elini sertçe duvara bastırdı.</p>
	<p class="block_3"> </p>
	<p class="block_2">Derken koridorun sonundaki kapı açıldı ve muhafızlar içeri girdi. Hücrenin kapısı açıldı ve de Loungville adlarını söyledi. Roo dördüncü, Erik beşinci ve asılmayacak tek kişi olan Sho Pi de sonuncuydu. Roo sıraya geçti ve korku dolu bir ifadeyle etrafına baktı. "Bir dakika, biz... oraya..." Muhafızlardan biri elini sertçe Roo'nun omzuna koydu. "Sırayı bozma delikanlı. O iyi bir adamdır." Roo kıpırdanmayı kesti, ama Erik'in anlayamadığı bir şeyler söyleyerek ağzı hareket ederken, ardına kadar açılmış gözlerinden yaşlar süzülüyordu.</p>
	<p class="block_3"> </p>
	<p class="block_2">Erik etrafına göz attı ve sanki zehirlenmiş gibi, midesinde sıcak bir uyuşukluk hissetti. Ardından karnı ağrımaya başladı ve tuvaletini yapması gerektiğini fark etti ve birden ölürken altını pisleteceğinden korktu. Göğsünün sıkıştığını fark etti ve kendini nefes almaya zorladı. Yüzünden, koltukaltlarından ve kasıklarından ter akıyordu.</p>
	<p class="block_3"> </p>
	<p class="block_2">Ölecekti.</p>
	<p class="block_3"> </p>
	<p class="block_2">"Onu öldürmek istemedim..." dedi Roo, onu kurtaracak gücü olmayan adamlara yalvararak. Çavuş emri verdi. Mahkûmlar hücreden çıkartıldı ve Erik, ayakları kurşun gibi ve dizleri titriyorken, yürümeyi nasıl başardığını merak etti. Roo gözle görülür bir şekilde titriyordu. Erik arkadaşının omzuna dokunabilmeyi istedi, ama prangalar ve kelepçeler bu gibi hareketleri engelliyordu. Hücrenin koridorundan çıktılar.</p>
	<p class="block_3"> </p>
	<p class="block_2">Hükümlüler uzun bir koridorda ilerleyip, ucunda bir kat merdiven olan başka bir koridora girdiler. Merdivenden çıkıp bir köşeyi döndüler ve bir kapıdan geçerek gün ışığına çıktılar. Güneş hâlâ duvarların arkasındaydı, bu yüzden de gölgede ilerlediler, ama üzerlerindeki mavi gökyüzü, bugünün güzel bir gün olacağını gösteriyordu. Bu günü görebilmeyi isteyen Erik'in içi buruldu. Roo, ikide bir "Lütfen" ile kesilen anlaşılmaz sesler çıkararak açıkça ağlıyor, ama yürümeye devam ediyordu. Avluda duran altı cesedin yanından geçtiler. Cesetlerin yüklenmesi için bir ceset arabası getirilmişti. Erik cesetlere göz attı.</p>
	<p class="block_3"> </p>
	<p class="block_2">Neredeyse düşüyordu. Daha önce de ceset görmüştü, Tyndal'ı ölü bulmuş, Stefan'a ve öldürdüğü isimsiz hayduda bakmıştı, ama böylesini hiç görmemişti. Adamların yüzleri çarpılmıştı; özellikle de gözleri yuvalarından fırlayan Tom'un ve boğularak ölen diğer adamın. Boyunları kırılan diğer dördü korkunç görünüyordu. Gözleri boş boş gökyüzüne bakıyordu. Cesetlerin başına çoktan sinekler üşüşmüştü ve hiç kimse onları uzaklaştırma zahmetine girmiyordu.</p>
	<p class="block_3"> </p>
	<p class="block_2">Erik birden basamakları çıkmakta olduğunu fark etti ve mesanesinin direncinin azaldığını hissetti. Tuvaletini yapma ihtiyacı duymamıştı, ama aniden, asılmadan önce tuvaletini yapmak üzere izin istemek için dayanılmaz bir dürtü hissetti. Bütün bedenine, derinlere gömülmüş anılarından kaynaklanan çocuksu bir utanç dalgası yayıldı ve yanaklarından yaşlar süzüldüğünü fark etti. Annesi, küçükken geceleri yatağını pislettiği için onu azarlardı ve kavrama gücünü aşan sebeplerden dolayı, altını pisletme düşüncesi, şu anda hayal edebileceği en kötü şey gibi geliyordu. İdrar ve dışkı kokusundan, diğerlerinin kontrollerini çoktan kaybettiği anlaşılıyordu; kontrollerini kaybedenlerin önündekiler mi, yoksa çoktan ölmüş olanlar mı olduğunu bilmiyordu. Kontrolünü kaybedip annesini çıldırtmamak için umutsuz bir istek hissetti.</p>
	<p class="block_3"> </p>
	<p class="block_2">Roo'ya bakmaya çalıştı, ama kendini aniden kutunun üstüne çıkarken buldu. Bir muhafız, duraksamadan Erik'in boynuna ilmiği ustalıkla yerleştirmek için yanına çıktı, ardından Erik'in ayaklarının altındaki kutuyu devirmeden indi. Bakmaya çalıştı, ama bir sebepten dolayı Roo'yu göremedi.</p>
	<p class="block_3"> </p>
	<p class="block_2">Erik titrediğini hissetti. İyi göremiyordu ve başının üstündeki parlak gökyüzünün ve duvarların altındaki siyah gölgelerin görüntüleri anlamsız geliyordu. Birkaç kişinin mırıltıyla dua ettiğini ve Roo'nun yavaşça sürekli, "Hayır... lütfen... hayır... lütfen," diye yalvardığını duydu.</p>
	<p class="block_3"> </p>
	<p class="block_2">Hayatlarının sonuna yaklaşırlarken, arkadaşına bir şeyler söyleyip söylememesi gerektiğini merak etti, ama hiçbir şey düşünemeden Robert de Loungville hükümlülerin önüne geldi. Şaşırtıcı bir açıklıkla, Erik asılmasını emredecek olan bu adamın her ayrıntısını görebiliyordu. Yanaklarını karartan hafifçe uzamış sakallarından, bu sabah aceleyle tıraş olduğu anlaşılıyordu. Sağ gözünün üstünde Erik'in daha önce fark etmemiş olduğu hafif bir yara izi vardı. Üstünde Erik'in artık Krondor'un mührü -denizin üstündeki bir tepenin yükseklerinde süzülen bir kartal- olduğunu bildiği bir işaret olan kaliteli, kırmızı bir simge vardı. Mavi gözlüydü ve saç tıraşına ihtiyacı vardı. Erik çabucak nasıl bu kadar çok şey görebildiğini merak etti ve midesinin isyan ettiğini hissetti.</p>
	<p class="block_3"> </p>
	<p class="block_2">Korkudan kusmak üzereydi.</p>
	<p class="block_3"> </p>
	<p class="block_2">Ölüm cezası almamış tek mahkûm de Loungville'in yanına getirildi. De Loungville mahkûma dönüp, "Şunu izle de bir şeyler öğren Keshli," dedi.</p>
	<p class="block_3"> </p>
	<p class="block_2">Başıyla darağacındaki adamları göstererek, "Asın şunları!" dedi.</p>
	<p class="block_3"> </p>
	<p class="block_2">Erik ayaklarının altındaki kutuya güçlü bir darbe indirildiğini hissedince, korkuyla nefesini tuttu.</p>
	<p class="block_3"> </p>
	<p class="block_2">Roo'nun korku dolu çığlığını duydu ve ardından düştü.</p>
	<p class="block_3"> </p>
	<p class="block_2">Havada sallanırken gökyüzü dönüyordu. Tek düşüncesi yukarıdaki mavilikti. İpin sonuna geldiğini hissedince, "Anneciğim!" diye bağırdığını fark etti. Boynunun etrafındaki ip sıkılaşınca ani bir çekiş derisini yaktı, ardından başka bir çekişle düşmeye devam etti. Boynunun kırılmasını ya da soluk borusu ezilirken boğulmayı beklerken sertçe darağacı platformunun tahta zeminine düşünce, bütün vücudunun uyuştuğunu hissetti.</p>
	<p class="block_3"> </p>
	<p class="block_2">Aniden Robert de Loungville'in, "Ayağa kaldırın şunları!" diye bağırdığını duydu.</p>
	<p class="block_3"> </p>
	<p class="block_2">Kaba eller Erik'i sürüyerek doğrulttu. Erik, başka bir yerde olmanın verdiği yarı sersemletici hisle çevresine baktı ve kendisi gibi kafası karışmış yüz ifadeleriyle etrafına bakan sersemlemiş adamları gördü. Roo, karaya çıkmış balık gibi ağzı açık bakıyordu ve suratını tahtaya çarptığı yerde bir kızarıklık vardı. Gözleri şiş ve kırmızıydı ve bir bebek gibi ağlarken burnundan sümük akıyordu. Alnındaki bir kesikten kan akan Biggo, sanki Ölüm Tanrıçası ile karşılaşmasını elinden alan bu kötücül şakayı anlamaya çalışıyormuş gibi etrafına baktı. Yanındaki adam, Billy Goodwin, gözlerini kapadı. Sanki hâlâ boğuluyormuş gibi nefes almaya çalışıyordu. Erik platformun uzak ucundaki adamın adını bilmiyordu, ama adam, diğerlerininki kadar şaşkın bir yüz ifadesiyle, sessizce ayağa kalktı.</p>
	<p class="block_3"> </p>
	<p class="block_2">"Şimdi beni dinleyin pislikler!" diye bağırdı Robert de Loungville. "Sizler ölü adamlarsınız." Hepsine tek tek göz gezdirdi. Sesini yükselterek, "Beni anlıyor musunuz?" diye sordu.</p>
	<p class="block_3"> </p>
	<p class="block_2">Başlarını salladılar, ama hiçbirinin anlamadığı belliydi.</p>
	<p class="block_3"> </p>
	<p class="block_2">"Resmi olarak ölüsünüz. Sözlerimden şüphe eden herkesi tekrar asabilirim ve bu kez ipi platformun orta kirişine bağlarız. Ya da isterseniz, memnuniyetle boğazınızı keserim."</p>
	<p class="block_3"> </p>
	<p class="block_2">Keshli mahkûma dönerek, "Diğerlerinin yanına git," dedi. Zincirlenmiş adamlar kaba bir biçimde merdivenlerden aşağı sürüklenerek ölü bedenlerin yanına getirildi.</p>
	<p class="block_3"> </p>
	<p class="block_2">Askerler beş adamın boynundan sarkan ilmikleri dibinden kesti ve iki asker de benzer bir ilmiği Sho Pi'nin boynuna geçirdi. "Ben onları çıkarmanızı söyleyene kadar, o ilmikler boynunuzda kalacak," diye bağırdı de Loungville.</p>
	<p class="block_3"> </p>
	<p class="block_2">Hâlâ şaşkın olan beş adamın yanına geldi ve yavaşça önlerinde yürürken tek tek gözlerini içine baktı. "Siz benimsiniz! Köle bile değilsiniz! Kölelerin hakları vardır! Sizin haklarınız yok. Şu andan itibaren, her nefesinizi benim isteğime göre alacaksınız. Artık benim havamı solumanızı istemediğime karar verirsem, boynunuzdaki o ilmiklere yakın muhafızlarım olacak ve nefes almayı bırakacaksınız. Beni anlıyor musunuz?"</p>
	<p class="block_3"> </p>
	<p class="block_2">Adamlardan birkaçı başlarını salladı ve Erik yavaşça, "Evet," dedi.</p>
	<p class="block_3"> </p>
	<p class="block_2">De Loungville neredeyse kükreyerek, "Size bir soru sorduğum zaman, sizi duyabilmem için yüksek sesle yanıt vereceksiniz!" diye bağırdı. "Beni anlıyor musunuz?" Bu kez altı adam da, "Evet!" dedi. De Loungville döndü ve adamların önünde tekrar yürümeye başladı. "Bekliyorum!" "Evet efendim!" diyen Erik'ti.</p>
	<p class="block_3"> </p>
	<p class="block_2">Erik'in önünde duran de Loungville, yüzünü Erik'in yüzüne yaklaştırdı, öyle ki burunları arasında iki santimden daha az mesafe vardı. "Efendim! Ben bir efendiden fazlasıyım kara kurbağası! Annelerinizden, karılarınızdan, babalarınızdan ya da kardeşlerinizden! Şu andan itibaren ben sizin tanrınızım! Parmağımı şaklatırsam, gerçekten ölürsünüz. Şimdi, size bir soru sorduğum zaman, 'Evet, Çavuş de Loungville!' diye yanıt vereceksiniz. Anlaşıldı mı"</p>
	<p class="block_3"> </p>
	<p class="block_2">"Evet, Çavuş de Loungville!" dediler, sahte asılmadan dolayı ağrıyan boğazlarına rağmen neredeyse bağırarak.</p>
	<p class="block_3"> </p>
	<p class="block_2">"Şimdi şu adamları arabaya taşıyın pislikler," diye emir verdi de Loungville. "Her biriniz bir tanesini alacak."</p>
	<p class="block_3"> </p>
	<p class="block_2">Biggo öne çıktı, Kaypak Tom'un cesedini aldı ve çocuk taşır gibi arabaya koydu. Ceset arabasında iki mezarcı duruyordu ve bir sonrakine yer açmak için cesedi arabanın dibine çektiler. Erik bir ceset alıp -adamın adının ya da suçunun ne olduğundan emin değildi- arabaya taşıdı. Adamın yüzüne bakınca, onu tanımadığını fark etti. İki gündür gördüğü ve muhtemelen konuştuğu altı adamdan biri olduğunu biliyordu, ama bu adamın kim olduğunu hatırlayamıyordu.</p>
	<p class="block_3"> </p>
	<p class="block_2">Roo ayaklarının dibindeki adama baktı, ardından cesedi kaldırmaya çalıştı. Yaşlar, görünüşte hiç bitmeyen bir kaynaktan gelerek yanaklarından süzülürken uğraştı. Erik duraksadıktan sonra, Roo'ya yardım etmek için harekete geçti.</p>
	<p class="block_3"> </p>
	<p class="block_2">"Yerine dön von Darkmoor," diye emretti de Loungville.</p>
	<p class="block_3"> </p>
	<p class="block_2">"Bunu yapamaz," dedi Erik, sesinin hâlâ kısık ve boynunun ip yanığından dolayı acıdığını fark ederek. De Loungville'in gözleri tehditkâr bir şekilde kısılınca Erik çabucak, "Çavuş de Loungville!" diye ekledi.</p>
	<p class="block_3"> </p>
	<p class="block_2">"Yapsa iyi olur," dedi de Loungville, "yoksa içinizden asılmaya geri gönderilecek ilk kişi o olur." Elindeki hançerle platformu gösterdi.</p>
	<p class="block_3"> </p>
	<p class="block_2">Erik, cesedi arabaya sürükleyecek gücü bulmaya çalışan Roo'yu izledi. Üç metre bir kilometre gibi gözüküyor olmalıydı. Erik Roo'nun asla güçlü birisi olmadığını biliyordu ve her zamanki canlılığı günler önce uçup gitmişti. Kolları sanki ıslak bir ipmiş gibi gözüküyordu ve cesedi umutsuzca sürüklerken bacaklarında güç kalmamıştı.</p>
	<p class="block_3"> </p>
	<p class="block_2">Sonunda ceset hareket etti, önce otuz santim, ardından altmış ve bir süre sonra bir otuz santim daha. Sanki zırh takımlarını bir dağın tepesine çıkarıyormuş gibi homurdanan Roo, cesedi arabanın dibine gelene kadar çekti. Ardından olduğu yere çöktü.</p>
	<p class="block_3"> </p>
	<p class="block_2">De Loungville yanına gidip, yüzünün Roo'nun yüzüyle aynı seviyede olması için çömeldi. "Ne?" diye öylesine yüksek sesle bağırdı ki, sesi neredeyse çığlık gibi çıktı. "Bu dürüst işçilerin oradan aşağı inip senin işini yapmalarını mı bekliyorsun?" Roo sessizce ölmeyi dileyerek, kafasını kaldırıp kısa boylu adama baktı.</p>
	<p class="block_3"> </p>
	<p class="block_2">De Loungville Roo'yu saçından tutarak ayağa kaldırdı ve elindeki hançeri gırtlağına dayadı. "Ölmeyeceksin seni işe yaramaz sümüklü domuz," dedi, sanki çocuğun aklını okumuş gibi. "Sen benimsin ve ölmenin benim için bir zevk olacağını söylediğim zaman öleceksin. Daha önce değil. Eğer ben sana söylemeden önce ölürsen, Ölüm Tanrıçası'nın salonuna gelir, seni yaşama geri getirir ve ardından kendi ellerimle öldürürüm. Dediğimi yapmazsan, karnını yarıp karaciğerini akşam yemeğinde yerim. Şimdi şu cesedi arabaya koy?'</p>
	<p class="block_3"> </p>
	<p class="block_2">Roo geriye devrilip sertçe arabanın arka kapısına çarptı ve düşmesini güçlükle önledi. Eğildi, kollarını cesedin altına soktu ve kaldırmaya çalıştı.</p>
	<p class="block_3"> </p>
	<p class="block_2">"İşime yaramazsın evlat!" diye kükredi de Loungville. "Ona kadar o cesedi arabaya koyamazsan işe yaramaz sümüklü böcek, gözlerinin önünde kalbini sökerim! Bir!"</p>
	<p class="block_3"> </p>
	<p class="block_2">Roo cesedi kaldırmaya çalıştı. Yüzü korkusunu ele veriyordu. "İki!" Ağırlığını öne vererek cesedi oturma pozisyonuna getirdi. "Üç!"</p>
	<p class="block_3"> </p>
	<p class="block_2">Cesedi bacaklarıyla kaldırıp etrafında yarım tur dönmeyi başardı ve böylece ceset arabanın arka kapısına dayanmış oldu. "Dört!" Roo nefes alıp cesedi tekrar kaldırdı ve aniden adam yarısına kadar arabanın içindeydi. "Beş!" Roo cesedi bırakıp çabucak aşağı uzandı ve kalçasından kavradı. İdrar ve dışkı kokusuna aldırış etmeyerek kalan bütün gücüyle cesedi kaldırmaya çalıştı. Ardından yere yığıldı.</p>
	<p class="block_3"> </p>
	<p class="block_2">"Altı!" diye bağırdı de Loungville, arabanın dibinde oturan çocuğun üzerine eğilerek.</p>
	<p class="block_3"> </p>
	<p class="block_2">Roo kafasını kaldırıp bakınca, adamın bacaklarının arka kapıdan sarktığını gördü. De Loungville,</p>
	<p class="block_3"> </p>
	<p class="block_2">"Yedi!" diye bağırırken, ayağa kalkmaya çalışarak bacakları elinden geldiğince sertçe ittirdi.</p>
	<p class="block_3"> </p>
	<p class="block_2">Bacaklar büküldü ve de Loungville sekize geldiğinde Roo yarı iterek, yarı yuvarlayarak ölü adamı tamamen arabaya ittirdi. Ardından kendinden geçti.</p>
	<p class="block_3"> </p>
	<p class="block_2">Erik bir adım öne çıktı. De Loungville döndü, bir adım attı ve elinin tersiyle Erik'e öyle bir tokat patlattı ki, delikanlı dizlerinin üstüne düştü. Sersemlemiş Erik'in gözlerine bakabilmek için kafasını eğen Robert de Loungville, "Öğreneceksin köpek," dedi. "Arkadaşlarına ne olursa olsun, sana söyleneni yapacaksın, başka bir şey değil. Eğer öğrendiğin ilk şey bu olmazsa, güneş batmadan kargalara yem olacaksın." Doğrularak, "Hücrelerine götürün şunları!" diye bağırdı.</p>
	<p class="block_3"> </p>
	<p class="block_2">Kendilerini hâlâ sersem gibi hisseden adamlar, ne olduğundan emin olamayarak düzensiz bir şekilde ilerlediler. Kafasına yediği darbeden dolayı Erik'in kulakları çınlıyordu, ama arkasından gelen Roo'ya bir göz atma riskine girdi ve iki muhafızın onu kaldırıp getirdiğini gördü.</p>
	<p class="block_3"> </p>
	<p class="block_2">Adamlar sessizlik içinde ölüm hücrelerine götürüldü ve içeriye itildiler. Roo teklifsizce içeri atıldı ve arkasından kapı çarpılarak kapandı.</p>
	<p class="block_3"> </p>
	<p class="block_2">Keshli adam, Sho Pi, Roo'ya bakmaya geldi ve "Kendini toparlayacaktır," dedi. "Çoğu korkudan ve şoktan..." Ardından Erik'e dönüp, gözlerinde tehlikeli bir bakışla gülümsedi. "Sana başka bir şey olabileceğini söylememiş miydim?"</p>
	<p class="block_3"> </p>
	<p class="block_2">"Ama ne?" diye sordu Biggo. "Bu korkunç maskaralık da neyin nesiydi?"</p>
	<p class="block_3"> </p>
	<p class="block_2">Keshli bağdaş kurarak oturdu. "Buna ibret deniyor. Prens için çalıştığını düşündüğüm de Loungville denilen adam, her neyse, hiç şüphesiz bir şeyi bilmenizi istiyor."</p>
	<p class="block_3"> </p>
	<p class="block_2">"Neyi?" diye sordu, kıvırcık kahverengi saçlı, ince yapılı bir adam olan Billy Goodwin.</p>
	<p class="block_3"> </p>
	<p class="block_2">"İstediklerini yapmazsanız, sizi duraksamadan öldüreceğini…"</p>
	<p class="block_3"> </p>
	<p class="block_2">"Ama ne istiyor?" diye sordu, Erik'in adını bilmediği, gri sakallı ve kızıl saçlı zayıf bir adam. Sho Pi sanki dinlenmek üzereymiş gibi gözlerini kapayarak, "Bilmiyorum, ama sanırım ilginç bir şey olacak," dedi. Erik arkasına yaslandı ve birdenbire kıkırdadı. Biggo, "Ne oldu?" diye sordu.</p>
	<p class="block_3"> </p>
	<p class="block_2">Adamların önünde kendini utanmış hisseden Erik, "Altıma ettim," dedi. Ardından gülmeye başladı ve kahkahası isterik bir hal aldı. Billy Goodwin, "Ben de altımı pislettim," dedi.</p>
	<p class="block_3"> </p>
	<p class="block_2">Erik başını salladı. Kahkahası aniden kesildi ve ağlamaya başladı. Eğer annesi bunu öğrenirse çok kızacaktı.</p>
	<p class="block_3"> </p>
	<p class="block_2">Yemek gelince Roo uyandı ve yemeğin iyi olmasının yanı sıra bol da olması onları şaşırttı. Daha önce onlara sıradan etli sebze yahnisi verilmişti, ama şimdi haşlanmış sebze, tereyağlı dilim ekmek, peynir ve et veriliyordu. Her zamanki su kovasının yerine, soğuk metal maşrapalar ve büyük bir sürahi soğutulmuş beyaz şarap -susuzluklarını gidermeye ve gerginliklerini azaltmaya yetecek, ama sarhoş olmalarına yetmeyecek kadar- vardı. Yemeklerini yiyip geleceklerini düşündüler.</p>
	<p class="block_3"> </p>
	<p class="block_2">"Sizce bu, Prens'in bize oynamakta olduğu zalim bir oyun mu?" diye sordu gri sakallı, Luis de Savona adındaki Rodezialı bir adam.</p>
	<p class="block_3"> </p>
	<p class="block_2">Biggo kafasını iki yana salladı. "Oldukça iyi bir insan sarrafıyımdır. Şu Robert de Loungville, eğer işini görecekse bu şekilde zalim olabilir, ama Prens'in o tarz bir adam olmadığını düşünüyorum.</p>
	<p class="block_3"> </p>
	<p class="block_2">Hayır, Keshli arkadaşımızın da söylediği gibi-"</p>
	<p class="block_3"> </p>
	<p class="block_2">"Isalani," diye düzeltti Sho Pi. "İmparatorlukta yaşıyoruz, ama Keshli değiliz."</p>
	<p class="block_3"> </p>
	<p class="block_2">"Her neyse," dedi Biggo. "Bunun bir ders olduğu hakkında söyledikleri doğru. O yüzden bunları hâlâ takıyoruz." Boynundan sarkan ipin ucuna fiske attı. "Bize, resmi olarak ölü olduğumuzu hatırlatması için. Bu yüzden, bundan sonra ne olursa olsun, yaşamamıza izin verildiğini bileceğiz." Billy Goodwin, "Çok geçmeden bunu bana sürekli olarak hatırlatmalarına gerek kalacağını sanmıyorum," dedi. Kafasını iki yana salladı. "Tanrılar, altımdaki kutuyu tekmelediklerinde ne düşündüğümü hatırlayamıyorum. Bebekliğime dönmüştüm ve annemin gelip beni birtakım sıkıntılardan çıkarmasını bekliyordum. Hissettiklerimi anlatabileceğimi sanmıyorum."</p>
	<p class="block_3"> </p>
	<p class="block_2">Diğerleri başlarını salladı. Düşerken kendi duygularını hatırlayan Erik, gözlerinin yaşlarla dolmaya başladığını fark etti. Kendini toparlayarak Roo'ya döndü. "Nasılsın?" Roo hiçbir şey söylemedi. Sadece yemeğini yerken başını salladı.</p>
	<p class="block_3"> </p>
	<p class="block_2">Erik, arkadaşının içinde değişen güçlü bir şeylere bakmakta olduğunu biliyordu, onu,</p>
	<p class="block_3"> </p>
	<p class="block_2">Ravensburg'deki yaşamı boyunca tanıdığı insandan farklı birisi yapan belirgin bir şeye. Kendisinin de, arkadaşı gibi değişip değişmediğini merak etti.</p>
	<p class="block_3"> </p>
	<p class="block_2">Bir süre sonra, tepsileri ve sürahileri almak için muhafızlar geldi ve hiç kimse konuşmadı. Çok geçmeden hücreler karanlığa gömüldü. Koridoru aydınlatan tek meşale de söndürülmüştü.</p>
	<p class="block_3"> </p>
	<p class="block_2">"Sanırım bu, de Loungville'in bize bir an önce uyumamızı söylemesinin bir yolu," dedi Biggo.</p>
	<p class="block_3"> </p>
	<p class="block_2">Sho Pi başını salladı. "Yarın her ne yapacaksak, erken başlayacağız demek ki." Taş sahanlığa kıvrılıp gözlerini kapadı.</p>
	<p class="block_3"> </p>
	<p class="block_2">Erik, "Kendi pisliğimin içinde uyuyamam," dedi. Çizmelerini ve pantolonunu çıkardıktan sonra atık su kovasına gitti ve biraz içme suyu kullanarak elinden geldiğince temizlemeye çalıştı. Bu göstermelik bir hareketten başka bir şey değildi ve pantolon hâlâ kirli ve ıslaktı, ama denediği için kendini daha iyi hissediyordu.</p>
	<p class="block_3"> </p>
	<p class="block_2">Birkaç kişi daha aynısını yaptı. Erik, hiç de soğuk bir gece olmamasına rağmen, kollarını vücuduna dolayıp bir köşeye çökmüş olan Roo'ya bakıp başını salladı. Ama arkadaşının, içinde hiçbir ateşin ısıtamayacağı bir soğukluk hissettiğini biliyordu.</p>
	<p class="block_3"> </p>
	<p class="block_2">Sırtüstü uzandı ve kemiklerine işleyen sıcak bir yorgunluk hissederek şaşırdı ve günün şaşırtıcı olaylarını düşünemeden uykuya daldı.</p>
	<p class="block_3"> </p>
	<p class="block_2">"Kalkın pislikler!" diye bağırdı de Loungville ve mahkûmlar kıpırdandı. Muhafızlar kalkanlarını demir parmaklıklara vurup bağırmaya başlayınca, hücrede aniden bir ses ahenksizliği patlak verdi.</p>
	<p class="block_3"> </p>
	<p class="block_2">"Kalkın!"</p>
	<p class="block_3"> </p>
	<p class="block_2">"Ayaklanın!"</p>
	<p class="block_3"> </p>
	<p class="block_2">Erik henüz ayılamadan ayağa kalkmıştı. Fener ışığına yakalanmış baykuş gibi gözlerini kırpıştıran Roo'ya baktı. Hücrenin kapısı açıldı, dışarı çıkmaları emredildi. Darağacına giderlerken girdikleri sıraya girdiler ve konuşmadan beklediler.</p>
	<p class="block_3"> </p>
	<p class="block_2">"Size sağa dönmenizi emrettiğim zaman, hepiniz aynı anda sağa döneceksiniz. Anlaşıldı mı?" Son sözcük bir soru değil, sert bir emirdi. "Sağa dön!"</p>
	<p class="block_3"> </p>
	<p class="block_2">Prangalar çabuk hareket etmeyi zorlaştırdığı için, ayaklarını sürüyerek döndüler. Hücre blokunun sonundaki kapı açıldı ve de Loungville, "Emir verdiğim zaman, sol ayağınızla yürümeye başlayacaksınız ve şuradaki askerin arkasına geçeceksiniz," dedi. Miğferinin üstünde bir onbaşı nişanı olan bir askeri gösterdi. "Sırayı bozmadan onu takip edeceksiniz. Yerini korumayı başaramayan, bir dakika içinde darağacına dönmüş olur. İyice anlaşıldı mı?"</p>
	<p class="block_3"> </p>
	<p class="block_2">Adamlar, "Evet, Çavuş de Loungville!" diye bağırdılar. "İleri!"</p>
	<p class="block_3"> </p>
	<p class="block_2">Sıranın başındaki Billy Goodwin ilerlemeye başladı, ama Biggo ile Luis'in sağını solunu bilmediği belliydi ve düzensiz bir şekilde onbaşının peşinden yola koyuldular. Bir gün önce sahte asılmanın gerçekleştiği avlunun ilerisindeki uzun bir koridoru geçtiler. Uzun bir merdiveni tırmandılar ve saray mülkü gibi gözüken yere girdiler. Hızlı hızlı hareket ederlerken zincirleri sakırdıyordu. Onlara şöyle bir bakıp konuşmalarına kaldıkları yerden devam eden birkaç tane saray memurunun yanından geçerlerken Erik birdenbire çok utandı. Erik, diğer dört adam gibi hâlâ kirli olduğunu fark etti. Dün gece yapılan bir parça temizlik, kıyafetlerdeki kötü kokudan kurtulmak için hiçbir işe yaramamıştı. Bir demircinin değişmez yoldaşı olan ter kokusundan rahatsız olmayan Erik, burnuna gelen istenmeyen kokudan rahatsızlık duyuyordu.</p>
	<p class="block_3"> </p>
	<p class="block_2">"Şuraya girin," dedi de Loungville ve Erik adamın iki gündür ilk defa sakin bir sesle konuştuğunu fark etti.</p>
	<p class="block_3"> </p>
	<p class="block_2">Her biri bir insan boyunda, üstlerinden buhar çıkan altı tane su kazanının olduğu büyük bir odaya girdiler. Kapı kapandı ve Erik kapının dışarıdan sürgülendiğini duydu. Muhafızlar gelip kelepçelerle prangaları çıkardı. "Çıkarın şu paçavraları!" dedi onbaşı.</p>
	<p class="block_3"> </p>
	<p class="block_2">Biggo boynundaki ipi çıkartmaya başladı, ama de Loungville, "Onu orada bırak pislik!" diye bağırdı. "Sizler ölüsünüz ve o ip de size bunu hatırlatmak için. Geri kalanları çıkartın!" Adamlar giysilerini çıkarttı. Erik çizmelerini bir köşeye koyarken, bir hizmetçi çocuğun, lime lime olmuş, kötü kokan giysileri topladığını gördü.</p>
	<p class="block_3"> </p>
	<p class="block_2">"Çok önemli birisiyle tanışacaksınız," dedi de Loungville. "Ortalığı leş gibi kokutmanızı istemiyoruz. Beni rahatsız etmez, ben de siz domuzlar gibi alt tabakadanım ve kibarlık âdetim yoktur; ama diğerleri bu kadar hoşgörülü değildir." İşaret verdi ve toprak beyi üniformaları giyen diğer çocuklar sabunlu su kovaları getirdi. Uyarmaksızın, sıcak sabunlu su kovasını kaldırıp Biggo ile Billy Goodwin'in üstüne boca ettiler ve tekrar su getirmek için kazanlara gittiler. "Temizlenin!" diye bağırdı de Loungville. "Hayatınızda hiç olmadığınız kadar temiz olmanızı istiyorum!" Adamlar haftaların kirini temizlemeye başladı. Bitlere karşı saçlarını ovalayarak temizlemeleri için sert macunlar getirildi.</p>
	<p class="block_3"> </p>
	<p class="block_2">Erik hiç saçı kalmayacağını düşündü. Temizlenmeleri bittiği zaman Erik titriyordu, ama kendini yeniden doğmuş gibi hissetti. Roo ile birlikte Stefan'ı öldürmeden önceki geceden beri kendini bu kadar temiz hissetmemişti.</p>
	<p class="block_3"> </p>
	<p class="block_2">Başını sallayıp eski gülümseyişinin kötü bir taklidini yapan Roo'ya baktı. Üstündeki tek şey olan boynunun etrafındaki ilmikten su damlarken kollarını vücuduna dolamıştı. Vücudunda az kıl vardı ve Erik nasıl da küçük bir çocuğa benzediğini fark edince şaşırdı.</p>
	<p class="block_3"> </p>
	<p class="block_2">Sade gri tunikler ve pantolonlar getirildi ve diğerlerinin ayağında çorap ve ayakkabı varken, Erik'in çizmelerini geri almasına izin verildi. Biggo ve Billy yalınayaktı.</p>
	<p class="block_3"> </p>
	<p class="block_2">Dizildiler ve Robert de Loungville tarafından incelendiler. "Bir süreliğine zincirsiz yürümenize izin verilecek; zincirin sesi ve görüntüsü, buluşacağımız bu insanlardan hassas olanları rahatsız edebilir. Ama önce beni takip edeceksiniz." Onbaşı sıraya girmelerini emretti. Banyoya girdikleri aynı düzende dizildiler.</p>
	<p class="block_3"> </p>
	<p class="block_2">Küçük bir avluya götürüldüler. Duvarın üstüne, her beşinden birinde büyük yay olmak üzere, arbaletli muhafızlar yerleştirilmişti. "Şu yukarıda, ellerinde büyük yaylar olan kişiler Yolbuluculardır," dedi de Loungville. "Yüz metreden bir serçeyi vurabilirler. Birazdan yapacağımız küçük gösterimiz sırasında herhangi birinizin coşmasını önlemek için oradalar."</p>
	<p class="block_3"> </p>
	<p class="block_2">İşaret verdi ve bir muhafız ona bir kılıç verdi. "Siz pisliklerden herhangi biri, bunun nasıl kullanıldığını bildiğini düşünüyor mu?"</p>
	<p class="block_3"> </p>
	<p class="block_2">Mahkûmlar hiçbir şey söylemeden birbirlerine baktılar.</p>
	<p class="block_3"> </p>
	<p class="block_2">"Düşünüyor musun!" diye kükredi de Loungville, Luis de Savona'nın suratına.</p>
	<p class="block_3"> </p>
	<p class="block_2">"Elim oldukça düzgündür, Çavuş," dedi yavaşça.</p>
	<p class="block_3"> </p>
	<p class="block_2">De Loungville kılıcı ters çevirip de Savona'ya verdi. "Öyleyse işte sana bir fırsat. Bunu bana sokabilirsen, saraydan özgür bir adam olarak çıkabilirsin."</p>
	<p class="block_3"> </p>
	<p class="block_2">De Savona etrafına bakındı ve bir süre sonra kılıcı yere atarak kafasını iki yana salladı.</p>
	<p class="block_3"> </p>
	<p class="block_2">"Al şunu!" diye bağırdı de Loungville. "Bir şeyi ne zaman bırakacağını ben söylerim! O kılıcı al ve bana sapla, yoksa yukarıdaki şu adama," Yolbuluculardan birini gösterdi, "kalın kafana bir metrelik oklardan birini sokmasını söyleyeceğim. Anlaşıldı mı?" De Savona, "İki şekilde de ölü bir adamım," dedi.</p>
	<p class="block_3"> </p>
	<p class="block_2">De Loungville Rodezialının burnunun dibine girip suratına bağırdı. "Sözüme güvenmiyor musun?</p>
	<p class="block_3"> </p>
	<p class="block_2">Beni öldürürsen özgür bir adam olacaksın dedim! Sana yalan söylediğimi mi düşünüyorsun?" De Savona hiçbir şey söylemeyince, Robert de Loungville suratına vurdu. "Bana yalancı mı diyorsun?"</p>
	<p class="block_3"> </p>
	<p class="block_2">Luis eğildi, kılıcı aldı ve doğrulurken ilerledi. Hamle yapan de Savona, de Loungville'in birdenbire yana çekilerek hamleyi savuşturduğunu fark etti ve kendini aniden dizlerinin üstüne kapaklanmış olarak buldu. De Loungville arkasına geçmişti ve boynundaki ipi sıkıca çekiyordu. Adam nefes almaya çalışırken, de Loungville, "Hepinizin dinlemesini istiyorum," dedi.</p>
	<p class="block_3"> </p>
	<p class="block_2">"Şu andan itibaren karşılaşacağınız her adam, sizden daha iyidir. Her biri, elinizdeki herhangi bir silahı, bir bebekmişsiniz gibi sizden alabilir. Her biri kendini bana yüzlerce kez kanıtlamıştır ve eğer iznim olmadan osurursanız, hepsinin boğazınızı kesme, boğarak öldürme, bir sopayla dövme, tekmeleyerek öldürme ya da canları ne isterse onu yapmaya izni var. Anlaşıldı mı?" Mahkûmlar bir şeyler mırıldanınca, de Loungville, "Sizi duyamıyorum!" diye bağırdı. De Savona nefes alamadığı için kıpkırmızı olmaya başlamıştı. "Eğer bu herif sizi duyamadan önce ölürse, hepiniz asılacaksınız."</p>
	<p class="block_3"> </p>
	<p class="block_2">"Evet, Çavuş de Loungville!" diye bağırdılar ve de Loungville, de Savona'nın boynundaki ipi bıraktı. Rodezialı nefes nefese yere uzandı ve bir süre sonra ayağa kalkıp yalpalayarak yerine geçti.</p>
	<p class="block_3"> </p>
	<p class="block_2">"Unutmayın, şu andan itibaren karşılaşacağınız her adam sizden daha iyidir."</p>
	<p class="block_3"> </p>
	<p class="block_2">Muhafızlara adamları götürmelerini işaret etti ve onbaşı onları saraya yönlendirdi. Uzun bir koridorda hızlı bir şekilde ilerlediler ve sarayın özel bir bölümü gibi gözüken bir yere geldiler. Oldukça büyük bir odaya -mahkemenin yapıldığı büyük salondan çok daha küçüktü- götürüldüler ve orada Krondor Prensi'ni, Dük James'i, onları görmeye gelen ve duruşmalarında bulunan garip kadını ve sarayın diğer soylularını gördüler.</p>
	<p class="block_3"> </p>
	<p class="block_2">Kadın, sanki orada bulunmak ona çok zor geliyormuş gibi dimdik ayakta duruyordu. Tek tek adamların yüzlerine baktı ve Sho Pi'ye baktığı zaman başını hafifçe eğdi. Aralarında sessiz bir iletişim geçmiş gibiydi ve kadın sonunda James'e ve Prens'e dönüp, "Sanırım istediğinizi yapacaklar," dedi. "Artık izninizi isteyebilir miyim, efendimiz?"</p>
	<p class="block_3"> </p>
	<p class="block_2">Krondor Prensi, "Bunun sizin için ne kadar zor olduğunu sadece tahmin edebiliyorum leydim," dedi. "Teşekkürlerimi sunuyorum. Çekilebilirsiniz."</p>
	<p class="block_3"> </p>
	<p class="block_2">Dük kadına fısıltıyla bir şeyler söyledi ve kadın başını sallayıp salondan ayrıldı. De Loungville, "Efendim, ölü adamlar burada," dedi.</p>
	<p class="block_3"> </p>
	<p class="block_2">Prens, "Başladığınız şey, babamın bilgisi ve izni dahilindeydi Bobby," dedi. "Hâlâ bütün bu olanlara bir anlam vermeye çalışıyorum."</p>
	<p class="block_3"> </p>
	<p class="block_2">James, "Nicky, yılanların ne yapabileceğini kendi gözlerinle gördün," dedi. "Arutha, Calis ile Bobby'nin planını kabul ettiğinde, sen denizdeydin. Baban öldüğü zaman sana haber göndermemiş olsaydık, hâlâ denizde olacaktın. Bunun gerekliliğinden bir an için bile şüphe etme."</p>
	<p class="block_3"> </p>
	<p class="block_2">Prens oturdu, tacını çıkarttı ve sessizce bekleyen mahkûmları inceledi. Uzun bir süre inceledikten sonra, "Bütün bunlar gerçekten gerekli miydi?" diye sordu.</p>
	<p class="block_3"> </p>
	<p class="block_2">James, "Evet," dedi. "Her hükümlü, hizmet etmeye istekli olduğu konusunda size yalan söylerdi. Ayaklarının altındaki kutular tekmelendiğinde annelerinden vazgeçtiler. Ölüm cezasına çarptırılan mahkûmların arasında en güvenilebilir olanlar bu altısı."</p>
	<p class="block_3"> </p>
	<p class="block_2">Nicholas adamlara göz gezdirdi ve "Hâlâ darağacındaki saçmalığın neden gerekli olduğunu anlamıyorum," dedi. "Bu kesinlikle zalimlik..."</p>
	<p class="block_3"> </p>
	<p class="block_2">De Loungville, "Bağışlayın efendim, ama bu adamlar artık resmen ölüler," dedi. "Hepsinin bunu iyice anlamasını sağladım. Onları istediğimiz zaman idam edebileceğimizi biliyorlar ve yaşamak için gözleri dönmüş adamlar." "Peki ya Keshli?" diye sordu Prens.</p>
	<p class="block_3"> </p>
	<p class="block_2">James yanıt verdi. "Onun durumu özel, ama karım ona ihtiyaç duyulacağını hissediyor."</p>
	<p class="block_3"> </p>
	<p class="block_2">Prens arkasına yaslandı ve derin derin iç geçirdi. "Bu görevi kabul etmek benim için kolay olmadı. Borric, bu tahta kimin oturması gerektiği konusunda uzun saatler boyunca kıvranıp durdu. Prens Patrick yerimi alacak kadar büyüyünce denizlere dönebilirim.</p>
	<p class="block_3"> </p>
	<p class="block_2">"Ben denizciyim, kahretsin. Yirmi yıldır, limanda bir aydan fazla zaman geçirmedim. Bu yönetme işi..."</p>
	<p class="block_3"> </p>
	<p class="block_2">James gülümsedi. Gözlerindeki ışık onu yaşından çok daha genç gösteriyordu. "Amos gibi konuşuyorsun."</p>
	<p class="block_3"> </p>
	<p class="block_2">Prens hafifçe gülümserken kafasını iki yana salladı. "Sanırım öyle. Deniz hakkında bildiğim her şeyi bana o öğretti." Adamlara baktı. "Onlara henüz söylenmedi mi?" Robert de Loungville, "O yüzden buradalar efendimiz," dedi.</p>
	<p class="block_3"> </p>
	<p class="block_2">Prens, Lord James'e bakıp başını salladı. "Her birinize bir seçenek sunuluyor," dedi Krondor Dükü.</p>
	<p class="block_3"> </p>
	<p class="block_2">"İçinde bulunduğunuz durumu anlamak için dikkatli dinleyin."</p>
	<p class="block_3"> </p>
	<p class="block_2">Robert de Loungville, "Majesteleri'nin merhameti ve cömertliğiyle, cezanızın infazı ertelenmiştir," dedi. "Ne affedildiniz, ne de cezanız hafifletildi. Bunu iyice anladınız mı?" Adamlar birbirlerine göz attıktan sonra birkaçı başlarını salladı.</p>
	<p class="block_3"> </p>
	<p class="block_2">James, "Hepiniz öleceksiniz," dedi. "Bütün mesele, bunun ne zaman ve nasıl olacağı." Robert de Loungville, "Krallık'ın, yapılması gereken bir şeye ihtiyacı var," dedi. "Ve bunu yapmaya istekli, çaresiz adamlara ihtiyacımız var. Bunun için sizi ölümün eşiğinden kurtardık ve size şu seçeneği sunuyoruz:</p>
	<p class="block_3"> </p>
	<p class="block_2">"Ölüm Tanrıçası ile yüzleşmek için vicdanı yeterince rahat olan her adam ölmek isteyebilir ve biz de onu bu salondan darağacına götürür ve idam ederiz. Bu, bu yaşamımızdaki endişeleri sona erdirir."</p>
	<p class="block_3"> </p>
	<p class="block_2">Adamlara göz gezdirdi ve hiç kimse bir şey söylemedi, eskiden dindar olan Biggo bile. "Güzel. Yapılması gereken bu iş için eğitileceksiniz ve eğitiminiz tamamlandığında, dünyanın öbür ucuna doğru yelken açacağız ve daha önce gidip de anlatacak kadar yaşayan krallıktaki birkaç adamın gittiği yerlere gideceğiz. Oraya giderken ve oradayken, bu öğleden sonra darağacına gitmiş olanların arasında olmayı gerçekten isteyebilirsiniz. "Ama bir şekilde her şeyi atlatıp Krondor'a dönersek..."</p>
	<p class="block_3"> </p>
	<p class="block_2">Nicholas, "Cezalarınız tekrar gözden geçirilecek ve Lord James'in bana verdiği tavsiyeler doğrultusunda ya şartlı tahliye edileceksiniz, ya da affedileceksiniz," dedi.</p>
	<p class="block_1"> </p>
	<p class="block_2">"Bu tavsiyeler de, başınızdaki adamların verdiği tavsiyeler doğrultusunda olacak," dedi James. "Bu yüzden, eğer içinizde bir gün tekrar serbest kalabileceğinize dair herhangi bir umut varsa, size söylenilenleri yapın."</p>
	<p class="block_3"> </p>
	<p class="block_2">Prens başını salladı ve de Loungville, "Geriye dön!" dedi.</p>
	<p class="block_3"> </p>
	<p class="block_2">Mahkûmlar emredileni yaptı ve salondan çıkartıldılar. Hücre blokuna götürülmek yerine, bir at arabasının beklediği küçük bir avluya götürüldüler. Alçak tabanlı, iki sürücüsü olan ve arka tarafında mahkûmların üçerli oturabilecekleri iki tane sıranın ve arkada bir muhafızın olduğu bir arabaydı. Atlı askerlerden oluşan bir birlik arabanın yanlarına geçti ve de Loungville, "Arabaya binin!" diye bağırdı.</p>
	<p class="block_3"> </p>
	<p class="block_2">Adamlar emre uydu ve askerler çabucak her mahkûmun sağ ayak bileğini sıraların altındaki demir bir halkaya zincirledi. De Loungville bir seyisin ona getirdiği ata bindi ve birliğe yola çıkmaları emrini verdi. Avlunun kapıları açıldı ve at arabası ilerlerken, Erik dar bir yola açılan bir kapıdan geçtiklerini gördü. Yolun ilerisinde, sarayın olması muhtemel, özel bir rıhtım vardı. Limana gelmeden dönerek şehre doğru yöneldiler.</p>
	<p class="block_3"> </p>
	<p class="block_2">İkinci bir kapıya vardılar ve muhafızlar, kafilenin saray arazisinden çıkması için kapıyı ardına kadar açtı. Atların nalları parke taşı döşeli yola çarpınca gürültü yükseldi ve atlar dışarı çıkmak için homurdanıp ilerlemeye başladı.</p>
	<p class="block_3"> </p>
	<p class="block_2">Erik etrafına baktı. Vakit öğleyi biraz geçmişti. Şafakta gökyüzünü gördüğünden beri çok fazla zaman geçmişti.</p>
	<p class="block_2"> </p>
	<p class="block_2">Güneş sabah pusunu yok etmiş ve şehrin üstünü alçak bulutlar kaplamıştı ve muhteşem bir sonbahar göğü vardı. Serin okyanus meltemleri martı seslerini ve keskin tuz kokusunu taşırken, ılık güneş ışıkları yüzünü okşuyordu.</p>
	<p class="block_3"> </p>
	<p class="block_2">Bugünü göremeyeceğini düşündüğü an hissettiği acıyı hatırladı ve kaba eller onu darağacına çıkartırken içini kaplayan korku ve panik geri geldi. Erik göğsünde boğucu bir duygu hissetti ve birdenbire kendini tutamayıp ağlamaya başladı.</p>
	<p class="block_3"> </p>
	<p class="block_2">Roo arkadaşına göz atıp başını salladı ve onun da yanaklarından yaşlar süzülmeye başladı, ama arabadaki hiç kimse, ne askerler, ne de mahkûmlar, hiçbir şey söylemedi. Birkaç dakika sonra Erik kendini kontrol altına aldı ve meltemin onu sakinleştirdiğini hissederek arkasına yaslandı ve bir daha asla bu kadar korkmamaya yemin etti.</p>
	<p class="block_3"> </p>
	<p class="block_4"><img alt="Line" src="images/image.png" class="calibre4"/></p>
	<p class="block_3"> </p>
	<p class="block_9" id="calibre_pb_8"> </p>
</body></html>
