<html xmlns="http://www.w3.org/1999/xhtml">
<head>
  <title>kizil_elma_hikayeler-6</title>
  <link href="../Styles/kizil_elma_hikayeler_vol2.css" rel="stylesheet" type="text/css"/>
<meta content="urn:uuid:6d950aa0-699f-48e8-bdd3-b88047e36f70" name="Adept.expected.resource"/>
</head>

<body id="kizil_elma_hikayeler" xml:lang="tr-TR">
  <div>
    <p class="Kesme"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Hihayeler" id="toc_marker-4"><span class="Baslik-Eser char-style-override-7" xml:lang="tr-TR">Asker</span> <span class="Baslik-Eser char-style-override-7" xml:lang="tr-TR">Çocuğu</span></p>

    <p class="Temel-Paragraf"> </p>

    <p class="Temel-Paragraf"><span class="Metin-Buyuk char-style-override-8" xml:lang="tr-TR">BABASINI</span> ilk kez sinemada görmüştü. Beş yaşında ya var, ya yoktu o zaman.</p>

    <p class="Temel-Paragraf">Beyaz, büyük ağılda geçmişti bu olay. Koyunlar her yıl orada kırkılırdı. Arduvaz damlı bu ağıl, sovhoz evlerinin ta gerisinde, dağın eteğinde, yolun yakınındaydı. Hâlâ du­ruyor yerinde.</p>

    <p class="Temel-Paragraf">Ağıla, annesi Cihangül’le gelirdi. Sovhoz Postaha­ne­­si’n­­de telefoncu olan annesi, her yıl koyun kırkma zamanında yardımcı işçi olarak çalışırdı orada. Bunun için yıllık iznini kırkma zamanına rastlatır, ekin ekme ve koyunların kuzulama dönemlerinde yaptığı fazla mesaileri de yıllık iznine ekler, böylece kırkma işinin son gününe kadar çalışırdı. Tabii bu iş için ek ücret alırdı ve bu da az sayılmazdı. Onun gibi bir asker dulu için, fazladan kazanılmış her kapik çok değerliydi. Gerçi ailesi kalabalık değildi, oğlu ve kendisinden ibaretti, ama, yine de bir aileydi ve bu ailenin de ihtiyaçları vardı: Kış bastırmadan yakacak odun, fiyatlar artmadan un tedarik etmesi, üstlük-başlık, ayakkabı ve daha birçok şey alması gerekiyordu...</p>

    <p class="Temel-Paragraf">Evde çocuğa bakacak kimse bulunmadığı için onu da götürürdü çalıştığı yere. Çocuk için pek mutlu günlerdi o günler: Kırkıcıların, çobanların, uzun tüylü çoban köpeklerinin arasında, toza toprağa bulanarak, bütün gün koşar, oynardı.</p>

    <p class="Temel-Paragraf">Ağılın avlusuna gezici sinemacıların geldiğini ilk gören, bu mutlu olayı bağıra çağıra herkese ilk duyuran o olmuştu:</p>

    <p class="Temel-Paragraf">- Sinema geldi! Sinema geldi, sinema!</p>

    <p class="Temel-Paragraf">Film ancak işten sonra ve hava kararınca gösterilecekti. O da bu saati, sabırsızlıktan çatlayacak hale gelerek beklemişti. Beklediğine kavuşmuştu sonunda. Film, savaşı anlatıyordu. Ağılın dip tarafında, iki direk arasına gerilen beyaz perdede savaş başladı: Top-tüfek sesleriyle yer gök inliyor, füzeler vınlayarak ve ışıklı bir iz bırakarak yükseliyor, patlamalardan çıkan alevler karanlığı de­lik deşik ediyor ve ilerleyen askerler hemen yere yatıyorlardı. Sonra füzeler sönüyor ve öncü askerler kalkıp yine atılıyorlardı ileriye. Gecenin karanlığında makineli tüfeklerin tarrakası öyle şiddetliydi ki çocuğun nefesi kesiliyordu heyecandan. İşte savaş buydu!</p>

    <p class="Temel-Paragraf">Çocuk ve annesi öteki seyircilerin gerisinde yün balyalarının üzerine oturmuşlardı. Perde oradan daha iyi gö­rü­nüyordu. Çocuk, sovhozun öteki çocukları gibi ön sı­ra­ya geçip yerde oturmak istiyordu, hatta öne geçmek için davranmıştı ama, annesi sert bir çıkışla engel oldu:</p>

    <p class="Temel-Paragraf">- Otur yerinde! Sabahtan akşama kadar koşuyorsun, biraz da benim yanımda kal!</p>

    <p class="Temel-Paragraf">Ve çocuğu kucaklayıp dizlerine oturttu.</p>

    <p class="Temel-Paragraf">Projeksiyon aygıtı çıtır çıtır işliyor, savaş devam edi­yordu. Seyirciler, sinirleri gergin, olayları izliyor­lar­dı. An­ne­si derin derin iç çekiyor, arada bir korkuyla ye­rinden sıçrıyor, bir tankın namlusu üzerlerine döndüğü za­man onu daha çok sıkarak çekiyordu böğrüne. Yanlarında otu­ran bir kadın da, dilini şaklata şaklata konuşuyordu durmadan:</p>

    <p class="Temel-Paragraf">- Aman Tanrım! Aman Tanrım, ne oluyor!</p>

    <p class="Temel-Paragraf">Çocuk pek korkmuş değildi. Aksine, faşistlerin<span class="Dipnot"><a class="footnote-link" href="#footnote-237-10" id="footnote-237-10-backlink">10</a></span> vurulup düştüğünü görünce pek seviniyordu. Ama düşen bi­zim askerler olunca, az sonra kalkıp yine ilerleyeceklerini düşünüyordu onların.</p>

    <p class="Temel-Paragraf">Genel olarak savaşta vurulup düşmeler pek eğlenceli, tıpkı çocukların savaş oyunundaki gibi oluyordu. Var gücüyle koşarken, birden çelme takmışlar gibi düşmesini o da biliyordu. Gerçi yüzü bacağı sıyrılıyor, canı yanıyordu ama bunun pek önemi yoktu. Az sonra yine kalkar, hiçbir şey olmamış gibi yine hücuma geçerdi. Ama, filmde vurulup düşenler bir daha kalk­mı­yor, düştükleri yerde hareketsiz bir karaltı, bir tepecik gibi kalıyorlardı. O, karnına bir kurşun yiyenler gibi düşmesini de biliyordu. Karnından vurulanlar hemen düşmüyor, elleriyle karınlarını tutuyor, sonra eğiliyor, ellerinden tüfeği bırakarak ya­vaşça yere yıkılıyorlardı. Bundan biraz sonra da, ölmediğini duyurarak yeniden doğruluyor ve saldırıya geçiyordu. Ama filmde, böyle düşenler de kalkmıyorlardı bir daha yerlerinden.</p>

    <p class="Temel-Paragraf">Projeksiyon aygıtı çıtır çıtır ses çıkararak çalışıyor, savaş sürüyordu. Derken, ekranda topçular da göründü! Bunlar, yaylım ateşi altında ve toz-duman arasında, bir tanksavarı bir vadinin yamacından yukarı doğru sü­rük­lü­yor, görerek ateş etmek için mevzie sokmaya çalışıyorlardı. Ama yamaç dik ve yüksekti. Göğün yarısına ulaşıyordu nerdeyse. Bu geniş, yüksek yamaçta, bir avuç topçunun çevresine ard arda mermiler düşüyor, koyu kara bir toz bulutu kaldırıyordu. O topçuların canlarını dişlerine takarak hareketlerinde, insanın yüreğini oynatan, gu­rurla dolduran, aynı zamanda acı veren bir şey vardı ve korkunç, büyük bir olay bekleniyordu sanki. Tanksavarı yukarı çıkarmaya çalışanlar yedi kişi kadardı ve elbiseleri yırtılmış, lime lime olmuştu. Bu yedi kişiden biri Rus’a benzemiyordu. Eğer annesi uyarmasaydı çocuk bunu bel­ki fark etmeyecekti:</p>

    <p class="Temel-Paragraf">- Bak, bu senin baban! demişti annesi.</p>

    <p class="Temel-Paragraf">İşte o andan itibaren o asker onun gerçek babası oldu. Ve sonra, film baştan sona, onun babasından söz etti. Asker babası gençti. Sovhozun gençleri gibi o da küçük boylu, yuvarlak yüzlü, keskin bakışlıydı. Ama, yüzündeki toz ve çamurdan dolayı gözlerinin parlaklığı bir tuhaf görünüyordu. Kasılmış, toplanmış, bir kedi gibi atılmaya hazırdı. Omuzunu tanksavarın teker­leğine dayayarak as­kerlerden birine yüksek sesle bağırdı:</p>

    <p class="Temel-Paragraf">- Mermiler! Çabuk!</p>

    <p class="Temel-Paragraf">Ve onun sesini, yeni bir güllenin gürlemesi yuttu.</p>

    <p class="Temel-Paragraf">- Anne, benim babam mı o?</p>

    <p class="Temel-Paragraf">- Ne dedin? Rahat dur yerinde!</p>

    <p class="Temel-Paragraf">Kadın soruyu anlamamıştı. Çocuk üsteledi:</p>

    <p class="Temel-Paragraf">- Ama onun babam olduğunu söyledin bana!</p>

    <p class="Temel-Paragraf">- Elbette, o senin baban, ama şimdi sus, başkalarını rahatsız etme!</p>

    <p class="Temel-Paragraf">Kadın niçin öyle söylemişti? Amacı neydi? Belki dü­şün­meden, öylesine söyleyivermişti. Herhalde o as­ker o­na kocasını hatırlatmış, çok etkilenmiş olmalıydı. O küçük budala da inanmıştı buna. Öyle duygulanmış, bu birdenbire gelen ve o güne kadar tatmadığı sevinç onu öy­le coşturmuştu ki, şimdi asker babası ile övünüyor, ço­cuksu bir gururla dolup taşıyordu. İşte babası bu idi ve baba dediğin de böyle olurdu! Öbür çocuklar bazen ona babası olmadığı için takılıyorlardı ama, babası vardı işte! Görsünlerdi şimdi! Çobanlar da gör­sünlerdi! Bu çobanlar, dağdan dağa göçen bu insanlar, çocukları hiç an­la­mıyorlardı. Oysa, koyunları kırkma merkezine getirmeleri için onlara yardım eder, boğuşan köpekleri ayırmak için koşar, ama onlar hep soru sorarlardı. Ne kadar çoban varsa hepsi de aynı soruyu sorardı:</p>

    <p class="Temel-Paragraf">- Hey yiğit, adın ne senin?</p>

    <p class="Temel-Paragraf">- Avalbiyek.</p>

    <p class="Temel-Paragraf">- Peki, kimin oğlusun?</p>

    <p class="Temel-Paragraf">- Toktosun’un oğluyum ben!</p>

    <p class="Temel-Paragraf">Çobanlar önce Toktosun’un kim olduğunu bilmezlerdi. Atlarının üzerinden eğilir:</p>

    <p class="Temel-Paragraf">- Toktosun mu? Hangi Toktosun? derlerdi.</p>

    <p class="Temel-Paragraf">Annesi soranlara böyle cevap vermesini istemişti. Artık gözleri görmeyen ninesi de babasının adını asla unut­mamasını emretmişti ona. Hatta bunun için kulaklarını da çekiyordu acımasız kadın...</p>

    <p class="Temel-Paragraf">- Hımm, dur, dur hele, demek sen telefoncunun, pos­tahanede çalışan kadının oğlusun?</p>

    <p class="Temel-Paragraf">- Hayır, diyordu çocuk, ben Toktosun’un oğluyum!</p>

    <p class="Temel-Paragraf">Çocuk böyle cevap vermekte direnince, çobanlar da yavaş durumu kavrıyorlardı:</p>

    <p class="Temel-Paragraf">- Doğru ya, sen Toktosun’un oğlusun. Yiğit bir çocuksun sen. Bakalım babanın adını biliyor musun diye sınamak istedik seni, sakın gücenme yiğidim. Biz bütün yılı dağda geçiriyoruz, siz çocuklar da ot gibi çabuk büyü­yor­sunuz, tanımak zor oluyor doğrusu.</p>

    <p class="Temel-Paragraf">Sonra çobanlar kendi aralarında konuşup onun ba­basını hatırlamaya çalışırlardı. Toktosun pek genç iken git­mişti cepheye, birçoğu onu unutmuştu bile. Ama dünyada bir çocuk bırakmış olması yine de iyi bir şeydi. Çünkü niceleri henüz evlenmeden cepheye gitmiş, orada kalmış ve adlarını yaşatacak bir evlat bırakmamışlardı.</p>

    <p class="Temel-Paragraf">Annesi çocuğa “Bak, işte senin baban” diye fısıldadığı anda, ekrandaki asker onun gerçek babası olmuştu artık. Çocuk onu şimdi öz babası olarak düşünüyordu. Gerçekten de o asker, babasının cepheden gönderdiği resme çok benziyordu. O fotoğrafı sonradan büyüterek camlı bir çer­çeveye koymuşlardı.</p>

    <p class="Temel-Paragraf">Ve Avalbiyek babasına bir oğulun gözleriyle bakıyor, çocuk kalbi o güne kadar buruk bir sevgiyle doluyordu.</p>

    <p class="Temel-Paragraf">Filmdeki babası da sanki oğlunun hiçbir hareketini kaçırmadan kendisini seyrettiğinin bilincindeydi. Ve san­ki ekrandaki kısa hayatında görünerek, oğlunun kendisini hatırlamasını, artık bitmiş olan o savaşta ölen babasıyla gurur duymasını istiyordu. O andan itibaren savaş, küçük çocuk için eğlenceli olmaktan çık­mıştı. İnsanların vurulup ölmeleri hiç de komik de­ğildi. Hayır, asla bir oyun değildi savaş! Çok daha ciddi, kaygı verici, korkunç bir şey olmuştu savaş onun için. Ve hayatında ilk kez bir yakını için, her zaman yokluğunu hissettiği bir adam için korkuyordu.</p>

    <p class="Temel-Paragraf">Projeksiyon aygıtı çıtır çıtır sesler çıkararak çalışıyor ve savaş devam ediyordu. Gözleri önünde tanklar hücuma geçiyor, tırtıl tekerlekleriyle toprağı yararak, dehşet saçarak ilerliyor ve ateş ediyorlardı.</p>

    <p class="Temel-Paragraf">Bizim topçular olanca güçleriyle tanksavarı itiyor ve çocuk oturduğu yerde “Daha çabuk! Daha çabuk! Tank­lar geliyor!” diye çırpınıyordu. Sonunda tanksavarı istedikleri yere çıkardılar ve fındık ağaççıklarının ara­sına yerleştirdiler ve başladılar tanklara nişan alarak ateş etmeye. Tanklar da karşılık verdi. Çok tank vardı ve durum korkunçtu.</p>

    <p class="Temel-Paragraf">Çocuk kendisini savaşın ortasında, bomba sesleri ve ateş çemberi içinde hissediyordu. Tanklar kara bir duman çıkararak yandığı, tırtıl paletler parçalanıp oldukları yerde kör kör dönmeye başladıkları zaman, hop oturup hop kalkıyordu annesinin dizleri üzerinde. Ama tanksavarın yanındaki askerlerden biri vurulup düşünce, kımıldamadan, top gibi büzülerek öylece kalıyordu. Sayıları gittikçe azalıyordu topçuların. Annesinin yüzü kıpkırmızı, gözyaşları oluk oluktu.</p>

    <p class="Temel-Paragraf">Projeksiyon aygıtı çıtır çıtır çalışıyor, savaş devam ediyordu... Şimdi çarpışmaların en çetin, en amansız anları başlamıştı. Tanklar gittikçe daha çok yaklaşıyor­du. Babası, tanksavar başında kuytuya eğilmiş, sah­ra telefonunun ahizesine bağıra bağıra bir şeyler söylü­yor­du ama o uğultu ve gürlemeler arasında söylediklerini duymak ne mümkün! Bu sırada tanksavarın yanındaki erlerden biri daha vuruldu. Vurulup düşen asker tekrar doğrulmak istedi ama doğrulamadı. Siyah-beyaz filmde kapkara görünen ve toprağa yayılan kendi kanları üzerinde uzanıp kaldı. Şimdi topun başında sadece iki kişi kalmıştı: Babası ve bir asker daha. Topu ateşlediler, sonra arka arkaya iki atış daha yaptılar. Ama tanklar durmuyor, saldırıdan vazgeçmiyordu. Bir mermi topun tam yanına düştü. Düştüğü yerde önce alevler görüldü, sonra koyu karanlık... Bu kez yerden yalnız bir asker kalkabildi. Bu, onun babası idi. Babası tek başına geçti topun başına. Mermiyi sür­dü ve ateş etti. Son atıştı bu. Yeni bir patlamanın tozu du­manı doldurdu ekranı. Top isabet aldı ve parçalanıp fırladı yan tarafa. Ama babası hâlâ sağdı. Düştüğü yerden yavaşça kalktı ve tanklara doğru yürüdü. Yanıklar içindeydi. Lime lime olmuş elbisesinden dumanlar çıkıyordu.</p>

    <p class="Temel-Paragraf">- Dur, baba, dur! Geçemeyeceksin oradan!</p>

    <p class="Temel-Paragraf">Babası el bombasını kaldırdı, bir an öyle durdu. Yüzü nefret ve acıdan allak bullak olmuştu.</p>

    <p class="Temel-Paragraf">Annesi oğlunu öyle güçlü sıkmış, göğsüne çekmişti ki, çocuğun nefesi kesilecekti nerdeyse. Annesinin kollarından kurtulup babasına doğru atılmak istedi ama üzerine yaylım ateş açılan babası, olduğu yerde, kesilen bir ağaç gibi devrildi, yuvarlandı. Yine de kalkmak isterken sırtüstü düştü, kolları iki yana açılmış olarak öylece kaldı...</p>

    <p class="Temel-Paragraf">Projeksiyon aygıtı sustu. Savaş bitmiş, film de bitmişti. Projeksiyonu çalıştıran adam ışıkları yaktı ve filmi ma­karaya sarmaya başladı. Ağıl ışığa boğulunca se­yirciler göz­lerini oğuşturdular, sinema ve savaş dün­yasından ger­çek hayata geçtiler. O sırada çocuk yün balyasının üzerinden yuvarlanıp indi ve başladı sevinç çığlıkları atmaya:</p>

    <p class="Temel-Paragraf">- Hey çocuklar, gördünüz mü, o benim babamdı! Benim babam! Babamı öldürdüler!...</p>

    <p class="Temel-Paragraf">Böyle bir davranışı kimse beklemiyor, ne olduğunu, ni­çin böyle yaptığını kimse anlamıyordu. Küçük çocuk zafer naraları atarak, perdeye, çocukların oturduğu ilk sı­raya doğru koşuyordu. Arkadaşlarına onun babası olduğunu kanıtlaması ve onların yargısı en önemli şeydi onun için. Babasını daha önce hiç görmemiş olan bir çocuğun neden böyle bir kutlama, sevinç coşkusu içinde olduğunu hiçbiri anlamamıştı henüz. Herkes, hiçbir şey anlamadan susuyor, şaşıp kalıyor ve omuz silkiyorlardı. O sırada pro­­jeksiyoncunun elinden film kutusu düştü, madenî bir ses çıkardıktan sonra yuvarlanıp ikiye ayrıldı. Ama bu olay da kimsenin dikkatini çekmedi. Hatta projeksiyoncu bile onu düştüğü yerden almak için acele etmedi. Ama o ölen askerin çocuğu, bağırmaya devam ediyordu:</p>

    <p class="Temel-Paragraf">- Gördünüz değil mi? O benim babamdı işte! Onu öldürdüler!</p>

    <p class="Temel-Paragraf">İnsanlar şaşkın ve sessiz durdukça o coşuyordu. Onların niçin kendisi gibi sevinmediklerini, babasıyla gurur duymadıklarını da anlamıyordu çocuk.</p>

    <p class="Temel-Paragraf">Onun bağırmasına canı sıkılan yetişkinlerden biri:</p>

    <p class="Temel-Paragraf">- Şşşt! Yeter artık, öyle konuşma! dedi.</p>

    <p class="Temel-Paragraf">Bir başkası da ona karşı çıktı:</p>

    <p class="Temel-Paragraf">- Ne yani? Babası cephede ölmemiş miydi? Belki söyledikleri doğrudur.</p>

    <p class="Temel-Paragraf">Bir öğrenci de ona işin doğrusunu söylemeye karar verdi:</p>

    <p class="Temel-Paragraf">- Ne diye bağırıp çağırıyorsun? O senin baban değil, sadece bir aktör! İstersen sinemacıya sor!</p>

    <p class="Temel-Paragraf">Büyükler çocuğun güzel ama buruk hayalini kırmak istemiyorlardı. Projeksiyoncunun doğruyu söyleyeceğini sanarak dönüp ona baktılar. Ama projeksiyoncu duy­maz­lıktan geldi, burnunu aygıta sokmuş, çok işi varmış gibi onunla uğraşıyor ve hiç ses çıkarmıyordu.</p>

    <p class="Temel-Paragraf">- Hayır, o benim babamdı, öz babam! dedi çocuk.</p>

    <p class="Temel-Paragraf">Asker çocuğu iyice coşmuş, yatışmıyordu. Yanındaki çocuk sordu:</p>

    <p class="Temel-Paragraf">- Senin baban mı? Hangisiydi o?</p>

    <p class="Temel-Paragraf">- Elinde bir bomba ile tankın üzerine yürüyen! Onu gördün değil mi? Vuruldu ve şööyle düştü...</p>

    <p class="Temel-Paragraf">Böyle derken kendini yere atmış, babasının nasıl vurulup düştüğünü göstermişti. Tıpkı onun gibi yapmış, ekranın önünde, kollarını iki yana uzatarak sırtüstü yatmıştı.</p>

    <p class="Temel-Paragraf"> </p>

    <p class="Temel-Paragraf">Seyirciler gülmekten kendilerini alamadılar. Ama çocuk gülmüyor, gerçekten ölmüş gibi öylece yatıyordu. Rahatsızlık veren bir sessizlik oldu yine... Bunun üzerine yaşlı çobanlardan biri suçlayan bir sesle:</p>

    <p class="Temel-Paragraf">- Hey Cihangül! Ne demek oluyor bunlar? Aklını mı kaçırdın sen! diye bağırdı.</p>

    <p class="Temel-Paragraf">O sırada, üzgün, ciddi, gözleri yaşla dolu Cihangül’ ün oğluna doğru yürüdüğünü gördüler.</p>

    <p class="Temel-Paragraf">Kadın çocuğun yanına geldi, onu kaldırdı ve yavaş bir sesle:</p>

    <p class="Temel-Paragraf">- Kalk yavrum gidelim, evet, o senin babandı, dedi ve onu ağıldan çıkardı.</p>

    <p class="Temel-Paragraf"> </p>

    <p class="Baslik-Orta"><span class="Yildiz char-style-override-4">*</span></p>

    <p class="Baslik-Orta"><span class="Yildiz char-style-override-4">*</span> <span class="Yildiz char-style-override-4">*</span></p>

    <p class="Temel-Paragraf"> </p>

    <p class="Temel-Paragraf">Gökte ay epeyce yükselmişti. Uzakta, lâcivert karanlığın ötesinde, dağların beyaz dorukları görünüyordu. Aşa­ğıda ise uçsuz-bucaksız bozkır, uçsuz-bucaksız kara bir uçurum gibi dinleniyordu.</p>

    <p class="Temel-Paragraf">İşte o sırada ve hayatında ilk kez, çocuk, bir yakınını yitirmenin acısını duydu birdenbire. Babası cephede vurulup öldüğü için, haksızlığa uğramışlığın isyanı, mutsuzluğu, dinmez üzüntüsü kapladı içini. Annesine sarılıp onunla birlikte hüngür hüngür ağlamak istedi. Ama annesi hiçbir şey söylemiyor, o da onun yanında gözyaşlarını geri çevirerek, yumruklarını sıkmış sessizce duruyordu. Uzun zaman önce savaşta ölmüş babasının, o an­dan itibaren onunla, onun içinde yaşa­maya başladığını anlamıyordu çocuk.</p>

    <div class="footnotes footnote">
      <p class="Dipnot"><a class="footnote-anchor" href="#footnote-237-10-backlink" id="footnote-237-10">10</a> <span class="Dipnot-Normal char-style-override-7">Ruslar, savaş boyunca ve daha sonra Almanlara “nazi” demekten çe­kinmiş, “faşist” deyimini kullanmışlardır. Bu­­nun gerçek sebebi, “na­zi”, “nazizm” ya da “nasyonalizm”in milliyetçili</span><span class="Dipnot-Normal char-style-override-7">ğe çağrışım yapmasıdır. İtalyanca “fas­cis”, “fascio” kelimelerinden türeyen “faşist” ise “silâh ça­tısı” anlamına gelmektedir. (Çevirenin notu).</span></p>
    </div>
  </div>
</body>
</html>