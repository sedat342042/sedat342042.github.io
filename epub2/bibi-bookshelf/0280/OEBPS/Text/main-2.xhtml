<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 id="u82e6faad-b3df-4da4-935b-569eb904252d" style="text-align: center;"><a id="bookmark0"></a>18</h2>

  <p>Aradan birkaç gün geçti. Munken Vendt keyifli ve çokluk dışarıda, güneşte, açık havada. Varlığı baronesi diriltti, güzelleştirdi. Evet, barones gençleşiyor yine ve kadife bir sesle konuşuyor.</p>

  <p>Sofradaki davranışları ikisinin de arsızca, görgüsüzce. İki hizmetçi gibi, dirseklerini masaya dayıyorlar, ne bulurlarsa yutuyorlar; çok iğrenç! Isırdıkları dilime yeniden yağ sürüyor, sonra yağlı bıçağı tabaklarına değil, masa örtüsüne bırakıyorlar. Barones bunu, bizim alışık olduğumuz şeyi yadırgamıyormuş görünmek için değil sade, pasaklı oluşundan da yapıyor. Mack ise kibar ve müsamahalı; görmezden geliyor.</p>

  <p>Munken Vendt, bugün aklına esti, ambarlara doğru gitti. Ben yoktum yanında; orada baronese rastladı, uzun süre dolaştılar yolda. Küçüklerle çıkmıştım ben. Munken Vendt’in ellerinde yer yer kızıl lekeler belirmişti. Bu bir yana, mutludur Vendt ve başı havada. Akşamları hani öyle memnun ki, odamda şarkılar söylüyor.</p>

  <p>Çocuklarla mahsus uzaklara gidiyor, kaçmak, uzaklaşmak iyidir, diye düşünüyorum. İki saat sonra dönüp geliyoruz. Baronesle Munken Vendt yoklar görünürde. Sonra çocuklarla içeri giriyoruz. Ben salondan geçiyor, orada kimseyi göremeyince yukarıya odama çıkıyorum.</p>

  <p>Derken penceremden bakınca baronesle Munken Vendt’in, Hartvigsen’in evinden çıktıklarını görüyorum. Ve Rosa, kapı aralığında. Baronesin şalı, Munken Vendt’in omuzlarında. Ah, öyle ya, serinlik çıktı. Şalı, Munken Vendt’in omuzlarına bizzat baronesin koyduğunu gördüm. Önden arkadan, uçları ne de güzel sarkıyor şalın! Fakat barones, bu işi, şal buruşmasın bahanesiyle yapmıştı şüphesiz.</p>

  <p>Sirilund önünde ayrıldılar. Barones merdivenleri çıkıyor, Munken Vendt ise, omzunda şal, mağazaya doğru gidiyor salınarak.</p>

  <p>Aradan bir saat geçince, mağazaya gidiyor, Munken Vendt’i tezgâh başında buluyorum. Kafayı tütsülemiş, ölçüyü de kaçırmış iyice; fakat yürüyor, duruyor ve bir kale gibi sağlam. Baronesin şalını kirletmiş; korumak istiyorum, karşı koyuyor. “Bırak dursun, ısıtıyor!” diyor. Külhanbeyliği üzerinde; dükkânın iki kalfasıyla deli dolu, küfürlü çene çalıyor. Eskiden öyleydi, şimdi de Allah'a isyan halinde.</p>

  <p>Nihayet ne yapıp edip onu odama götürüyorum; sızıyor, bir saatten fazla kestiriyor. Uyanınca testimdeki suyu içip bitiriyor, tekrar uyuyor bir saat. Sonra yine dirilmiştir, neşelidir. Munken Vendt, ah çılgın dostum benim!</p>

  <p>Ellerindeki kızartılar azmış daha da; parmakları şiş şiş, yer yer kabartılar var. “Dinine yandığım!” diye sızlanıyor. Ne yapsın, olmuş olanlar; şaşkın şaşkın ellerine bakıyor.</p>

  <p>Sonra oturuyor, yarenlik ediyoruz biraz. Fakat aklım başka yerlerde; ancak mecbur kaldıkça cevap veriyorum. Birdenbire yeleğimi uzatıyorum Munken Vendt’e; evet, dar biraz, ama hiç yoktan iyidir. Tekrar sohbet ediyoruz; bir süre de böyle geçiyor.</p>

  <p>“Rosa; nasıldır Rosa?” diye sordu Munken Vendt.</p>

  <p>“Bilmem!” diye cevap verdim. “Rosa mı? Şüphesiz çok iyi bir insan. Niçin sordun?”</p>

  <p>“Barones; o nasıl?” diye sordu tekrar. “Acayip bir hanım.”</p>

  <p>“Barones de şüphesiz mükemmel bir insan,” diye cevap verdim tekrar. “Duldur, iki güzel çocuğu var. Acayip mi dedin? Ah, bilmem ki! Perişan, paramparçadır o; her şeye bir huzursuzluk katar, buranın yaşayışına karışır, müdahale eder; Hartvigsen’e keza... O geldi geleli ben bile daha sinirli konuşuyorum. Gençliğinde genç bir teğmeni sevmiş, onun yasını tutar hep.”</p>

  <p>“Hepinizi serseme çevirmiş,” dedi Munken Vendt. “Sizi bu sümsük mü adam edecek birader? Bunu kendisine de söyledim.”</p>

  <p>“Yok canım?”</p>

  <p>“Aynen. Ne cevap verdi biliyor musun? Eskiden bürada bir doktor vardı, o da böyle demişti, diye cevap verdi. Doktor akıllı adammış yani!”</p>

  <p>“Alınmadı, kızmadı mı barones?”</p>

  <p>“Bilmem,” dedi Munken Vendt. “Eğri büğrü laflar etti, aptala döndüm. Lüzumundan ötürü çılgınlığa inanırım, dedi. Evet, bir denge unsuru olarak özel mantığından ötürü, dedi. Ben şimdi mağazaya gidiyorum, bir konyak içeceğim, cevabını verdim.”</p>

  <p>Baronese söylediklerine, kendinden emin, güldü Munken Vendt.</p>

  <p>Sordum: “Küçük Martha’yı gördün mü? Öğretmeni olacak mısın?”</p>

  <p>“Ben ona ne dersi öğretebilirim ki?” dedi Munken Vendt. “Neler bildiğim senin malumun. Hem ben öğretmen falan olacak değilim; geldiğim yere döneceğim.”</p>

  <p>“Yoo, yoo!” dedim.</p>

  <p>Ellerine baktım, sahiden hasta; parmakları sucuk gibi şişiyordu gittikçe; eldiven giyemezdi artık. Tuttum, Munken Vendt’e birkaç gömlek verdim; bunun için bana teşekkür edince ağladım, beni bağışlamasını rica ettim.</p>

  <p>Şaşkın, güldü, sordu: “Neden rica ediyorsun; neyi bağışlayayım?”</p>

  <p>Cevap vermedim, yalnız şunu söyledim: “Çetindir aşk!”</p>

  <p>Gözleri hayretten açılmış, yüzüme baktı, sordu: “Yoksa âşık mısın ona? Şu yaşlı... neydi adı?” “Hayır, Rosa’ya!” cevabını verdim.</p>

  <p>Günler geceler geçiyor. Munken Vendt sıkılıyor, ormanlara gitmek, bir şeyler vurmak istiyor; fakat hasta ellerinden ötürü bir şey yapamıyor. Baronesle araları açıldı, artık barışamazlar da. Munken Vendt hatta güzel bir kırbaç kesmiş, Lapon Gilbert’i bununla nasıl yola getireceğini göstermiş baronese. Ormanda, değirmendeydik; soluğumu kesmiş, Munken Vendt’in söylediklerini dinliyordum:</p>

  <p>“Deli kadın, çılgın! Bir de gelmiş... Ellerimdeki kabarokları gördü nihayet; bir şeyler sezer gibi oldu, sordu. ‘Sakın...’ dedi, ‘yoksa putun oraya mı gittiniz?’ ‘Ne putu?’ dedim. ‘Taştan bir heykel var ya!’ dedi. ‘Evet,’ dedim, ‘gittim.’ ‘Eyvah, ne yaptınız!’ dedi heyecanla. Bir süre bunu konuştuk. ‘Putu ellerimde evirip çevirdim,’ dedim, ‘Gilbert’in putunu! Kutsaldır, şimdi öç alıyor benden.’ Ben yine de gülüyor, alay ediyor, şaşkına çeviriyordum baronesi. Derken şöyle işe yarar bir söğüt dalı kopardım, yonttum düzelttim güzelce, Lapon’a meydan okudum. ‘Gilbert mi ne karın ağrısı; bir solucandır o, çıksın karşıma!’ dedim. Barones beni dinlemiyor, bana zavallı diyor, bedbaht diyor, acıyordu bana. ‘Taş put, görüyorum, doğruymuş, intikam alıyor...’ diyordu. ‘Taş maş değil o; ne taşı; imkânsız!’ diyordu. ‘Onun kutsal bir kaynaktan sızıp geldiğini unutmayın; bir soydan ötekine Laponlar o kaynağa tapındılar!’ diyordu. Tam vaktiydi, kamçımı denedim, havada vınladı; ama aynı anda parmaklarımda müthiş bir ağrı hissettim, hırsımdan aldırmadım fakat. ‘Getirin Lapon’u!’ dedim. ‘Lapon’u mu?’ diye sordu barones. ‘Onun size bir yardımı olamaz!’ ‘Gider, tek başıma ararım,’ dedim. Cevap verdi. ‘Çıldırdınız mı siz; ne yapıyorsunuz?’ dedi. Peşimden koştu, tuttu beni. Kuvvetliydi; hayret, çok kuvvetli; benimse iş yoktu ellerimde. ‘Getirin Lapon’u; yoksa kendim arar bulur, çiftliğinize kadar kırbaçlarım onu!’ dedim. ‘Lapon! Ne yapacaksınız Lapon’u?’ diye sordu, bir hayvan gibi, soluğunu bana doğru savurdu. Kırbacımı kaldırdım, şaklattım havada. ‘Gerçekten!’ dedim sadece. ‘Anlatın, ne yapacaksınız Lapon’u?’ diye bağırdı barones. Ona, Lapon Gilbert’i döveceğimi söyledim; ‘İşini gördükten sonra da çam dalları ve yumuşak yosunlar üzerine yatıracağım,’ dedim. ‘Bu hergele, taptığı puta zehirli bir şey sıvamış, dokunanı mahvetmek için. Hesabını göreyim bir; üzerine ceketimi de örterim, çünkü bir süre yerinden kıpırdayamaz artık!’ Bu sözlerim üzerine baronesin yüzündeki ifade değişti; ağzı açık soluyordu barones; gözleri aptallaşmıştı adeta. ‘Zehir mi?’ dedi, ‘Zehir mi sürmüş Gilbert puta?’ ‘Tabii!’ dedim. ‘Bir şeyler sürmüş, herhalde siğilotu ve cıva var içinde.’ ‘Lapon’a birini göndereceğim,’ dedi barones. Sonra döndük ormandan. İstemediğim halde onun o kıt zekâsına karşı, içimde hafif bir acıma hissediyordum: Lapon’un bütün yutturmacalarına inanmıştı anlaşılan. Jens’e direktif verdi; gece gündüz Lapon Gilbert’i aramasını, bulup getirmesini söyledi. ‘Çok sert davrandım, özür dilerim!’ dedim baronese. ‘Evet, korkunç bir adamsınız!’ diye cevap verdi. Sonra bir sessizlik oldu aramızda. ‘Lapon’u sahiden kırbaçlayacak mısınız?’ diye sordu. ‘Evet, isterim,’ cevabını verdim.”</p>

  <p>Munken Vendt’in ellerine baktım tekrar: Kabarcıkların birkaçı delinmiş, kanıyordu. Beş parasız olduğunu bildiğim için, sabahleyin Mack’tan avans aldığım iki taleri verdim ona. Sonra tedirgin, kahırlı, ağladım tekrar. Bütün bu süre içinde boyuna düşünmüştüm: Evet, çetindir aşk! Gittikçe batağa saplanıyorum; ne gurur kaldı bende ne şeref! Birisine bir kötülük ettim mi gidip itiraf etmiyorum bunu; bırakıyorum peş peşe geçsin günler! Tanrı yardımcım olsun!</p>

  <p>Bu güzel fırsattan faydalanıp Munken Vendt ile daha çok konuşabilirdim belki; fakat o, barones olayına öyle dalmıştı ki, benim barones için ağladığımı sanmıştı herhalde.</p>

  <p>“Sen dur hele! Bir-iki sopa ona da iyi gelir!” dedi Munken Vendt.</p>

  <p>Öğle yemeğinde barones, uzun zamandır ilk defa, sofrada doğru dürüst oturuyor, kibar ve görgülü davranıyordu. Düşündüm: Munken Vendt’le arasına bir mesafe koymak istiyor, fakat boşuna; Munken Vendt’in ne dünyadan haberi var ne bir şeye aldırdığı; eskiden nasılsa yine öyledir o! Munken Vendt eski umursamazlık ve kahkahalarını bırakmıyor, Mack bile memnun, dinliyor, ondaki bu yaşama sevincine gülümsüyordu. Mack ona kendi elbiselerinden birkaçını da hediye etti ve Munken Vendt bunlara candan teşekkür etti; mutluydu çok.</p>

  <p>Akşam barones, Munken Vendt’in ellerine pansuman için kurşunlu su getirdi ve bir an heyecanlandı Munken Vendt.</p>

  <p>“Lapon nerde peki?” dedi, ayağa kalktı Munken Vendt.</p>

  <p>“Lapon mu?” diye sordu barones. “Gelmedi.”</p>

  <p>Lapon bahsinin uzamasından çekiniyordu barones; Munken Vendt’i yatıştırmak için birkaç söz de ben söyledim.</p>

  <p>“Pek de taşkın, sizin bu arkadaşınız!” dedi barones ve gülümsedi.</p>

  <p>“Neyim eksik?” diye sordu Munken Vendt, şakadan. “Babanızın elbiseleriyle ne kadar kibarım, baksanıza! Hiçbir eksiğim yok!”</p>

  <p>Kalktı, çıkıp gitti kapıdan. Bu yabancı elbiseler onu sahiden çok değiştirmişti; fakat hoşa gitmeyi falan düşünmediği için, alıştığı paçavraları nasıl giyiyorsa, bunları da öyle giyiyordu işte.</p>

  <p>“Bu akşam ellerinize bir pansuman yapayım!” diye seslendi arkasından barones. İyiliğin ta kendisiydi.</p>

  <p>Geceleyin tekrar çekişmişler.</p>

  <p>Ortalıktan el ayak çekilmişti; Munken Vendt saat on bire doğru odama geldi ve anlatmaya başladı. Elleri sarılıydı, fakat kaymıştı sargılar. “Şunları sıkıca bağla!” dedi bana.</p>

  <p>“Barones beceremedi mi?” diye sordum.</p>

  <p>Munken Vendt, pek memnunmuş gibi, şarkılar mırıldanıyordu; ama ben akimın başka yerlerde olduğunu gördüm pekâlâ.</p>

  <p>“Boş ver! Bu kibarların işleri güçleri numara!” dedi. “Gittim odasına; hani onun işte... yaşlı hatunun.”</p>

  <p>“Baronesin mi?” diye sordum. “Odasına, öyle mi?”</p>

  <p>“Ya ne yapmalıydım? Yoktu ki başka yerde,” diye cevap verdi Munken Vendt. “Ne olmuş sanki? ‘İnin salona!' dedi. ‘Ne yapayım orda?’ diye sordum. Sonra yaptı pansumanı; ‘İyi geceler!' dedi. ‘Bu da nesi?' dedim içimden. Aman be; saçmalık, delilik bu hanımın yaptığı!''</p>

  <p>Sustuk. Sargıları ilaçlı suda hafifçe ıslattım, tekrar sardım. Munken Vendt bu sırada konuşuyor, baronese atıp tutuyordu. Bir girişimde bulunmuş, eli boş dönmüştü anlaşılan. Oysa ben baronese çok görmezdim böyle bir zaferi; biliyordum çünkü; Munken Vendt'in sandığı kadar değersiz, biçare değildi barones.</p>

  <p>“Yeleği ters düğmeleyip yarın kızdıracağım onu!” dedi. “Üstten bir delik, alttan bir delik boş bırakacağım. Evet, anlasın benim ne çetin olduğumu. Sen inanmıyorsun belki ya, her şey umulur ondan, her şey! Öyle öyle!”</p>

  <p>“Ne münasebet!” dedim.</p>

  <p>“Öyledir öyle! Şapşallığını bırakmasına bakar. Uzun zaman oturdum odasında. ‘Doğru değil oturmanız!’ dedi. Ben de tuttum, daha da yerleştim yerime. ‘Fakat çok kalmayın!' dedi. ‘Neden?' diye sordum. Kaytanını tuttu, fakat çalmadı çıngırağı. Sonra sertleşti, kapıya gitti, fakat açmadı kapıyı. İşte bütün vakti böyle geçirdi, aptal!”</p>

  <p>“Sonra?” diye sordum.</p>

  <p>“Sonra!” diye sırıttı Munken Vendt. “O paçavra ile ne yapabilirdim ki? İnadı tuttu işte.”</p>

  <p>“Yarın sabah ondan özür dilemen gerek, anlıyor musun!” dedim sertçe. “Bir gün kalkar, kamçı sallarsın karşısında, bir gün tutar... Ne oluyor yani? Nesin sen; kral mısın başımızda? Kendini ne sanıyorsun? Adalarda kızlar mı var seni bekleyen?”</p>

  <p>“Hayır, hayır!” cevabını verdi Munken Vendt uysal. “Özür dile, dedin öyle mi? Evet evet.”</p>

  <p>“Yarın sabah.”</p>

  <p>“Bu gece! Hemen şimdi!” dedi Munken Vendt birdenbire. “Düşündükçe, büsbütün bu işi hemen bu gece yapmak geliyor içimden. Haklısın, hata ettim; bu gibi insanları anlayamam ben; öğreten olmadı ki! Öptüm onu, dudağını ısırdı, kanattı hemen; korktum, karşımda köpük köpük kan. Üzerime kan sıçradı; ağzı çiçeklenmişti sanki. Gideyim de özür dileyeyim, ne dersin, hemen şimdi yapayım mı bu işi?”</p>

  <p>“Hayır!” dedim.</p>

  <h2 id="ub96e2885-f58f-41b0-b4a8-a1f186410fce" style="text-align: center;"><a id="bookmark1"></a><span style="font-weight:bold;">19</span></h2>

  <p>Uzun zaman kendimi mahsus Rosa’nın evinden uzak tuttum; evet, böyle ne ezalar etmişimdir nefsime. Hak ettim bunu! Yemin etmiştim: Vazife ve doğruluğa dönecek; gizli niyetlerle, hırsız gibi, Rosa’nın kapısından içeri artık girmeyecektim.</p>

  <p>Hartvigsen’e rastladım, beni evine davet etti; teşekkür ettim, kabul etmedim.</p>

  <p>“Nedir biliyor musunuz: Arkadaşınızı razı etseniz de bize öğretmen olsa!” dedi Hartvigsen.</p>

  <p>“Kendiniz söylemediniz mi?”</p>

  <p>“Söyledim. İstemiyor.”</p>

  <p>“Karınız ne diyor bu işe?” diye sordum.</p>

  <p>“Karım mı?” diye tekrarladı Hartvigsen; bu kelimeye memnun olmuştu anlaşılan. Nitekim artık Rosa demedi, karım dedi hep: “Karımın hiçbir şeye baktığı yok ki! Artık her şeyden korkuyor, çekiniyor, her şeyden! Bütün işlere tek başıma benim karar vermem lazım! Hayır, karım bu konuda hiçbir şey söylemedi.” “Munken Vendt’le konuşacağım!” diye söz verdim.</p>

  <p>Fakat Munken Vendt, hiç de oralı değil. Buralarda sahiden rahat edemiyor, tekrar kendi çevresine dönmek istiyor. Kararma hem seviniyor hem de üzülüyorum. Benim de kendisiyle birlikte çekip gitmem için ısrar ediyor; gece gündüz bir dert bu bana. Fakat Tanrı’ya şükrediyorum; elleri enikonu iyileşti yine.</p>

  <p>Munken Vendt, davranışından ötürü baronesten af diledi; fakat artık kendini pek biçare hissediyor; fena yaptı, küçük düştü, bütün iç güvenini yitirdi çünkü. Lapon Gilbert’le karşılaşıncaya kadar ellerini kullanabilecek duruma geleceğine seviniyor. Gilbert hiçbir yerde yok. Jens, epey oldu, bir şey başaramadan geri döndü. Eh, bunda da baronesin parmağı olsa gerek: Gilbert’i bulması için Jens’i gönderdi göndermesine ya; fakat adama da tehlikeyi duyurdu herhalde. Bunu da şunun için yaptı: Lapon ele geçer de sıkıştırılırsa her şeyi açığa vurur, baronesi de karıştırır bu işe. Ah zavallı, şaşkın Barones Edvarda!</p>

  <p>Bir gün, “Munken Vendt ne kadar kalacak burda?” diye sordu bana. “Bilmiyorum,” cevabını verdim. “Bensiz gitmek istemiyor.”</p>

  <p>Ertesi gün daha da huzursuzdu barones. “Gitsin artık!” dedi. “Soğukkanlı olmasını bilmiyor.” Munken Vendt’in davranışı; gitmesini emretmek için baronese sağlam, kesin bir sebep olurdu olmasına ya; barones hiç bunun lafını etmiyordu. Okumuş bir hanımdı, görgülüydü; fakat bir yandan da, Lapon Gilbert günün birinde çıkagelir de Munken Vendt’in eline geçerse, diye korkuyordu. “Arkadaşınız ölçü, sınır tanımıyor!” dedi barones. “Bir dert açabilir başımıza!”</p>

  <p>“Munken Vendt’le konuşacağım,” diye cevap verdim.</p>

  <p>Konuştum nitekim. Canı sıkıldı beni dinlerken. Lapon’u boşlamak zorunda oluşu, ümitlerini kırmıştı. Ne yapacakmış, onu anlattı: Bileği taşını bana çevirtecek, kendisi de Lapon’un ellerini bir güzel bileyecekmiş; derileri yumuşasın, incelsin diye. Sonra bu eller yarım saat puta değdirilecek, put bu ellere okşatılacak, sıvazlatılacakmış. Ondan sonra ben çekip gidebilir, artık durmayabilirmişim orada. Munken Vendt, Lapon’u söğütlüğe bıraktığı zaman, üzerine ceketini örteceğini de vaat ediyordu.</p>

  <p>“Lapon’a bir kötülük yapmana barones razı değil!” dedim bütün bunlara karşı.</p>

  <p>Derken Munken Vendt bir gün ormana gitti. Giderken yanına bir de balta aldı. Arada epey bir mesafe, peşinden yürüdüm. Söğütlükte baltasıyla bir şeyler kırdığını duydum. Zavallı put heykeli parça parça etmiş, parçalarını dereye atmıştı; şimdi söğütleri kesiyor, kutsal koruya aydınlık bir yol açıyordu. Açsın bakalım!</p>

  <p>“Geliyorsan yarın çeker gideriz,” dedi dönüş yolunda.</p>

  <p>“Gelemem,” diye cevap verdim.</p>

  <p>“Ben de yalnız giderim,” dedi.</p>

  <p>Yarın ayrılacağını saklamadı çiftlikte. Barones ferahlamışa benziyordu: Geceleyin bizimle oturdu, hoştu, sevimliydi çok. Ah, bu değişken kadın kalbi! Şimdi Munken Vendt bizi terk ediyordu ya; baronesin onda soğuk, yorgun bir kadın etkisi bırakması doğru olmazdı tabii! Hayır hayır! Şu anda Munken Vendt’in çakmak çakmak bakışlarından da şikâyetçi değildi yani.</p>

  <p>Kollarını bir kapı gibi, başının üzerinde tutarak oturuyordu barones. Elbisesi öyle dardı ki, kalçalarına yapışmıştı sımsıkı. “Vay!” dedi Munken Vendt. Barones, doğumlar beşiği Finlandiya’yı anlatıyordu; kızlarını orada doğurmuştu, böyle diyordu Finlandiya için: doğumlar beşiği! “Sevdiğim bir adamı muhabbetimle öldürürdüm istersem!” dedi barones. “Vay!” dedi Munken Vendt.</p>

  <p>Ah, öyle ama, galiba taşkınlığı üstündeydi baronesin.</p>

  <p>Onun için böyle diyor, kurtulmuş olmasının sevinciyle böyle konuşuyordu: Munken Vendt put heykeli parçalamış, iz eser bırakmamış, hatta korunun bütün ağaçlarını kesmişti; şimdi de gidiyordu ve barones bir daha hiç görmeyecekti onu. Bir sürü tatsızlığa neden olmuştu Munken Vendt, çok şükür, gidiyordu!</p>

  <p>Barones şarap ikram etti bize. Babasının bizimle oturmaya vakti olmadığını söyleyerek, babası adına bizden özür diledi. Uzun bir çubuk doldurdu, Munken Vendt’e uzattı, tütün içmediğim için bana da bisküvi getirdi.</p>

  <p>“Şimdi dinleyin beni!” dedi barones ve cebinden bir kâğıt çıkardı. “Bir Fin şiiri bu; kendimce tercüme ettim. Garip bir şiir.”</p>

  <p>Evet, garip! Ve barones kadife sesiyle şiiri okudu, her kelimeyi yavaş yavaş okudu; zaman zaman bir şarkı söylüyordu adeta:</p>

  <p><span style="font-style:italic;">Bu dünyada her şey</span> —</p>

  <p><span style="font-style:italic;">Destek ol, tut beni, destek ol!</span></p>

  <p><span style="font-style:italic;">Bahar öyle yavaş, öyle yavaş, serili gecenin üzerinde. Hiçbir şeyi kesinleştiremez bahar; iletir beni yalnız bilinmeze, acıya. Ah, bahar, güçlü, kolay anlaşılır değildir etkisi: Gelir işte, kalır yanımda ve yenik düşürür beni.</span></p>

  <p><span style="font-style:italic;">Böyledir bahar.</span></p>

  <p><span style="font-style:italic;">Ah, bütün her şey, bu dünyada olanlar!</span></p>

  <p><span style="font-style:italic;">Seni gözyaşlarımla sevindirebilseydim, seni; ki uzaklarda, orda yollardasın hep! Sen ki, beni gençliğimde çok kısa bir süre iki kere mutlu kıldın; ömrünün hâzinesini üç büyük yaşantıda harcayan, sen! Fakat gözyaşı kalmadı artık bende. Hatırlar mısın, gelmiştim, öpmüştüm seni ve gitmek istedim yine? Hemen çevirdin başını, baktın uzun uzun; çünkü öyle candan seviyordum.</span></p>

  <p><span style="font-style:italic;">Böyleyim ben.</span></p>

  <p><span style="font-style:italic;">Dosttur, iyidir bir balta; içinde zehir yoktur. İntihar etmeye yaramaz, parçalamaz kimseyi, öper sade.</span></p>

  <p><span style="font-style:italic;">Balta öpünce belirir kırmızı bir ağız, açılır iki kızıl dudak öptüğü yerde.</span></p>

  <p><span style="font-style:italic;">Böyledir balta.</span></p>

  <p><span style="font-style:italic;">Ve balta için bir kalp var bende.</span></p>

  <p><span style="font-style:italic;">Ah, fakat böyledir hayat:</span></p>

  <p><span style="font-style:italic;">Ebediyen ayrılmak senden. Böyledir hayat. Ve hiç kimse yaşayamaz çılgınlıkla nurlanmadıkça ve nurlanmayan ancak bilmece olarak anlar hayatı. Ah, haydi gel, bahara; sen ki yüce, sevilen... ve getir baltanı! Yıldızların altında yerim ve ağzımda baltayı özlüyor dilim. Böyleyim ben.</span></p>

  <p><span style="font-style:italic;">Böyledir hayat.</span></p>

  <p>Okurken yüzü morarmıştı; birçok kelimeyi şarkı gibi söylemişti barones. Kâğıdı Munken Vendt’e uzattı. “Sahte ve saçma!” dedi Munken Vendt ve kâğıt bende kaldı.</p>

  <p>Sinmiş, ürkek oturuyordu barones; okumakla hata etmişti sanki; Munken Vendt’in sözleri utandırmıştı onu; bazı kelimeleri şarkılaştırdığı için kendini gülünç buluyordu belki de. Toparlanmak için, “Teşekkür yok mu?” dedi. İkimiz de teşekkür ettik. “Müzikle galiba daha iyi olacak,” dedim ben. “Evet!” cevabını verdi Munken Vendt hemen. “O zaman daha da berbatlaşır. Benim kız şarkısını söyler,” dedi diyerek güldü.</p>

  <p>Munken Vendt gideceğine göre, barones her şeyden önce onunla meşgul olmakla görevli hissediyordu kendini. Munken Vendt’in kadehini doldurdu, kendi kadehini de onun şerefine kaldırdı.</p>

  <p>“Fener bekçisi bana üzümü, şarabı bol memleketlerden bahsetmişti,” dedi barones. “Hacca gider gibi giderdik gitmesine; fakat bulabilir miyiz?”</p>

  <p>Munken Vendt cevap verdi: “Bizim buralar da güzeldir: çam ormanları, dağlar, kuzey kızıllığı. Benim köyde bir mağara var; orası da çok hoş.”</p>

  <p>Bunları söylerken şarap, onda hatıralar uyandırmıştı herhalde. Sıcaktı, güzeldi Munken Vendt ve güçlü duygular, soluğunu ağırlaştırıyordu.</p>

  <p>“Evet ama, kışın buralarda kar var; bu kötü! Dereler, göller donuyor hep; vuvv! Oralarda güneş, yağmur... güneş, yağmur... dedi fener bekçisi. İnsanlar ince elbiseler giyer, kızlar bir bluz, bir etek, öyle dolaşırlarmış!”</p>

  <p>“Vay!” dedi Munken Vendt.</p>

  <p>Az sonra da kadehini içti bitirdi, teşekkür edip salondan ayrıldı. Geceydi, mağazanın ışıkları peş peşe sönüyordu. İçki tezgâhının olduğu en alt pencere bir süre daha aydınlık kaldı, sonra orası da karardı.</p>

  <p>Munken Vendt yukarıya, odama geliyor. Mağazaya gitmiş, orada da içmiş; neşeliydi çok.</p>

  <p>“Bunu yapmayacaktın!” dedim.</p>

  <p>“Kes sesini!” dedi. “Kız gibisin, her şeye eyvallah! Ne geçiyor eline, yüzündeki sivilcelerden başka? Biraz merhem sürüyor, düzeliyorsun, derken başka sivilceler, yine aynı şey! O kadar zayıfsın işte!”</p>

  <p>“Git, yat, yarın gideceksen eğer!” dedim.</p>

  <p>Munken Vendt cevap verdi:</p>

  <p>“Gitmiyorum. Hem barones haklı: Sen erkek değilsin belki de. Piyano çalışın da kız gibi.”</p>

  <p>Bu sözler çok dokundu bana. Piyano öğrenmek için az mı emek vermiştim; ama işte bu da hoş karşılanmıyor; bir ayıp, bir suç gibi yorumlanıyordu. Evet evet, şu halde ben önemsiz, alelade, ancak ufak tefek işlere eli yatkın bir yeniyetmeydim; kader beni böyle yaratmış, dünyaya böyle yollamıştı. Munken Vendt erkekti ama.</p>

  <p>“Yarın gitmiyor musun?” diye sordum.</p>

  <p>“Hayır! Öbür gün de gitmiyorum. Görüyorsun ya; Lapon’u bekliyorum. Hem sonra demin dışarıda merdiven başında, ‘Bu akşam çok hoştun!’ dedi bana. ‘Gözlerin parlıyordu,’ dedi. Ha ha hay!”</p>

  <p>“Kim söyledi bunu?”</p>

  <p>“Kim olacak; barones!”</p>

  <p>“Sen ne dedin?”</p>

  <p>“Ne mi dedim? ‘Vay!’ dedim. Sorsana, ne yaptım? Dinle bak, ben ne kadar zamandır yanındayım senin?” “Çeyrek saat oldu; az değil!”</p>

  <p>“Artık gidiyorum.”</p>

  <p>Saati sorduğuna göre bir şeyler tasarlıyordu. Koridorda yavaşça ilerlediğini duydum. Henüz yatmamıştım; hatta bir şeyler daha giyiniyor, yolculuğa hazırlanıyordum; Munken Vendt döndü geldi; kızmış, boşandı: “Değil mi ya, söyledim, bu kibarların işleri güçleri şapşallık! Kes sesini; sebepsiz değildi benim yaptığım. Fakat saçma. Canı cehenneme! Ne o; sen de mi gidiyorsun?”</p>

  <p>“Evet.”</p>

  <p>“Kendinden kaçıyorsun, desene! Buldun kolayını! Sonra sivilcelere biraz merhem; tamam! Yenileri çıkarsa...”</p>

  <p>Bir çekişte kapıyı açtım ardına kadar. Munken Vendt yüzüme baktı. Boş verip gülebilir, bir iskemleye oturabilirdi ya; birdenbire ciddileşti.</p>

  <p>“Pekâlâ, haklısın!” dedi. “Gidip yatıyorum ben. Fakat şunu da bil ki... sürgülüydü kapı.”</p>

  <p>“Kapıyı açık bırakacağına söz verdi de böyle yaptıysa, senden kurtulmak istemiştir,” dedim. “Hayvan gibisin çünkü.”</p>

  <p>Munken Vendt düşündü bir süre.</p>

  <p>“Yok canım!” dedi. “Ama öpmeme ses çıkarmamıştı. Hem de nasıl! Onu da mı benden kurtulmak için yaptı?”</p>

  <p>“Evet.”</p>

  <p>“Olabilir. Bu tip insanları anlayamam ben. Fakat şimdi yatmaya gidiyorum.”</p>

  <p>Ambarlara inen yola çıktım. Hartvigsen’in evindeki aydınlık camlara baktım uzaktan; fakat durmadım, yürüdüm. Dönüşte Hartvigsen’in sokağı başında durdum, yıldızlara baktım biraz: Fakat sokağa adımımı atmadım, durdum oracıkta ve yıldızlara baktım.</p>

  <h2 id="u8899123d-bfd5-492d-bda7-1e0e48211382" style="text-align: center;"><a id="bookmark3"></a><span style="font-weight:bold;">20</span></h2>

  <p>Munken Vendt gitti.</p>

  <p>Ben onun yine de Hartvigsenlere özel öğretmen olacağına inanmaya başlamıştım; fakat günler geçmiş, Munken Vendt öğretmenliği hep reddetmişti. Durumumdan, işimden ötürü beni küçümsüyor, ne diye buralara geldiğimi soruyordu. “Kaderimle karşılaşmak için!” cevabını vermiştim. Barones, arkadaşımın hâlâ gitmeyişine şaşıyor, başını sallıyor, bana dert yanıyordu adeta.</p>

  <p>“İyi tarafları da var,” demiştim.</p>

  <p>“Hayır! Eh, vardır belki!” diye cevap vermişti barones. “Ama dinsizin biri. Anlayamıyorum, insan dağlarda, ormanlarda yaşar da, nasıl dinsiz olur?”</p>

  <p>“Evet, dinsizdir.”</p>

  <p>“Akıl bırakmıyor bende de. Ne yapsam, ne söylesem sonradan pişman oluyorum. Hayır, gitmesi lazım! Bir vay tutturmuş, söyler de onu söyler; ne demektir, neye söyler? Yanılıyor. Tanrı biliyor ya, gizlemiyorum, ben... ya da o... saklamıyorum, görünüşü, sakalı... fakat ne muazzam bir fark! O karakterde birisinin dağlarda, ormanlarda yaşaması!”</p>

  <p>Sonradan duydum: Barones, babasıyla konuşmuş, babası da meseleyi halletmiş. Munken Vendt’le sessiz, emin görüşmüş Mack ve peki demiş Munken Vendt.</p>

  <p>Ve Munken Vendt bana geldi, kibarlara karşı hayretini belirtti tekrar; gideceğini söyledi. Lapon’u boşluyormuş şimdilik. “Sen ne zaman geleceksin?” diye sordu bana. “Daha sonra,” dedim. “Çok sürmez, gelirim. Henüz işim bitmedi. Orada bekle beni!”</p>

  <p>Sonra da gitti Munken Vendt.</p>

  <p>Sonbahar enikonu varlığını duyuruyordu. Sir Hugh Trevelyan komşu köydeki balıkçılığını bırakmış, posta vapurunu beklemeye Sirilund’a gelmişti. Birkaç gün Macklarm evinde kaldı, hiç konuşmadı, odasından çıkmadı, bol bol içti. Sirilund’a son gelişinden beri kendine bakmış, iki ay sert içki koymamıştı ağzına. Ama şimdi yine şişe şişe konyak devirmek, bir zevkti onun için. Barones kendisine çok yakınlık duyar, nasıldır iyi midir diye sorardı her gün. Şimdi tepsiyi alıyor, yemeğini kahvesini odasına götürüyordu. Öylesine meşguldü ki, bunları düşünmekten eski kaygı ve huzursuzlukları kalmamıştı. Yatağında yatan Sir Hugh ile saatlerce konuşuyor, sonunda onu da konuşturuyor, güzel güzel sohbet etmeye zorluyordu. Sir Hugh ona gümüşlü araziyi anlattı: Hartvigsen’den almıştı, çok para ödemişti, ama olsun, muazzam servet yatıyordu o topraklarda. Burada kuzeyde bir oğlu varmış, Hugh’muş adı. Arazinin asıl sahibi bu çocukmuş, senetler de onun üstüneymiş. Dursun hele bir zaman, değeri arttıkça artar; varsın oğlanın olsun! Çocuğun, annesi Edvarda’nın yanında Torpelviken’de olduğunu da açık açık söylüyordu Sir Hugh. Hatta ikisi için orada, o kayaların üzerinde bir de ev yaptıracakmış. Arsa ki arsa; temeli gümüş bir ev! Bu serveti Sir Hugh bulmuştu; bu onun hayatının biricik başarısıydı; bu serveti burada, Norveç’in Nordland’ında keşfetmişti. “Çıksın biri de yapsın benim yaptığımı!” diyordu. Barones her sözü anlayışla karşıladı, hasta adamı sağlığına kavuşturdu, hatta yataktan kalkmasını, giyinmesini sağladı.</p>

  <p>Ertesi gün posta vapuru geldi ve Sir Hugh yola çıktı.</p>

  <p>Görünüşte barones bu İngiliz’i düşünüyordu. Avcı değildi adam, fakat bir balıkçıydı, münzevi ve tipik bir adamdı, tıpkı Glahn gibi. Sir Hugh hiç de ayyaş değil, diyordu barones; çok içmesi sıkıntıdan, hayat tarzını değiştiremeyişinden. İngiltere’de dört tane malikânesi varmış.</p>

  <p>Sonbahar bitmek üzere; teknelerin Bergen’den dönmeleri bekleniyor. Havaların iyi gitmesine seviniyor Hartvigsen; besbelli her şey yolunda ve kendine kalacak sigorta parası. Ah, mesele bu küçük kazançta değil! Hartvigsen’in derdi başka: Mack’a karşı yüzünün akıyla çıkmanın şerefinde onun aklı. Fakat bu bir kazanç değil daha, bir risk, bir piyango!</p>

  <p>Derken işte, Kolcu Svend’in büyük, yeni gemisi pupa yelken koydan içeri girdi. Hepimiz Hartvigsen’in sundurmasından seyrediyorduk. Kolcu Svend yelkenlere hiç dokunmadı. Rüzgâra çıkıverip de çapayı mayna edince adamları aynı anda seren direğine ve ıskotalara tırmanıp yelkenleri devşiriverdiler. Sonra da gemi, su üzerinde, silme yük dolu, sakin ağır kalakaldı.</p>

  <p>“Ben de bundan âlâsını yapamazdım,” dedi Hartvigsen.</p>

  <p>Rosa da yanımızdaydı, eskisi gibiydi, yalnız hamileliğinden dolayı, üzerine uzun bir şal almıştı. Şimdiden bir anne hali vardı onda; sessiz sakin, şefkatli. Uzattığı elini hemen çekmedi, avucumda bıraktı bir süre. Tanrım, dünyada her şey hakkı için, ötekilerden bütünüyle daha derin ruhluydu, daha ince, daha kibar! Ona karşı yapabileceğim en iyi şey, rüzgârdan tarafta durmak, üşümesini önlemekti; öyle yaptım.</p>

  <p>“Sizi çoktandır göremiyoruz; yine bir gelseniz de bize biraz piyano çalsanız!” dedi Rosa.</p>

  <p>“Piyanoyu bıraktım artık,” diye cevap verdim.</p>

  <p>Böyle cevap verişimin gizli bir nedeni olduğunu sesimin tonundan herhalde anladı ki, kurcalamadı fazla. Buna karşılık, az sonra öbür tarafıma geçmek istediğini fark ettim: Rüzgârdan tarafta benim yerime o durmak istiyordu; çünkü inceydi elbisem. Fakat buna meydan vermedim. Aradan yarı insan ömrü geçti, hatırlıyorum hâlâ: O yer değiştirmek istedikçe ben yolunu kesmeye çalışıyor, kayalara doğru ilerliyordum. Sundurmadan gitgide uzaklaşıyorduk böylece.</p>

  <p>“İyisiniz ya?” dedi.</p>

  <p>“Teşekkür ederim, iyiyim. Ya siz?”</p>

  <p>“Teşekkür ederim. Eh, günler geçiyor işte. Biraz sıkıcı tabii. Benoni dışarıda hep.”</p>

  <p>Düşündüm: Kocasının dışarılarda oluşundan önceleri memnundu, demek şimdi değil. Bense gerek kendisinin gerek kocasının hayatında çok şeyin düzelmiş olmasına ne kadar sevinmiştim; günler geçiyordu işte.</p>

  <p>“Benoni sabah akşam dışarıda,” diye devam etti Rosa. “Tanrı için eşsiz bir adam. Daha önce anlamamışım, ama şimdi görüyorum. Onsuz yapamıyorlar, o da herkese yardım ediyor.”</p>

  <p>“Doğru! Herkese yardım eder.”</p>

  <p>“Şöyle huzur içinde olabilsek! Öyle korkuyorum ki! Korkusuz geçen tek günüm yok.”</p>

  <p>“Malene’ye yeni bir mektup geldi mi?”</p>

  <p>“Hayır, fakat ne fayda! İlki nerden geldi, bilmiyoruz ki! Benoni’ye her şeyi anlattım, bir baba gibi davrandı bana. İyiyim, daha fazlası beklenemez.” Hartvigsen gemiye sesleniyor:</p>

  <p>“Hoş geldiniz! Nerde ötekiler?”</p>

  <p>Rosa ile kayaların üzerinde duruyor, Kolcu Svend’ in cevabını işitiyoruz:</p>

  <p>“Yat ancak birkaç mil arkamızda herhalde. Fakat çektirinin durumu biz yola çıkarken belli değildi henüz.”</p>

  <p>“Gelir, onlar da gelir!” diyor Hartvigsen ve başını sallıyor bize doğru. “Gemide bir kadın olması, mesele değil şüphesiz. Kısa aklımla ben buna inanmışımdır.” Sesini yükseltiyor, bize sesleniyor Hartvigsen: “Durmayın yukarda; üşürsünüz!”</p>

  <p>“Asıl sen üşüyeceksin!” diye cevap veriyor Rosa. “Sırtında ceketten başka bir şey yok. Fakat benim mantom yar, şalım var.”</p>

  <p>Bu yakınlık Hartvigsen’in pek hoşuna gitti, tuttu ceketinin düğmelerini açtı üstelik: “Ne üşümesi? Bak!”</p>

  <p>Sonra yukarıya yanımıza geldi: “Siz beraber eve gidin!” dedi bana. “Soğuk, karıma iyi gelmez.”</p>

  <p>“Kuzum, ilikle şu ceketini!” dedi Rosa ve kendi elleriyle ilikledi kocasının ceketini.</p>

  <p>Bu muhabbeti görünce birden keyfim kaçtı. Becerikli eller ceketi hemen ilikleyiverdiler, Hartvigsen mutlu, mağrur, dimdik durmuştu bu iş olurken.</p>

  <p>“Sakın evlenmeyin!” diye takıldı bana Hartvigsen. “Rahat bırakmazlar sizi. Üşürüm sanıyor. Şimdi gidin siz eve; ben de hemen gelirim.”</p>

  <p>Özür diledim; yüzümün kasıldığını hissediyordum.</p>

  <p>“Konakta bir işi var herhalde,” dedi Rosa, belki de bana yardım için.</p>

  <p>“Evet,” diye cevap verdim, veda ettim.</p>

  <p>“Edvarda nasıl? Selam söyleyin!” dedi Rosa.</p>

  <p>Üç gün sonra yat limana girdi, fakat çektiri hâlâ gelmemişti, gören eden de yoktu. Fakat Hartvigsen, yine pek memnun, başını sallıyor, işler yolunda diyordu. Şimdi canlanmıştı koy: Tekneler arasında kayıklar gidip geliyor, yükleri boşaltıyor, karada Sirilund’un iki beygiri koşulu duruyor, ambarları kilerleri eşyalarla dolduruyorlardı. Günler geçip gidiyordu.</p>

  <p>Küçük okulumu açmış, kızlara ders vermeye başlamıştım. Büyüğe harflerin okunmasını öğretiyordum, küçük sıralanışlarını öğrenecekti. Küçük Tonna zaten bütün alfabeyi kendi kendine ablasından öğrenivermiş, benim bu konuda onunla meşgul olmama hacet kalmamıştı. Çocuklarla saatlerce oynamak, bir de ressamlığım olmasaydı, hiç işim olmayacaktı hani. Çocuklara küçük kuşlar, böcekler, ormandaki ağaçlar üzerine birçok masallar da anlatıyordum tabii. Birkaçını kendim uydurdum; çocuklar sonradan tekrar anlatmamı isteyip de ben ilk anlattığım gibi anlatamayınca, değiştirmelerime bağrışıyorlar, kendileri anlatmaya başlıyorlardı. Hiç unutmayacağım o günleri: Güzel ve mutluydular. Masal saatinde ikisi de çoğunlukla dizlerime otururlardı.</p>

  <p>Sonbahar hükmünü sürdürüyor. Gün dönümünün sert günleri. Deniz bazen karlarla pürtük pürtük. Çektiri gelmedi. “Öteki tekneler çektiriyi Bergen’de bıraktılar,” diye homurdanmaya başladı Hartvigsen. “Palangaları ağır ve hantal çektiriyi yüklemek lazımdı en önce!” diyordu. “Bir hafta evvelinden yola çıkarmalıydı onu.”</p>

  <p>Fakat öbür teknelerin bu işte bir kabahatleri olmadığı anlaşılmıştı: Mack, Bergen’deki tüccara bir mektup yollamış, kendisine lüzumlu malların listesini gönderene kadar çektirinin Bergen’de bekletilmesini yazmıştı. Liste, bir sonraki posta vapuruyla gelecekti. Kolcu Svend, hareket ederken henüz gelmemişti liste. <span style="font-style:italic;">Fundus</span>, onun için Bergen’de bekliyordu.</p>

  <p>Karanlık gecelerle berbat bir hava sürüp gidiyordu; posta vapuru geceleyin Sirilund önünde düdüğünü öttürünce adeta bir hayvan uluyor, korkunç bir şey oluyordu. Deniz artık tekin değil; diyordu herkes. Fakat çektiriden yana tasalandığı yoktu.</p>

  <p>Hartvigsen, “Bramaputra’nın gemide olması mesele değil. Herhalde karşıdan aldılar rüzgârı!” diyordu.</p>

  <p>Fırtınalı, fakat gökte yıldızları pırıl pırıl bir gece; aşağıya ambarlara doğru yürüdüm; Hartvigsenlerin yolundan yıldızları seyretmek çok hoştu çünkü. İnce yarımay donuktu, fakat Samanyolu serpintili kıvılcımlar halinde, gökte uzanıyordu.</p>

  <p>Durmuş, bakıyordum ki, Hartvigsen kapı aralığından beni gördü. “Aşağı gelsenize!” diye seslendi. Evinin o kadar yakınında görüldüğüm için canım sıkıldı, fakat hemen aşağıya yanına indim. Memnundu, keyifliydi Hartvigsen. “Çektiri epey yol alır bu gece,” dedi. “Hava açık; rüzgâr da arkadan esiyor.”</p>

  <p>Sofaya girdiğimde etek hışırtıları duydum. Herhalde Rosa yatmaya çıkıyor, diye düşündüm. Hartvigsen bana, Kolcu Svend’in Bergen’de kendisi için ne güzel şeyler aldığını gösterdi: bir dalgıç elbisesi ve İbranice bir İncil! Ah, bu çocuk ruhlu Hartvigsen, köylü kurnazlığı ile saflık karışımı Hartvigsen! Dalgıç elbisesini eşsiz bir şey, bir mücevher gibi gösteriyor, hayran kalıp kalmadığımı anlamak için de yüzüme bakıyordu.</p>

  <p>“Sizin orada herkeste yoktur böyle elbise!” dedi. “Başlığına bakın; ürküyorum bayağı. Giymeyi göze alacağımı hiç ummazdmız, değil mi? Fakat ilk gün girdim içine; Kolcu Svend de pompa ile hava verdi.” “İçinde uyuşuyor mu insan?” diye sordum.</p>

  <p>“Ee, dans edemezsiniz tabii! Ha ha, giyip dansa gitmeliyim, millet kaçar Hartwich’ten herhalde.”</p>

  <p>Dikkati İbranice İncil’e çevrilmişti şimdi: “Dalgıç elbisesi, takım taklavatıyla asılı dursun burda. Yerden tavana, aklınıza ne gelirse, yakında dolar burası. Peki, ya buna ne dersiniz?”</p>

  <p>Elden düşme bir İncirdi. Hartvigsen, yenisinin bulunamadığını söyledi. Wittenberg’de Luther baskıları çıkalı bunlar artık basılmıyormuş. “Ne fena! Karım yukarı çıktı; olsaydı belki biraz okuyuverirdiniz!”</p>

  <p>Bildiğim bir bölümden kısa bir parça okudum ve Hartvigsen hayran oldu bu başarıma. Dolaptan şarap çıkardı, karısının olmayışına yakındı tekrar. Uzun süre oturdum, vakit ilerledi. Rosa’nın olmayışına bir itirazım yoktu, kendimden korktuğum da yoktu; eh işte salonunda oturuyordum Rosa’nın.</p>

  <p>Hartvigsen’in evinden ayrıldığımda bulutluydu gökyüzü; artık tek yıldız görülmüyordu. Denizden yukarılara dalgaların zorlu hışırtıları yankılanıyor, arada bir yüzüme bir kar parçası çarpıyordu.</p>

  <h2 id="u378467e1-54a3-4685-af32-fd3cd20e10f0" style="text-align: center;"><a id="bookmark4"></a><span style="font-weight:bold;">21</span></h2>

  <p><span style="font-style:italic;">Funtus</span> çektirisi, açıkta, fiyortta, o gece sulara gömüldü. Olacak şey değildi, görünmez kazaydı sanki.</p>

  <p>Hem de sabaha karşı, şafak sökerken, yarım saatlik bir kar tipisinde oldu bu iş. Hemen peşinden hava açtı, birdenbire aydınlandı ortalık. Fakat zorlu fırtına devam ediyordu hâlâ. Fener bekçisi, kazanın sonunu fenerinden görmüştü: Tayfalardan birkaçı, geminin iki ufak sandalıyla canlarını kurtarmışlar, fakat Kaptan Ole Menneske ile karısı boğulmuşlardı. Fener bekçisi verdiği haberi biraz edepsizce bağladı: Eh, ne yaparsın, Bramaputra hayat doluydu sağlığında; herkesin gönlünü hoş ederdi, varıyla yoğuyla gümledi gitti.</p>

  <p>Anlaşılır şey değildi. Deniz altında bir kayaya mı çarpmışlardı? Evet, uzunca bir kaya, bir sırt. Peki ama, bu kadar batıda işi neydi çektirinin? Rota, fenerin doğusundan geçiyordu ve <span style="font-style:italic;">Funtus</span>, o koca deniz ejderi, kayanın üzerinde birkaç dakika sarsılmış, sonra geriye kaymış, suyla dolarak derinlere gömülmüştü. Tam da geleceği yere hemen hemen gelmişken, evet, hatta limanda!</p>

  <p>Hartvigsen önce çok sarsıldı: İki kişi boğulmuş, kendisi de gemisinden, mallarından olmuştu. İşadamıydı sözde; bu güvenine karşı hususi bir intikam, ayrı bir zarar ziyan değil miydi bu? Allah kahretsin! Rezalet! Fenerin batısında işi neydi bu geminin? Tipiden mi? Evet ama, bir sağanak gibi çabucak geçmişti kar fırtınası: Fener, kazadan bir saat önce görülüyordu pekâlâ ve o saat zarfında da birçok aydınlık dakika olmuştu!</p>

  <p>Hartvigsen doluya koyuyor almıyor, boşa koyuyor dolmuyor; çok dertli, fena küfrediyor. “Ole Menneske’ de hiç kafa yokmuş!” diyor. “Dinine yandığım! Gemiye ne diye kadın aldı!” Hartvigsen şimdi fikir değiştirmiş, suçu gemi kaptanıyla Bramaputra’ya yüklemişti.</p>

  <p>Biz yolda dururken Kolcu Svend geliyor, anlatıyor: Ole Menneske, Bergen’de kendisine, <span style="font-style:italic;">Funtus</span>'un dönüşte fenerin batısından geçeceğini söylemiş. Nedeni de şuymuş: <span style="font-style:italic;">Funtus</span>, limanın ta başındaki koya girecek, orada kalafata çekilecekmiş.</p>

  <p>“Bu emri kim vermiş?”</p>

  <p>“Mack.”</p>

  <p>Hartvigsen tekrar tasalara dalıyor, yola bakıyor, bize bakıyor, düşünüyor boyuna. Kendisinden habersiz, Mack’ın böyle bir emir vermiş olmasından hiç de memnun değildi.</p>

  <p>“Gelin benimle; ortağıma gidelim!” dedi bize. Mack’ı mağazada bulduk. Konuşmaya başlarken mağrur ve kendinden emindi Hartvigsen.</p>

  <p>“Kışın kalafat görmesi için, <span style="font-style:italic;">Funtus</span>’un fenerin batısından gelmesini emretmişsiniz!”</p>

  <p>“Evet, tamirden geçmesi için,” diye cevap verdi Mack.</p>

  <p>“Dışarı işleri benim vazifem diye biliyordum.” Patiska mendilini çıkardı Mack ve, “Ben bunu iyi niyetle yaptım, azizim Hartwich!” dedi.</p>

  <p>“Eh, niyetinizin ne olduğunu şeytan bilir ancak.” Mack, bağışlar gibi baktı ona.</p>

  <p>“Çektiriyi önce kış ortasına kadar Bergen’de alıkoydunuz,” diye devam etti Hartvigsen. “Neresi iyiydi bunun? Sonra bu yetmiyor gibi, gece vakti, fırtınada, karanlıkta yanlış rota gösterdiniz. Hem Ole Menneske, Uzungeçit’i biliyor muydu bakalım?”</p>

  <p>“Çocuklar bile bilir. Fakat tesadüf işte; tipi olacağı önceden kestirilemez ki!”</p>

  <p>“Öyle öyle! Cevap hazır hemen. Fakat ben gemiyi, malları kaybettim, o da ayrı mesele!”</p>

  <p>“Şüphesiz. Cidden çok üzüldüm,” diye cevap verdi Mack. “Bir işe giriştin, başarısızlığa uğradın. Ben de bir başıma iken sigorta ettirmeyebilirdim işlerimi; fakat bunu göze alamadım hiç.”</p>

  <p>Yılmadı Hartvigsen.</p>

  <p>“Siz karışmasaydınız olmazdı bu terslikler!” dedi. “Şimdi soruyorum mesela: Çektirideki bütün mallar ta oradan, limanın bir ucundan buraya kadar taşınacak mıydı? İki beygir bütün kış taşısa yine bitiremezdi bu işi. Gülünç doğrusu. Bunun yerine çektiriyi, öbür tekneler gibi evin kapısı önünde boşaltabilirdik.”</p>

  <p>Şimdi Mack, gücenmiş kızmış ortağına, lütufkâr babacan, yukarıdan bakmaktadır. Cevap vermek karşılık bulmak onun için nedir ki; çok kolay! Gülümseyip onu daha da kızdırmak istemiyor gibidir.</p>

  <p>“Söylediklerinde doğru taraflar yok değil, Hartwich! Fakat küçük dostlarımızı, adalardaki satıcıları unutuyorsun! <span style="font-style:italic;">Funtus</span>'taki bütün mallar onlara gidecekti. Ben <span style="font-style:italic;">Funtus</span>'u limanın öbür ucuna yanaştırmak istemedimse bunu, adalardaki müşterilerimizi düşünerek yaptım. Onları ambarlarımıza kadar yarım mil, dolambaçlı yolları aşıp gelmek zahmetinden kurtarmak istedim. Söz vermiştim onlara; yıl boyunca bizim en iyi müşterilerimiz onlardır, Hartwich! <span style="font-style:italic;">Funtus</span>'ta tuz vardı, un vardı, dükkân, kiler malları vardı; hepsi de adalılara lazım şeyler.”</p>

  <p>Bir sessizlik oldu.</p>

  <p>“Fakat itiraf ederim, durum başka türlü olsaydı, yerden göğe haklıydın kızmanda!” diye devam etti Mack. “Ama görüyorsun, bir suçum yok benim.”</p>

  <p>“Peki peki!” dedi Hartvigsen ve dudaklarını sıktı. “Ya gündönümüne kadar Bergen’de kalışı da sizin emrinizle olmadı mı?”</p>

  <p>“Oldu. Ama adalardan gelecek siparişleri bekledim ben. Siparişler toplanmadan kendi listemi göndermedim ki!”</p>

  <p>“O zaman, Bergen’de yat bekleyebilirdi.”</p>

  <p>“Gelecek olduktan sonra kaza, sanki onu da bulamazdı,” diye cevap verdi Mack. “Kısacası, sana şunu söylemek istiyorum: Tamamen suçsuzum ben!”</p>

  <p>Mack ceketini düzeltti, düğmeledi, sonra yazıhanesine doğru yürüdü, ortağını bıraktı gitti; değeri bilinmemiş, gerçekten gücenmiş bir adam pozuyla.</p>

  <p>Birkaç gün sonra hava düzelince, Hartvigsen adamlarını aldı, Uzungeçit’e açıldı; denize dökülmüş, oraya buraya takılmış mallar eşyalar var mı yok mu, araştırmaya koyuldu; fakat ümit yoktu hiç. Cesetler de su yüzüne çıkmamışlardı. <span style="font-style:italic;">Funtus</span>'tan kurtulan bir tayfa, boğulanlar hakkında karanlık şeyler anlatıyordu: Bramaputra kurtulabilirmiş; fakat kocası, çektiği gibi, onu da beraber götürmüş suların dibine. Adam, o hengâmede görmüştü bunu. Ve Bramaputra, gözleri yuvalarından fırlamış, haykırıyormuş boyuna. Adama sordum: “Karı koca, gemide kavga ederler miydi?<sup>,,</sup> “Evet, her zaman!” diye cevap verdi adam. “Bramaputra, malum, herkesin gönlünü hoş ederdi. Kaptan bu yüzden yol boyunca şöyle doya doya uyuyamadı hiç. Uzungeçit’i görünce haykırdık biz; fakat o, dümen kırmadı; bembeyazdı gözleri.”</p>

  <p>Şu halde dosdoğru Uzungeçit’e yönelirken bir tasarladığı vardı Ole Menneske’nin, diye düşündüm. Çetindir aşk.</p>

  <p>Zamanla yatıştı Hartvigsen ve korkunç kaybına boyun eğdi. Bu, yalnız benim Sirilund’da kaldığım süre içinde, üçüncü büyük ödemesiydi onun. Böyle daha ne gibi darbelere katlanacağını Tanrı bilir! Fakat denizde kum, Hartvigsen’de para; bitip tükenmezdi onun serveti! Şimdi sigortadan, uğradığı zarardan bahsettikçe, büyük bir iç rahatlığıyla yapıyordu bunu. “İyi ki altından kalkabilecek birisini buldu bu zarar!” diyordu. Şimdi övünmelerinde eskisinden biraz daha aşırı gidiyor, batan çektiri yerine bir buharlı gemi almayı düşünüyordu. Fakat Mack’a o eski güveni kalmamıştı artık. Evet, mağazada geçen gün susmuş, ancak gerektiği kadar konuşmuştu; ama ortağından ummadığı şey de yoktu hani. Mal ve eşya dolu <span style="font-style:italic;">Funtus</span>, ne diye şimdi birdenbire limanın ta öbür ucuna getirtiliyor, yıllar yılı yapmadığı şeyi, Mack neden şimdi yapıyordu? Ah ah, bir dolap çevrilmişti besbelli.</p>

  <p>Çerçevelik tahtalar geldi. “Bütün tabloların çerçevelenmesinde bize yardım eder misiniz?” dedi Hartvigsen bana. Rosa’ya hediye ettiğim tabloyu da hatırlattı; parasını vermek, değerinden kat kat fazlasını ödemek istedi. Ben kabul etmeyince, dostça yüzüme baktı. “Astığın yerden indirilmeyecek asla!” dedi. “O resim karımın pek hoşuna gidiyor.”</p>

  <p>Hartvigsen’in tablolarına çerçeve kesip takmakla uğraştığım günlerde, ara sıra Rosa ile karşılaşıyordum; yalnız ya da Martha ile birlikte oluyordu. Rosa şimdi çocuğa kendisi ders veriyor, bu işten de çok iyi anlıyordu. Bayan Malene’ye bir gün yine yüz taler geldi, fakat bu sefer de mektup yoktu. Esrarlı bir şeydi bu. Fakat işte Lapon Gilbert tekrar ortaya çıkmış, Rosa’ya ulaştırmıştı haberi. Sonra Rosa ihtiyar Malene’ye gitmiş, parayı ve paranın konduğu zarfı görmüştü.</p>

  <p>“Nikolai’ın el yazısı değildi, ama para ondan geliyor,” dedi Rosa.</p>

  <p>“Herhalde!” dedim.</p>

  <p>“Öyle ama, Benoni, Nikolai’ın öldüğünü söylüyor. Mack’a uğradım, Mack da öldüğünü söylüyor.”</p>

  <p>“Telaşlanmayın!” diyerek yatıştırmaya çalıştım. “Bir daha asla gelmez o.”</p>

  <p>“Çok fena, çok!” diye cevap verdi Rosa. “Birinin yerine bir başkası nasıl konur, imkânsız! Belki de ölmedi, yaşıyor Nikolai!”</p>

  <p>Hastalık derecesindeki bu hatırlayışlarından bezmiştim; boyuna Nikolai, hep Nikolai; onu kıskanıyordum adeta. “Eh, o halde bakarsınız çıkar gelir, bekleyin!”</p>

  <p>Rosa yüzüme baktı birden. “Neler söylüyorsunuz?” dedi.</p>

  <p>Sözlerimi değiştirmek istemedim, hafifletmek de içimden gelmedi. Eksik noksandı zaten. Benim de çektiğim bir azap vardı; Rosa düşünüyor muydu bunu? Nerede!</p>

  <p>“Anlamıyorsunuz belki!” dedi. “Ne tuhaf! İnanın bana, herkesi memnun etmek kolay değil o kadar. Evlenmişim, bir kocam var... Olmasaydı demek istemiyorum, fakat Benoni’ye karşı ne yapsam da dürüst olsam? Nikolai’ı, çocukluğunu hatırlarım: Uysaldı, söz dinler, gülerdi hep. Bazen aklıma geliyor; beni çok severdi. Şimdi artık düşünecek neyim var? Hiç! Soframda her şeyim mevcut; ama yemeyi içmeyi ne yapayım ben? Masum, saf bir hatıram bile yok. Fakat Nikolai’dan bir değil, birçok şeyler hatırlıyorum. Siz onu görmediniz, çok güzeldi ağzı. Saçları dökülünce üç ay her gün başını tedavi ettim; saçları daha da gür çıktı, fakat baktım yakışmıyor, bıraktım. Hayır, güzeldi o, saçsız da güzeldi. Alm da açıktı ve çok güzeldi. Ah, sanki, oturmuş, ne diye anlatıyorum size bunları? Çok saçma! Benoni’ye de anlatamam hiçbirini.”</p>

  <p>İtiraz ettim: “Siz de, kocanız da rahatsınız artık diye düşünüyordum.”</p>

  <p>“Benoni, evet! Fakat ben rahat değilim. Ona yemeğini verirken ötekinin hiçbir şey almadığını düşünmek zorundayım. Söylemem ayıp belki, fakat bu dünyada kimse ayrılmamalı, kimse yeniden evlenmemeli; doğru değil! Sonu hayırlı olmuyor/’</p>

  <p>“Aman, nasıl olur!” dedim canım sıkılmış vaziyette ve kaşlarımı çattım.</p>

  <p>Çok şaşırdı:</p>

  <p>“Siz ki, beni ümitsiz perişan görmekten hep ürkerdiniz... Siz de böyle söylerdiniz eskiden.”</p>

  <p>“Evet, söyledim, yine de söylerim. Fakat siz içleniyor, içinizi çekiyor, kendinizi bu hatıralara kaptırıyor, hayatı kendinize zehir ediyorsunuz!”</p>

  <p>“Fakat onun öldüğünü söyledilerdi bana!” dedi sesini yükselterek. “Ben de tekrar bu yüzden evlendim.”</p>

  <p>Derin nefes aldım yine, daha da çattım kaşlarımı, misilleme yapar gibi konuştum:</p>

  <p>“Ya siz... siz de eskiden ne kadar çekinirdiniz! İşlerinize başkalarını karıştırmazdınız hiç!”</p>

  <p>Bu söz tam yerini buldu, üzüldüğünü gördüm.</p>

  <p>“Evet, anlamıyorum, nasıl değiştim. Herhalde gündelik hayat beni böyle...”</p>

  <p>“Acaba? İnsan her zaman bir mazeret buluyor. Mesela benim de mazeretim şu: O zamanlar çocuktum.”</p>

  <p>Bu söz de yerine oturdu.</p>

  <p>Hayır, artık onun gelip de sızlanacağı, içini dökeceği sırdaşı olmak istemiyordum; bırakıp gittim kısacası. Bu insanlar ne sanıyorlardı kendilerini? Barones bir gün, ben daha kalkmamıştım; çekinmeden odama gelmiş, duvarlarıma göz gezdirmiş, fakat bana bakmamıştı bile. Unutmadım bunu. Rosa da çocuksun demişti bana. Okul çağımdaki çalışkanlığıma, pek çok şey öğrenmiş olmama, boşuna bir yük gözüyle bakmışlardı. Bazı ressamlardan daha iyi resimler yapmış, bütün desinatörlerden daha iyi boyamıştım yaptıklarımı. Tidemant evime uğramıştı da resimlerimi görmüş, beğenmişti! O zaman on dokuz yaşındaydım. Evet, hatta piyano çalmasını öğrenmiştim bir kız gibi; ama bütün kızlar öğrenememişlerdi; barones de dahil. Fakat ben öğrenmiştim. Barbarlar ülkesine mi düştüm acaba?</p>

  <p>Kendimi fena halde hor hakir görülmüş, küçümsenmiş hissediyordum; ah ah, alçakgönüllü olmayı hiç öğrenememiştim. Şimdi yıllar geçtikçe anlıyordum: Ben ancak bir tüccar kâtibi kabiliyetlerine sahip, eli işe yatkın, saf bir delikanlıymışım meğer!</p>

  <p>Fakat hâlâ yenilmiş hissetmiyordum kendimi; sadece hatalı davranmıştım, o kadar! Bir süre dolaştım, sordum kendi kendime: Benim yerimde Munken Vendt olsaydı ne yapardı? Ha ha, Munken Vendt dayanıklı delikanlıydı, sessiz sakindi o.</p>

  <p>“Saçma bütün bunlar, sahte!” derdi. “Aşk maşk, boş ver!” Ve geceyi yıldızlara bakmakla geçirmezdi.</p>

  <p>Benim de bundan böyle yapmayacağım şeydir bu.</p>

  <h2 id="u1bf6988f-da86-44d0-b263-4e4d714cfc52" style="text-align: center;"><span style="font-weight:bold;">22</span></h2>

  <p>Fazla soğuk yok, yalnız kar yağıyor, yumuşak toprak karla kaplı, yine de yağıyor kar. Kızakların işleyebilmesi için, hizmetkârlar gündüzleri adamlarını alıyor, orman ve değirmen yolunu açtırıyorlar. Geceleyin biraz don oluyor, ertesi gün geçebiliyor kızaklar.</p>

  <p>Kopçacı’ya rastladım; karın yağmasından memnun değil hiç; çünkü Mack’ın yatağını kurutmak için bira kulübesine girmek zorunda. Dışarıda hayat yok artık. Hem sonra yattığı odadaki dostuna da fena içerliyor Kopçacı; hâlâ yatakta, bir türlü ölmek bilmeyen kocamış Fredrik Mensa’ya içerliyor. “Sırım sanki!” diyor. “Ne iyilik kâr eder ona ne kötülük!” Evet, hatta biçarenin burun deliklerine geceleyin yün tıkmış Kopçacı, sabahleyin bakmış ki, Fredrik Mensa, burnunda salkım saçak yünler, hep öyle yatıyor, ağzından soluyup duruyormuş.</p>

  <p>İğrenç, müthiş bir manzara! Ve Kopçacı, kendi eliyle yünleri çekip çıkarmak zorunda kalmış. Burnundan nefes almaya başlayınca “Tut tut tut tut tut!” demiş Fredrik Mensa, sevinerek.</p>

  <p>Ahbabından söz ederken, “Odayı nasıl kokuttuğunu anlatamam!” diyordu Kopçacı. “Bazen boğulur gibi oluyorum. Pislik beni öylesine kahrediyor ki, gözlerimin önü kararıyor. Geceleyin pencereyi açacak olsam, çiftlik iyi saatte olsunlar dolu; birinden biri duyuyor, görüyor, kimi sağdan geliyor, kimi soldan. ‘Kapat camı!’ diyorlar bana. ‘Fredrik Mensa hasta olacak, kapat!’ Nerde o günler, hastalansa keşke! Açık açık söylüyorum işte. Yüz on-yüz yirmi yaşında var belki! O yaşları düşündükçe midem bulanıyor, kusasım geliyor. Tanrı günah yazmasın ya; insanca değil, hayvanca bir yaşamak bu! Gece gündüz tıkınır; doktor diyor ki, midesi çok sağlam. Midesini bir bozsa, hani yok mu, ben ona öyle bir kompres yaparım ki, deme gitsin! Artık ne manası var yaşamasının? İsa aşkına, Tanrı onu kendi yanına alıverse, oda yalnız bana kalacak yani. Lazım bana bu oda; ikide bir camı açmam lazım! Ama bu ceset -öyle ya!- odada oldukça, yaşadıkça gel de aç pencereyi! Tut tut, diyor durmadan; uyanıksa onun da konuşması öyle işte! Hoş, konuşma da değil ya bu; havada birine söylenen kelimeler gibi daha çok, yahut öyle bir şey hasılı. Oyalansın diye kulaklarına kuş cıvıltıları üfleyeyim dedim; fakat yüzünü buruşturuyor üzgünce; bir yerine bir şey batıyormuş gibi. Çamaşırını değiştirmek de zahmete değmez hani; çünkü hiç mi hiç gereksiz bir şey bu. Az önce nasılsa yine öyle oluveriyor; yemek artıkları, kaşıklar, yemek kırıntıları üstünde yatıyor; dört bir tarafını, döşemeyi, duvarları salyalarıyla pisliyor çünkü.”</p>

  <p>Kopçacı’nın sözlerini dinlemek, tüylerimi ürpertiyordu. Kalpsizin biriydi bu Kopçacı. Yaşlıları saymak gerektiğini, onları üzmek, sıkmaktansa, acıyı gençlere çektirmek gerektiğini unutmuştu bu adam. Elden ayaktan düşmüş bu zavallıya iyi bakarsa; suyunu vermekten, üstünü örtmekten yüksünmezse sevap kazanacağını söyledim. “Fakat o pis koku, geceleri boğuyor beni!” diye bağırıverdi. Ah ah, böylesine katılaşmıştı bu adam!</p>

  <p>Kısabacak’la saatlerce oturuyor, Bramaputra’dan konuşuyordu. Ölmüştü kızcağız, fakat herkese de sevdirmişti kendini. Ole Menneske de hoşsohbet ve iyi bir adammış, fakat rahat vermezmiş kimseye, çabuk parlarmış. Lâkin Bramaputra, öyle hırçın değilmiş o; aksine her zaman uysalmış çok. Nereden gelirse gelsin, herhangi bir dostluk, yakınlık onu sevindirir, çünkü kendini hiç de üstün değerli bir kız olarak görmezmiş.</p>

  <p>“Öyle, öyle!” diyor Kısabacak da ve koca kafasını sallıyor.</p>

  <p>“O yüzden değil mi ki, sulardaki mezarında saygıyla anmaktayız onu!” diyor Kopçacı.</p>

  <p>Bu ikili dostluktan en kârlı çıkan, Kopçacı oluyordu. Bira kulübesinde gizli işiyle meşgulken Kısabacak’ı kendisine gözcü yapmış, ayrıca ona birçok da oyunlar oynamıştı Kopçacı. Fakat Kısabacak öyle kuvvetli ve korkunçtu ki, bu başbelasını günün birinde yakalayıp da kollarında şöyle bir sıkıverince, Kopçacı’ nın dili ağzının bir kenarından dışarı sarkıvermiş, birkaç gün düzeni öyle bozulmuştu ki, Kopçacı’nın boğazından yemek falan geçmemişti.</p>

  <p>İnsanı bol, bu geniş yerde sık sık çekişmeler oluyordu. Sağa sola dağılmış binaları, meydanları ile bir kasaba gibiydi Sirilund. Dikkatli olmak, bir tatsızlıkla karşılaşmamak için bir ev köşesini öyle çok hızlı dönmemek lazımdı mutlaka. Kolcu Svend de vardı burada; fakat bulunmaz derecede halim selim de olsa ne kördü ne sağırdı Svend; her şeyi öyle görmezden de gelmiyordu her zaman. Binde bir zilzurna içip de şarkılar söylemeye, hoş fıkralar anlatmaya başladı mı havasını buluyor, bu işin sonunu karanlık tehditlere kadar götürüyordu. Bücür Ellen, karısı eskiden oda hizmetçisi olan Ellen, o zaman kocası için kendini feda ediyor; dünyada başka kim varsa hepsinden çok onu, Svend’i sevdiğini söylemek zorunda kalıyordu. Noel’den az önce şöyle bir şey de oldu fakat: Kolcu Svend, bücür Ellen’in ettiği yeminlerle bir türlü yatışmadı da, ancak Hartvigsen gelip bir süre kendisiyle konuştuktan sonra duruldu, sakinleşti tekrar.</p>

  <p>Eskiden güzel şarkı söyler, iyi dans edermiş Kolcu Svend; ama şimdi o hoşlukları kalmamıştı; şimdi daha çok bir kenara çekilip dansa katılmaktansa, dans edenleri seyretmeyi seviyordu. Bir çocukları vardı, gözleri kahverengiydi oğlanın; babasının annesininkiler maviydi oysa; çocuk Mack’tan olmuştu besbelli; bilmeyen var mıydı bunu! Ha ha, çalıştırdığı ailelerde çocukların birçoğu Mack’tandı şüphesiz. Anneleri tam vaktinde evlendirmeye dikkat ediyor, onlara ileriki hayatlarında da destek olmayı ihmal etmiyordu Mack. Hesap ediyorlar, Mack’ın şimdi Sirilund’da dokuz ailede metresleri var, diyorlardı. Başka yerdekiler, kendi konağmdakiler, köydekiler de ayrı. Sıra şimdi oda hizmetçisi Petrine’nin evlendirilmesine gelmişti. Bu kıza da olsa olsa Kopçacı uygun düşerdi, başkası değil.</p>

  <p>Ah bu Kopçacı! Zavallı bir şaklaban, bir kuş sesi taklitçisiydi, o kadar. Elinden doğru dürüst bir iş geldiği yoktu. Fakat Mack’ın isteklerine uymasını biliyor, efendisi ne emrederse hemen yapıyordu. On sekizinde bir yosmaydı Petrine; uzun boylu ve yaşma göre iyi bir kızdı; avluda yürüyüşünü seyretmeye doyum olmazdı. Ama şimdi Kopçacı ev bark sahibi olacaksa biçare Mensa’nın hemen ölüp odayı boşaltması iki kat farz olmuştu. Bu işin yoktu başka çözüm yolu. Tanrı, Fredrik Mensa’yı tez günde kurtarıverseydi ne olurdu sanki!</p>

  <p>Hartvigsen, Kolcu Svend’le bunları konuşuyor. Hartvigsen benim de gelmemi istemişti; yanlarında oturuyorum ben de. Kolcu Svend, o sarhoşluğundan bu yana yine insana benzemiş, ancak ara sıra küfreder olmuştu. Hartvigsen ağzını bozmuyor, fakat Mack’ın bu hovarda hayatını değiştirmek gerektiğine yeminler ediyordu.</p>

  <p>“Yeter artık!” diyordu Hartvigsen. “Gidip onun saltanatına son verecek biri varsa o da benim. Her gün, her saat mümkün bu; gitmeme bakar!”</p>

  <p>“Çok da iyi edersiniz!” cevabını veriyor Svend. “Karılarımıza göz açtırmıyor. Önümüz Noel; bir bir aranır taranır hepsi. Böyle gelmiş, böyle gidiyor!” Hartvigsen karşılık veriyor:</p>

  <p>“Bu iş çok basit! B. Hartwich’in, yani benim vereceğim karara bağlı bundan böyle. Arama tarama var mı yok mu, kararıma bağlı yani...”</p>

  <p>Gemisinin batması, uğradığı zarar ziyan Hartvigsen’i yıldırmamıştı; hayır, şimdi daha da çok kasılıyor, kudretiyle övünüyordu Hartvigsen. Ortak işleri dışında kış için yalnız kendi hesabına bir buharlı gemi almaya kesin karar vermişti: Kuruttuğu balıkları Bergen’e göndermeyecek, doğrudan doğruya ve hemen İspanya’ya sevk edecek, Bergenli bir tüccar gibi olacaktı! Mack’a fena içerliyor, tekne kaybının acısını çıkarmak için şüphesiz iyi bir fırsat kolluyordu. Bana öyle geliyordu. “Evet, ödeteceğim ona bunu!” dedi Hartvigsen ve düşündüklerini onaylar gibi, başını salladı. Kolcu Svend’in yanından ayrılıyorduk ki, tekrar kendisine dönmemi, Martha’nın öğretmeni olmamı istedi benden. Sirilund’un bir öğretmeni olsun da kendi evi bundan yoksun kalsın, doğrusu utanılacak şeydi bu, Hartvigsen için.</p>

  <p>“Bir öğretmen tutmaya kudretim yok sanki!” diyordu. “Mesele parasındaysa benden iki mislini alırsınız. Gidelim şimdi eve; bu işi sizinle karım konuşsun!”</p>

  <p>Epey yürümüştük ki, Hartvigsen, Sirilund’da yapılacak bir işi daha olduğunu hatırladı. “Sen yalnız git!” dedi bana.</p>

  <p>Evet, Hartvigsen, Sirilund’da yeni bir uğraş bulmuştu kendine: Barones Edvarda sıkıntıdan ölüyor, yanında işe yarar biri olmadan edemiyor, kuvvetini göstermek istiyordu. Teğmen Glahn macerasını anlatmıştı Hartvigsen’e; şimdi Hartvigsen’i büsbütün kızıştırmak istiyordu. Rosa buna da ses çıkarmıyordu; kıskançlığı geçmişti şimdi; düşünecek başka şeyleri vardı.</p>

  <p>Rosa’yı salonda bulamadım; Martha ile dışarılarda herhalde, diye düşündüm. Evine hep de kocası yokken geldiğim sanılmasın diye, bir kâğıda, gelmemi Hartvigsen’in istediğini yazdım. Derken Rosa ile Martha’ nın ayak seslerini duydum yukarıda. Aşağı indiler; Rosa şaşırmış, kapıda durdu. “Yukardaydık, ders yaptık, pek ders de sayılmaz ya!” dedi sıkılarak.</p>

  <p>Ne diye sıkılıyordu? İyi bir eğitim görmüş, çok şey öğrenmişti; Martha’ya okuma yazma öğretebilirdi pekâlâ.</p>

  <p>Sıkılmasına sebep gebeliğiydi herhalde; etkiliyordu insanı, güzeldi Rosa. Onu hiç bu kadar sevimli, bu kadar güzel görmemiştim.</p>

  <p>“Hadi sen Sirilund’a git!” dedi çocuğa. “Benoni, Kolcu Svend’in yanında idi, onu görmediniz mi?”</p>

  <p>Cevap verdim: “Gördüm. Sizi yalnız bulmak için sessizce geliverdim yine.”</p>

  <p>Olur mu gibilerden başını salladı Rosa; fakat eskisi gibi pek kızmamıştı, hafifçe gülümsedi. Aynı tonda devam ettim ve düşündüm: Munken Vendt de olsa böyle yapardı!</p>

  <p>“Sık sık geliyorum buraya; bir şey var beni çeken!” dedim. “Artık dayanamıyorum.”</p>

  <p>“Ben evli bir kadınım!” diye karşılık verdi.</p>

  <p>“Fakat ben sizi çok önce gördüm, daha evlenmemiştiniz ve ilk günden bağlandım size.”</p>

  <p>Ah ah, bunlar konuşulurken Rosa’nın bana merakla, yarı sevinmiş baktığını unutamıyorum. Bilmem ki, sadece merakla bakıyordu belki de. “Fakat imkânı mı var; ben sizin olamam ki!” dedi sesini yükselterek. “Anlamıyorum, nedir istediğiniz?”</p>

  <p>“Ne midir? Ne istenir? Taş mısınız siz, yoksa insan mı? Yapmacıklara, saçmalıklara dayanamıyorum artık. Bu işe bir son vermek için geldim. İstediğinizi yapın bana!”</p>

  <p>Ah, çılgının biriydim ben; bu şiddetim, bu direnmem karşısında tekrar biraz sevindiğini sandım; heyecanlandırmışım gibi titriyordu dudakları. Sonra masadaki kâğıdı gördü, geldiğim için özür dilediğimi okudu ve görünmek istediğim kadar küstah, atak olmadığımı anladı herhalde.</p>

  <p>“Demek buraya gelmenizi Benoni istedi! Tahmin etmiştim,” dedi.</p>

  <p>Cevap vermedim; fakat vazgeçmek istemiyor, daha da ateşli olmayı düşünüyordum; sırasıydı tam. Karşısına geçtim, yüzüne baktım, birdenbire, “Vay!” dedim.</p>

  <p>O da benim yüzüme baktı, hafiften gülmeye başladı ve sordu gülerek:</p>

  <p>“Ne oldu, neniz var? Sakinleşin artık!”</p>

  <p>Göğsüm kalkıp kalkıp iniyordu; öne doğru bir adım atıp da kollarımla Rosa’yı sardığım zaman büyük bir korku vardı içimde. Tir tir titriyor, hiçbir şey söylemiyordum. Başımı başına, boynuna, omuzlarına yasladım. Ancak bir an sürdü bu; kollarımdan kurtardı kendini Rosa ve birden, yüzüme bir tokat indirdi. Kafamın içinde bir tekerlek vınladı sanki; sendeledim, bir iskemleye yığıldım.</p>

  <p>Bir tokat!</p>

  <p>Zavallı Rosa, beni teselli etmek, kendini bağışlatmak için az mı çırpınmıştı! Yavaş yavaş, neden sonra toparlanabildim. Rosa benimle konuşuyor, hafifçe gülüyor, sorular soruyordu:</p>

  <p>“Ne düşünüyorsunuz? Bunu da nerden öğrendiniz? Olacak şey mi? Durmayın üstünde, unutun artık!”</p>

  <p>Aklım başıma gelince, tersyüz, acınacak sefaletime gömüldüm; Rosa’nın beni kovmayışına şükrediyordum sadece. Hayır, Munken Vendt’in çıkışları bana göre değildi, karakterlerimiz farklıydı; istediğini çekip alabilirdi o. Ah ah, aptalca işler ona vergiydi ve hemen de bağışlanırdı yaptıkları!</p>

  <p>Rosa ile aramız gitgide eskisi gibi oldu. Benimle gayet sakin konuşuyor, soruyordu: “Son zamanlarda ne kadar değişmiştiniz, bir telaş, bir ateşlenme! Hatırlıyor musunuz?”</p>

  <p>“Eh, hani, tesadüf, olacak işte!” diye kaçamak cevap verdim.</p>

  <p>“Şimdi neden çok seyrek geliyorsunuz bize? Benoni’yle sık sık bunu konuşuyoruz.”</p>

  <p>Kolum kanadım kırılmış, yumuşamıştım, o eski mahzunluğumla cevap verdim:</p>

  <p>“Geliyorum, geliyorum; çok teşekkür ederim; her zaman geliyorum. Fakat gelmesem, çekip gitsem belki daha rahat edeceksiniz; öyle görünüyor. Burada oturuyorsunuz, rahatsınız, fakat ben geldim mi başlıyorsunuz bana eski olayları anlatmaya ve bu üzüyor beni. İyisi mi, ben öyle sık gelmeyeyim de sizi eski neşenizde bileyim!”</p>

  <p>Fakat sonra sonra, büsbütün vazgeçmeden önce, Munken Vendt’in yöntemini bir kere daha uygulamaya karar verdim; çünkü başlangıçta pekâlâ iyiydi bu yöntem.</p>

  <h2 id="u68014773-676c-47dc-a747-8d83a117b1bf" style="text-align: center;"><a id="bookmark5"></a><span style="font-weight:bold;">23</span></h2>

  <p>Baronese, softalaşmaktan başka iş kalmadı yine. Ne kadar huzursuz ve mutsuzdu barones! Hartvigsen’ le gönül eğlemesi onu ancak bir-iki hafta tatmin etmiş, hem sonra bir şeye de benzememiş, maksatsız, gayesiz, boşuna bir flört olmuştu. Hartvigsen, onun söylediklerinin tek hecesini bile anlamıyordu.</p>

  <p>Derken babasının banyo yatağını yaktırdı, evet, yaptı bunu barones ve Jens, baronesin sadık kulu, bir punduna getirdi, becerdi bunu. Malın gözüydü Jens: Bira kulübesinde kuştüylerinin serilip kurumaya bırakıldığı mehtaplı bir geceyi kolladı, katranlı bir meşaleyi bacadan aşağı atıverdi; ocaktaki tüyler alev aldı ve bir anda mahvoldu hepsi. Sonra uzun bacaklı Jens zorlu bir-iki sıçramayla indi damdan; komşu evin gerisinde sır oldu ortalıktan. Olup bitenleri penceremden görmüştüm.</p>

  <p>Evet, gördüm her şeyi, çünkü gözetliyordum. Barones olup bitecekleri benden gizlememişti. Gizli kapaklı çalışmıyor, zira babasının, evindeki hizmetçilerle, o herkesi kızdıran banyo oyunlarına gerçekten içerliyordu. Planını bana açmış, sır tutmamı da şart koşmamıştı. İtiraf edeyim ki, ben de onun bana olan bu güvenini takdirle karşılamış, olaydan sonra da bir mezar gibi susmasını bilmiştim. Baronesin bu inceliği çok etkilemişti beni; evet, kibar ve üstün bir kadındı barones.</p>

  <p>Fakat Mack, o imparator, şimdi başının çaresine bakmayı bilmeseydi, baronesin babası ve yaman bir adam olabilir miydi hiç? Kopçacı gelip de felaketi haber verince, Mack hemen yüksek fiyatla kuştüyü satın alacağını duyurdu her tarafa. Noel’de yeni bir banyo şiltesine sahip olmak üzere, bu işi daha önce de bir kere daha yaptığını söylüyorlardı. Nitekim bu sefer de iki günden fazla sürmedi, fiyortlardaki köylüler, ellerinde ne kadar ince, ekstra kuştüyü varsa, yığın yığın, Sirilund’a getiriverdiler.</p>

  <p>Mack’ın kuştüyleri boşuna yakılmıştı şu halde. Fakat barones çok inatçıydı ve sofuluğunu sürdürüyordu hâlâ. Bu işi kendine dert edindi, babasının Noel hovardalıklarını nasıl önleyeceğini düşündü boyuna. Arama taramadan bahsettikçe dudaklarını kenetliyor, başını sallıyordu. Şuydu arama tarama denenşey: Sirilund’daki hizmetçiler, Noel gecesi, gümüş bir çatal veya kaşığı yemek masasından alıp bir yerlerine saklıyor, sonra da Mack’ın odasında geri veriyorlardı. Ha ha, Mack çatalları kaşıkları şimdiden ortaya çıkarmıştı bile. Yüzsüzlüğü inanılır şey değildi; o gece sırayla altı hizmetçi girecekti Mack’ın odasına. Hovarda mı hovarda, edepsiz bir adamdı bu Mack. Fakat beni asıl şaşırtan; yaşayış tarzını bildikleri halde, onun bütün bu kadınları, kızları nasıl olup da baskı ve disiplin altında tutabildiğiydi doğrusu. Yıl boyu kimse kendisinden şikâyetçi olmuyor, aksine en büyük saygıyı herkes ona gösteriyordu. Başkalarından farklı bir hükmetme kabiliyetine sahipti herhalde ve bunu tam yerinde kullanıyordu. Bir muammaydı bu benim için.</p>

  <p>Noel hızla yaklaşıyor, Sirilund’a sürü sürü taşıtlar, yayalar gelip gidiyor; mağaza, ambar ve depolar bütün gün hiç boş kalmıyordu. Komşu köyün rahiplerinden, yani Rosa’nın babasıyla annesinden bir mektup aldım. Noel için beni yanlarına çağırıyor, çok yalnızız, gelirseniz memnun oluruz, diyorlardı. Bu işi kendilerine açtığımda, “Biz burada sizden mahrum kalacağız, fakat Rahip Barfod ile hanımını sevindirmiş olacaksınız!” dedi baronesle Mack. Sonra da Rosa ile konuştum, rica etti, gitmemi istedi. Ben de Noel arifesi, sabahleyin yola çıkmaya karar verdim; köyün ormanından geçerek gidecektim.</p>

  <p>Şimdi Tanrı, kocamış Fredrik Mensa’yı hatırlamış da kurtarmak istiyordu anlaşılan: Bunca zamandır her şeyi hazmetmiş olan midesi çalışmaz olmuştu artık ve Fredrik Mensa ağır hastalandı. Değirmenciyle evli, pek becerikli ve sevimli kızı geldi, bütün gece hastanın yanında kaldı. Fakat onun da çocukları vardı, evini ocağını uzun zaman bırakamazdı. Kızı, çocuklarının yanına dönünce hastaya bakmak, sıcak kompres koymak işleri Kopçacı’ya verildi. Fakat Kopçacı’nın yaptığı, günah işlemenin ta kendisi olmuştu ne yazık ki: Kompres bezleri içine buz parçaları koymakta olduğunu birkaç gün sonra anladılar. Daha da kötüsü, hastanın karnını buzla da bir güzel ovuşturuyordu Kopçacı. Bu tedavi, ihtiyarı saatten saate daha beter hasta etti. Nöbet geliyor, ihtiyar yatağında dikeliyor, ağzı kulaklarına çekiliyor, kasılıyordu. Dayanıklı adam, hiç böylesine hastalanmamıştı: Ne olduğunu kendi de anlayamıyor, bağırıyor, ömrünün şuurlu zamanlarından kalma bir hatıraya dönmüş gibi, vaktiyle bir yeri acıdığı, ağrıdığı vakit yaptığını yapıyor, korkunç küfürler savuruyor, tükürüyor, salyaları akıyordu. Duymak, görmek ürpertiyordu insanı. Ancak katılıp kaldıkça, sancıdan rahat zaman buldukça “Tut tut,” diyor, yoksa ölçüsüz küfrediyordu. O zaman artık bu kadarını Kopçacı’nın da içi götürmüyor, adam kendini odadan dışarı atıyordu. Evet, ihtiyarları saymayı, onları dinlemeyi unutuyordu tamamen.</p>

  <p>Fakat Fredrik Mensa’cık, ruhunu bu sefer de teslim etmedi. Kopçacı, alçakça davranışında suçüstü yakalandı ve hastaya kompres yapmak görevinden atıldı. “İhtiyarı öldürmek mi istiyorsun?” diye sordular. “Yoo, ne münasebet!” dedi. “Bizim taraflarda âdettir, mide hastalıklarında karnı buzla ovarlar,” dedi. Barones, hadiseyi öğrenince daha da sofulaştı, hastanın bakımıyla Jens’i görevlendirdi ve çok da iyi etti böyle yapmakla.</p>

  <p>Ve Fredrik Mensa yeniden dirildi; kuvvetli ve sağlamdı mayası. Jens’in bakımı sayesinde kendini toparladı, eski haline döndü. Şimdi alık alık yatıyordu yatağında; fakat iştahı, uykusu yerindeydi Tanrı’ya şükür! İhtiyarın iyileşmesi, Noel üstü çiftlikte hastalık ölüm olmaması, hepimizi ferahlatmıştı. Evet, Fredrik Mensa, orada öyle yatmış horulduyorsa, ne zararı vardı bunun; hoştu, eğlenceliydi. Kendisine bir şey soracak olsak, sağlam dinç, cevap veriyordu: Tut tut tut tut tut! Buydu onun cevabı.</p>

  <p>Tam vakti; yarın yola çıkıyorum. Noel hediyelerini akşamdan aldım: güzel, hoş bir sürü hediye; çocuklardan, annelerinden ve Mack’tan. Şimdi yatmadan önce şöyle bir aşağı uzanıyor, ambarların oraya gidiyorum. İyi niyetlerle yola çıkacağım için Rosa’nın evine bakıyor, başımı sallıyorum. Yarın yine buradan geçeceğim; fakat geceleyin bu kısa vedalaşma, daha iyi uyumamı sağlar. İyi geceler, Tanrı’ya emanet ol!</p>

  <p>Karanlıkta uyanıyor, lambayı yakıyor, giyiniyorum. Uzun bir yol var önümde; vaktinde varmalıyım. Biraz bir şeyler yiyor, hadi hayırlısı diyor, çiftlikten ayrılıyorum. Rosa’nın evi önünde bir kere daha başımı sallıyor, içindekilere neşeli Noeller diliyorum.</p>

  <p>Gri bir alacakaranlık, sisli hava, hatta biraz kar yağıyor. Üzerinden kızak falan geçmemiş henüz, fakat yol da çok iyi. Şaşırmama imkân yoktu, iyice tarif etmişlerdi, üstelik başka bir yere değil, doğru dağın ardına gidiyordu bu yol. Ormana gireli epey olmuştu ki, bir konuşma duydum, baktım; bir araya toplanmış birkaç kişi: Hartvigsen, Kolcu Svend ve iki adam ellerinde kazmalar, kürekler vardı; büyük bir çukur kazıyorlardı.</p>

  <p>Hartvigsen işaret etti bana, sonra emir vermeye başladı:</p>

  <p>“Siz kazın, bitirin çukuru beyler! Uzunluğu dört, genişliği üç arşın olacak. Ben bizim öğrenciyi yolcu edeyim biraz.”</p>

  <p>“Kimi gömeceksiniz toprağa?” diye takıldım. “İki kişilik bir mezar olacağa benziyor.”</p>

  <p>Fakat ağırdan aldı Hartvigsen, gülümsedi bile. “Büyük laf etmiş olmayayım, fakat yaman bir mezardır bu!” diye karşılık verdi. “Mack’ın banyo teknesi ve banyo döşeği gömülecek zira!”</p>

  <p>“Ne diyorsunuz!”</p>

  <p>Hartvigsen, başını salladı:</p>

  <p>“Onun saltanatına son verecek insan da benden başkası değil.”</p>

  <p>Ortağından öç alıyor, batan teknenin acısını çıkarıyor herhalde, diye düşündüm. Eline iyi bir fırsat geçti. Onun için bir sigortaydı o tekne; batmasıyla uğradığı felaketi bir türlü unutamıyordu anlaşılan. İşte şimdi üç kişi almış, ormana gelmişti. Mack’ın banyo teknesini kara toprağa gömmek, onların da işine geliyordu. Kolcu Svend, demirci ve fıçıcı idi o üç adam. Evli altı veya on iki erkek daha olsa, böyle bir işte canla başla çalışırdı hepsi.</p>

  <p>“Sonu neye varır bunun?” dedim ve Mack’ın hiçbir zaman yılgınlık göstermediğini düşündüm.</p>

  <p>Sonunun neye varacağından Hartvigsen de emin değildi pek; böbürlenmedi, katlanırım demedi, düşüncelerini açıkladı, fikrimi sordu: “Mack, kuştüyü alacağını dört bir yana duyurdu, fiyatlar birdenbire yükseldi, asıl işlerini bırakıp kıyı boyunca kuş peşine düşmek, herkese daha kârlı göründü tabii. Bir erkeğe hiç yakışır mı bu? Noel geldi, Noel gecesi erkekler yine zil-zurna sarhoş olacak, kadınlarsa peş peşe çıkacaklar Mack’ın odasına.”</p>

  <p>“Banyo teknesinin kayboluşuna göz yumar mı, Mack? İşte asıl mesele!” dedim.</p>

  <p>Hartvigsen daha da ciddileşti, düşünmeye daldı.</p>

  <p>Çünkü Mack’ın sayılan ve çekinilen biri olduğu yadsınamazdı.</p>

  <p>“Durum şöyle/’ diye karşılık verdi Hartvigsen. “Bu gömme işinde yalnız değilim ben, yani ona bakarsan, Edvarda her konuda yardım etti bana; her şeyi o hazırladı da diyebilirim.”</p>

  <p>Olay, birdenbire gözümde deminki cesurca değerini kaybediverdi biraz. Barones aklına koyduğunu yapıyordu; babasının planlarını daha önce de o bozmuştu.</p>

  <p>“Şu halde korkacak bir şey yok!” dedim.</p>

  <p>“Anlıyorsunuz tabii!” dedi Hartvigsen, canlanmış. “Baronesin desteği olmasaydı banyo teknesini evden çıkaramazdık. Bütün hizmetkârları o savdı evden. Şunu da söyleyeyim ki, baronesi öyle dertli, üzüntülü görmek de yürekler acısı hani. Bu durumda ona yardım etmemek için, bizler birer kaya parçası olmalıyız!”</p>

  <p>Fıçıcı geldi, bir tören edasıyla haber verdi:</p>

  <p>“Her şey hazır!”</p>

  <p>Çukurun başına gittik. Adamlar söğütlerin arasına saklanmış banyo teknesini çıkarıp şiltesiyle, yastığıyla, güzelce çukura indirdiler. Kirlenmemesi için, şiltenin üzerine çuvallar serilmişti.</p>

  <p>Şimdi bu çinko tekne, üç kişilik bu dev yatak öylece duruyor, gözlerden yitip gitmeyi bekliyordu. Bu tekneyi ağır levhalardan bir zamanlar demirci yapmıştı ve pembe ipek kaplıydı yatağı.</p>

  <p>“Az sonra bu tekne yok artık!” dedi Hartvigsen gayet ciddi; bir mezar başında şaka etmiyordu. “Vazifenizi yapın, beyler!” Demirciyle fıçıcı, çukuru doldurmaya başlamışlardı bile.</p>

  <p>Onlardan ayrılıp yoluma devam ettim. Kar yağışı artmıştı biraz; yol kayganlaşmıştı; fakat Tanrı inayetiyle, gün sona ermeden, bir hayli uzak rahip çiftliğine vardım. Beni büyük bir sevinçle karşıladılar.</p>

  <p>Noel boyunca orada kaldım. Yazmaya değer bir şey olmadı; o şirin aile yuvasında içime dolan, aklımdan geçen duygu ve düşüncelerden başka. Rosa’nın işlediği, diktiği şeyleri görüyor, ömrünün bunca yılını geçirdiği odalarda onun havasıyla sarıldığımı hissediyordum. Evet, o Noel günlerinde heyecanların esiri oldu kalbim ve bol bol ağladım. Elime Rosa’nın kendi adını yazdığı notalar, kitaplar geçtikçe şaşkına dönmemek için kendimi tutmam gerekiyordu. Hangi merdiveni çıksam, hangi yolda yürüsem; buralardan Rosa da geçti, diye düşünüyordum. Rahiple hanımı da sık sık Rosa’yı soruyorlar, “Nasıl, iyi mi, neşesi yerinde mi?” diyorlardı. “Aa, çok iyi!” diye cevap veriyordum. Utanarak itiraf edeyim ki, ben bu temiz kalpli insanları kandırıyordum belki de; çünkü Rosa’nın gönlü türlü türlü üzüntülerle doluydu şüphesiz.</p>

  <p>Rahip Barfod büyük bir vaizdi, Noel boyunca kilisesi hıncahınç doldu. Fakat o en çok ormanda kırlarda dolaşıp çevreyi incelemekten hoşlanıyor, ne görse biraz düşünceye dalıyor, Tanrı’ya en çok ormanda yaklaştığını söylüyordu. Bazı bakımlardan pek de din adamı gibi değildi rahip; görmüş, geçirmiş iyi bir adamdı ama. Almanca, Fransızca kitaplar okuyor ve çok şey biliyordu.</p>

  <p>Yılbaşından önce ava gidemeyeceğimiz için rahiple hanımıyla her gün saatlerce oturuyor, oradan buradan konuşuyorduk. Rahibin hanımı, ara sıra oyun masasında iskambil falı açıyordu; sessiz sakin bir kadındı; tenteneli bir hotozu vardı başında, tıpkı anneminki gibi. Şimdi kış ortası çok uzun süren alacakaranlıkta piyano başına geçiyor, ezberimdeki parçaları çalıyordum Akşam yemeğinden sonra lambalar yakılınca yine piyanoya oturuyor, bu sefer de Rosa’dan kalma notalardan faydalanıyordum. Hoş, tatlı saatlerdi bunlar. Bir gün de uzun bir yürüyüşe çıkmış, çevredeki çiftliklere gitmiştim.</p>

  <p>Avlanmalar öyle parlak olmadı; fakat rahip ara sıra bana da tüfeklerinden birini verdi, ava beni de götürdü. Usta bir avcı olmadığımı çabuk anladı herhalde; fakat avdan hoşlandığımı, yetenekli olduğumu da gördü; tecrübem yoktu o kadar. Düşünen, kafası işleyen biriydi rahip. Hayvanlar, kuşlar, ormanlar, tarlalar üzerine çok şeyler biliyordu; merak etmiş, incelemişti hepsini. Benimse doğa tarihi konusunda bildiklerim hem azdı hem de yer yer yanlıştı hani. Rahip Barfod yararlı, zararlı hayvanlar üzerine kitaplarda öğretilen şeylerin pek üstünkörü olduğunu söylüyordu: “Hiçbir hayvan yoktur ki, zararlı olsun. Hayvan türleri birbirlerini dengede tutarlar. Çok karga vurursanız fareler gemi azıya alır; tilkinin kökünü kazırsanız sincaplar çoğaldıkça çoğalır, tehlike başlar; çünkü ötücü kuşları yok ederler ormandan. Ötücü kuşlar kalmayınca da böcekler meydanı boş bulurlar. Hayır hayır, doğa ne yaptığını bilir; ayarlar, kendini yönetir.”</p>

  <p>Bunlar yeni bilgilerdi benim için. Bu avcılık günlerinden sonra ben artık Munken Vendt’le gezilere çıkarsam, tecrübesiz olmayacaktım gördüklerim karşısında.</p>

  <p>Epifani Yortusu’nda, 6 Ocak’ta rahibin çiftliğinden ayrılıp Sirilund’a döndüm. Banyo teknesinin gömüldüğü yere geldiğimde dümdüz ve güzelce kapatılmış buldum çukuru; kar bütün izleri örtmüştü.</p>

  <h2 id="u514dbdfd-b14d-4c71-89a4-bd09aa7000b0" style="text-align: center;"><a id="bookmark6"></a><span style="font-weight:bold;">24</span></h2>

  <p>Noel geçmişti, fakat Sirilund’da oldukça önemli aksaklıklar bırakarak geçmişti.</p>

  <p>Noel gecesi gürültü patırtı olmamıştı pek. Çiftlikteki hizmetçilerin aranıp taranması işinde barones, babasını atlatmış, mutfakta kendisi durup çatal kaşıkları kendisi geri almıştı. Fıçıcının, değirmencinin karıları oyunu gönül rızasıyla kaybetmek istememişler, barones de Jens’i yardıma çağırmıştı. Jens’in yolunca yordamınca çimdikleri sayesinde bütün gümüş çatal kaşıklar ortaya çıkıvermişti.</p>

  <p>Eski gelenek bozulmuştu ya; bunun da kolayını buldu Mack: Bütün gece yatağında yatıp kalmadı, konaktan çıktı gitti; ancak ertesi sabah döndü geldi. Nereye gittiğini kimse bilmiyordu; kendisi de hiç sözünü etmedi, fakat geceden çok da memnun görünüyordu. Hatta torunlarıyla konuştu, her zamanki o sakin kibar adamdı tamamen.</p>

  <p>Ne var ki, gömülen banyo teknesiyle birlikte Kopçacı da ekmeğinden, geçiminden olmuştu. Şimdi ne iş yapacaktı bu adam? Yavuklusu Petrine’nin acele evlenmesi gerekiyordu hani? İşler sarpa sarmış, baronesle Hartvigsen’i bir düşüncedir almıştı.</p>

  <p>İşin kötüsü, şimdi de Mack hastalanmaya başlamıştı. Sevgili banyosundan oldu olalı toparlayamıyordu kendini. Onun için bir ihtiyaçtı, vazgeçilemez bir nimetti bu banyo. Fakat banyo nedir bilmeyen Hartvigsen’den bu konuda bir anlayış beklenemezdi tabii. Bir teknede yıkanma işine ayrıca neden iki kadının daha katıldığını Hartvigsen’in de aklı almıyordu zaten. İki ortak, birbirlerine karşı güvensiz, hatta tek kelime konuşmaksızın, ilişkilerini sürdürüyorlardı böylece. Hem şimdi Lofot Adaları’na gideceklerdi kayıklar, tekneler; yapılacak bir sürü iş vardı nasıl olsa.</p>

  <p>Ortağı hakkında, “Artık ona pek aldırdığım yok benim!” diyordu Hartvigsen. “Varsın dolaşsın ortalarda, hurda su kabını düşünsün o! Bakacak edecek sürüyle işim var benim,” diyordu.</p>

  <p>Banyo teknesi ortadan yok olup da Mack hiç bunun sözünü etmeyince Hartvigsen yücelmiş, üstünlük kazanmış; bu başarıyı o çinko alamet şeyin dünya yüzünden kalkmış olmasıyla açıklamaya başlamıştı. Kudretini, nüfuzunu büyüttükçe büyütüyordu gözünde. Lofot Adaları’na gidiş Kolcu Svend’siz olabilseydi,</p>

  <p>Hartvigsen onu hemen, kurutulan balıkların İspanya’ya şevkini sağlayacak buharlı gemiyi almaya gönderirdi. Ah ah, kendini dev aynasında görmesi gülünç sonuçlar da veriyor, şimdi kiliseye dalgıç elbisesiyle gitmeyi düşünüyordu.</p>

  <p>“Ne dersiniz bu işe?” diye sordu bana. Ne diyebilirdim ki? Ben cevap vermeyince devam etti: “Herhalde şimdiye kadar hiç kimse, kiliseye böyle bir elbiseyle gitmemiştir. Millet, rahipten çok, bana bakar değil mi? Tabii, Kolcu Svend’i de alırım yanıma; havayı da o pompalar.”</p>

  <p>Sırf beş-on adalıya kürklü kundura gösterebilmek için, düğün törenine kocaman çizmeleriyle gelmiş olan bu adamın, kiliseye de pekâlâ dalgıç elbisesiyle gidebileceğini düşündüm. Eh, bu aptallığı da haydi yapardı o! Benden bir cevap isteyince başımı salladım, niyetinden vazgeçmesini tavsiye ettim.</p>

  <p>“Ha ha, siz böyle şeylerde pek de uslu, pek de çekingensiniz canım!” dedi. “Nesi var, kilise için mükemmel bir giysi bu. Başka nereye giyebilirim sanki? Durup duruyor. Zaten Edvarda da giyebilirsin, dedi.”</p>

  <p>İlahi Edvarda; onda düşünce ne gezer; çeşitli heyecanların esiriydi o; üzüntüler korkular arasında bocalayıp duruyordu, kalbinde kötülükler de vardı ayrıca; ama aklına eserse çok iyi, çok da muhabbetli olabilirdi. İşte öylesine kararsız ve değişkendi barones.</p>

  <p>Fakat şimdi Hartvigsen’in, kiliseye dalgıç kıyafetiyle gitmeyi değil de, bir başka şeyi düşünmesi gerekiyordu: Bir sabah Mack, odasından yazıhaneye, belinde büyük, kırmızı bir yün kuşakla indi. Çok kişi gördü bunu ve söylenti bütün çiftliğe yayıldı: Olan olmuş, Mack ağır bir mide rahatsızlığına yakalanmıştı.</p>

  <p>Genç yaşlı herkese inen bir darbe oldu bu. Fakat sızlandığı yoktu Mack’ın; hastalığına pek aldırdığı yoktu. Yalnızca eskisinden daha az yiyor, barones nasılsın diye sordukça, kayıtsız cevap veriyordu: “Yok bir şey; midemdeki hastalık arttı biraz.”</p>

  <p>Birkaç gün geçti, Sirilund bir parça sessizleşti adeta. Fakat Mack, belinde hep o kırmızı kuşak, dolaşıyor, eskisi gibi yazıhanesinde oturuyordu; tehlike falan yoktu, yoktu ya, yine de herkeste bir sıkıntı vardı ve Hartvigsen kilise seferini iptal etmişti.</p>

  <p>Şimdi balıkçılar Lofot Adaları’na gitmeye hazırlanıyorlar, limanda tekneler alesta bekliyorlardı. Çok hareketli günlerdi bu günler. Tayfalar son aletlerini, kumanyalarını hazırlıyor, Kolcu Svend ve Villads Bryggemand kaptanlar donatımlarını tamamlıyorlardı. Derken bir gün yazıhane boş kaldı, Mack aşağıya inmedi, yataktan kalkmıyordu.</p>

  <p>Bütün çiftlikte ve geniş bir çevrede ne telaştı o telaş! Hartvigsen vardı, evet, tabii, Hartvigsen her tarafa yetişiyordu, fakat yazıhane boştu işte! Bütün defterler, hesaplar, mektuplar, telgraflar, piyasa siparişleri, yemlik balık ve tuz borsası; hayır, hepsinden de hiçbir şey anlamıyordu Hartvigsen. Anlamıyor ve bu korkunç kargaşalıkla başa çıkamıyordu. Lofot Adaları’nın neresinde görülmüştü balık? Ve tekneler hangi avlanma yerlerine gideceklerdi? Mack’ın yazıhanesinde telgraflar seriliydi bir sürü ve Mack her yıl balıkçı teknelerini o telgraflara göre yönetirdi; fakat bu yıl Mack yoktu işte! Hartvigsen bana geldi, yemlik midyelerden söz eden bir telgrafın yorumlanmasında yardımcı olup olmayacağımı sordu. “Telgrafta yalnız fiyatlar ve rakamlar var, sökemedim bir türlü!” dedi.</p>

  <p>Derken Mack’tan bir direktif aldı: Hartvigsen’i yatağına çağırıyordu Mack. Göründü hele; hasta yatsa bile koca müesseseyi hiç düşünmeyecek adam mıydı Mack? Ne münasebet! “Ortağımı çağırın!” dedi. “Yazıhanemde mektup, telgraf, ne varsa alıp gelsin hepsini!” dedi. Her zaman için, yaman adamdı Mack; ve Hartvigsen, Mack’ın yanına gitti. Mack ona hesap kitap, her şeyin nasıl yapılacağını, nasıl yapılırsa kârlı çıkılacağını anlattı, gösterdi ve Hartvigsen yazıhaneye döndü. Yüksekten alıyor, şimdi her şeyi bir bir hesaplaması gerektiğini söylüyor, büyük laflar ediyordu. Fakat çok şey, gelişigüzel yapılıyordu şüphesiz. Hartvigsen pek az şey biliyordu, bir hiçti o; zengindi sadece. “Burada birkaç boş un çuvalı yazılı, dara imiş, oysa üstüpü çuvalı bunlar; ben anlamadım bu işi!” diyordu. Hartvigsen zor günler yaşıyordu gerçekten; çünkü her an acele Mack’ın merdivenlerini çıkıyor, her şeyi ona sormak zorunda kalıyordu. “Ortağım ayağa kalksın, çok sevineceğim doğrusu!” diyordu Hartvigsen.</p>

  <p>Sahiden kolay değildi onun için. İki kalfa, işlerinde kıdemliydiler gerçi, tezgâhı çekip çeviriyorlardı pekâlâ, fakat işte o kadar. Şimdi Hartvigsen’in mağazada da bulunması gerekiyordu üstelik. Müşteriler alışmışlardı; karşılarında başkasını değil, Hartvigsen’i istiyorlardı. İki kalfadan geri çevrilip de ona başvurdular mı istedikleri oluyor, Hartvigsen’e gelen eli boş dönmüyordu. Onun bir işi ufacık bir sözle sonuçlandırıverdiğini görmek hoştu, insanı duygulandırıyordu sahiden. Balıkçının biri bir ricada bulundu mu, Hartvigsen, Steen Kalfa’ya dönüyor, “Öyle öyle, çoluk çocuğu var adamın; B. Hartwich’in hesabına yaz gitsin!” diye cevap veriyor, mesele hallediliyordu. Kıymetli gümüş kayaların eski sahibi Hopanlı Aron gelince, Hartvigsen adamın defterlerdeki bütün borçlarını kendi eliyle karalayıvermiş, ona Lofot Adaları için bedava tarafından, komple takım taklavat bile vermişti. Bu Aron, benzerleri arasında hali vakti yerinde biliniyordu üstelik.</p>

  <p>Mack yataktan kalkamıyor, aksine zayıflıyor, sararıp soluyordu. Doktor geldi. İlaçları karıştırıldı, sabah akşam başka başka ilaçlaç verildi; fakat Mack iyileşmek bilmiyordu. Sonunda yazıhane işleri de enikonu yüzüstü kaldı adeta. Sirilund’da büyük bir kargaşalık hüküm sürüyordu.</p>

  <p>Rosa’ya gidiyor, annesinin babasının selamlarını iletiyorum; Hartvigsen de evde. Aramızda başka şey konuşulmuyor. İşte sadece Rosa’ya baba evindeki odasının, orada bıraktığı notaların da selamını söylüyorum; bir de rahip çiftliğindeki hizmetçilerin selamlarını. Sözlerimi dikkatle dinledi Rosa, duygulandı, hamileliğinden ötürü belki de.</p>

  <p>“Karım, olur olmaz her şeyden ürküyor,” dedi Hartvigsen. “Onu bir parça neşelendirebilirseniz çok sevinirim.”</p>

  <p>Konuyu değiştirmek için sordu Rosa: “Edvarda iyidir, değil mi?”</p>

  <p>Hartvigsen, alınmış, yerinde hafif doğruluyor: “Peki peki, kötü niyetle söylemedim.”</p>

  <p>Sonra şapkasını aldı, çıktı gitti Hartvigsen.</p>

  <p>Rosa da peşinden yürüdü, sofrada bir-iki konuşma oldu; dönüp geldiğinde gözleri kızarmıştı Rosa’nın.</p>

  <p>“Yok bir şey!” dedi Rosa. “Bu soğukta iyi giyin diyorum; beni dinlemiyor.”</p>

  <p>Bir sessizlik oldu.</p>

  <p>“Evet, odanızdan da selamlar getirdim size,” dedim.</p>

  <p>“Ha evet, teşekkür ederim, demin söylemiştiniz!” “Her gün odanızdaydım. Gün boyu, birkaç kere pencerelerinizden dışarıya, avluya baktım. Bir gece de kalktım yataktan, odanıza girdim.”</p>

  <p>Hemen yüzüme baktı. “Yine başlamayın kuzum!” dedi.</p>

  <p>“Hayır, başladığım falan yok yine. Geceleyin uyanıp da dışarı baktığınız zaman ne görüyordunuz, bilmek istedim: yıldızlı gök, kuzey kızıllığı, uzakta bir çiftlik.”</p>

  <p>“Moa çiftliği.”</p>

  <p>“Evet, Moa. Bir gün de oraya gittim.”</p>

  <p>“İyi ettiniz. Ne yapıyor kızları? Adı Antora’dır, çok güzeldi.”</p>

  <p>“Evet, çok güzeldi. Gözleri sizin gözleriniz tıpkı. Resmini yaptım, resim için bir öpücük istedim ondan. Razı oldu. Torpelviken’e gittim sonra.”</p>

  <p>“Peki öptünüz mü Antora’yı?” dedi Rosa.</p>

  <p>“Evet, gözlerinden öptüm.”</p>

  <p>Dudakları titredi Rosa’nın, “Gözlerinden mi?” dedi birdenbire. “Ah, size karşı nasıl davranacağımı bilemiyorum. Hâlâ âşık mısınız bana?”</p>

  <p>“Evet!” dedim.</p>

  <p>“Sonra Torpelviken’e öyle mi? Kimse yok ki orada. Yalnız Edvarda var, hani şu...”</p>

  <p>“Evet, bir İngiliz’den çocuğu olmuş, Sir Hugh Trevelyan’dan. Sessiz, güzel bir anne, Edvarda. Yiyecek içecek çıkardı bana; çok yakınlık gösterdi. Yemeğimi hazırlarken ben de çocuğu kucağıma aldım. Sizin için küçülmektir bu, dedi. Fakat yanılıyordu, çünkü topaç gibi ve güzeldi çocuğu.”</p>

  <p>“Sonra nereye gittiniz?”</p>

  <p>“Ayrılırken Torpelviken’in Edvarda’sı, geldiğiniz için teşekkür ederim, dedi bana.”</p>

  <p>“Neler duyuyorum!”</p>

  <p>“Ya, ne dersiniz, yiyecek içecek verdi bana. Çocuğunu kucağıma aldım, ses çıkarmadı.”</p>

  <p>“Sonra bucak müdürlerine gittiniz herhalde? Fakat orada da kimse yoktur.”</p>

  <p>“Yoktu,” dedim. “Hiçbir yerde kimse yoktu. Oradan oraya gidiyor, kimseleri bulamıyordum. Sonra tekrar babanızın çiftliğine döndüm. Ertesi gün odanızdaydım; dışarıya, geniş araziye baktım. Dün gittiğim, kimseleri bulamadığım topraklara baktım.”</p>

  <p>“İyi ama, azizim, siz her yere gitmemişsiniz ki!” dedi Rosa gülümseyerek.</p>

  <p>“Yoo, hayır, daha pek çok yere gittim.”</p>

  <p>“Gittiniz ve kimseyi bulamadınız, öyle mi?”</p>

  <p>“Yok hayır, birisini buldum. Kendime eş aramak için değildi gezmelerim. Hoşlanacağım birisini bulmak için gittim sağa sola. Ve bir çiftlikte oturdum uzun zaman, hoşlanmıştım: Torpelviken’de Edvarda ile olmak, güzeldi.”</p>

  <p>Rosa kıpkırmızı kesildi, kızgın bir sesle, “Siz delirdiniz galiba?” dedi.</p>

  <p>“Taş parçası değildi Edvarda!” dedim.</p>

  <p>“Yoo, hayır... taş parçası, öyle mi? Evet, anlayış ve zevk meselesi!”</p>

  <p>Haklıydı Munken Vendt; sözlerini doğruluyordum. Ormanda ona daha ilk rastladığım gün bana şöyle demişti: “Aşkın bir sonuç vermiyor mu; buna karşı yapılacak tek şey var: Gözlerini bir an için bir ‘değersiz’e çevir; gör bak o zaman ne olur! O zaman birincisi hemen koşar gelir sana. Evet, kendini çamurlara atmana gönlü elvermemiştir; seni kurtarmak ister, seni bataktan çıkarmak ister. Edepli bir kadın, edepsiz bir kadına karşı körü körüne bir düşmanlık duyar. İşi o raddeye götürür ki, seni ikinci kadından kurtarmak için kendini bile feda eder.” Munken Vendt yaşamıştı, kendi hayatından biliyordu bunu. Os çiftliğindeki o uzun boylu Bayan Iselin bir örnekti buna. Ah ah, yaman delikanlıydı Munken Vendt!</p>

  <p>Peki ama Munken Vendt yaradılışlı değildim ben; tahminlerimde işte şimdi de yanılmıştım. Rosa harıl harıl bir işe koyulmuştu sözde; fakat ben onun kızmış olduğunu, lüzumsuz yere boyuna piyanonun tozunu aldığını görüyordum. İyidir, diye düşündüm.</p>

  <p>Ateşi körüklemek, Torpelviken’deki Edvarda’dan biraz daha söz ermek istedim. “Yoo, hayır, hiç de taş parçası değil o; kendisini ziyaret ettiğim için teşekkür etti bana,” dedim. Fakat Rosa umursamaz olmuştu yine; piyanonun tozunu almayı bırakmış, oturmuştu.</p>

  <p>“Evet, ne dersiniz, Torpelviken’de Edvarda’nın yanında kendimi çok rahat hissettim.”</p>

  <p>“Eh, pekâlâ, ne mutlu!” diye cevap verdi Rosa. “İşte bakın, bir dolaştınız mı tamam. Başkalarını görünce...”</p>

  <p>“Evet, haklısınız. Sonra her gün yukarda sizin odanızdaydım, ondan tarafa baktım hep. Hatırlıyorum, ben ayrılırken de güle güle demişti.”</p>

  <p>Ah ah, şimdi Rosa’yı bir dilenci, bir mahkûm gibi seyrediyordum. Yüzü ışıldıyor, herhalde benim sırnaşık aşkımdan kurtulacağına seviniyordu: “İşte görüyorsunuz!” dedi. “Ona âşık olmuşsunuz, çok iyi anlıyorum. Kibardır, iyidir Edvarda. Babam, din bilgilerinin de iyi olduğunu söylerdi. Çok yeteneklidir.” “Evet!” dedim sadece.</p>

  <p>“Şimdi sık sık ona gidin siz. Sahiden öyle yapın! Her gidişinizde babamın çiftliğinde de kalabilirsiniz; onlar da çok sevinirler.”</p>

  <p>O anda kurtarılacak şeyi kurtardım. “Evet,” dedim. “Her neyse; işte sizinle konuştum biraz; kısa bir zaman için üzüntülerinizi unutturdum size.”</p>

  <p>Dönüşte Hartvigsen’e rastladım, Mack’tan geliyordu; çok düşünceliydi yüzü:</p>

  <p>“Ortağım iyileşeceği yerde kötüleşiyor,” dedi. “Bizim tekneler yarın yola çıkıyor. Aynı anda imkânsız: Hem yazıhanede hem de başka yerlerde olamam ki ben! İşin kötüsü, Mack’ı kendi evinde şaşkına çeviriyorlar; yeni bir hizmetçi gelmiş.”</p>

  <p>Yeni hizmetçiden haberim vardı; evlenmek zorundaki Petrine’nin yerine gelmişti. Barones, Jens’e söylemiş, o da bu kızı adalardan bulmuştu. Margrete’ydi adı; güzeldi, gençti; çok mazbut ve sofuydu da bir yandan.</p>

  <p>“Bu gece Mack’ı Margrete beklemiş, ilaçlarını o vermiş,” dedi Hartvigsen. “Sonra konuşmaya başlamışlar. ‘Yatağınız çok yumuşak; çalı çırpı üzerinde yatmalısınız,’ demiş Margrete.”</p>

  <p>“Çalı çırpı üzerinde mi?” diye sordum.</p>

  <p>“Evet, ne kaçıklık değil mi?” dedi Hartvigsen. “Baktım, mağazaya haber bırakmışlar; Mack odasına çağırtmış beni. Çünkü açıkça söyleyebilirim işte: Bensiz olamaz Mack. Çıktım yanına. Artık yarım adam gibi hemen hemen. ‘Şimdi sen bana bir akıl ver, Hartwich!’ dedi Mack. İnan olsun, Sirilund’un Mack’ı öyle herkese söylemez böyle şey; dedim ya, bensiz de edemez yani. Cevap verdim, doğrusunu da söyledim: ‘Bir vakitler düşmüştüm, kaldırdınız beni; başkası değil, siz kaldırdınız yerden. Şimdi benim aklım işinize yarayacaksa hay hay!’ dedim. Çalı çırpı işini anlattı. ‘Olamaz öyle şey!’ diye cevap verdim hemen. ‘Çıldırmış bu kadınlar!’ dedim. ‘Teşekkür ederim!’ dedi Mack, bana. ‘Aklı başında bir adam da böyle konuşur, ben de senden bunu bekliyordum,’ dedi. ‘Fakat iş bunla bitmiyor; iyileşip ayağa kalkabilmem için bir çare bulmak lazım!’ dedi. ‘Böyle yatıp kaldıkça düşünmekten baş alamıyor, geceleri uyuyamıyorum; sofulaştım adeta!’ dedi.”</p>

  <p>Sözün burasında biraz durdu Hartvigsen. Mack’taki bu değişme ona pek anormal gelmiş, gözleri faltaşı gibi açılmıştı.</p>

  <p>“Tuhaf şey!” dedim.</p>

  <p>Uzun uzun düşündü Hartvigsen.</p>

  <p>“Hasta bir mideye bu dünyada hiç mi ilaç bulunmaz? Peki be birader, doktorlar ne işe yararlar?” dedi ve birden akıl etti, o yaman köylü ferasetini topladı başına, konuştu:</p>

  <p>“Mack gibi faal bir adamın yatağa bağlanıp kalması, mahvolması demektir; anlamayacak ne var bunu? Onun ayağa kalkması lazım!”</p>

  <p>“Zaten zor olan da bu ya; onu eski sağlığına kavuşturmak.”</p>

  <p>“Evet evet!” diye cevap verdi Hartvigsen ve yürümeye başladı. “Mack dervişler gibi çalı çırpı üzerinde yatacağına, ben banyo teknesini gömdüğümüz yerden çıkarırım; olur biter bu iş!”</p>
</body>
</html>
