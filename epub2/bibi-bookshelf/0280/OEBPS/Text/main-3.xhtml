<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 id="ub9a8cb32-6b10-4bf7-8b55-636a14eea02d" style="text-align: center;"><a id="bookmark0"></a><span style="font-weight:bold;">25</span></h2>

  <p>Ve o gece geç vakit banyo teknesi tekrar ortaya çıktı. Çok garip oldu bu. Baronesin haberi yoktu, Rosa’nın haberi yoktu; güzel bir ay ışığında, kuzey kızıllığı vardı, ormana gittik, apar topar yaptık ettik bu işi. Gömülürkenki adamlardı yine: Kolcu Svend, demirci ve fıçıcı. Toprak hâlâ yumuşak olduğu için güçlük de çekmediler.</p>

  <p>“Barones kesip atmasaydı iş bu raddeye gelmez, tekneyi gömmezdik,” diyordu Hartvigsen. “Kadın milletine uymak doğru değil!”</p>

  <p>Ellerinde kürekler, üç adam da aynı fikirdeydiler; cevap verdiler: “Kadın milleti mi... boş ver! Al birini vur ötekine!” Üç adam canla başla çalışıyor, ne yaptıklarını çok iyi biliyorlardı. Bu korkunç teknenin kendileri ve daha birçokları için, şimdi yine aynı derecede tehlikeli olduğunu biliyorlardı; fakat yoktu yapılacak başka şey! Ama nedir, ilk arama taramaya kadar tam bir yıl vardı önlerinde. Hem sonra, Mack’ın yatak hastası olması öyle bunalmalara sebep olmuştu ki, başka rahatsızlıklar, sıkıntılar çok daha iyiydi onların yanında. Mack’ın banyo teknesinin gömülmesinden Kolcu Svend, evlilik avantajları bakımından, pek öyle kârlı da çıkmamıştı hani; öyle görünüyordu. Her neyse; Svend teknenin çıkarılması için şimdi aşkla toprağı kazıyor, alnından terler sızıyordu. Öbür ikisine gelince; “Sizi yanlış tanımıyorsam, Hartwich!” dedi demirci. “Bu iş için bize biraz borçlanacaksınız, doğrusu!”</p>

  <p>“Kolay; düşünürüz!” diye cevap verdi Hartvigsen. “Siz yatağı kollayın hele; kırmızı ipektendir.” “Sakardır bu fıçıcı!” dedi demirci.</p>

  <p>“Ben mi sakarım?” diye parladı fıçıcı. “Yeter ki yatağa bir şey olmasın; isterseniz ellerimle kazayım!” Çocuklar gibiydi hepsi; övülmek ve ücret almak için uğraşıyorlardı.</p>

  <p>Sonunda banyo teknesi, çukurda ortaya çıktı ve bir halatla yukarı çekildi. Adamlar rahat bir nefes aldılar; bir yerine bir şey olmuş mu, fazla örselenmiş mi diyerek yokladılar, gözden geçirdiler tekneyi. Hartvigsen, üzerine serilmiş çuvalları kendi eliyle topladı, yatağı yastığı silkeledi, sonra mendilini çıkararak ipek kılıfta toz falan varsa temizledi: “Eskilerin bir sözü vardır; onun gibi: Toz da yok, pürüz de yok!” dedi, içi rahatlamış. Sonra adamlar, çukuru doldurdular tekrar.</p>

  <p>Gece bir hayli ilerlemişti. Tekneyi hep birden ortamızda taşıyarak Sirilund’a döndük. Hartvigsen, baronesten çok çekiniyor, yüksek sesle dilekte bulunuyordu: “Ah, şu tekneyi sağ salim eve atabilsek!” Ortalıkta kim kimse var mı, bakmam için beni önden gönderdiler. Belli zamanda geri dönmezsem gelmeleri anlamına gelecekti bu! Konuşulmuş, her konuda sözleşilmişti.</p>

  <p>Salondan dışarı ışık sızmıyordu; koca konakta Mack’la baronesin odalarındaki pencerelerde ışık vardı bir tek. Evin etrafını dolandım, kâhya kadınla hizmetkârlar da lambalarını söndürmüşlerdi. Sonra içeri girdim, kendi odama çıktım. Hatifçe korkuyordum her zamanki gibi; her tarafa bakmış, yatışmıştım oysa.</p>

  <p>Birkaç dakika sonra konağın öte ucunda tutuk ayak sesleri işittim; banyo teknesini getiriyorlar, diye düşündüm. Az sonra da bir kapının açıldığını duydum, sofaya çıktım, etrafı dinledim. Baronesin odasından çıkıp sorduğunu duydum: “Bu da ne demek?” Hartvigsen aşağıdan “Ne mi demek?” diye cevap verdi, pek öyle küstahça değildi sesi. “Bu da ne demek, diye soruyordum!” dedi barones tekrar; artık o kadife ses değildi sesi. Hartvigsen cevap verdi: “Siz gelin hele beyler! Ne mi demek? Yatakta ne halde; nasıl çöktü, görmüyor musunuz? Gözümüzün önünde ölecek adamcağız!” Sofada birisiyle çekişmeyecek kadar gururluydu barones; adamları bırakıp odasına çekildi.</p>

  <p>Sonra her şey yolunda gitti tabii.</p>

  <p>Ertesi gün gemiler koydan ayrıldılar, yelkenleri geceden açmışlardı. Karadaki işlerini bitirmiş olan Kolcu Svend, şimdi koca teknesinde kaptandı yine; Sirilund’un ve karısının nüfuz bölgesinden çıkmıştı tekrar. Her şey yeniden yola girmişti.</p>

  <p>Ve bakındı şu işe; ertesi günlerde olmadık şeyler oldu: Sirilund’un ruhu, canı Ferdinand Mack, yavaş yavaş, fakat emin, sağlam, ayağa kalktı tekrar. Bir mucizeydi bu; gözümüzün önünde oldu, barones de kabul ve teslim etmek zorunda kaldı bunu. Narin fakat güçlü eliyle işe müdahale etmekten de geri durmadı şu var ki! Evet, baronesteki azim ve sebatı ben başka birinde hiç görmedim: Babası yeniden ilk defa banyoya girmek isteyince barones, keseleme yıkama işiyle başka birini değil de, yeni ve dindar oda hizmetçisi Margrete’yi görevlendirdi. Banyoda çok hoşsohbet bir adam olurdu Mack, her hizmete ayrı ayrı teşekkür ederdi. Margrete gerek o akşam gerek sonraları hiç incinmemiş, sessiz sakin çıktı dışarı.</p>

  <p>Fakat zafer sırası Hartvigsen’deydi şimdi. Mack, iştahı açılıp da yemek yemeye, ayağa kalkmaya başlayınca, Hartvigsen bütün başarıyı kendine mal etti. O saf ve babacan övünmelerini dinlemek bir zevkti doğrusu. “Kırmızı kuşak işe yaramadı,” diyordu. “Doktordu, ilaçtı para etmedi. Derdin ne olduğunu hemen anladım ben. Yöo, hayır, bütün mesele gözümüzü açabilmektedir!”</p>

  <p>Üç hafta sonra yazıhanesindeydi Mack. O gün öğleye ziyafet vardı, iyi şarap vardı; barones kararlaştırmıştı bunu. Salonda oturuyordum, Mack içeri girdi, ziyafet sofrasını gördü. “Kızım nerde, barones kızım?” diye sordu kâhya kadına. “Üstünü değişmeye yukarı çıktı,” diye cevap verdi kadın. Mack geziniyor, benimle konuşuyor, duvardaki saate bakıyordu, iltifat etti bana. “Son zamanlarda sizi de göremedim; iyisiniz ya?” dedi.</p>

  <p>Derken barones girdi içeri, kırmızı kadife bir elbise giymişti; iki küçük de yanındaydı, onlar da bayramlıklarını giymişlerdi.</p>

  <p>“Aa, geldin mi, büyükbaba?” dedi çocuklar, Mack’ı ortalarına aldılar. Mack birkaç güzel söz söyledi onlara, sonra kızına döndü. “Seni sormuştum, Edvarda!” dedi. “Beni sevindirmene teşekkür etmek için.”</p>

  <p>Başka şey söylemedi, fakat ben bu teşekkürün, kızı için çok değerli olduğunu gördüm.</p>

  <p>“Şimdi nasılsın?” diye sordu kızı.</p>

  <p>“Teşekkür ederim; iyileştim.”</p>

  <p>“Biraz bitkinsin galiba?”</p>

  <p>“Yoo, hayır!” diye cevap verdi Mack, başını salladı.</p>

  <p>Sonra sofraya oturduk. Yemekte düşündüm: Bir baba-kız arasında ben bunlarmkinden daha nazik, daha garip bir ilişki görmedim hiç; Sirilund’daki bu konakta esrarlı bir hava var! Mack bir sırasına getirdi, eve aldığı yeni hizmetçi için de teşekkür etti Kızına, “Sahiden de sessiz sedasız, mükemmel bir kız!” dedi. Ve bunu sanki, Petrine’nin, işini neden bırakmak zorunda kaldığını, onun yerine niçin Margrete’nin geldiğini hiçbirimiz bilmiyormuşuz gibi, yüzünde en ufak bir değişme olmadan söyledi Mack.</p>

  <p>Ve o günden sonra Kopçacı, işine ekmeğine tekrar kavuştu; evet, hatta birkaç hafta geçince eş, evlat sahibi de oldu. Kopçacı’nın durumu hiç de kötü değildi hani; Petrine sıhhatli, becerikli, üstelik neşeli bir kızdı; Petrine ne kadar iyiymiş ki, o soytarıyı koca olarak kabul etti, diyordu herkes. Elinden hiç iş gelmiyordu garibin; o yüzden eğri büğrü topuklarla dolaşıyor, kunduralarına bir nalça çakmaya bile üşeniyordu. Öte yanda Kısabacak... ah, iki kafadar ne kadar farklıydı birbirinden! Her akşam Kısabacak oturuyor, çıkardığı çizmelerini gözden geçiriyor, yokluyor, sıcak katranla bir güzel yağlıyor, tabanlarda birazcık boş yer görse, köseleye son bir çivi daha sokuşturuyordu. Fakat çizmeler de çizmeydi ha! Ayaklarında lök gibi duruyor, dört yıldır eskimiyordu. Kopçacı’nın kunduralarına ters ters bakıyordu Kısabacak.</p>

  <p>İki kafadar, şimdi eskisi kadar çok görüşemiyorlar, Kısabacak gitgide yalnız kalıyordu. Kopçacı’nın şimdi bir sürü takıntısı vardı, eş evlat sahibiydi, evlenmişti, aile babasıydı ve Kısabacak’a Bramaputra’nın hatırası kalmıştı ancak. Neyi konuşacaklardı şu halde? Hem sonra o soytarıyla anlaşabilmek kolay mıydı? Uzun zaman sağda solda sürtmüş, düğününde Mack’ın iki beygiriyle kızağını ödünç almış olmakla övünmüştü. Bunun bu kadar sözünü etmek, koskoca bir adam için zahmete değer miydi? Yeni evlilerin barındıkları yer, doğru dürüst bir yer olsaydı bari!</p>

  <p>Ah ah, bu sonuncu mesele, Kopçacı’nın da kafasını kurcalıyordu daima: Oda hâlâ onun olmamış, köyün garibi Fredrik Mensa ölmemişti. Kopçacı, Kısabacak’a şöyle diyordu: “Şendeki kuvvet bende olsaydı sille tokat öldürürdüm o canlı cenazeyi!” Elleri acınası bu adamcağız söylüyordu bunu. Başkaca bir engel yokmuş da kuvvetsizmiş garip! Kısabacak cevap verdi: “Hayvan gibi konuşma” Kopçacı bağırdı: “Yaşamak mı bu? Nefes alamıyoruz!” Ağır ve düşünceli bir sesle, “Evet evet!” dedi Kısabacak. “O değil de, çocuk için çok fena!” Kopçacı köpürüyordu: “Jens neden inmedi aşağı, niye gelmedi kadavranın yanına tekrar? Neden? Benden önce onun yanında o kalıyordu; ama şimdi çatı altında bir oda verdiler kendisine.”</p>

  <p>Kısabacak haklıydı; çocuk için kötüydü en çok. Gözleri kahverengi, toraman bir oğlandı. Güzelce sarıp sarmalayıp odadan çıkardıkları zamanlar dışında, temiz hava aldığı yoktu yavrucağın. Bütün gece Fredrik Mensa’nın havasını soluyor, burnu tıkalı, ağlıyordu. Fakat hayatta her şey bilgece düzenlenmiştir: Bir çocuk, şüphesiz duyguları gelişmemiş* katlanır her şeye. Eh işte, Fredrik Mensa da orada yatıyor, tut tut ve bobo bobo diyerek çocuğa bir eğlence oluyordu. Tonton ihtiyarcık, odaya viyaklayan bir çocuk geldi diye hiç şikâyet etmezken, başkasının ondan şikâyetçi olması doğru muydu?</p>

  <p>Haftalar geçiyor; günlerin uzamaya başladığını artık fark ediyoruz; kutlu ışık yavaş yavaş dönüp gelmekte artık. Gizli saklı bir şey kalmasın istiyorum: Bu kış haftaları çok çetin oldu benim için; Tanrı’nın inayeti olmasaydı ben böyle selametle atlatamazdım bu kışı. Tanrı'ya şükürler olsun! Kaderimin böyle olması, benim suçum; kimseden şikâyetçi olamam.</p>

  <p>Rosa eskisi gibi, ara sıra mağazaya uğruyor, eve öteberi alıyordu; küçük Martha’yı da getiriyordu, hem oyalanmak için hem de aldıklarının taşınmasında az çok yardımcı olsun diye. Şimdi karnı çok şişmişti Rosa’nın.</p>

  <p>Bir seferinde, “Artık bize hiç gelemeyecek misiniz?” dedi bana.</p>

  <p>“Yoo, gelirim, teşekkür ederim!” diye cevap verdim sadece.</p>

  <p>“Herhalde vaktiniz olmuyor. Torpelviken’e gidiyor musunuz sık sık?”</p>

  <p>“Hayır!” dedim.</p>

  <p>“Ya? Fakat gitmelisiniz!”</p>

  <p>O büyük olaydan önce Rosa ile yaptığım son kısa konuşma bu oldu. Mağazada tezgâhın önündeydik, ayrılırken sıcak elini uzatmıştı bana. Mavi tilki üzerindeydi. Bunları düşünmek ne tuhaf! Bu kadın ne kadar da etkilemişti beni: Rosa mağazadan gidince hissettirmeden demin onun durduğu yere yürüdüm, orada durdum. Etrafa sanki hafif bir sıcaklık, bir tatlılık yayılıyordu oradan; bunu duymak bir iç rahatlığı verdi bana. Evet, soluğunu hiç hissetmemiştim, fakat hayalimde canlandırıyordum; kim bilir ne hoştu. Ellerinin, yüzünün sıcaklığından, ayrıca belki de hayranlığımın sınırsız oluşundan doğuyordu sadece. O günlerde neler düşünmedim: Tanrı bana Rosa’yı verseydi, hayattaki yerim, durumum; bu şimdi varacağım noktadan daha ileride olurdu ihtimal! Sonradan daha sakin bir görüşe vardım, kaderime boyun eğdim. Tanrı'nın dediği olsun!</p>

  <p>Sirilund’da her şey eski düzeninde yürüyor; Mack yazıhanesiyle, Hartvigsen dışarıdaki işlerin kontrolüyle uğraşıyorlardı. Sıkılmaya başlamış, sofuluğunda rahat huzur bulamamıştı barones, yine. “Artık kiliseye gitmiyorum, çünkü rahip orada dikiliyor sadece ve yetişkinlerin konularında çocukça sözler ediyor,” diyordu. Sonradan açıkça şöyle dedi; çocuklarla koşup gelip bizleri yataklarımızda patakladığı o pazar gecesi, büyük perhiz arifesiydi; şöyle dedi: “Oruç, tövbe istiğfar, çarmıha geriliş... herkesin ağzında hep bunlar, hep bunlar! Bıktım artık! Vurun çocuklar, vurun!”</p>

  <p>Evet, Barones Edvarda er geç her şeyden bıkıyordu. İşte şimdi birkaç günlüğüne tekrar neşelenmiş, coşmuş, şarkılar söylüyor, kendini kapıp koyveriyordu. “Neyin var?” diye soruyordu iradeli ve dindar Margrete’ye. “İçini çektin; var mı bir faydası?” diyordu. Margrete de gitgide sessizliğini kaybediyor, evet, barones onu da etkiliyor, her fırsatta ciddiyetinden uzaklaştırıyordu. Hem sonra Mack’ın banyoda söylediği kurnazca sözler karşısında uzun zaman sağır kalmak da kolay değildi; Margrete de her vakit kendini bu derece kollayamayacaktı belki de. Bir gece Mack, ondan Kolcu Svend’in karısı Ellen’i de banyoya getirmesini isteyince Margrete, peki, dedi, fakat yüzündeki o masum ifadeyi de değiştirmedi. Ah ah, toy Margrete için bu iş kolay değildi herhalde! Şimdi artık barones de karışmıyor, babası aklına esen çılgınlığı yapsın, oralı olmuyordu. Sofuluk döneminden önce nasılsa, yine öyleydi her şey.</p>

  <p>Fakat Ellen, onun bu dünyada sevdiği tek kişi, Mack’tı işte. Ne tuhaf; Mack’ın yanında bir başkasını görmeye de tahammül edemiyordu. Mesela şu Margrete; ne işi vardı Mack’ın yanında? Bir akşam geç vakit penceremin önünde ikisinin bir kavgasını duydum; Mack’ın banyo odasından söylene çekişe çıkmışlardı. Ellen de, Margrete de öfkeliydiler. Yüksek sesle konuşmaktan çekinmiyor, kıyasıya laflar ediyorlardı. Pencereyi tıklattım, fakat aldırmadı ikisi de.</p>

  <p>Yarı kısık, o şehvetli sesiyle, “Sen de amma malın gözüymüşsün!” diyordu Ellen.</p>

  <p>“Kes sesini!” diye cevap verdi Margrete. “Ben sensiz de yaparım bu işi.”</p>

  <p>“Acaba? Beni çağırmanı o kendisi istemedi mi senden?”</p>

  <p>“Ne olmuş istediyse? Nefsine hâkim oluyor, tek durabiliyor musun?”</p>

  <p>“Bana sofuluk mu öğreteceksin? Hıh!”</p>

  <p>“Evet, sofuyum ben; ya sen nesin peki?” diye cevap verdi Margrete, içerlemiş. “Kendini tutabiliyor musun?”</p>

  <p>“Senin de için gidiyor ama; gözlerinden belli! Tüh sana!” dedi Ellen.</p>

  <p>Margrete hınçla bağırdı:</p>

  <p>“Nee; tükürdün, öyle mi? Söyleyeceğim bunu ona.”</p>

  <p>“Git söyle, umurumdaydı sanki! Her tarafını keseliyor, sabunluyorsun; nedenmiş o? Gözümle gördüm.” “Ne emrederlerse onu yaparım ben.”</p>

  <p>Ellen, Margrete’nin taklidini yaptı: “Ne emrederlerseymiş! Kendine güvenme o kadar. Seni kaç kere kucakladığını çok iyi biliyorum.”</p>

  <p>“Bunu sana o mu söyledi?”</p>

  <p>“Evet, o söyledi.”</p>

  <p>“Sorarım ben ona.”</p>

  <h2 id="u873f1fdd-9825-4c55-9646-35dd5a501536" style="text-align: center;"><a id="bookmark1"></a><span style="font-weight:bold;">26</span></h2>

  <p>Bir sabahtı, Hartvigsen koşar gibi mağazaya geldi, tezgâhın arkasına yürüdü, yazıhaneye girdi. Ancak birkaç dakika içerde kaldı; dışarı çıktığında birisi her zamanki gibi onunla konuşmak, ona bir şey sormak isteyince, Hartvigsen eliyle geri çevirdi adam. “Bugün vaktim yok; evde karım hasta,” dedi.</p>

  <p>Birdenbire şiddetli bir acı hissettim, “Uff!” dedim. “Yoo, yoo!” dedi Hartvigsen, gülümseyerek. “Geçti şimdi, fakat...”</p>

  <p>“O halde bu gece oldu.”</p>

  <p>Hartvigsen cevap verdi:</p>

  <p>“Evet, doğrusu bu ya: bir oğlan!”</p>

  <p>Hartvigsen hiç uyumamışa benziyordu; için için seviniyor, gururlanıyordu. Steen Kalfa’ya emretti, mağazadaki yoksul iki kadına ne istiyorlarsa vermesini söyledi; geldiği gibi acele gitti mağazadan. Besbelli sadece Mack’a haber vermeye gelmişti. Hey gidi Mack; ondan şüphe edilir, nefret edilir, ancak kudreti, beyliği unutulur gibi değildi!</p>

  <p>Haber etrafa yayıldı; baronesin çocukları bile şimdiden Rosalara gidip mucizeyi görmek için yalvarıyorlardı. Çiftliğe, ambarlara bayraklar astırdı Mack. Gerçi Sirilund’da doğum çok seyrek bir şey değildi ama her seferinde bayrak çektirmek yakışmazdı Mack’a; fakat şimdi başkaydı. Mack’ın bu inceliği onda da iyi bir etki bıraktı. “Ne derlerse desinler, kibarlıkta, nezakette üstüne yoktur ortağımın!” dedi Hartvigsen.</p>

  <p>Barones bile, yalnız kendisini değil, henüz başkalarını da sevdiğini gösterdi: Her gün Rosa’ya gidiyor, eski dostuyla candan ilgileniyordu; derken iki kızını da götürdü Rosalara.</p>

  <p>Rosa da artık ayağa kalkmıştı, evden dışarı da çıkıyordu, işitiyordum: Sıhhatli, sevinçliydi genç anne; çocuğuna çok sevinmiş, kaygılarından kurtulmuş, evet, doğan toraman, anne için büyük mutluluk kaynağı olmuştu. Tebrik etmeye kendiliğimden gitmek istemiyor, işi tesadüfe bırakıyordum.</p>

  <p>Onunla karşılaşmam sırasında büyük ve önemli bir hadise olacağı, kaderde yazılıymış meğer.</p>

  <p>Bahara giriyorduk; gündönümü; fırtına, çalkantılı</p>

  <p>deniz ve karanlık geceler dönemi. Bir gece posta vapuru düdüğünün, Sirilund önlerinde acı acı öttüğünü duydum. Tanrım, bize acı; denizde olanları sağ salim karaya ulaştır, dedim içimden.</p>

  <p>Ertesi sabah hava açmıştı, sırtıma bir pelerin aldım, ambarların oraya gidiyordum; ileride Rosa’yı gördüm, yetiştim ona; üzerindeki mavi tilkiden tanımıştım.</p>

  <p>Tam selam verecek, tebriklerimi söyleyecektim ki, telaşla, “Benoni’yi gördünüz mü?” dedi Rosa.</p>

  <p>“Hayır.”</p>

  <p>Bir şeyden ürkmüşe benziyor, dudakları titriyordu:</p>

  <p>“Lapon Gilbert geldi yine, dedi ki... Korkuyorum, evde duramadım, hizmetçiye bıraktım çocuğu. Benoni’yi arıyorum.”</p>

  <p>“Telaşlanmayın! Ne dedi Gilbert?”</p>

  <p>“Gelmiş. Posta vapuruyla, bu gece. Nikolai. Geldi nihayet, ölmemiş. Demircinin evindeymiş. Önden gidip bakar mısınız, iskelede mi Benoni?”</p>

  <p>Hemen koştum. Hartvigsen iskelede yoktu; bir adam aramada bana yardım ediyordu, bir yabancı. Fakat fıçıcı ile bir tanıdığıymış gibi konuşuyordu. Önce kimi aradığımı sordu bana; iyi giyinmişti, selam verişinden iyi bir kimseye benziyordu. Hartvigsen’i aradığımı söyledim, “Karısı soruyor, kendisi de az ilerde, yolda,” dedim. Adam da harekete geçti birden, Hartvigsen’i arama telaşıma o da katıldı.</p>

  <p>“Ben de arayayım sizinle,” dedi. “Tanırım kendisini.”</p>

  <p>Sonra koşarak döndük geldik Rosa’nın yanına.</p>

  <p>Rosa daha uzaktan bizi görünce vurulmuşa döndü, iki kolu birden havaya kalktı. Bense bir şey anlamıyor, bir şey düşünmüyor, bir mana veremiyordum buna. Hartvigsen’i bulamadığımı gördü, dehşete kapıldı herhalde, diye geçirdim aklımdan. Fakat ümitsizliğe düşmek için sebep değildi ki bu; belki değirmendeydi Hartvigsen; çeyrek saatte gidip getirebilirdik onu. Rosa birkaç adım ötemizde bizden uzaklaşıyordu boyuna; hali yürekler acısıydı: Mavi tilki kürküyle iki büklüm, kaçmak isteyen bir hayvandan farksızdı şimdi. Yaklaştıkça hıçkırıklarını işitiyorduk; hayvan şimdi uluyordu sanki. Anlatmak bir ıstırap bunu. Derken yoldan, yana doğru sendeledi; derin kara, rüzgârda karları süpürülmüş bir kayaya bıraktı kendini.</p>

  <p>Yanına vardığımızda yüzünü yabancılaşmış gördüm; yüzü seyiriyordu ve derisi kül gibi olmuştu. Güçlükle soluyordu Rosa.</p>

  <p>Birdenbire, “Korkma, Rosa!” dedi adam ona, “Benoni’yi arıyoruz; değirmende olmalı.”</p>

  <p>Beynimden vurulmuşa döndüm; adamın Nikolai Arentsen olduğunu o anda anlamıştım; Tanrı’nın bu gece sağ salim karaya çıkardığı bu zavallı, Nikolai’dı; ben de onu bu aptallığım, bu düşüncesizliğimle alıp dosdoğru Rosa’ya getirmiştim.</p>

  <p>Kötürümleşmiş gibiydim, ne yapacağımı bilmiyordum. Adam da bir şey yapmadı, serinlemek için başından kürklü kasketini çıkardı sadece; bir-iki de söz söyledi; başında saç yoktu hiç.</p>

  <p>“İnan ki değirmendedir Benoni,” dedi. “Çok uzağa gitmemiştir.”</p>

  <p>Gözlerini dikmiş, ona bakıyordu; titrek bir sesle, “Sen burada ne arıyorsun?” dedi Rosa.</p>

  <p>“Öff, koşmak sıcaklattı beni!” diye cevap verdi adam, kasketini giydi tekrar. “Ne mi arıyorum? Bazı işlerim var görülecek. Sonra burada ihtiyar bir anacığım da var.”</p>

  <p>Rosa’ya yaklaştım, koltuğundan tuttum, benimle gelmesini rica ettim, “Soğuk taşta oturmayın öyle!” dedim.</p>

  <p>Kalkmadı, kaskatı cevap verdi:</p>

  <p>“Ne fark eder!”</p>

  <p>“Evet, bu gece posta vapuruyla geldim,” diye devam etti adam. “Berbat bir hava. Köpüren bir deniz. Demircinin evine sığındım, sabaha kadar uyumadık, iskambil oynadık; zararsız, çocukça bir oyun.”</p>

  <p>Artık hiçbir şey dinlemek istemiyordum; Rosa’yı kaldırıp götüremediğim için de bırakıp gitmek istedim onu; yine Hartvigsen’i arayacaktım.</p>

  <p>“Gitmeyin!” dedi Rosa.</p>

  <p>Adam da yüzüme baktı, Rosa’nın hatırı olsun gibilerden. “Hayır, gitmeyin. Hartvigsen’i her zaman bulabiliriz,” dedi.</p>

  <p>O anda iki şey düşündüm: Rosa bana siz bir çocuksunuz demişti; iki büyük konuşurken yanlarında bir çocuk durabilirdi pekâlâ! Yine bir küçültme miydi bu?</p>

  <p>“Fakat niçin gitmeyeyim?” dedim.</p>

  <p>“Niçin mi? Şey... hayır, gitmeyin!” diye cevap verdi Rosa.</p>

  <p>İkinci düşünceme geçtim. Ben burada kalırsam, kendini daha emniyette hissedecek herhalde. Bu karşılaşmayı önleyememişti, şimdi bu işe bir son vermek istiyor. Ben de kaldım.</p>

  <p>“İşte Nikolai!” dedi bana Rosa.</p>

  <p>“Nikolai Arentsen!” dedi adam. “Eskiden avukattım, zamanında yarı ilahtım buralarda. Yasaydım, kanundum. Şimdi İncil oldum.”</p>

  <p>Bütün bu sözler bana yöneltildiği için sordum ben de: “İncil dört tanedir, hangisi?”</p>

  <p>“Bak, sana şunu söyleyeyim, Rosa!” dedi Arentsen ve beni büsbütün görmezden geldi. “Şana kalırsa ikimiz gidip suya atmalıyız kendimizi!”</p>

  <p>“En doğrusu da bu galiba!” dedi Rosa.</p>

  <p>Bir sessizlik oldu.</p>

  <p>Adamı inceliyordum: Otuzunu geçmiş, görünüşü ne iyi ne kötü, kısa boyunlu, güzel ağızlı, şişmanca bir adamdı.</p>

  <p>“Niye en doğrusu?” diye sordu birdenbire. “Kocan var, çocuğun var, önünde uzun bir ömür. Hiç olur mu, Rosa?”</p>

  <p>Rosa cevap verdi:</p>

  <p>“Bakıyorum, hiç değişmemişsin!”</p>

  <p>Fakat kuzum, niçin oturdu da bu adamla konuşup duruyor bu Rosa? Neden kalkıp gitmez, diye düşündüm.</p>

  <p>Arentsen kısa konuştu, kesin konuştu:</p>

  <p>“Dinle, Rosa, ne demiştim ben? Senin kocan ben değil, Postacı Benoni olmalı, dememiş miydim sana? Öksüz bile anlardı bunu!”</p>

  <p>“Evlenmeme bir şey demiyor musun?”</p>

  <p>“Hayır! Yok ki bir terslik!”</p>

  <p>“Yok, öyle mi?” Rosa ilk defa içten ilgili, sordu: “Senin için öldü dediler, evlendim ben de.”</p>

  <p>“Evet, her şey yolunda. Şey yani, bırak canım, yolunda değil ya; ben buraya hale yola koymaya geldim. Öldü mü dediler? Aa, elbette, bir ölüyüm ben. Öleyim diye para verdiler ya bana! Fakat tamamını alamadım paranın. iyi kalpli beyler kandırdılar beni. Ben de onun için tekrar ortaya çıktım ve hayattayım!”</p>

  <p>Rosa, Arentsen’in edepsizliklerine alışıktı şüphesiz; fakat yine de irkildi ve Arentsen gördü bunu.</p>

  <p>“Peki peki!” diye sırıttı Arentsen. “Çok korktun falan filan. Fakat fazla yaşamak niyetinde değilim; paramı alır almaz öleceğim tekrar. Benim burada oluşum, dolandırıcılar yüzünden; bunu bil! Onlara iki kere hatırlattım; seni düşünselerdi biz burada karşılaşmazdık böyle. Yaşadığımı anama iki kere duyurdum; fakat dolandırıcılar öldürmediler beni.”</p>

  <p>Rosa yatışmıştı, ellerini katladı/ “Ah ne korkunç bütün bunlar!” dedi.</p>

  <p>“Evet, korkunç bir insanım ben; eskisi gibiyim, değişmedim. Fakat o beylerden bekler miydin sen bunu? Hem beni yanlış anlama! Kocanı o kadar suçlamıyorum; suç asıl onu idare edende.”</p>

  <p>“Kimmiş bu? Anlayamıyorum...”</p>

  <p>“Mack.”</p>

  <p>Arentsen’in sözlerinde dikkate değer ve doğru bir şeyler vardı; yalnız bu kaba açık yüreklilik iyi bir amaç uğruna kullanılsaydı, daha isabetli olurdu.</p>

  <p>Bir sonuca varması için, Rosa’ya yardım etmek istedim:</p>

  <p>“Affederseniz ama, sorar mısınız bu bey, kendine ait bir işi inceden inceye size neden anlatıyor?”</p>

  <p>“Sana bunu da söyleyeyim!” diye cevap verdi Arentsen, yüzü Rosa’ya dönük. “Benoni ile evliliğin yasal. Benim bundan bir şey elde etmek istediğim yok yani. Ben yıllar yılı, hak ettiğim küçümsemelerini kabullendim; öyle ki, sen bana katlanabilmek için geçmişi, çocukluğumuzu, benim o zamanki halimi düşündün, o hatıralara dönmek zorunda kaldın. Güzel! Fakat şimdi mesele şu: Vermeyi kabul ettikleri para lazım bana; bir iş için lazım! Bu konuda bana belki Rosa yardım eder, diye düşündüm.”</p>

  <p>“Çocukluk hatıraları için söylediklerin çok doğru!” dedi Rosa, kendi düşüncelerine cevap verdi böylelikle. Belki daha bazı şeyler söyleyecekti, fakat Arentsen sözünü kesti:</p>

  <p>“Evet, bunu evvelce de söylemiştin, biliyorum. O çocukluk hatıralarının sefasını sürmek sence zahmete değer bir şeyse buyur, hayrını gör! Aslında sen beni, karşında biraz duygulanacağın, biraz acıyacağın bir adam olarak görseydin sevincinden uçardın ya; hadi neyse! Seni kaybetmekle mahrum kaldığım şeyler için bir damla gözyaşı akıtmalıydım, değil mi? Duyarlığına kucak açsaydım da diz çöküp ayaklarına kapansaydım hoşlanmaz mıydm yani?”</p>

  <p>Bu rezil herifin şaşmaz ve sağlam bu pervasızlığı karşısında duyduğum saygıyı hiç unutmayacağım! Rosa’ya kalkması için yardım etti, hemen doğruldu kalktı Rosa; alınmış, içerlemiş, kaşlarını çatmıştı.</p>

  <p>“Seninle konuşmak istemiyorum!” dedi Rosa.</p>

  <p>“O senin bakır kızılı gülümsemelerini hatırlatsam... o zaman da mı?” diye sordu Arentsen, bildiğinden şaşmayarak.</p>

  <p>“Hayır!” diye cevap verdi Rosa; yine oturmuştu, ayakkabısının burnuyla karları eşeliyordu boyuna. Hiç bu kadar üzgün görmemiştim onu.</p>

  <p>“Çocuğuna git haydi!” dedi birdenbire Arentsen; anlayışlı ve güçlüydü sesi. “İşimiz bitti çünkü.”</p>

  <p>“Evet!” dedi Rosa da. “Tanrı biliyor ya; bitti.” “Sadece... paramı almadım ben.”</p>

  <p>“Muhakkak alacaksın. Benoni ile konuşacağım.” “Teşekkür ederim!”</p>

  <p>“Bir yanlışlık herhalde. Suçun Benoni’de olmadığına eminim.”</p>

  <p>“Doğru. O halde niçin burada karların üstünde oturuyorsun? İşim görüldü benim.”</p>

  <p>Bir sessizlik oldu.</p>

  <p>“Bilemiyorum,” diye cevap verdi Rosa. “Ben belki de birazcık olsun utanmanı bekliyorum.”</p>

  <p>“Boşuna, Rosa!”</p>

  <p>“Demek benim karşılığımı ödemediler sana?”</p>

  <p>“Ha ha, devam etmek istiyorsun galiba!” diye cevap verdi Arentsen ve doğruldu. “Aramızda konuşulacak bir şey kalmadı; şimdi sıra ayrılmaya geldi, öyle değil mi?”</p>

  <p>Rosa başını salladı.</p>

  <p>“Evet, bence çok fena yaptın, çok fena!” dedi. “Falan filan! Hayır, yavrum, hiç de öyle değil! Senin payına düşen, gönlüne göre olmadı; budur mesele. Şimdi evine gidince benim için gözlerinden bir damlacık hüzün akıtırsın herhalde!”</p>

  <p>“Hayır, hayır, asla ağlamayacağım!”</p>

  <p>“Fakat asıl bunu yapmak istersin bence!”</p>

  <p>Ah ah, rasgele olmuyor, dokunaklı her sözüyle Rosa’yı canevinden tekrar tekrar yaralıyordu Arentsen. Derken ayağa kalktı Rosa; yolda evine doğru gidiyordu, biz arkasından yürüyorduk.</p>

  <p>“Arayıverin; Benoni’yi bulun benim için/’ dedi bana.</p>

  <p>Yoldan henüz ayrılmamıştı, adımları kendiliğinden yavaşladı. Arentsen kasketini çıkardı. “Teşekkür ederim,” dedi. “Kocanla konuşacaksın şu halde?”</p>

  <p>Arentsen’in yüzüne bakmadan başını salladı Rosa.</p>

  <p>“Güle güle!” dedi Arentsen, kasketini taktı. “Daha ne bekliyorsun?”</p>

  <p>“Sus artık, yeter!” diye bağırdı Rosa. “Olur şey değil! Ne mi bekliyorum?” Bana döndü. “Lütfen!” dedi. “Benoni’yi herhalde değirmende bulursunuz!”</p>

  <p>Peki anlamına başımı salladım; araya yine Arentsen girdi. “Evet, biliyoruz, ben şahsen oraya giderken gördüm onu,” dedi. “Sana gelince: Son sözü bekliyorsun. Ne olsun son söz? Mesela şu: Sen şimdi mağazaya ortaksın, birkaç şişe konyak alabilmem için elbette kredi açabilirsin bana!”</p>

  <p>Rosa arkasına döndü, evine aşağı giden yola saptı hemen.</p>

  <p>Biz iki erkek bir süre yürüdük; ikimiz de konuşmuyorduk. Arentsen’in kendine ve Rosa’ya karşı, yok yere ne kadar insafsız davrandığını düşündüm. Bunu Rosa’ya yardım etmek niyetiyle yaptıysa hiç de öyle adi değildi bu adam.</p>

  <p>Sirilund’u geçtik, demircinin evinin yanındaki yol kavşağına gelmiştik ki, “Demek siz şimdi Benoni’yi arayacaksınız!” dedi Arentsen. “Bulursanız, olur ya beni görmek ister. Yerim burası; demircinin yanında kalıyorum ben,” dedi.</p>

  <p>Değirmene kadar gittim, Hartvigsen’i bulup haberi verdim. Hartvigsen konuşmadı uzunca bir süre, sonra konuştu:</p>

  <p>“Bu işin gerisinde bizim Mack var yine. Sözde halletmişti meseleyi! Demirciye beraber gidelim, olmaz mı?”</p>

  <p>Kabul etmedim, fakat Hartvigsen “Ne yalan söyleyeyim, Nikolai ile karşılaşmak hiç de hoş değil; üzüntülü bir şey benim için!” deyince, ben de beraber gittim.</p>

  <p>Demircinin evine geldik. Arentsen bizi pencereden görmüş olacak ki, kapıda durmuş, bekliyordu. İkisi şöyle bir selâmlaştılar. “Eh, işte geldi Hartvigsen!” dedim, biraz uzaklaştım onlardan. Birkaç dakika konuştular, bazı rakamlar söyleştiler, ikisi de aynı derecede şaşırmışlardı. “O kadar aldım, hepsi bu!” dedi Arentsen yüksek sesle. Ayrılırken Hartvigsen, ona elini uzattı. “Şimdi benden çekeceği var Mack’ın!” dedi Hartvigsen bana.</p>

  <p>Mağazaya geldik, ben dışarıda bekledim, Hartvigsen yazıhaneye girdi, çeyrek saat içeride kaldı; sonra beraber, evine doğru yürüdük.</p>

  <p>“Çok korkunç adam, bu Mack!” dedi Hartvigsen. “Nikolai’ın öldüğünü söyledi; karımı da beni de kandırdı.”</p>

  <p>“Şimdi ne diyor?”</p>

  <p>“Ne diyecek! Evet, Rosa için, herkes için öldü o, dedi. İşte bana verdiği cevap. Ne kurnazdır, o yok mu o; bulunmaz onun gibisi!”</p>

  <p>“Peki, para için ne dedi?”</p>

  <p>“Cevap mı yok onda! Paranın miktarı öyle çok ki, söylemeye utanıyorum. Neyse; Mack benden yüklüce bir para sızdırmıştı. Meğer Nikolai’a çok daha azını vaat etmiş, birkaç bin taler noksan benden aldığı paradan. 'Ne demek bu?’ diye sordum Mack’a. ‘Eh,’ dedi, 'bu şu demek ki: Ben komisyoncuyum sadece.’ İşte bana verdiği cevap! 'Ben, Rosa’nın boşanma işini belli bir para karşılığında aldım üzerime,’ dedi. ‘Fakat Nikolai’a vereceğim seni ilgilendirmez, Hartwich!’ dedi. Gerçekten de böyle düşünüyor. Var mı bildiğiniz başka bir dolandırıcı, Mack gibi? Ben ki, onun banyo teknesini çukurdan çıkarayım, ona yardım edeyim, sırf iyiliğimden o edepsiz hayatına dönmesini sağlayayım, al işte mükâfatı!”</p>

  <p>“O halde Arentsen’e de vaat ettiği parayı vermedi?”</p>

  <p>“Vermemiş, sadece yarısını vermiş; zavallının geri kalan alacağını iç etmiş! ‘Neden böyle yaptınız?’ diye sordum Mack’a. ‘Ben onu asla dolandırmadım,’ diye cevap verdi, ‘ben bütün parayı bir kerede veririm demedim ki, beklesin! İşlerimizde bize para lazım!’ diye cevap verdi. Yok yok; onunla konuşmak boşuna; ne söylesen cevap hazır!”</p>

  <p>Evlerinin yol kavşağında durdu Hartvigsen.</p>

  <p>“Hemen karınıza gidin!” dedim. “Ne zamandır sizi bekliyor.”</p>

  <p>“Evet, zavallı Rosa!” diye cevap verdi Hartvigsen ve evine doğru baktı. “Bütün gün yolumu gözledi, öyle mi? Çocuk da yalnız kaldı! Fakat inanılır şey değil; ne olmuş öyle o Nikolai; tanınmaz hale gelmiş! Bugün karar verdim: Biçare, daha uzun zaman beklemesin parasını, bir defada bütün alacağını ödeyivereyim gitsin! Söz verdim kendisine; hemen bugün olup bitsin bu iş!”</p>

  <h2 id="u1c8287b7-e175-4310-a60a-16335eef1f2a" style="text-align: center;"><a id="bookmark2"></a><span style="font-weight:bold;">27</span></h2>

  <p>İçeride dışarıda duramadım, oturamadım; bütün gün ortalarda döndüm dolaştım. Hartvigsen’in bir kere daha demircinin evine gittiğini gördüm; Arentsen’e parayı götürüyor, diye düşündüm, ertesi gün ikindi üstü ambarlara, aşağı yürüdüm, Rosa’nın evinin önünden geçersem daha bazı şeyler öğrenebilirim, diye düşünüyordum. Bir şey öğrenemedim şu var ki. Kucağında çocuğu, Rosa pencerenin önünde duruyor, memnun mutlu görünüyordu; çocuğu bana doğru kaldırdı, kasketimi salladım ve düşündüm: Çok şükür, demek bir kötülük gelmedi Rosa’ya! Yürüdüm, iskeleye gittim.</p>

  <p>Rıhtım boyunda Hartvigsen, demirciyle konuşuyordu. Fıçıcı ve yük boşaltma işçileri de rıhtımdaydılar, çalışıyorlardı. Benden başka beş adam daha vardı yani. Hartvigsen, demirciyle, misafirini konuşuyordu; Nikolai Arentsen, Hartvigsen üzerinde çok iyi bir etki bırakmışa benziyordu.</p>

  <p>“Ben de demirciyle, evinde misafir ettiği kişi hakkında konuşuyordum,” dedi Hartvigsen bana. “Dün biraz para götürdüm kendisine, teşekkür etti, sevindi. Evet, gerçi benim vazifem değildi ona bu parayı vermek, çünkü Mack’ın borcuydu bu, benim değil; fakat ne fark eder? Eksik fazla üç-beş kuruş için saçımı yolacak değilim ya! Senin evinde mi şimdi?”</p>

  <p>“Annesine gitti!” diye cevap verdi demirci.</p>

  <p>Hartvigsen, Arentsen üzerine konuşmaya devam etti:</p>

  <p>“Dün yanından ayrılıyordum, hatırladı birdenbire; çocuğunuz olmuş, tebrik ederim, dedi. Eşi bulunmaz bir adam.”</p>

  <p>“Evet, herhalde.”</p>

  <p>İyi kalpli Hartvigsen, Arentsen’in, hislerini yenip Rosa üzerinde bir hak iddia etmeyişine memnun olmuş, hem de buna şaşmıştı anlaşılan.</p>

  <p>“Bilmediği şey yok; iyi okumuş, çok okumuş bir adam,” dedi Hartvigsen.</p>

  <p>Demirci demin söylediğini söyledi, başını da salladı söylerken:</p>

  <p>“Evet, herhalde, sahiden.”</p>

  <p>“Bizim eve öğretmen olmak istese hiç itiraz etmem doğrusu!” dedi Hartvigsen.</p>

  <p>Bu söze demirci de, ben de ses çıkarmadık ve Hartvigsen sırayla yüzümüze baktı:</p>

  <p>“Ücretini tam verirdim; yeme içme de tamamdır evimde.”</p>

  <p>“Yoo, hayır, fena olmazdı onun için!” dedi demirci. “Bu işi kendisiyle konuştunuz mu?”</p>

  <p>“Henüz konuşmadım.”</p>

  <p>“İyisi mi, siz yine konuşmayın!” dedim.</p>

  <p>“Ya, niçin? Ne bileyim, pek anlamam, fakat ondan iyisini bulamam herhalde. Bilgi namına ne varsa yutmuş bitirmiş hepsini.”</p>

  <p>“Karınızla konuşsanız bu işi!” dedim.</p>

  <p>“Bu sabah açtım,” diye cevap verdi Hartvigsen. “Fakat karım hemen kapattı bu bahsi; ‘Evimde istemem onu/ dedi. Rosa birçok şeyleri büyütür gözünde. Fakat kadınlar böyledir. Çok ince düşünürler. Rosa için de varsa yoksa ben!”</p>

  <p>Birden, rıhtıma inen yolun başında Nikolai Arentsen göründü. Yaklaşınca selam verdik hepimiz ve Arentsen teşekkür etti. Bir fevkaladelik sezilmiyordu kendisinde.</p>

  <p>“Nasıl intihar edilir, öğrenmek ister misiniz, beyler?” dedi Arentsen.</p>

  <p>Karşılık veremedik hemen; fakat onu çok iyi tanıyan demirci, bunu Arentsen’in şakalarından biri kabul etti herhalde ki, cevap verdi:</p>

  <p>“İntihar mı dedin? Eh, öğrensek pek de fena olmaz hani!”</p>

  <p>Arentsen gerildi, sıçradı ve rıhtımdan denize atıverdi kendini.</p>

  <p>Fakat, ne oluyor... dedik, bakıştık birbirimizle, sonra suya baktık. Koy kış boyu tamamen buz tutmamış, suyun yüzü ince bir kabuk bağlamıştı sade. Cüsseli adam bu tabakayı delmiş, altında hemen kaybolup gitmişti. Birkaçımız denizde yıkanmak istiyor sandık; fakat ne hava müsaitti buna ne de mevsim. Demirci, işin içinde bir kaza olduğunu sezmiş, hemen inip bir kayığa atlamıştı. Rıhtımda kalan bizler, olup bitenin tam bilincinde değildik henüz. Sonra Hartvigsen seslendi fıçıcıya, kendisiyle öbür kayığa binmesi için.</p>

  <p>İki kayıkta usta denizciler, kanca ve sürütmelerle bir saat, iki saat aradık; boşuna. Rıhtımın hemen önünde bile, çok derindi su; herhalde altta da akıntı vardı ki,</p>

  <p>Arentsen gittikçe daha dibe kaymıştı; yirmi kulaçtı oranın derinliği. Hava kararınca aramayı bırakmak zorunda kaldık.</p>

  <p>Dönüş yolunda, “İçime doğmuştu,” dedi demirci. “Geldiğinden beri boyuna konuşuyor, olur olmaz şeyler söylüyordu. ‘Şimdi ne yapmayı düşünüyorsun?’ diye sormuştum; ‘Hiçbir şey yapmayı düşündüğüm yok, her şeyi çoktan yaptım ettim,’ demişti. ‘Ee, ama şimdi çok paranız var,’ dedim; ‘O para annemin!’ diye cevap verdi. Daha ne kadar oldu, işte bugün öğleden önce, ‘Aşağı yukarı bir saat sonra rıhtıma git, rıhtımda ol!’ dediydi bana. ‘Peki, olurum,’ dedim ben; o da kasketini takıp annesine gitti.”</p>

  <p>Susmuştuk hepimiz. Hartvigsen yol kavşağına gelmişti, bizden ayrıldı. Demirciyle ben yürümeye devam ettik.</p>

  <p>Nikolai Arentsen’i düşünüyordum, sordum: “Beraberdiniz, konuştunuz o kadar; neler söylerdi başka? Dün Rosa’yı görmüştü, ne dedi?”</p>

  <p>“O görüşmesi için bir şey demedi. Rosa’yı umursadığı yoktu. Evlendikleri zaman benim evimde oturmuşlardı. Haa, şey dedi yalnız. ‘Rosa’ya rastladım; beygir kaşağısıyla kaşıdım onu biraz,’ dedi. Hep böyle cinaslı, nükteli konuşur, yeni yeni sözler bulurdu hep. ‘Hani bıçkınlar iyi bir dümen çevirdiler mi içleri nasıl rahatlar; ben de öyle rahatım şimdi!’ dedi. Bu mesele üzerine başka bir şey söylemedi. Fakat ne olursa olsun, bu dünyadan göçmeden önce annesine hayli para sağladı yine de.”</p>

  <p>Aradan birkaç hafta geçti, hayat yeniden sessizleşti. Baharda Munken Vendt’e gideceğimi, onunla gezilere çıkacağımı biliyorum. Bu niyetimi şimdi gerçekleştirirdim ya, barones kalmam için kandırdı beni; çocukları da saldı bu işe; onlar da rica ettiler. Peş peşe günler böylece geçiyordu.</p>

  <p>Rosa’dan bana gönderilmiş hiçbir haber yok. Hayatının birçok sırlarını bana açmıştı, son olaylarda bir sırdaştan daha ilerde yerim olmuştu, fakat işte derdini bana dökmek ihtiyacını duymuyordu artık.</p>

  <p>Rosa kendini toparlamıştı, sıhhatli, neşeli görünüyordu; Nikolai Arentsen göçüp gideli derdi tasası yoktu, çocuğu ve kocası için yaşıyordu artık. Eh, iyileşmeyen ne var ki!</p>

  <p>Şimdiye dek hiç böyle olmamıştı: Hartvigsen de her şeyden, herkesten çok memnundu şimdi. Rosa olur olmaz şeylerden korkuyor, diye sızlanırdı; artık yok böyle bir şey! Şimdi kendisine karşı çok iyi olduğundan ötürü övüp duruyor Rosa’yı ve durmadan sıkı giyinmesini, üşümemesini söyledikçe, gülüyor Rosa’ nın bu uyarmalarına. Ve çocuk, minik zıbını içinde o toraman, o da kendi âleminde şimdi.</p>

  <p>“Yakında yeni bir haberim var size, korkmayın sakın!” dedi bir gün Hartvigsen.</p>

  <p>“Ne haberi acaba?” diye sordum.</p>

  <p>“Üzüntülü bir haber değil, fakat... Aklıma esti, küçük bir şenlik, ya da, hani derler ya, bir tören, onun gibi bir şey yapayım dedim. Daha fazlasını söyleyemem.” Fakat ben merak etmemiş görünüp de açıklama istemeyince, devam etti Hartvigsen: “Karım da, ben de biraz canlanalım, diyorum. İkimiz için yani. Sonra çocuğumuz da var; vaftiz edilmesi lazım.”</p>

  <p>Bir ziyafet, diye düşündüm.</p>

  <p>“Ne kadar düşünseniz boşuna!” dedi Hartvigsen ve güldü. Sarı iri dişleri babacan, insancıl parıldadı: “Bahse girerim, ne olduğunu tahmin edemezsiniz!”</p>

  <p>Geceleyin kalktım yine yataktan ve hep boşuna yaptığım bir işi tekrarladım: Ambarlara inen yolu yürüdüm. Rosa’nın odasında gece lambası yanıyordu, herhalde çocuk için. Sessizdi her taraf. “İyi geceler!” dedim; inşallah yarın sabah bir haber yollar bana Rosa!</p>

  <p>Ertesi sabah haber falan almadım, ama Hartvigsen geldi mağazaya. Onun geldiğini görünce ben de mağazaya gittim. Olur ya, bir haber getirmiştir, diye düşünüyordum. Hartvigsen dünkü gibi başladı, önümüzdeki günlerde yapacağı şeye değindi, daha da karanlık, daha da belirsiz bazı sözler söyledi yine. Derken sordum:</p>

  <p>“Evdekiler nasıl; iyiler mi?”</p>

  <p>“Teşekkür ederim!” diye cevap verdi Hartvigsen. “Siz hâlâ görmediniz çocuğu, niçin? Karım hayret ediyor.”</p>

  <p>Derken Rosa’ya gittim. Çocuğu görmeye gidiyorum, diyordum içimden; ziyaretim uzun sürmedi, ah hayır, kısa bir ziyaret oldu bu ve bütün tereddütlerimi sildi süpürdü.</p>

  <p>Sıhhatliydi, canlıydı Rosa; üzgün, dertli değildi artık. “Anlayamıyorum, nerelerdesiniz bunca zamandır?” dedi. “Çocuktan mı korkuyorsunuz yoksa? Gelin, oğlumu görün!”</p>

  <p>Peşi sıra yukarı çıktım; yaşlı hizmetçi ve Martha odadaydılar; kalkıp gidiyorlardı ki, “Yok yok, oturun, prensi göreceğiz sadece!” dedi Rosa.</p>

  <p>Prens uyuyordu. Sahiden de prensti hani; güzel ve tombul; başında beyaz takkesi; ara sıra parmaklarını büküyordu hafifçe. Rosa gözlerini çocuktan ayırmadı, başı yana eğik, onu seyretti hep. Gerekli saydığım bir iki söz söyledim, çocuğun elini tuttum bir an.</p>

  <p>Sonra yine aşağı indik.</p>

  <p>“Şimdi mesutsunuz herhalde!” dedim.</p>

  <p>“Evet, mesudum şimdi.”</p>

  <p>Gönlümden ufak bir gölge kaydı gitti: kıskançlık değil de, Rosa sadece mesut diye bir can sıkıntısı. Ta kalbimde ona saadetler dilediğimi biliyor, fakat başkalarının duygularını da anlamasını, paylaşmasını arzu ediyordum. Ah, işte bahtiyarlığı üzmüş, incitmişti beni.</p>

  <p>“Torpelviken’de miydiniz yoksa; hiç göremedik sizi?” diye sordu, gülerek.</p>

  <p>“Hayır!” dedim kısaca.</p>

  <p>Beni gücenmiş görünce hemen ciddileşti, geçiştirmek istedi.</p>

  <p>“Babamlar nasıl, diye soracaktım da. Fakat iyidirler herhalde. Evet, şimdi babası prensi vaftiz ettirecek.”</p>

  <p>Kendimi zorlayarak sordum: “Ne isim koyacaksınız?”</p>

  <p>“Henüz karar vermedik,” diye cevap verdi. “Kocam, Ferdinand olsun diyor, Mack’ın küçük adı Ferdinand ya... Fakat bilmem ki...”</p>

  <p>Kocam deyişi dikkatimi çekti, eskiden hep Benoni derdi; evet, evvelce de Arentsen’i koca bellemişti. Haset miydi, yoksa kötü kalplilik mi, bu benimkisi? Ona Arentsen’i ve felaketi hatırlatmak istedim.</p>

  <p>“Artık Lapon Gilbert’ten korkmanıza gerek kalmadı,” dedim.</p>

  <p>“Kalmadı,” diye cevap verdi, başını salladı. “Artık ona aldırdığım yok.”</p>

  <p>“Kaza için de üzülmeyin!” dedim.</p>

  <p>“Ne korkunç bir... Ah, düşünmek istemiyorum. Aradan yıllar geçti sanki.”</p>

  <p>“Tabii, düşünmek de lazım, fakat...” dedim.</p>

  <p>“Bilmem ki!” diye cevap verdi. “Gerilerde kaldı çok. Evet, geçti; neler söylemişti, siz de duydunuz. Neyse, şimdi rahatım; bitti hepsi. Evet, çok acıklı oldu sonu, fakat... Benim şimdi kendime, aileme karşı vazifelerim var; doğrusu da bu zaten!”</p>

  <p>Başka vazifesi yok, diye düşündüm. Fakat bir de ben vardım, ben ne olacaktım peki? Gittikçe küçülüyordum; düşüncelerim gittikçe daha yoğun, bu tek kişi etrafında toplanıyordu. Neden kalkıp gitmiyordum? Korkunç bir ümitsizlik, bana her şeyi unutturuyordu. Bir şeyler söylediğimi, Rosa’nın bir şeyler sorduğunu duydum. “Nasıl?” Ah, bende o acı, o güçlü gurur yoktu artık. Sefaletim, çaresizliğim bir durumdu, bir çizgi, fakat ben onu bir vazife yapmıştım; hayatımın bir gayesi olmuştu; bir kemik parçası dilenen Jens’e benzemiştim.</p>

  <p>“Bu gece sokakta durdum, baktım. Pencerenizde ışık vardı, gördüm,” dedim.</p>

  <p>Bu da mı boşuna? Bari teşekkür et, nemli gözlerle gülümse!</p>

  <p>Rosa’nın kaşları çatıldı.</p>

  <p>“Işık herhalde çocuk için yanıyordu; geceleri huysuzlanıyor mu?” dedim, uzaklaştım konudan.</p>

  <p>“Yoo, hayır!” diye cevap verdi Rosa hemen. “Karnı doydu mu uyur yine.” Artık kalkabilirdim. Munken Vendt kalkardı, Nikolai Arentsen kalkardı.</p>

  <p>“Ya ya ya ya!” diye içimi çektim, kayıtsız görünmek için duvarlara, tavana bakıyordum. “Baharda ne yapsam ki, bilmiyorum doğrusu. Munken Vendt’in yanına mı gitsem acaba?”</p>

  <p>“Sirilund’da kalmayacaksınız, öyle mi?” diye sordu Rosa.</p>

  <p>“Bilmem ki! Galiba en iyisi yirmi kulaç derinlerde olmak, sulara gömülmek.”</p>

  <p>“Yok canım, bu kadar ümitsiz olmayın!” dedi Rosa, dostça, cesaret vermek istiyordu. “Evet, çok dertlisiniz, pek zor durumdasınız, fakat...” Birdenbire dışarıya kulak kabarttığını gördüm; yukarıdan ayak sesleri geliyordu. “Prens uyandı galiba!” dedi Rosa ve ayağa kalktı.</p>

  <p>Ben de kalktım nihayet ve elimi uzattım.</p>

  <p>“Kocamı görürseniz bir şey rica etmiştim, söyleyiverin de unutmasın!” dedi Rosa, sofada.</p>

  <p>Fena içerlemiştim, kendimde değildim, cevap verdim:</p>

  <p>“Aklımda kalırsa şayet. Hatırlamaya çalışırım.”</p>

  <p>“Peki peki!” dedi Rosa dostça ve merdivenleri çıkmaya başladı.</p>

  <p>Dönüş yolunda ant içtim, son gidişim olmadıkça asla Rosa’nın evinden içeri adım atmayacaktım. Hartvigsen’e rastladım, Rosa’nın dileğini söyledim ona.</p>

  <p>“Yapacağım şeyi unutur muyum hiç!” dedi Hartvigsen. “Karım günlerdir rica ediyor benden: Mağazayla, Mack’la olan hesapları tasfiye et, kapat, neyimiz var bilelim, diyor. Çok haklı! Çünkü şimdi araya çocuk da girdi; artık yalnız kendimizi değil, başkalarını da düşünmemiz lazım. Ben de şimdi iğneden ipliğe kadar hesap gördüm. Muazzam para; milletin dili tutulur, çöküp kalır herkes iskemlesinde. Yalan değil hani!”</p>

  <p>Hartvigsen akıllanmışa benziyordu. Bu belki de Rosa’nın yardımıyla! olmuş, Hartvigsen’i halim selim zekâsıyla artık Rosa çekip çevirmeye başlamıştı. Hartvigsen’in mağazada ve ambarlarda muazzam hesabı olduğunu, fakat şimdi bütün parasını çektiğini sonradan, mağazadaki Steen Kalfa’dan duydum. Tabii, darda kalmış kimselerin yardımına koştuğu konusunda hep iyi şeyler söyleniyordu, ama ebediyen de “Yazın B. Hartwich’in hesabına!” diyemezdi ya Hartvigsen!</p>

  <p>Bir çocuktu o. Büyük tasfiyeden sonra işte şimdi ayaküstü, yolda yalnız şunu düşünüyor: Ne kadar güçlü kuvvetli olduğunu dışardan birinin, bir yabancının, yani benim bilmemi istiyordu.</p>

  <p>“Dedim ya!” diye devam etti. “Başkaları devrilirken ben dik durmaya bakmalıyım. Düşenin dostu olmaz!” Sonra yine yakında düşündüğü şey üzerine imalara geçti. “Yaman olacak, yaman!” dedi. “Az para ile de yapılacak şey değil hani!”</p>

  <p>Ve başını salladı, gülerek uzaklaştı Hartvigsen.</p>

  <h2 id="u26cc9b59-5244-4684-9e00-e67ba7006c2b" style="text-align: center;"><a id="bookmark3"></a><span style="font-weight:bold;">28</span></h2>

  <p>Paskalya’dan kısa bir süre önce Lofot Adalarından birkaç balıkçı kayığı geldi, köydeki ailelere balık getirdi. Balık avı iyi gitmişti, yarınlardan ümitliydi herkes.</p>

  <p>Bugün, 16 Nisan, ben buraya geleli bir yıl oldu. Küçük odama kapandım, düşüncelere daldım, hayatımı gözden geçirdim. Öğleye doğru güneş çıkınca bir tabloya başlamak geldi içimden; penceremden gördüğüm şeylerin resmini yapacaktım: önce birkaç tarla, sonra değirmenin bir kısmı, nihayet değirmenin gerisinde tepeler; karlara ve güneşe sarılıydı hepsi. Bu tabloyu Paskalya süresince yapabilirim; içim sıkıldıkça. Fakat güneş gözlerimi kamaştırıyor, acıtıyor. Küçükler, Paskalya sabahı güneşin, İsa’nın dirilişine sevinerek dans edip etmediğini görmek için annelerinden izin kopardılar: Gözlerine sarı ipek bir mendil bağlayıp öyle bakacaklardı güneşe. Finlandiya güneşinde görülmüştü bu. Çocuklar, mendili bana da getireceklerini, güneşi bana da seyrettireceklerini söylemişlerdi. Çok yaman bu küçükler! Aramızda hiç dargınlık olmadı; yazın oldu bir kere, ondan başka olmadı. Birilerine vermek üzere çiçek toplamıştım, o çiçekleri mahvettiler. Sonradan düşündüm de, çiçeklerin ziyan olması, hediye edilmez hale gelmeleri, iyi oldu belki de, dedim; kim bilir! O gün bu gün çocuklarla çok iyi dostuz, çok! Sonbaharda ara sıra beni boşlayıp Jens’e giderler, fakat çok geçmez, yine bana dönerlerdi. Kışın kaç kere beraber kızak kaydık, kayak yaptık. Sık sık gelirler odama, kapıyı vururlar hep. Unutur da vurmadan girerlerse hemen dışarı çıkar, düzeltirler hatalarını. Sevinç kaynağımdır onlar benim. Elimden geldiği kadar, ben de karşılıksız bırakmam sevgilerini. Hep de biçimsiz zamanlarda gelir, masal saati başlasın isterler; geri çevirmem isteklerini. Yalnız oturmuş da resim yapıyorsam, dileklerinin ertelenmesini rica ederim.</p>

  <p>Paskalya’dan sonra Hartvigsen, balıkçı kayıklarından birine binip Lofot Adaları’na gitti; av bölgelerinde balık satın alan iki adamına bir bakmak istiyordu herhalde. Hartvigsen’de iş mi yoktu!</p>

  <p>Aradan dört gün geçti, döndü geldi. Ha ha, her zamankinden daha heybetli, daha kibirliydi şimdi: Bir buharlı gemi kiralanmıştı, koca bir gemi. Hartvigsen, kumanda köprüsünde, kaptanın yanında duruyor, kılavuzluğu kendisi yapıyor, dümenciye işaretler ederek yol gösteriyordu. Gün ortasıydı tam da; hepimiz rıhtıma doluşmuş, gemiyi seyrediyorduk. Derken Hartvigsen’in seslendiğini duyduk: “Demir mayna!” Ve geminin çapası, büyük bir takırtıyla suyun derinlerine gömüldü.</p>

  <p>Uzun zamandır dokundurup durduğu büyük olay buydu herhalde: Sirilund’un zengin Hartwich’i buharlı bir gemi kiralamış, Lofot Adalarından bununla dönmüştü. Hartvigsen hâlâ kaptan köprüsünde duruyor, karadaki bizleri sanki görmemiş gibi davranıyordu; fakat sanırım görmüştü pekâlâ ve bundan gittikçe büyüyen bir sevinç duyuyordu. Sonra kaptanla birlikte karaya çıktı Hartvigsen. Selamladık; bir delikanlı gibi sevinçten, gururdan uçuyordu Hartvigsen. Sonra geçip gitti beyler.</p>

  <p>Fakat koca gemi, Lofot’tan o kısa dönüş için değil de, çok daha başka bir iş için lazımmış Hartvigsen’e: Bu gemi, çocuğu vaftiz ettirmeye götürecekti. Buydu asıl olay; bütün öbürleri bunun yanında hiç kalıyordu. Çocuğu, Rosa’nın babası Rahip Barfod vaftiz edecekti, kiliseye varmak saatlerce süren bir yolculuğa bakıyordu. İşte onun için de Hartvigsen, bu eşsiz buharlı gemide yapılacak bir geziyle Rosa’yı sevindirmek istemişti.</p>

  <p>Öğle vakti Hartvigsen, Sirilund’a geldi. Hem Mack’la hem de baronesle görüşmek istediğinden salona girdi. Ortağından, ortağının kızından, çocuğuna vaftiz babası, vaftiz annesi olmalarını ricaya gelmişti. Ah bu Mack! İnsan ondan müthiş nefret edebilirdi; olsun, yine de her şeye, herkese karşı en büyük, en gururlu bey, bir oydu işte! Hemen teşekkür etti Mack, “Şereftir benim için!” dedi. Barones de aynı şeyi söyledi.</p>

  <p>“Adı ne olacak?” diye sordu Barones.</p>

  <p>O anda biraz bocaladı Hartvigsen ve cevap verdi:</p>

  <p>“Kesinleşmiş değil henüz. Prensine ismi karım bulacak; prens diyor ona.”</p>

  <p>Şöyle olmuştu: Hartvigsen oğluna, önce Ferdinand Mack’ın ismini koymak istemiş, adı Ferdinand olsun diye düşünmüştü. Fakat şimdi Kopçacı’yla evli, eski oda hizmetçisi Petrine ondan önce davranmış, Paskalya sırasında vaftiz ettirdiği oğluna, boşuna da değil hani, Ferdinand ismini koyduruvermişti. Mack niçin engel olmadı diye şaşıranlar, Mack’ın ne adam olduğunu unutanlardı sade. “Hay hay!” diye cevap vermişti Mack.</p>

  <p>Hartvigsen, ayrılmadan önce, yarınki vapur yolculuğuna benim de katılmamı istedi. “Dede evinde yapılacak şenlikte siz de bulunun!” dedi. Teşekkür ettim, daha önce de bir kere yaptığım gibi, böyle törenlerde giymek için elbisem olmadığı cevabını verdim.</p>

  <p>“Frakı yok. Ölür de yine gitmez fraksız!” diyerek, güldü barones.</p>

  <p>“Baba evinde öyle öğrettiler!” diye cevap verdim.</p>

  <p>Mack başını salladı, beni haklı buldu. Ve Mack’ın bu onaylaması, bir-iki sözü; baronesin gülüşünden daha önemliydi benim için. Az sonra, “Haklısınız tabii!” dedi barones de.</p>

  <p>Şimdi Hartvigsen’in evinde ve Sirilund’da yol hazırlıkları yapılıyordu. Çocuklarını da götürecekti barones; sevinçten yüzleri al al, ortalıkta dolaşıyordu küçükler. Martha’cık da beraber gidiyor, babası Steen Kalfa bu yüzden pek böbürleniyordu. Kayınvalide ziyafette sıkıntı çekmesin diye, Hartvigsen bir sürü öteberi, şarap, yiyecek yüklemişti gemiye.</p>

  <p>Derken gemi hareket etti.</p>

  <p>İki gün sonra da döndü geldi, gidenleri geri getirdi. Her şey mükemmel olmuş, çocuğa Rosa’nın babasının adını koymuşlar, Augustus demişlerdi. Gemi birkaç gün için koyda duruyordu. Gemide idim, Hartvigsen gözden geçirdi her şeyi. “Evet evet, sonunda ben galiba alacağım bu gemiyi!” dedi. Fakat geminin hareketinden sonra bir gün Fener Bekçisi Schöning mağazaya uğradı, sordu: “İkidir gelir gider, küçük bir mavna var buharlı; nedir o kuzum?” “Hartvigsen’in oğlunu vaftiz ettirmeye götürdü o gemi,” diye açıkladım. Solgun silik gülüşüyle gülümsedi bekçi, “Para batıyor mu bu adama, yahu! Sağa sola savurur böyle!” dedi. “Hartvigsen belki de satın alacak o gemiyi!” dedim. Fener bekçisi başını salladı, olmaz öyle şey anlamına ve görüşünü belirtti: “Buğdayını, bulgurunu alsın önce!”</p>

  <p>Nitekim Hartvigsen de aptal zengin olmak istemiyordu artık. Başardığı gösteriyle adamakıllı övünüyordu gerçi; fakat mağazadaki, ambarlardaki hesabını da artık öyle her rasgelene buyur etmiyordu. Bir gün öteberi isteyen bir kadına şöyle dediğini duydum: “Kahveydi, kumaştı, böyle şeylerdi ben karışmıyorum; gidersin karıma, onunla konuşursun!” Hartvigsen’le, Rosa ile benim bir alışverişim yoktu ama, Hartvigsen’in bu sözleri beni de sevindirdi az çok. Hartvigsen şimdi de çok zengindi şüphesiz ve Rosa, Hartvigsen’i kendi parasıyla kendisini gülünç etmekten vazgeçirmek istiyordu. Öyle görünüyordu.</p>

  <p>Ah, her şey cidden yolundaydı şimdi.</p>

  <p>Geriye bir bahtsız Barones Edvarda kalıyor, oyalanmak için yine Hartvigsen’in aklını çelmeye çabalıyordu. Hem gülünecek hem de ağlanacak bir şeydi bu. Hartvigsen’i ambarlarda, değirmende yakalıyor, yolda rastlıyor, takılıyordu peşine. Fakat baronesin, o hiçbir şey anlamadığı, ipe sapa gelmez konuşmalarından, besbelli bıkmış usanmıştı Hartvigsen. Bir punduna getirip hoşçakalın diyor, bırakıp gidiyordu baronesi. Bir süre de böyle geçti; kış artık sona eriyor ve barones, Hartvigsen’i şaşkına çevirmekte gittikçe daha çok direniyordu. Ama Hartvigsen’e hiçbir şey kâr etmezdi artık; Rosa’nın Hartvigsen üzerinde olumlu etkisi öylesine çoktu çünkü.</p>

  <p>“Munken Vendt’e mektup yazsanıza tekrar!” dedi bana barones.</p>

  <p>“Yakında ben gideceğim onun yanına!” cevabını verdim.</p>

  <p>“Demek bizi bırakacaksınız!” dedi sadece ve Hartvigsen’i bulmak üzere yoluna devam etti barones.</p>

  <p>Baronesteki o büyük inat, Rosa’nın Hartvigsen’i sımsıkı bağlamış olmasına tahammül edemiyordu. Evet, şimdi barones, Hartvigsen’e karşı daha tabii davranıyor, onunla eskisinden daha anlaşılır bir dille konuşuyor, fakat Hartvigsen bildiğinden şaşmıyordu. Rosa’dan bahsederken, “Kocasına, çocuğuna yapışık sanki mübarek!” diyordu barones.</p>

  <p>Hayır hayır, bazen hiç de bir barones gibi kibar olamıyordu bu acayip bayan!</p>

  <p>Babasıyla arasında ne büyük bir fark vardı! O adamın hiçbir zaman sürçtüğü, kaydığı olmamış; güvenini, dengesini yitirdiği olmamıştı. Bir gün Nikolai Arentsen’in annesi ihtiyar Malene, Mack’a gelmişti de ondan büyük bir ricada bulunmuştu. Malene, oğlunun verdiği bir sürü banknotu da bir mendil içinde getirmişti; iki eliyle sımsıkı tutuyor; Mack’tan bu paraları kendisi için saklamasını istiyordu. Mack gözünü kırpmadan cevap verdi. “İyi ettin!” dedi. “Paranı bana emanet etmekle iyi ediyorsun! Bir şeye ihtiyacın oldukça gel al dükkândan!” Ve Mack, paranın miktarını bir deftere yazdı ve Malene’ye başını salladı. “Uykularım kaçtı bu yüzden!” dedi Malene. “Artık uyuyabilirsin!” diye cevap verdi Mack. Hartvigsen durumu öğrenince ellerini çırptı: “Vay canına! Bu paradan üçüncü defa çöplenecek şimdi!” dedi.</p>

  <p>Bir gün rica etti barones, kendisiyle beraber Fredrik Mensa’nın odasına gitmemi istedi. “Orda öyle yatıyor, çok fena!” dedi. “Bakayım, temizleyeyim biraz!” Yanında neden ille de beni götürmek istediğini hemen anlayamadım; fakat belki yine sofulaştı da bir sevap yapmak istiyor, diye düşündüm ve gittim beraber.</p>

  <p>Köyün garibi odada tek başına yatıyordu; Petrine çocuğunu almış, dışarı çıkmıştı. Ağır ve berbattı odanın havası; döşeme ve duvarlar çepeçevre leş gibi pislik içindeydi. Nefes alabilmemiz için barones bir pencere açtı; sonra kâğıttan bir külah yaptı, yaparken de, “Tüccar kızı olur muydum külah yapamasaydım!” dedi. İhtiyar, yabancı bir ses işitince “Deh, deh!” diye karşılık verdi, bizi beygir sanmıştı anlaşılan. Sonra barones, ihtiyarı bir muayeneden geçirdi, bitlerini toparlayıp külaha koymaya başladı.</p>

  <p>Düşündüm ister istemez: İyilik ve fesat karışımı, ne acayip bir kadındı bu! Hizmetçilerinin tiksindikleri iğrenç bir işi yapıyor, hanımlık taslamıyor! Ona ben de yardım ediyordum. Barones, ihtiyarın sırtını da kaşıdı biraz. Fredrik Mensa, parmaklarını havada kıpırdatarak ona yardım etmek istiyordu sanki.</p>

  <p>“Külahı siz tutun şimdi!” dedi barones bana.</p>

  <p>Sonra bir tarak çıkardı, ihtiyarın saçlarını temizlemeye koyuldu. Of, ne iğrenç şeydi bu. Dikkatli yapılması gerekiyordu işin kötüsü, boyuna kımıldıyordu ihtiyar. Zavallı Fredrik Mensa’cık hep kendi haline bırakılmış, birisi çıkıp da vücudunu kaşımamıştı hiç. Bu mutlu saat, Tanrı'nın ona bir ihsanıydı şimdi. Ağzını şapırdatmaya, keyfinden salyalarını akıtmaya başlamıştı; “Tut tut!” diyordu Fredrik Mensa. Barones ise dört elle işine sarılmıştı, bitleri külaha topluyordu boyuna. Hiç kimse ondan daha iyi beceremezdi bunu.</p>

  <p>“Yeter mi acaba?” diye sordu, etrafına bakındı barones. “Evet, yeter!”</p>

  <p>“Ne yeter?” diye sordum.</p>

  <p>“Hiç! Şey yani...”</p>

  <p>Ve barones, birden, Fredrik Mensa’nın saçlarını taramaya başladı. Tarağı arada hiç temizlemeden uzun uzun tarıyor, gayretle, ısrarla tarıyordu. Ben dikkat ediyor, yastığa sağa sola dökülen bitleri topluyordum. İhtiyar pek memnun kalmış olacak ki, yüksek sesle güldü, kollarını sarhoş gibi sağa sola savurdu. “Tut tut tut tut!” dedi, başını sallayarak bu işi beğendiğini gösterdi, tekrar güldü. Derken birdenbire yüzünü buruşturup bağırdı: “İblis!”</p>

  <p>“Canı acıdı galiba!” dedim.</p>

  <p>“Hayır hayır!” dedi barones ve işine devam etti.</p>

  <p>Birden tükürdü Mensa; duvardan aşağı sarkıyordu fırlattığı tükürük ve küfürler savurmaya başladı. Müthiş bir şeydi bu. Daha fazla dayanamadım, tekrarladım:</p>

  <p>“Yoo, yoo, canı acıdı!”</p>

  <p>Barones durdu, külahı elimden aldı, dikkatle kapadı ağzını, pencereyi de kapattı. Dışarı çıktığımızda Jens’i ve ahıra bakan hizmetçiyi buldu, Fredrik Mensa’nın odasını silip süpürmelerini emretti onlara. Sonra Petrine’ye rastladı. “Odasında kalmak istiyorsan Fredrik Mensa’ya bakman lazım mutlaka!” dedi ona. “Az mı baktım, az mı!” diye cevap verdi Petrine, ağlamaya başladı. “Onu temiz tutmak imkânsız! Bütün gün yemek artıklarıyla pisletiyor üstünü başını! Tanrı onu kurtaramadı gitti! Gömleğini daha dün değiştirdik, bugün pislikten yüzüne bakılmaz!” “Söylersin mağazaya, bez verirler,” dedi barones. “Oturur, beş-on gömlek dikersin. Adamı her gün temizleyip tarayacak, icap ettikçe çamaşırını değiştireceksin, anladın mı!” dedi barones ve başını salladı. Bir iş yaptı mı yaman yapıyordu, tıpkı babası gibi! Yalnız daha sonra bir tesadüf, beni ne yazık ki, baronesten de, içine bitleri doldurduğu külahtan da fena halde şüpheye düşürdü. Ne var ki, bana güvenmiş olmasını, tek kelimeyle olsun susmamı istemeyişini kendime bir şeref bildim; bu yüzden ağzımı açmadım hiç.</p>

  <p>Aradan birkaç gün geçmişti, baronesle avluda konuşuyorduk, Hartvigsen çıkageldi.</p>

  <p>“Sizin burası nasıl? Bizim ev oturulamaz oldu artık!” dedi Hartvigsen.</p>

  <p>“Neden?”</p>

  <p>“Bitler sardı her tarafı; sardı ki ne sardı!” dedi Hartvigsen. “Herhalde gemi gezisinde aldık geldik eve. Karar verdim, o gemiyi satın almaktan vazgeçtim.”</p>

  <p>“Bizde yok, ama?” dedi barones.</p>

  <p>“Yok mu, hayret!” dedi Hartvigsen. “Ben pek aldırmıyorum ya; karıma dert oldu. İkide bir yıkanıyor, ağlıyor.”</p>

  <p>Barones, Hartvigsen’in koluna girdi, avlunun obur ucuna doğru çekti götürdü onu. Neye inanayım, ne düşüneyim bilemiyordum. Baronesin şöyle dediğini duydum: “Bu nasıl şey; nerde kaldı Rosa’nın ev kadınlığı? İnsan, hiç evini bit yuvası yapar mı?” Bir süre tartıştılar, fakat sonuç değişmedi: Hartvigsen selam verdi, çekip gitti evine.</p>

  <p>Yolunu şaşırmış, zavallı Barones Edvarda!</p>

  <h2 id="ua40acc8f-1740-4686-a55d-3a4fe9a9055d" style="text-align: center;"><a id="bookmark4"></a><span style="font-weight:bold;">29</span></h2>

  <p>İlkbahar ilerliyor; tarlalarda, uzakta balık kurutma kayalıklarında kar eriyor; kargalar saksağanlar <span style="font-style:italic;">yuva.</span> yapmak üzere dal parçaları taşımaya başlıyorlar. Sirilund’daki günlerim azalıyor gittikçe.</p>

  <p>O gün barones, odama geldi, bir iskemleye çöktü kaldı. Bakışları bulanık, yüzü kül gibiydi.</p>

  <p>“Ne oldu?” diye sordum.</p>

  <p>“Ölmüş!” diye cevap verdi. “Biliyordum zaten. Yok bir şey.”</p>

  <p>“Kim ölmüş?”</p>

  <p>“Glahn. Hindistan’da. Gazete yazıyor. Ailesi ilan vermiş. Hindistan’da. Ölmüş.”</p>

  <p>Bölük pörçüktü cevabı; peşinden dudaklarını ısırdı. İçimde bir acıma duygusu, “Çok üzücü bir haber. Hata olamaz mı, yanılma? Belki başkasıdır,” dedim.</p>

  <p>“Hayır!” dedi barones.</p>

  <p>Ve ağzının kenarından kan sızdı yine; bir kan çisentisi. Ve ben Munken Vendt’e hak vermek zorunda kaldım: Ağzı çiçek açıyor sanki, derdi ya Munken Vendt; bu oydu işte!</p>

  <p>Bir an sonra ayağa kalktı, odamdan çıktı gitti barones. Bir yerlerde duramıyordu, yazıhaneye babasına da uğramıştı demin. Öğleden sonra gitti yattı, bir saat sonra da beni çağırttı.</p>

  <p>Odasına girdiğimde, “Yok bir şey!” dedi barones. “Öldüğünü biliyordum zaten. Haberde Hindistan'da öldüğü yazılı. Ne fark eder?”</p>

  <p>Teselli etmek istedim, “Hani düşündüm de, isim benzerliği olabilir,” dedim.</p>

  <p>“İmkânsız!” diye cevap verdi. “Neyse; affmızı dilerim, bugün apar topar odanıza girdim, şimdi de odama çağırttım sizi. İsim benzerliği mi? Nasıl? Anlamadım.” “Haber ta Hindistan'dan buraya o kadar yoldan geldi,” diye cevap verdim. “İsmin değişmiş olması da mümkündür.”</p>

  <p>“Acaba?” dedi. “Belki!”</p>

  <p>Fakat öyle olduğunu artık hiç ummuyordu şüphesiz. Barones günlerce yataktan çıkmadı, tekrar ayağa kalktığında kendini toparlayabilmesi, epey uzun sürdü. Yeni bir alışkanlık halinde, elleriyle böğürlerini tutuyor; öyle zayıflamıştı ki, uzun parmakları, belinde neredeyse birbirine bitişiyordu; evet, bir kum saatinin ortası gibi, incelmişti beli. Fakat bünyesi sağlamdı, yavaş yavaş topluyordu kendini. Lofot balıkçıları avdan dönüp geldiklerinde, sadece eskisinden daha sert, daha inatçıydı barones; göklere ve yeryüzüne kafa tutmak istiyordu sanki. Kendine eziyet edişi de bundan değil miydi!</p>

  <p>Balıkçı tekneleri dönüp geldiler, kurutma yerlerine yanaştılar; köy yeniden canlandı, şarkılar türkülerle doldu. Kuzeye giden sonuncu posta vapuruyla o iflah olmaz İngiliz Sir Hugh Trevelyan da çıkageldi. Zil zurna sarhoştu her zamanki gibi. Geldi ve yine balık kurutma kayalarına giderek, donuk bakışlarla, balıkların ayıklanıp temizlenmelerini seyre koyuldu. Barones onu o kayalarda buldu, aldı, Sirilund’a getirdi. İnanılır şey değildi, neler de başarıyordu; iradesi ve zayıf elleri öylesine kuvvetliydi baronesin. Daha ne kadar olmuştu, Glahn’ın ölüm haberi üzerine şifa bulmaz bir kedere gömülmüştü; fakat kendi kendine doğrulmuştu işte; dışarıdan bir destek, bir teselli olmaksızın yine ayağa kalkmıştı. Gerilimi, diretmesi öylesine güçlüydü baronesin! İngiliz’e gelince: Barones, İngiliz’e büyük, soylu bir iş bağışlıyordu. Barones, kendisi, şöyle dedi bana: “Ruhumda yedek biraz şefkat muhabbet kalmıştı el sürülmedik; bunu şimdi kullanabilirim!”</p>

  <p>Nitekim Sir Hugh garip bir şekilde değişiverdi: Torpelviken’deki oğlunu görmeye bu defa gidemedi, onun yerine çocuğun annesine para göndermekle yetindi ve Sirilund’da kaldı. Dış görünüşüyle Sir Hugh sessiz, kibar, efendi bir adamdı; üstelik binde bir gülümseyecek olsa samimi, dost bir ifade beliriveriyordu yüzünde. Şimdi baronessiz edemiyordu; baronesle birlikteyken daha sık gülümsüyordu. Baronesle uzun yürüyüşlere çıkıyor, ayyaşlığından bahsedilmiyordu artık.</p>

  <p>Şimdi yine o posta vapurunun Vadsö’den dönmesi bekleniyordu; güney yolcularını alıp gidecekti vapur ve Sir Hugh İngiltere’ye dönmeye hazırlanıyordu. Fakat vakit yaklaştıkça barones de bir yol hazırlığına başlamıştı; her gün iskeleye bir valiz götürüyordu. Barones, Sir Hugh’a yol arkadaşı olacaktı; adamın kalbini öylesine fethetmişti. O gidince çocuklara Mack’ın kâhya kadını bakacaktı.</p>

  <p>Ve şimdi benim de ayrılma zamanım gelmişti. Mayıs sonlarıydı; sadece ormanlardan geçen yolun biraz daha kurumasını bekliyordum. Gündüzler sıcaktı şimdi; karlar erimişti, çabuk kururdu yollar.</p>

  <p>Son tablomu Hartvigsen’e hediye ettim; değirmenin, tepelerin kış görünümüydü bu. Tüfeğimi, çamaşır torbamı hazırladım. Bugün cumartesi; pazar günü gidiyorum. Hartvigsen, tabloya candan teşekkür etti, “Siz gelmeden önce duvarlarım nasıldı görmüştünüz; gelin de şimdi bir de gitmeden görün!” dedi. “Peki, teşekkür ederim,” dedim.</p>

  <p>Akşamleyin posta vapuru ta uzakta fenerin önünde belirmişti ki, barones geldi bana. “Çocuklarla konuşuverin bu akşam; oyalansınlar!” dedi. “Jens’in yanına kattım, uzaklaştırdım burdan ama, bakarsınız, döner gelirler!”</p>

  <p>Yüzünde bir perişanlık ifadesi vardı, üzüntüden ellerini ovuşturuyordu; bunun için başka şey sormak istemedim.</p>

  <p>Barones ile Sir Hugh aşağı, yazıhaneye gittiler, Mack’la görüştüler; onlar oradayken çocuklar dönüp geldiler. Yazıhaneden önce Sir Hugh çıktı, rıhtıma uzanan yolda yürüdü bir süre ve beklemeye başladı. Sonra barones çıktı yazıhaneden, çocukları gördü; kısalttı boyunu, büzüldü, başını eğdi; öyle ki, çocuklar uzaktan tanıyamadılar onu. Ah, çok miyoptu ikisi de.</p>

  <p>“Sen misin, anne?” diye seslendi Tonna’cık. Değişik sesle, “Hayır!” diye cevap verdi barones, yürüdü hızlı hızlı.</p>

  <p>“Gördün mü, annem değil o!” dedi büyüğü Aline ve yanılmış kardeşine güldü berrak sesiyle.</p>

  <p>Barones irkildi birden; Sir Hugh’a telaşla bir şeyler söyledi; gülümseyerek başını salladı Sir Hugh. Ansızın geri döndü barones, koşar gibi çocukların yanına geldi, kucakladı onları, ikisini de aynı anda bağrına bastı. “Gelin annenizle!” dedi sonra. “Gidiyoruz, gidiyoruz. Bakın, orada vapur! Yavrularım benim!”</p>

  <p>Sonra iki elinde birer çocuk, hızlı hızlı yürüdü barones. Ve Sir Hugh gülümseyerek başını salladı, karşıladı onları. Rıhtıma inen yoldalardı dördü de.</p>

  <p>Mack yazıhaneden çıkıp peşlerinden yürüyünce iskeleye ben de gittim. Küçüklerle candan vedalaştım; bu yıl birlikte geçirdiğimiz saatler için onlara teşekkür ettim; diz kırarak selamladılar beni. Kayık vapura doğru ilerlerken el de salladılar; büyük babalarına ve bana allahaısmarladık diye seslendiler. O ayrılıştan bunları hatırlıyorum hâlâ.</p>

  <p>Sonradan öğrendim: Barones kendisiyle evlenip çocukları yanına aldırtmadan önce, Sir Hugh’un İngiltere’deki durumunu görmek, bilmek istemiş, fakat son dakikada çocukları olmadan gidememişti. Ve bu, ne büyük bir rahatlıktı onun için.</p>

  <p>Ertesi gün pazardı; çok da uzun bir gün. Küçükler gidince, Sirilund ıssız kalmıştı. Daha öğleden önce Kopçacı çağrılmış, salondaki dört gümüş meleği alıp tekrar Mack’ın karyolasındaki dört sütun üzerine yerleştirmesi emredilmişti. Baronesin, baba evine gelişinden öncesine dönüyordu her şey. Mack, kendisi ortalarda dolaşıyor, taşınmaya nezaret ediyordu. Sonunda, karyolanın yeni döşenişini görmesi için, o sessiz, sakin, iradeli, metin oda hizmetçisi Margrete’yi çağırdılar.</p>

  <p>Akşamüstü Mack’la, konaktakilerle vedalaştım, sonra Hartvigsenlere gittim. Veda ziyaretimi kısa kesmeyi kararlaştırmıştım; evet, Nikolai Arentsen’in Rosa ile vedalaşmasından bazı şeyler öğrenmiştim. “Son söz! Son söz ne olacak?” diye sormuştu Arentsen alay ederek. Her yönde öylesine hürdü Arentsen!</p>

  <p>Duvarlarını süsleyen bütün o tablolar için, Hartvigsen tekrar teşekkür etti bana, ve. “Çerçevesini alınca şu kış tablosunu nereye assam ki?” diye de akıl danıştı. Hoştu, sevimliydi Rosa; şarap ve bisküvi ikram etti. Vedalaşmadan giden baronesten, Sir Hugh ile çocuğundan, balıklardan, Mack’tan ve, şimdi ben ona gidiyordum, Munken Vendt’ten bahsettik. Ne kalmıştı geriye; neden hâlâ oturup duruyordum? Rosa, ben gelirsem çıkıp gitmemesini kocasından rica etmişti belki; hiç değilse benimle konuşurken kendisine yardımcı olmasını söylemişti muhakkak. Ve Hartvigsen konuşuyordu. Nihayet şöyle dedi, bunu söylerken de ayağa kalktı Hartvigsen: “Fakat gitmeden önce prensi görmelisiniz!” Rosa davrandı yerinden. “Sen dur, ben getireyim!” dedi. “Gördünüz ya; bana güvenemiyor!” diyerek tatlı tatlı güldü Hartvigsen.</p>

  <p>Sonra Rosa, yukardan prensi alıp geldi, bir süre de çocuğu konuştuk. Sonra ben bütün bunlara teşekkür ettim, vedalaştım. Rosa, kucağında çocuk, ayağa kalktı, elini uzattı bana. “Birlikte ne güzel vakit geçirdik; teşekkür ederim!” dedi.</p>

  <p>Ben daha kapıdaydım: Rosa kucağında çocuk, yerine oturmuştu tekrar. Beni Hartvigsen uğurladı, dostça birkaç söz daha söyledi.</p>

  <p>Son sözler.</p>

  <p>Odama dönünce bütün kalbimle Tanrı’ya dua ettim; bundan böyle bir o yardım edebilirdi bana. O gece uyumadım; çetindir aşk. Fakat saatleri saydım, sabaha kadar yatağa uzandım biraz; bazen iskemleye oturdum; sabahın üçüydü ancak, tüfeğimi, torbamı aldım; kuzeye, ormanlara doğru yola çıktım.</p>

  <p>Bunları da vakit geçirmek, oyalanmak için yazdım. Ne ona ne şuna faydam var benim, fakat bunları hatıralarımdan ve küçük küçük kâğıtlardan derledim; bu iş için öyle büyük bir hazırlık gerekmedi bana. Öyle işte.</p>

  <p>Bu sayfalar pek çok kişiden söz ediyor, ama benim için yalnızca tek bir kişidir sözü edilen.</p>
</body>
</html>
