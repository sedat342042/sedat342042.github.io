<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 id="uecab4c92-b9cf-4e34-b44c-f4bc886d25f0" style="text-align: center;"><span style="font-weight:bold;">1</span></h2>

  <p>18** kışında Rönneberg’in balıkçı motorlarından biriyle Aalesund’dan Lofot Adaları’na gittim. Yolculuk ucu ucuna dört hafta sürdü; Skroven’de motordan ayrıldım, yoluma devam için bir fırsat kollamaya başladım. Paskalya’ya doğru, bir alamana kayığı, Saltenland’a geçiyordu; bu yol beni tam hedefime ulaştırmazdı, ama yine de ona bindim. Bu yolculuğa bir tanıdık, bir arkadaş yüzünden çıkmıştım, o taraflarda oturuyordu, adı Munken Vendt’ti; birlikte uzun bir gezi yapmayı kararlaştırmıştık. On beş sene oluyor; bir insan ömrünün yarısı.</p>

  <p>Güzel bir gündü, Çarşamba, 16 Nisan, Sirilund bucağına geldim. Büyük tüccar Mack yaşıyordu orada. Mack’tan başka, o babacan Benoni Hartvigsen’in de yeriydi orası. Hartvigsen zengindi, herkese yardım ediyordu. Binaları, deniz tekneleri ve işletmeleriyle Sirilund’un yarısı Mack’ındı, yarısı Hartvigsen’in. Alamana kayığındaki adamlar, “Mack veya Hartvigsen... hangisini isterseniz ona gidin!” demişlerdi bana.</p>

  <p>Çiftliğe yukarı yürüdüm, sağa sola bakındım, uğramadan geçip gitmeye karar verdim; yaşlı Mack’ın konağı öylesine büyük ve kibardı çünkü. Mack’a gitmeyip öğleüstü Benoni Hartvigsen’in evine gittim ve kendimi tanıttım. Anlı şanlı bir bey değildim, elimde tüfek, torbamda birkaç basit çamaşır vardı; bu yüzden utana sıkıla, Sirilund konağının hizmetkârlar odasında bir süre barınabilmem için ondan yardım rica ettim.</p>

  <p>“Bakarız çaresine!” diye cevap verdi Hartvigsen. “Nerden geliyorsun?”</p>

  <p>“Günaydın. Yukarlara, Utvaer’e ve Os’a gideceğim. Adım Parelius; öğrenciyim. Boyadan, resimden anlarım, yapılacak bir işiniz varsa eğer...”</p>

  <p>“Şu halde okumuş bir adamsınız.”</p>

  <p>“Evet. Kaçak falan değilim. Bu taraflarda bir arkadaşımla buluşacağım. Okul arkadaşımdır, ikimiz de avcıyız. Bir geziye çıkalım dedik.”</p>

  <p>“Buyurun, oturun!” dedi Hartvigsen, bir iskemle uzattı.</p>

  <p>Başka şeylerin yanı sıra, bir de piyano vardı odada; fakat gidip de hemen el atmaya kalkmadım; ama ne sorduysa bir bir açıkladım Hartvigsen’e; o da bana yiyecek içecek çıkardı. Büyük yakınlık gösterdi, beni Sirilund’a, konağın hizmetkârlar odasına göndereceğine, evinde barındırmak istedi.</p>

  <p>“Bende kalabilir, çeşitli işlerde bana yardım edebilirsiniz!” dedi. “Evli misiniz?” diye sordu, gülümsedi Hartvigsen.</p>

  <p>“Hayır. Henüz yirmi iki yaşındayım. O kadar büyümedim daha.”</p>

  <p>“Sevgiliniz falan da yok galiba?”</p>

  <p>“Yok.”</p>

  <p>Sonunda şöyle dedi Hartvigsen:</p>

  <p>“Çok şey bildiğinize göre evimi, kayıkhanemi, uzun lafın kısası bütün binalarımı süsler, boyar, birkaç resim de yapabilirsiniz bana.”</p>

  <p>Gülümsedim, konuşmasındaki tuhaflık biraz şaşırtmıştı beni; demin ona resimden, boyadan anladığımı söylemiştim çünkü.</p>

  <p>“Evimde öyle çok eşya var ki!” dedi. “Evimin dışında da güvercinlerim uçuşuyor. Gördüklerinizin hepsi benimdir, fakat hiç tablom yok; hayır, hiç yok!”</p>

  <p>Bu sözlere karşılık, elimden gelen her şeyi, istediği her resmi yapacağımı söyledim.</p>

  <p>Hartvigsen ambarlara gidip de beni kendi halime bırakınca, içimden bir kuvvet yalnızlıklara çekti beni. Bütün kapılar açıktı önümde: İstediğim yere gidiyor, bir süre sundurmalarda oturuyordum; Tanrı’ya karşı şükran ve minnetle doluydu ruhum; çünkü işte dünyaya açılmış, şimdiye kadar hep iyi insanlarla karşılaşmıştım.</p>

  <p>Yortu günlerinden sonra Hartvigsen’in evine, sundurmalarına resimler yapmaya, yaptıklarımı boyamaya başladım. Tüccar Mack’ı, o büyük adamı ilk defa tablolar için gerekli şeyleri almaya, mağazaya gittiğimde gördüm. Genç değildi artık, fakat sert ve kesindi davranışları; sonra baştan başa bir kibarlık, bir yücelik vardı halinde. Gömleği pahalı bir pırlanta iğneyle, saat kösteği altınlarla süslüydü. Kaçak falan olmadığımı, uzun bir geziye çıkmak niyetinde bir öğrenci olduğumu öğrenince enikonu takdir etti beni.</p>

  <p>Tablolar ilerledikçe Hartvigsen yaptıklarıma daha da seviniyor, binaları canlandırdığımı söyleyerek beni övüyordu. Arkadaşım Munken Vendt’e bir mektup yolladım: “Yolu şaşırmış değilim, fakat burada iyi kalpli kimselere rastladım, bırakmıyorlar beni,” diye yazdım.</p>

  <p>“Sonbahardan önce gelemem, diye yazın!” dedi Hartvigsen. “Yaz boyunca çok işim düşecek size. Tekneler Lofot Adalarından dönünce onlar da boyansın isterim. Öncelikle de, Bergen’e götürdüğüm <span style="font-style:italic;">Funtus</span> çektirisinin boyanmasını!” dedi. Orada bu kadar uzun kalışım göze de batmıyordu zaten; hep bir sürü insan geliyor, hemen gidense pek çıkmıyordu. İki hafta sonra Sirilund’a bir kopçacı gelmişti. Büyük küçük herkese yığınla kopça yaptığı halde kalkıp gitmiyor, Sirilund’da kalıyordu. İşte ancak küçük küçük çengelleri eğip bükerek kopça yapmaktı bütün bildiği. Hayvan ve kuş seslerini taklitte yamandı fakat. Ağzına minik bir alet gizliyor, ötüşlerin kendinden çıktığını sezdirmeden, küçük kuşlarla dolu bir orman gibi şakıyordu. Tuhaf bir adamdı doğrusu; avludan geçtikçe Mack bile durup onu dinliyordu. Sonunda Mack, ona değirmende bir iş buldu; Kopçacı da hep el altında, Sirilund’un bir özelliği olarak, Sirilund’da kaldı.</p>

  <h2 id="u0c00c32e-c673-4309-b21a-0bae25657214" style="text-align: center;"><a id="bookmark0"></a><a id="bookmark1"></a><span style="font-weight:bold;">2</span></h2>

  <p>Hartvigsen’in evine yerleşmemden epey sonra bir gün mağaza yolunda Mack’ı tanımadığım bir hanımla gördüm. Mavi tilki bir kürk vardı hanımın üzerinde. Fakat sarınmamıştı kürke, önü açıktı, soğuklar geçmişti çünkü. Çoktandır genç, kibar hanım gördüğüm yoktu. Selam verip temiz yüzüne bakınca, “Allah bağışlasın!” dedim içimden. Yirmisini bir hayli geçmişe benziyordu, uzun boyluydu, saçları kumraldı, dudakları kahverengi. Bir kız kardeş gibi baktı bana, alnında masum bir ifade.</p>

  <p>Yürürken onu düşündüm, sonradan bu karşılaşmayı kendisine anlatınca, “Rosa’dır,” dedi hemen Hartvigsen. “Güzel miydi?”</p>

  <p>“Evet.”</p>

  <p>“Rosa’dır. Demek gelmiş yine.”</p>

  <p>Merak etmiş görünmek istemedim. “Evet, güzeldi,” dedim sadece. “Buralıya benzemiyordu.”</p>

  <p>Hartvigsen cevap verdi: “Yok, buralı değildir. Komşu köyden. Mack’ı ziyarete gelmiştir.”</p>

  <p>Hartvigsen’in evindeki yaşlı hizmetçi, Rosa hakkında bana, sonradan bazı başka şeyler daha söyledi: Komşu köyün rahibinin kızıymış, evlenmiş, kısa sürmüş evliliği, şimdi yalnızmış, kocası güneye gitmiş, bir zamanlar Hartvigsen’le nişanlıymışlar, tam düğüne</p>

  <p>gelmiş sıra, birden başkasıyla evlenivermiş. Pek tuhaf olmuş bu.</p>

  <p>Hartvigsen’in birkaç gündür daha iyi giyindiğini, her haliyle kibar görünmek istediğini fark etmiştim. “Rosa gelmiş diye duydum,” dedi bir ara hizmetçiye.</p>

  <p>Beraber Sirilund’a gittik, aslında ikimizin de yapacağı işi yoktu orda. Hartvigsen, “Mağazadan alınacak bir şeyiniz yok mu?” demişti.</p>

  <p>“Hayır. Şey... biraz küçük çivi, raptiye.”</p>

  <p>Aradığımız kişi, mağazada yoktu. Çivileri almıştım ki, Hartvigsen yeniden, “Raptiyeler resimler için mi lazım?” diye sordu.</p>

  <p>“Evet, çerçeveler için.”</p>

  <p>“Çerçevelere belki başka şeyler de lazımdır. Acele etmeyin, düşünün!”</p>

  <p>Onun bunu sırf biraz daha oyalanmak için söylediğini anlamıştım.</p>

  <p>Birkaç şey daha geldi aklıma, istedim; Hartvigsen bekliyor, arada bir kapıya bakıyordu. Derken bıraktı beni; yazıhaneye gitti. Bütün bu mallara ortaktı, üstelik çok da zengin. Bu yüzden, kapıyı vurmadan girdi yazıhaneye; elbette bunu yapsa yapsa o yapardı.</p>

  <p>Ben tezgâh başında bekleyedurayım, aradığımız çıkageldi. Hartvigsen’in geldiğini görmüştü ve onunla konuşmak istiyordu anlaşılan. Mağazadan içeri girerken dikkatle baktı bana; yanaklarımın yandığını hissettim. Hemen tezgâhın arkasına geçti, duvardaki raflarda bir şeyler aramaya başladı. Uzun boylu, endamlı, alımlıydı, eşyalara değen elleri narin. Genç bir anne gibiydi her haliyle.</p>

  <p>“Hartvigsen yazıhaneden çıksa!” diye düşündüm. Çok geçmeden de çıktı. Rosa’ya selam verdi. “Günaydın!” dedi Rosa da ona. Vaktiyle nişanlı olmalarına rağmen, aralarında öyle fazla gerginlik görülmüyordu; hayır, Rosa pek sakin uzattı elini, kızarıp bozarmadı öyle; Hartvigsen’le karşılaşmış olmaktan sıkılmışa falan da benzemiyordu.</p>

  <p>“Buralarda mısınız?” dedi Hartvigsen.</p>

  <p>“Evet!” cevabını verdi Rosa.</p>

  <p>Raflara döndü, bir şeyler aramaya devam etti Rosa. Bir sessizlik oldu. Derken Hartvigsen’e bakmadan, “Eşyalarınızı kendim için karıştırmıyorum,” dedi Rosa. “Ev için.”</p>

  <p>“O da ne demek?”</p>

  <p>“Hani eski günlerdeki gibi, tezgâhın arkasına geçtim de... Fakat çalmam bir şey.”</p>

  <p>“Alay ediyorsunuz!” dedi Hartvigsen, gücenmiş. Hartvigsen’in yerinde ben olsaydım daha fazla duramazdım, diye düşündüm. Hartvigsen duruyordu. Anlaşılan, ruhunda bir şeyler oluyordu ki, kendini toplayıp gidemiyordu. Ne diye tezgâhın gerisine geçmiyor, ona aradığı şeyleri hemen bulup çıkarmak teklifinde bulunmuyordu? Bu malların hepsi onun değil miydi? Tezgâhın önünde, benimle birlikte, bir müşteri gibi duruyordu. Ah ah, tezgâhtarlar, Steen ile Martin, o varken ancak fısıltıyla konuşabilirlerdi. Öylesine zengindi Hartvigsen, üstelik de efendileri.</p>

  <p>“Yabancı bir öğrenciyle beraberiz,” dedi Hartvigsen, Rosa’ya. “Gelse de bize biraz piyano çalsa, diyor sizin için. Öyle ya, piyanom var nasıl olsa; durup duruyor.”</p>

  <p>“Yabancıların önünde çalamam,” dedi Rosa, başını salladı.</p>

  <p>Bir süre bekledi Hartvigsen, sonra, “Yok, hayır, öylesine sordum sadece,” dedi, bana döndü: “Eh, bitti mi işiniz?”</p>

  <p>“Evet.”</p>

  <p>“Sahiden çalamam,” dedi Rosa, birdenbire. “Ama isterseniz... salona çıkalım!”</p>

  <p>Üçümüz yukarı, Mack’ın odasına çıktık. Yeni, kıymetli bir piyano vardı orada. Ve Rosa piyano çaldı. Nobranca davranmıştı ya, bunu tamir etmek istiyordu, elinden geleni yaptı. Çalmasını bitirince, “İşte bütün bildiğim!” dedi.</p>

  <p>Hartvigsen uzun zaman oturdu, gitmek istemiyordu. Mack girdi içeri, pek sevinmişti, iltifatlar etti, yakınlık gösterdi; pasta, içki çıkardı bize. Bana salonu gezdirdi; tabloları, pek hoş gravürleri gösterdi. Biz dolaşaduralım, Hartvigsen ile Rosa oturmuş, konuşuyorlardı; benim henüz bilmediğim çeşitli şeylerdi konuştukları. Bir çocuktan, Martha adında küçük bir kızdan bahsediyorlardı, Tezgâhtar Steen’in kızından. Rosa razı olursa, Hartvigsen kızı yanıa almak istiyordu.</p>

  <p>“Hayır, olmaz!” cevabını verdi Rosa.</p>

  <p>“İyi düşün!” dedi Mack birdenbire Rosa’ya.</p>

  <p>Rosa ağlamaya başladı. “Nedir sizin benden istediğiniz?” dedi.</p>

  <p>Hartvigsen üzülmüştü, Rosa’yı inandırmaya çalıştı:</p>

  <p>“Çocuğa reverans yapmasını öğrettiniz. Başka niyetle söylemedim. Onu öyle güzel terbiye ettiniz ki, ben de yanıma alayım dedim. Ağlamayın bunun için!”</p>

  <p>“Peki, alın çocuğu; sevap işlemiş olursunuz. Fakat ben gelemem size!” dedi Rosa sesini yükselterek.</p>

  <p>Uzun uzun düşündü Hartvigsen. “Siz olmazsanız, alamam çocuğu!” dedi.</p>

  <p>“Tabii!” dedi Mack da.</p>

  <p>Rosa, olmaz anlamında elini salladı, çıktı gitti salondan.</p>

  <h2 id="u8b466371-b943-4ac8-aa0f-4678ac49f966" style="text-align: center;"><a id="bookmark"></a><span style="font-weight:bold;">3</span></h2>

  <p>Lofot Adaları’na gidenler, tekneler, kayıklar peş peşe yerlerine dönmeye başladılar. Koydan doğru seslenmeler, şarkılar duyuluyordu; güneş parlıyordu, bahar gelmişti, Hartvigsen gün boyu derin düşüncelere dalmış, ortalarda dolaşıyordu. Fakat taşıtlar gelince balıktan göz açamaz oldu, feraha çıktı. Rosa’yı görmüyordum.</p>

  <p>Fener bekçisini tanımakla acayip bir adam tanımış oldum. Schöning’di adı; eskiden gemi kaptanıymış. Bir ikindi üstü rastladım ona; kayalıklarda geziniyor, kumsaldaki kuşlara bakıyordum. Bir taşa oturmuştu, hiçbir şey yapmıyordu. Ben yaklaşırken gözlerini ayırmadı benden; bir yabancıydım çünkü. Ben de ona baktım.</p>

  <p>“Nereye böyle?” diye sordu.</p>

  <p>“Kuşlara bakıyorum,” diye cevap verdim. “Yasak mı?”</p>

  <p>Karşılık vermedi; geçip gittim.</p>

  <p>Dönüp geldiğimde hâlâ aynı taşın üzerinde oturuyordu.</p>

  <p>“Yuvalarını yaparlarken kuşları tedirgin etmek doğru değil!” dedi. “Ne diye dolaşıyorsunuz buralarda?”</p>

  <p>Ben de ona sordum:</p>

  <p>“Siz ne diye oturuyorsunuz burada?”</p>

  <p>“Hoo, delikanlı!” dedi, avucunu yukarı kaldırdı. “Niye mi oturuyorum? Oturmuş, ömrüme ayak uyduruyorum. Yaa, budur benim yaptığım.”</p>

  <p>Gülümsemiş olacağım ki, solgun, sırıtkan, o da gülümsedi, devam etti:</p>

  <p>“Bugün dedim ki kendime: Bak işte, kendi hayatının komedisinde bir rol oynamaya başlıyorsun. Pekâlâ, diye cevap verdim kendime. Sonra da geldim, buraya oturdum.”</p>

  <p>Acayip bir adamdı böyle; fener bekçisini tanımıyordum; benimle dalga geçiyor, diye düşündüm.</p>

  <p>“Benoni Hartvigsen’in yanında kalan genç siz misiniz?” diye sordu.</p>

  <p>“Evet.”</p>

  <p>“Ona benden selam götürmeyin!”</p>

  <p>“Dargın mısınız?”</p>

  <p>“Evet. Ayaklarımızın altındaki şu muazzam servet onundu eskiden. Siz şu anda bir milyon tutarında gümüşe basmaktasınız; onundu bu. Sonra hepsini sattı, bir hiç oldu çıktı.”</p>

  <p>“Hartvigsen zengin değil mi?”</p>

  <p>“Değil. Düzgünce elbiseler satın alacak olsa, artan parasıyla ancak bulgur pişirebilir kendine.”</p>

  <p>“Bu hâzineyi bulan, fakat çok az bir paraya almak da istemeyen, siz olmuşsunuz, doğru mu?” diye sordum.</p>

  <p>“Hâzineyi ne yapayım ben?” diye karşılık verdi fener bekçisi. “İki kızımı güzelce evlendirdim; oğlum Einar ölmek üzere. Karımla bana gelince; şimdiye kadar yediğimizden fazlasını yiyemeyiz. Herhalde çok aptalım, sizce?”</p>

  <p>“Yoo, hayır! Aklımın erdiğinden daha akıllısınız şüphesiz!”</p>

  <p>“Çok doğru!” dedi fener bekçisi. “Şu da var: Hayata bir kadınmış gibi davranmak lazım. Hayata karşı kibar olmak, onun kendiliğinden gelmesini beklemek gerekmez mi? Alçakgönüllü olmalı, hiçbir hâzineye dokunmamalıyız! ”</p>

  <p>Koydan içeri posta vapuru giriyordu; birçok kimsenin iskelede toplanmış olduğunu gördüm; Sirilund’a, ambarlara bayraklar da asılmıştı. Gemide bir Alman müzik topluluğu bir parça çalıyor, pirinç borular güneşte parlıyordu. Mack’ı, Mack’ın evindeki kâhya kadını, Hartvigsen’i, Rosa’yı iskelede gördüm. Fakat ne onlar kimseye el sallıyor ne de vapurdan el sallayan oluyordu.</p>

  <p>“Bu bayraklar niçin çekilmiş?” diye sordum bekçiye.</p>

  <p>“Sizin için, benim için... ne bileyim?” diye karşıladı, kayıtsız. Fakat gözlerinin, burun deliklerinin ışıldayan borulara ve müziğe doğru açıldığını gördüm. Ben giderken o kendi âlemine dalmış, oturuyordu. Sorularımdan, hatta benden bıkmıştı besbelli. Tanrım, hayata ne kadar da yenik düşmüş, diye düşündüm. İki kez arkama döndüm: Gri mintanı içinde kuruyakalmış; başında, bütün kenarları sarkık, delik deşik bir şapka, hiç kıpırdamadan öylece oturuyordu.</p>

  <p>Aşağıya, ambarlardan yana yürüdüm; vapurdan Mack’ın kızı Edvarda’nın çıkacağını öğrendim. Finlandiyalı bir baronla evliymiş, kışın dul kalmış, iki çocuğu varmış.</p>

  <p>Şimdi Rosa, mendilini sallamaya başlamıştı; gemiden de bir hanım ona el sallıyordu. Mack el mel sallamadı, fakat endişe ediyordu, sandaldaki adamlara seslendi: “Barones ile çocuklar, dikkat edin de, kaza falan olmadan çıksınlar karaya!”</p>

  <p>Durmuş, bakarken şuna şaşıyordum: Rosa, Hartvigsen’le nişanlanmış, fakat bir başkasıyla evlenivermişti. Boylu poslu, güçlü kuvvetli bir adamdı Hartvigsen; anlayışlı, babacan bir ifade vardı yüzünde; hem de zengindi, dara düşmüşlerin yardımına koşuyordu; karakterine hiçbir bahane bulunamazdı. Böyleydi de, Rosa nesini beğenmemişti? Şakakları ağarmaya başlamıştı biraz; fakat öyle gürdü ki saçları... Güldükçe iri, sarı dişleri görünüyordu, hepsi sapasağlam! Rosa, herhalde başkalarının bilmediği bir gizli nedenle istememişti onu.</p>

  <p>Barones, iki küçük kızıyla karaya çıktı. Uzun boylu, fidan gibiydi; yüzünde kaim bir tül vardı. Selâmlaşırken tülünü kaldırmadı, öpmedi babasını; ikisinde de bir sevinç belirtisi görülmüyordu. Fakat Rosa ile konuşmaya başlayınca canlandı barones; sesinde güzel bir kadife yumuşaklığı vardı.</p>

  <p>Sandala vapurdan yabancı bir bey de binmişti. Karaya çıktığında aşırı sarhoştu, gözleri dünyayı görmüyordu adeta. Mack da Hartvigsen de ona selam verdiler. Adam ne başını eğdi ne de elini kasketine götürdü. Duydum ki, bir İngilizmiş, Sir Hugh Trevelyan’mış adı. Her yıl gelir, komşu köydeki derede somon balığı avlarmış. Büyük bir para karşılığı, Hartvigsen gümüş kayalıkları bu beye satmış. Adam, eşyalarını taşıyacak birisini buldu, iskeleden ayrıldı. Yabancı olduğum, saygısızca sokulmuş olmak istemediğim için epey uzaktaydım ben; fakat az sonra Mack ve yanındakiler, çiftliğe yukarı yürürlerken kafilenin sonuna ben de katıldım. Hartvigsen evinden tarafa sapıyordu ki, barones durdurdu onu, birkaç saniye konuştu onunla. Bu vesileyle eldivenini çıkardı, bana da uzattı elini: Dokunuşu bir tuhaf, yumuşak, ince uzun bir eldi bu.</p>

  <p>Akşam geç vakit, baronesin iki küçük kızı, aşağıda kumsaldaydılar. Ellerini dizlerine dayamışlar, kumlarda bir şeyi seyre dalmışlardı. Sağlıklı, canlı çocuklardı; ama çok miyoptu ikisi de; yerdeki şeyleri eğilmeden göremiyorlardı. Ölü bir deniz yıldızıydı seyrettikleri. Daha önce hiç görmedikleri bu acayip hayvan üzerine onlara bir şeyler anlattım. Onlarla kayalıklara gittim, çeşitli kuşların adlarını söyledim, kumsaldaki yosunları ve algleri gösterdim onlara; hepsi de yeni şeylerdi onlar için.</p>

  <h2 id="u40ec627c-73d8-4e83-8555-c7d3914693c2" style="text-align: center;"><a id="bookmark4"></a><span style="font-weight:bold;">4</span></h2>

  <p>Ressamlığım sona ermişti, ama Hartvigsen bırakmadı. Sen varken ev şenleniyor!” diyordu. Tablo tam zevkince olmuştu: Ev, sundurma, güvercinlik, hepsi vardı resimde. “Fakat bu bir yaz manzarası ise, yeşil bir fon yapmalısın tabloya!” diyordu Hartvigsen. “Mor dumanlar içinde ta dağlara uzanmalı köyün ormanları.” Sonunda havanın soğuk rengini, hatta binaların rengini değiştirmem gerekti. “Şimdi de çektiriyi resimleyin!” diyor Hartvigsen.</p>

  <p>Bir sandala binip çektiriye gidiyorum. Aydınlık bir gün; kayıklar, tekneler hepsi orada; tayfalar balıkları yıkayıp yıkayıp kayalardaki kurutma yerlerine seriyorlar diziler halinde. Yabancı İngiliz, Sir Hugh Trevelyan kıyıda duruyor, oltasına yaslanmış, yıkama işini seyrediyor. Bana onun geçen yıl, iki gün yine böyle dikilip durduğunu anlatıyorlar. Bakışları insan kalabalığı içinde belli bir kimseye çevrili değil; yıkanan balıklardan başkasını gördüğü yok; ara sıra herkesin gözü önünde yol heybesinden bir şişe çıkarıyor, bolca birkaç yudum alıyor, sonra yine balıklara dikiyor gözlerini.</p>

  <p>Sandalımda oturuyor, elimde kurşunkalem, orada yükünü boşaltmakta olan çektirinin, beş çift kürekli mavnaların resmini yapıyorum. Hoş bir çalışma; yaptıklarım iyi de olduğu için kendimi mutlu hissediyorum. Sabahleyin mağazaya uğramış, oradan pek içten duygularla ayrılmıştım; ferahlığı uzun zaman sürdü bunun. Rosa bu olayı hemen unutmuştur, fakat ben hafızama yerleştirdim: Kapıyı açmış, girmesi için açık tutmuştum. Rosa yüzüme bakmış, teşekkür etmişti; hepsi buydu işte.</p>

  <p>Hepsi buydu işte. Kaç yıl oluyor; yarı insan ömrü.</p>

  <p>Derin ve çil çil uzanıyor koy; üstünde en ufak bir kıpırtı yok. Fakat çektiriden, fazla tuzlanmış iki balık atıldı mı, mavnalar biraz daha denize giriyor, bu yüzden suda zarif halkalar genişliyordu. Bu ince çizgilerin resmini yapabilseydim; sonra uçan denizkuşlarının suya düşürdükleri gölgelerin resmini yapabilseydim! Bir soluk bırakışın yarattığı gölgeler gibiydi bunlar; kadifeye hohlamak gibi. Koyun ta içerlerinde bir karabatak yükseliyor, suya değercesine bütün adaları geçip açık denize çıkıyor. Sanki titrek bir R bırakıyor geride. Uzun, katı boynu çelikten adeta, mermiye benziyor. Kuşun kaybolduğu yerde, işte bir yunus balığı yuvarlanıyor suyun üstünde; kalın kadifede takla atar gibi. Güzel bütün bunlar.</p>

  <p>Baronesin çocukları kumsalda durmuş, bana sesleniyorlar. Karaya kürek çekiyor, onları alıyorum. Beni görmemişler, fakat uzakta, koyda olduğumu birisinden duymuşlardı. Onlara ismimi söylemiştim, işte ismimle çağırmışlardı beni. Miyop gözleriyle, yaptığım resme baktılar. Büyüğü, “Şehir resmi yapmasını biliyorum ben!” dedi; beş yaşındaki küçüğün, alışık olmadığı sandal sallantısından uykusu geldi; sandalın başucuna ceketimi serdim, üstüne yatırdım çocuğu; gözlerine baka baka ninni söyledim ona, uyudu. Benim de küçük bir kız kardeşim vardı bir zamanlar.</p>

  <p>Sonra küçük abla ile ben, sohbete koyulduk. Arada İsveççe bir kelime söylüyor, isterse hep İsveççe konuşuyor, ama bunun dışında annesinin dilini kullanıyordu. Bana annesinin kendisine her Paskalya’da sabahları güneşi sarı ipek bir tül gerisinden seyrettirdiğini anlattı. İsa’nın dirilişine sevinerek güler, oynar, dans edermiş güneş. “Acaba güneş burada da öyle oynar, dans eder mi?” diye sordu.</p>

  <p>Küçük, uyuyordu.</p>

  <p>Epey sonra, sandalımda çocuklar, küreklere asılıyor, karaya dönüyorum. Yolda abla, uyuyan kardeşini uyandırıyor, “Kalk artık, Tonna!” diyor. Derken uyanıyor Tonna, bir süre daha yatıyor, nerede olduğunu kestiremiyor; haline gülen ablasına huysuzlanıyor biraz; surat asıyor, ama hemen peşinden dimdik kalkıveriyor ayağa; tutmak zorunda kalıyorum. Ceketimi alıyorum. Barones kumsalda, bize sesleniyor; Tonna’cık, Alina’ cık sandal sefasından memnun, annelerine sevinçlerini anlatıyorlar. Fakat uyuduğu söylensin istemiyor Tonna.</p>

  <p>Rosa da kıyıda; az sonra Hartvigsen geliyor, balıkların serildiği kayalara gitmek istiyor. Daracık yerde epey kalabalık olduk şimdi. Çocuklara deniz yıldızmı, kuşları anlattığım için barones teşekkür ediyor bana; sonra Hartvigsen’e dönüyor, artık hep onunla konuşuyor; Rosa durmuş, dinliyor. Derken bana karşı nezaketinden, yaptığım resmi görmek istiyor. Resme bakarken ben onun yalnızca baronesle Hartvigsen’in konuşmasına kulak vermekte olduğunu anlıyorum.</p>

  <p>“Burada çok değişiklik olmuş!” diyordu barones. “Ben vaktiyle size âşıktım, Hartvigsen!” diyordu. “Otuzumu geçeli hanidir... bir sürü kızım var!” diyordu...</p>

  <p>Beyaz bir elbise giymişti, daha da uzun boylu duruyordu, fidan gibiydi bu elbiseyle. Ayaklarının duruşunu değiştirmeden gövdesini sağa sola döndürüyor. Yüzü güzel değil; ufak, karanlık bir yüz; üst dudağının üzerinde bir karartı var sonra; fakat zarifti başı. Şapkasını çıkardı.</p>

  <p>“Bir sürü kızınız mı var?” Gülüyor Hartvigsen. “Topu topu iki tane!”</p>

  <p>“İki pek çok,” diyor barones.</p>

  <p>Hartvigsen yavaş adamdır, babacandır, tekrarlıyor: “Topu topu iki tane... bugüne kadar. Ha ha! Böyle kalmaz; çoğalır bakarsınız!”</p>

  <p>Barones gülüyor:</p>

  <p>“Benden çok şey bekliyorsunuz; bu ne iltifat!” Rosa’nın kaşları çatılıyor ve ben bir şey sormuş olmak için soruyorum:</p>

  <p>“Resmi renkli yapmasam daha iyi galiba. Boyamayı beceremiyorum. Böyle mi bırakayım dersiniz?”</p>

  <p>Rosa, dalgın, “Evet, bakın, ben de aynı fikirdeyim!” cevabını veriyor; yine baronesin söylediklerini dinliyor.</p>

  <p>Baronesin sözlerinden ben işte bunları yazdım buraya. Ah, ama o ufak tefek, hoş birçok şey daha söyledi. Ben belki onun günahına giriyor, bağlantılarından koparıp alıyorum bu sözleri. Acizdi, çaresizdi barones; acele bir şey söyleyip de söylediği yakışık almadı mı, şaşkın, ürkek, gülümsüyordu. Ne durumu iyiydi ne de kendisi; bedbaht biriydi işte! Öyle esnekti ki vücudu; kıvrılıp bükülüyor, ellerini katlıyor, başında kenetliyor, o zaman kolları bir kapıya benziyor, o zaman barones bu kapıda durmuş da dışarıda biriyle konuşuyormuş gibi oluyordu. Çok hoştu bu.</p>

  <h2 id="u44fdb04d-9105-41c2-9a2f-55b48454f944" style="text-align: center;"><span style="font-weight:bold;">5</span></h2>

  <p>Hartvigsen’i barones şerefine düzenlenen bir toplantıya çağırdılar. Haberci, benim de gelmemi istediklerini söyledi. Yanımda toplantılarda giymeye elbisem olmadığını bildiğim halde, uzak kalmak istemedim. Hartvigsen, üstümdekilerin pekâlâ yeteceğini söylüyordu, fakat ben bunu ondan daha iyi biliyordum. Baba evinde öğrenmiştim bu işleri.</p>

  <p>Hartvigsen, barones şerefine alabildiğine şıklaşmak istedi. Vaktiyle düğünü için Bergen’den bir frak almıştı; ilk defa giyiyordu bu frakı; ama hiç yakışmamıştı. Belki özellikle de şimdi giymemeliydi bunu; Rosa tanırdı belki. Fakat Hartvigsen aldırmaz görünüyordu.</p>

  <p>Bana da güzel elbiseler teklif etti, ama çok boldu hepsi; ondan daha zayıftım çünkü. Bu olmayınca, Ceketinin üstüne benim ceketlerden birini giy!” dedi Hartvigsen. “Hem daha fiyakalı görünürsün!” Sonradan öğrendim, oralarda âdetmiş, şıklaşmak isteyenler iki ceket birden giyerlermiş; hatta yaz sıcaklarında üst üste iki ceket giyenler bile varmış.</p>

  <p>Hartvigsen gidince bir süre deniz kıyısında dolaştım, sonra yine eve döndüm, oturdum. Epey vakit geçti, biraz okudum, tüfeğimi gözden geçirdim; derken hiç beklemediğim bir anda Rosa kapıyı vurdu, içeri girdi.</p>

  <p>Ben geleli uğradığı olmamıştı bu eve. Bu yüzden biraz şaşırmış, yerimden kalkıp onu karşıladım. Beni Sirilund’a götürmeye gelmişti, ona vermişlerdi bu görevi. Kılığımdan ötürü özür diledim, kendime biraz olsun çekidüzen vermek için hemen dışarı çıktım. İçeri girdiği andan başlayarak Rosa’nın dikkatle çevresine bakındığı, Hartvigsen’in evinin nasıl olduğunu, neleri olduğunu anlamak istediği gözümden kaçmamıştı. Dışarıda işimi bitirip de odaya dönünce, onu sofra takımları dolabında bir şeyler düzeltirken yakaladım.</p>

  <p>Utanmış, şaşırmış, “Affedersiniz!” dedi. “Ben sadece... yok bir şey!”</p>

  <p>Sonra Sirilund’a gittik.</p>

  <p>O günkü öğle yemeğinden bende kalan hatıralar arasında, iki ceket giymiş, adalı birkaç tüccar da var. Hanımları da alabildiğine kaim giyinmişlerdi. Fener bekçisiyle karısı da oradaydılar; Rosa’nın annesiyle babası da vardı; babası komşu köyün rahibiydi, Barfod’du soyadları. Rahip güçlü kuvvetli, yakışıklı bir adamdı. Avcılığı da varmış, yaban hayvanları avlarmış. Ormanlardan, dağlardan konuştuk. Çiftliğine çağırdı beni. “Birkaç gün sonra orman yolundan dönerken Rosa’ya yol arkadaşlığı edin!” dedi.</p>

  <p>Baba ocağına dönmüş kızı için küçük bir konuşma yaptı Mack. Çokları zorlu laflar ederler de kimseciği etkilemez söyledikleri. Mack’ın konuşması, kısa ve öz olmaktan öteye geçmedi, fakat büyük etki yarattı. iyi bir öğrenim, eğitim görmüştü; gerekli olanı söylüyordu, yapıyordu; daha ne! Kızı, bakışları bir yere saplanmış oturuyor, bizi görmüyor, ormanda bir su birikintisi vardı da sanki onu görmek istiyordu. Hiçbir şeye sevindiği yoktu. Akıl almaz alışkanlıkları vardı; çocukluğu boyunca yemeğini mutfak masasında yemiş de oradan kaptığı görgüsüzlüklerden artık kurtulamazmış gibiydi. Ah, ama o bütün bunları sırf bizi küçük düşürmek için yapıyordu galiba; hepimiz onun gözünde öylesine değersizdik çünkü. Onun için birer kusur olan bu garipliklerden birkaçını yazayım; evet, hatta onda terbiye noksanı olduğu da söylenebilir; bir baronesti oysa. Hemen bir şey bulmuş, tırnaklarını temizlemeye koyulmuştu; yanında oturan Rahip Barfod bunu görmüş, gözlerini derhal başka tarafa çevirmişti. Ağzına bir lokma alırken dirseğini masaya dayıyordu barones; içecek olsa, masanın karşı ucunda olan ben bile, şarabın midesini “boyladığını” işitiyordum. Yemeğe başlamadan tabağındaki bütün eti parça parça kesmişti. Sıra peynire gelince; her ısırışında ekmeğe daha çok yağ sürdüğünü, yağı tam da ısırdığı yere sürdüğünü gördüm. Yoo, hayır, ben evimde böyle çirkinliklerden uzak kalmıştım hep. Yemek sona erince oturmuş, hafiften hafiften boyuna geğirmiş, yediklerini çıkaracakmış gibi yanaklarını şişirmişti.</p>

  <p>Sofradan kalkmıştık, Hartvigsen’le konuşuyordu. “Yemekte bunaldım, ter bastı!” dediğini duydum. Hiç sıkılmadan böyle demişti. Önce şöyle düşündüm: Bu aşırı doğallığının nedeni, görgülü çevrelerden uzak kalışı herhalde! Bu gibi incelikleri ondan fazla bilmeyen Hartvigsen de, onun karşısında ne görgüsüzlükler etmiş, fakat buna da hiç alınmamıştı barones. Salonda dört gümüş melek vardı, her biri bir sütun üzerinde. Gümüş meleklere mumlar dikilmişti. “Bakıyorum, yine aşağı indirilmiş melekler!” dedi Hartvigsen kuşkuyla. “Evet!” cevabını verdi barones, gülerek. “Peder Bey, birkaç yıl yatağını onlarla süslemiş. Ama artık beyaz meleklerin işi ne o yatakta?”</p>

  <p>Bu derece açık saçık nasıl da konuşabiliyordu? Sırf bizi küçültmek için neden bu kadar bayağılaştığına akıl erdiremiyordum.</p>

  <p>Çocuklarla konuştum. Sığınağım, sevincimdi onlar. Bana yaptıkları resimleri ve kitaplarını gösterdiler; bir tahta üzerinde “takır tukur takunya” oyunu oynadık. Ara sıra Mack’la konuştukça, ona yaranmaya çalıştıkça, adalı tüccarların sözleri de çarpıyordu kulağıma. Dışarıda, bütün verandada içilen kahvenin yanında likör de vardı, yok yoktu. Mack herkese olanca kibarlığını gösteriyordu. Erkekler için uzun çubuklar vardı. Kadınlar sessizce oturuyor, kocalarının konuşmalarını dinliyor, bazen kendi aralarında bir şeyler fısıldaşıyorlardı.</p>

  <p>Hartvigsen de bir çubuk, bir kadeh de likör aldı. Sofradaki şarapla biraz canlanmıştı, şimdi de likör işe yaradı; dili çözülmüştü. Adalılara Mack’ın evinde teklifsiz olduğunu göstermek istiyordu sanki; oldum olası bu çevredenmiş gibi kendine bir çubuk seçmiş, gelip oturmuştu. Bir çocuktu Hartvigsen. Frak giymiş tek kişi oydu; bunu da iyi yakıştırıyor, arada kolunun yenini sıvazlıyordu. Fakat Mack’ın ortağı, üstelik de o kadar zengin olduğu halde, küçük tüccarlar en çok saygıyı ona değil de, Mack’a gösteriyorlardı.</p>

  <p>“Buğdaya, una gelince,” dedi Hartvigsen. “Biz mallarımızı peşin parayla alırız. Rus, para verilsin yoksa, daima satar. Biz de her zaman alır, getirtiriz, bütün sene!”</p>

  <p>Adalılardan biri Mack’a bakıyor, Hartvigsen’e bakıyor, kibarca soruyor:</p>

  <p>“Ama fiyatlar hep aynı mı kalıyor? Siz en uygun ne zaman alıyorsunuz?”</p>

  <p>Mack, hâlâ salonda duran fener bekçisini görmüştür, kahve içmeye dışarı çıkarmak üzere, hemen onun yanına gidiyor.</p>

  <p>Hartvigsen yalnız kaldı ya; meseleyi kendi görüşüyle açıklıyor:</p>

  <p>“Rusya gibi büyük bir ülkede buğday fiyatlarını oynatan o kadar çok şey vardır ki! Yağışlı yıllarda mesela, sular basar her yeri. Yollar geçilmez olur, köylü ürününü şehre getiremez. O zaman Arkangelsk’te fiyatlar fırlar.”</p>

  <p>“Mükemmel!” diyor adalı.</p>

  <p>“Arpa da öyle!” diyor Hartvigsen; ekmeğine yağ sürülmüştür. “Söylediğim sebepten. Pancar da öyle.” Barones gelip de masaya oturunca Hartvigsen’in çenesi daha da açıldı:</p>

  <p>“Bize telgraflar gelir. Buğdaydı, pancardı, şu bu... Baktın fiyatlar fırlamak üzere; hemen alacaksın!”</p>

  <p>Hartvigsen bilgili değildi öyle; fakat saflığı, rahatlığı yüzünden, konuşmalarda durumu kurtarıyordu. Yakınında utanacağı, çekineceği biri olmadı mı kendine güveni arttıkça artıyor, kelimelerle övündüğünü unutuyor, o zaman benzerleri gibi konuşuyordu. En iyi dinleyicisi, meseleyi nezaketle sormuş olan adalı tüccar, “Evet evet!” dedi tekrar. “Siz olmasanız öğrenemeyeceğiz bunları!”</p>

  <p>Şimdi barones vardı yanlarında; Hartvigsen’in bakış ufku, bu yüzden genişleyiverdi hemen:</p>

  <p>“Biz çok dolaştık; Bergen’i, daha nice nice yerleri gördük görmesine, fakat öyle tam ve mükemmel saymayız kendimizi!”</p>

  <p>Adalılardan biri, “Yok canım!” dedi, başını salladı. “Şaka ediyorsunuz!” Barones de başını sallıyor, yüzü tamamen ona dönük. “Yok, Hartvigsen!” diyor. “Buna hiç şüphe yok; biz sizden öğreniyoruz her şeyi!”</p>

  <p>“Sahi mi?” cevabını veriyor Hartvigsen, minnettar. Fakat bütün şerefi de tek başına kabullenmiş olmamak için ekliyor: “Şunu da söyleyeyim, Bergen’de benim gibi şöyle böyle binlerce adam var.”</p>

  <p>“Yoo, hayır!” diye itiraz ediyor adalı tekrar ve Hartvigsen’in şakadan pek çok hoşlandığını söylüyor.</p>

  <p>İçeride, salondadır Rosa. Yanıa gidip bir masaya bıraktığı kırmızı şarap kadehini gösteriyorum. Salon o kadar geniş ki; ta orada bu kadeh tek başınadır, öylesine koyu kırmızı ve yalnız, öylesine alev alev.</p>

  <p>Sadece, “Evet!” diye cevap veriyor Rosa, aklı başka taraflarda. Herhalde dostunu, baronesi kıskandı; iyiden iyiye Hartvigsen’e gidip onun ev işlerini yönetmeyi düşünmekte. Verandadaki kahve masasını dolandı, uzaklaşıp gidiyordu şimdi Rosa, huzursuz.</p>

  <p>Hartvigsen babacan, rahat bir tavırla, “Otursanıza, Rosa! Buyurun!” dedi ona. “Şimdilik bir bardak şarapla vakit geçirebiliriz.”</p>

  <p>Rosa gülümsedi; sanki bir mucizeyle, birden değişmiş, Hartvigsen’e âşık olmuştu. Oturdu.</p>

  <p>Bense verandaya, verandadan da açıklığa çıktım. Dışarıda da görülecek çok şey vardı. Bir süre sonra yine içeri girdim; grog getirmişlerdi. Mack hemen hiç, Hartvigsen de artık fazla içmiyor, ama ikisi de misafirlerle sık sık kadeh tokuşturuyorlardı. Salonda bir başka hava vardı şimdi. Adalılardan biri, ötekine saati sordu; sorduğu oralı olmayınca, “Saat daha üç!” dedi Mack kibarca. Adalı, az sonra arkadaşına tekrar sordu: “Senin saat kaçı gösteriyor?” Sorduğu, sanki diken üstünde oturuyordu, yaşlıca biriydi, ama kıpkırmızı kesilmişti. Buranın halkı ne de çocuktular! Bu adalı tüccar, altın tokalı, gösterişli bir köstekle dolaşıyordu, fakat cebinde saati yoktu işte! Arkadaşı onu bu şekilde utandırmak istemişti.</p>

  <p>Derken verandanın önüne Kopçacı geldi; kuş cıvıltıları duyduk. Mack işaret etti ona; bir kadeh, bir de iskemle gösterdi. Kopçacı oturdu bir süre; ötüşen kuşlarla dolu bir ormandı sanki; ama hiç oralı olmuyordu; masum bir tavır takınmış, verandanın camlarını incelemeye koyulmuştu.</p>

  <p>Daha sonra salonda piyano çalmaya başladı Rosa.</p>

  <p>Huzursuzdu hâlâ; dönüp dönüp verandadaki topluluğa bakıyordu. “Hayır, madem dinlemiyorsunuz, çalmam ben de!” deyip ayağa kalktı. Ama sırf baronesle Hartvigsen birbirlerine pek yakın oturmuş, belki biraz fısıldaşmış oldukları için yapmıştı bunu.</p>

  <p>Tekrar dışarıya, çiftliğe çıktım. Uzun bir dürbün aldım, oyalanmak için kurutma yerindeki adamları seyre koyuldum.</p>

  <h2 id="u4dcf586d-4293-40de-ac86-fe3b8bfab79f" style="text-align: center;"><a id="bookmark5"></a><span style="font-weight:bold;">6</span></h2>

  <p>Birkaç gün sonra Rosa’nın iskeleye gittiğini gördüm. Belli bir amaçla değil, yavaş, rahat yürüyordu. Hartvigsen'i bulmaya gidiyor anlaşılan, diye düşündüm. Bir süre Hartvigsen’in evindeki durumumdan emin olduğumu bildiğim için bir iş yapmaya kalkmıştım. Boş bir gururdan ötürü kimsenin... -ah, vakti vardı- şimdiden kimsenin öğrenmesini istemediğim bir şeydi bu. Ne olduğunu sonra yazacağım.</p>

  <p>Fakat ben de huzursuzdum, Rosa’nın iskeleye gidişi beni heyecanlandırmıştı; yatışmak için sandala atlayıp kurutma yerine gitmek istedim, fakat iskeledeydi sandal. Ha ha, denize açılmak, kürek çekmek isteyişim, sırf sandal iskelede olduğu içindi herhalde.</p>

  <p>İskeleye vardığımda, “İşte o da burada!” dedi Hartvigsen. “Sorabiliriz.”</p>

  <p>Yalvarır gibi, “Hayır!” dedi Rosa; utanmıştı nedense.</p>

  <p>Bir an durup bekledim, ikisi de bir şey söylemeyince orada daha fazla kalmam yakışık almazdı; sandalı çözdüm, asıldım küreklere.</p>

  <p>Öğleden sonra Hartvigsen, bütün yaz yanında kalmamı ısrarla rica etti. Bana yaptıracak çok işi varmış, kendisine çeşitli şeyler öğretmemi rica ediyormuş, her hususta öğretmeni olmalıymışım! Hartvigsen şunları da söyledi: “İki kişi olursak, Rosa gelip ev işlerini üzerine alabilir. Karşısındaki tek erkek, ben olmam o zaman.” Hartvigsen’in ricalarını yerine getirmeye söz verdim, sevindim buna.</p>

  <p>Akşamleyin Hartvigsen, Sirilund’a gitti, döndükten sonra birkaç saat uzun uzun düşünceye daldı, sonra yine şapkasını giyip bir kere daha Sirilund’a gitti.</p>

  <p>Bir tuhaflık vardı Hartvigsen’de. Bu gidiş gelişlerde anlaşılan baronese rastlamış, kadının bir-iki sözü besbelli ona çok dokunmuştu. Gecenin bir buçuğunda onları kumsalda gördüm. Kıyı boyunca yürüdüler, ormana doğru gittiler. Rosa görse ne der ki buna, diye düşündüm.</p>

  <p>Ya Mack’ın kızı neler düşünüyordu? Ötekilerden bambaşkaydı o; bu ücra yerde bir baronesti, esnek gövdesinin üstünde küçük, hoş bir başı, kendine özgü huyları, âdetleri vardı.</p>

  <p>Günler geçti, Rosa gelmedi. Hartvigsen oralı görünmüyordu. “Rosa ne zaman geliyor?” diye sordum, sorarken de kalbimin çarptığını hissettim. “Bilmiyorum,” dedi Hartvigsen düşünceler içinde.</p>

  <p>Hartvigsen’e biraz imla öğretiyordum. Aritmetiği kuvvetliydi, sağlamdı, kendisi için gerekli olan her şeyi biliyordu. Her konuda dikkatli ve anlayışı tamdı. Kitaplarımız olmadığı için Napoleon’un hayatını, Yunanistan’ın kurtuluş savaşını ona parça parça anlattım. En çok takdir ettiği yanım, birkaç dil öğrenmiş olmam, mağazasındaki çeşitli mallar, mesela iplik makaraları, İngiliz pamukluları üstündeki yazıları okuyabilmemdi. Bunları o da hemen öğrendi, çünkü daha önce kafasında çok az bilgi vardı, bu kafa, sürülmemiş toprak gibiydi adeta. “İbranice İncil’im olsaydı okur muydunuz?” diye sordu. Bergen’den İbranice bir İncil almak istiyordu.</p>

  <p>Rosa’ya bir gün yolda rastladım. O çok güzel çekingenliğini hiç bırakmayan Rosa, bu defa beni durdurdu, perişan bir gülümseyişle sordu bana:</p>

  <p>“İkiniz ne âlemdesiniz? Ev ne âlemde?”</p>

  <p>Çok şaşırmıştım, cevap verdim:</p>

  <p>“Teşekkür ederiz. Fakat sizi bekliyoruz.”</p>

  <p>“Beni mi? Ah, hayır, ben belki önümüzdeki günlerde yine babamın çiftliğine dönüyorum.”</p>

  <p>“Bize gelmeyecek misiniz?” diye sordum heyecanla.</p>

  <p>“Hayır, galiba gelmeyeceğim!” cevabını verdi. Kalın dudakları bakır kızılıydı, gülümserken titremişti hafifçe; ve Rosa gitti. Babasının, dönüşte kendisine yol arkadaşı olmamı istediğini hatırlatacaktım ona; neyse ki tuttum kendimi.</p>

  <p>İyi ki susmuşum: Akşamleyin Rosa, Hartvigsen’in evine geldi. Daha çok gururlu olmadığından ötürü acı çekiyordu, gördüm. Fakat dürüst, temiz bir niyetle gelmişti: Herhalde Hartvigsen’in, nişanlı oldukları sırada hediye ettiği bir altın haçı getirmişti. Yine Hartvigsen’ in hediyesi olan bir yüzüğü ise ne yazık ki kaybetmişti. “Affedersiniz!”</p>

  <p>Şaşırmış, fakat bağışlayarak, “Zararı yok!” diye cevap verdi Hartvigsen.</p>

  <p>“Hayır, çok fena!” dedi Rosa. “Bir de mektup buldum. O zaman yazmıştınız. Lofot Adaları’ndan yolladığınız mektup.”</p>

  <p>Ben yanlarından uzaklaşamadan bütün bunlar düşünülmüş, söylenmişti. Rosa öyle heyecanlıydı ki, soluk soluğa konuşuyor, fakat Hartvigsen bu sahneye garip bir şekilde kayıtsız kalıyordu. Kapıdan çıkıyordu ki, Hartvigsen’in, “Ha ha, şu eski mektup. Kim bilir ne berbattır, hem imlası bakımından hem de...” dediğini duydum.</p>

  <p>Rosa fazla kalmadı içerde. Gittiğini de gördüm: Başı önde yürüyor, bir şey görmüyor, işitmiyordu. Bu boynu bükük gidiş, ona kim bilir nelere mal oldu, diye düşündüm.</p>

  <p>Ertesi gün yine geldi. Yüreğim parçalandı, onu böyle perişan görmek çok üzdü beni. Gözlerinin altı morarmıştı, uyumamışa benziyordu, solgundu dudakları.</p>

  <p>“Hayır, gitmenize lüzum yok!” dedi bana. Hartvigsen’e döndü. “Evinizi yönetmeye birisini aldınız mı?” diye sordu.</p>

  <p>“Hayır!” dedi Hartvigsen uyuşuk, kayıtsız.</p>

  <p>“Ben yapabilirim herhalde,” dedi Rosa, tekrar.</p>

  <p>Hartvigsen yine uyuşuk, kayıtsız cevap verdi:</p>

  <p>“Öyle. Fakat ne bileyim...”</p>

  <p>“Yoksa fikrinizi mi değiştirdiniz?”</p>

  <p>Hartvigsen galip geldiğini anlamıştı ki, birden kıyasıya ve kaba konuştu:</p>

  <p>“Hayır. Fikrini değiştiren sen olmuştun; unuttun mu!”</p>

  <p>Rosa bir an bekledi, gittikçe küçülüyordu, hafif bir sesle, “Öyle!” dedi ve gitti yine.</p>

  <p>Oturmamıştı, kapının tokmağını elinden bırakmamıştı.</p>

  <p>Peşinden ben de dışarı çıktım; sundurmanın en kuytu köşesine gittim; orada diz çöküp bu mutsuz kadın için Tanrı’ya dua ettim. Duyduğum huzursuzluk beni Sirilund’a mağazaya, değirmene, sonra yine mağazaya sürükledi. Akşam eve dönünce, “Ben bu gece morina avına çıkıyorum, ben yokken ev size emanet!” dedi Hartvigsen.</p>

  <p>Şakalar ediyordu, bir tuhaftı; sanki bir şeyler bekliyor, sık sık yoldan tarafa bakıyordu Hartvigsen.</p>

  <p>Hartvigsen balığa çıktığında evde olmamak için yine Sirilund’a gittim; Hartvigsen yalnız olmayacaktı belki. Bir rüyada gibi dolaştım orda burda.</p>

  <p>Gece geçti.</p>

  <p>Ertesi gün Hartvigsen’le ben, evin önüne oturmuş, çene çalıyoruz, öğle vakti. Hatırlıyorum, yağmur serpiştirmeye başlamıştı, Rosa, üçüncü defa çıkageldi. Bu arada Hartvigsen, bütün geceyi baronesle geçirmişti. Bana balığa gideceğini söylemiş, fakat ılık geceyi ormanda geçirmişti.</p>

  <p>Rosa sarsak adımlarla geldi; görür görmez sert bir içki içmiş olmasından korktum. O anda, keşke şimdi uzaklarda olsaydım, diye düşündüm; ilk kelimelerinde ayağa kalktım:</p>

  <p>“Artık ikide bir geliyorum. Şey, ne diyecektim: ormanda, öyle ya... Akça kavakların orada, evet,” dedi Rosa.</p>

  <p>“Ee, n’olmuş?” diye sordu Hartvigsen, birdenbire. “Oturduk, eğlendik, vakit geçti,” dedi.</p>

  <p>Rosa sinirli sinirli güldü, kahkahayla.</p>

  <p>“Otuzumu geçtim, diyor. Evet, otuzunu geçmiş!”</p>

  <p>“Ne olmuş geçmişse?” diye sordu Hartvigsen. “Yine başlama!”</p>

  <p>Rosa, Hartvigsen’e bakıyor, düşünüyor. Arkama dönüyor, düşündüğünü görüyor, “O benden çok yaşlı, çok!” dediğini duyuyorum.</p>

  <p>Aynı anda Rosa, kendini yere atıp hıçkırmaya başladı.</p>

  <h2 id="u012c09a0-5115-4d49-b620-a42a041e374a" style="text-align: center;"><span style="font-weight:bold;">7</span></h2>

  <p>İki gün iki gece yağmur yağdı. Kayalıklardaki balıklar dizi dizi istiflenmiş, üzerleri kayın kabuklarıyla örtülmüştü. Kurutma yerinde şimdi hiçbir iş yoktu; hava da kapalı ve sıkıntılıydı. Fakat tarlalar, çayırlar boy atıyor, gürleşiyor, rüzgârda salınıyorlardı.</p>

  <p>Mack, Hartvigsen’in adını Firmaya ekleme teklifinde bulunmuştu; biraz paraya bakıyordu bu. Kararını besbelli çoktan vermiş olduğu halde, Hartvigsen bana akıl danıştı. Bu dünyanın büyük alışverişlerinden ben ne anlardım ki, ona akıl vereyim! Adı sanı vardı, tanınmış biriydi Mack; bu önemli bir şeydi herhalde; öte yanda Hartvigsen bu işe şahsi servetini, ağırlığını yatırmıştı. Zaten çoktan ortaktılar.</p>

  <p>Hartvigsen bir kâğıda bir şeyler yazdı, bana gösterdi. “Böyle olacak,” dedi. “Yabancı bir isim gibi görünmesi için.”</p>

  <p>Kâğıtta “Mack &amp; Hartwich” yazılıydı.</p>

  <p>Bu isim değişikliğinde baronesin parmağı olduğu şüphesi uyandı bende hemen. Ben oturmuş düşünür, kâğıdı okurken, Hartvigsen boyuna bana bakıyordu. Bu adama biraz okuma-yazma öğretmiştim; fakat yetmiyor, yetişmiyor, gösterişten öteye geçmiyordu bu; saatsiz bir köstek gibiydi, evet. Hartwich, öyle mi? Fakat Rosa, onu seviyordu herhalde; geldiğine, küçüldüğüne, ağladığına göre!</p>

  <p>Üç kere gelmişti Rosa. Üçüncü gelişinde kendini yere atınca, Hartvigsen yumuşamış olmalıydı.</p>

  <p>Eski hatıralarından birkaçı uyanmış, üstelik kendine bir beymiş gibi yalvarılması şüphesiz pek hoşuna gitmişti. Rosa’ya merhamet elini uzatmış, kalkmasını, eve gelmesini rica etmişti. Evde birçok hususlarda anlaşmışlardı, hatta her şeyde. Aradan bir saat geçmişti ki, eve geldiğimde onları barışmış buldum. İlk şaşkınlıkla Rosa’ya baktım: Yüzünde hiçbir acı yoktu artık, memnunluk ve huzur vardı sade.</p>

  <p>“Evet, şu halde önümüzdeki günlerde gelirsin!” dedi Hartvigsen, giderken Rosa’ya.</p>

  <p>Fakat bana hiçbir şey söylemedi Hartvigsen.</p>

  <p>Rosa geldi. Steen Kalfa’nın kızı küçük Martha’yı elinden tutmuştu.</p>

  <p>“İşte geldik!” dedi Rosa, gülümseyerek. Martha öğrendiği reveransı yaptı, yanımıza geldi, elimizi sıktı, tekrar reverans yaptı. Hartvigsen, “Hoş geldiniz!” dedi onlara.</p>

  <p>Avluda o anda biri belirdi, pencereden içeri bize baktı. Bir Lapon. Rosa, adamı görünce elini yüzüne kapadı. “Uff!” dedi.</p>

  <p>“Kimse değil; Gilbert!” dedi Hartvigsen yatıştırıcı bir sesle ve yavaşça güldü. “Buralarda dolaşır hep.”</p>

  <p>Rosa cevap verdi:</p>

  <p>“Bana her zaman uğursuzluk getirmiştir.”</p>

  <p>Hartvigsen dışarı çıktı. Ben içeride kaldım, çocukla gevezelik ettim biraz; bir-iki de Rosa ile konuştum. Ben sormadan, Lapon Gilbert’ten bahsetmeye başladı Rosa:</p>

  <p>“Çok garip. Ne zaman yer değiştirsem bu adam çıkar karşıma. Hayatımda ne zaman bir şey olsa karşıma çıkar.”</p>

  <p>Bu değişikliklerin, bu olayların kendisine mutsuzluk ve felaket getirdiğini söylemişti madem; daha fazla bir şey sormak istemedim. Küçük piyanoda biraz bir şeyler çalmasını rica ettim. Hiç böyle müzik işitmemiş olan Martha yanıa gitti, gözlerini iri iri açarak ona bakmaya başladı. Ara sıra benim böyle bir şey dinleyip dinlemediğimi sormak ister gibi, dönüp bana bakıyordu Martha.</p>

  <p>Derken Hartvigsen geldi yine içeri. Sessizce oturdu, dinlemeye başladı; herhalde “Bir peri gelmiş evime!” diye düşünüyordu; çünkü hiç âdeti değilken şapkasını çıkarmıştı, dizlerinde tutuyordu. O da ara sıra bana bakıyor, uyuşmuş, afallamış, başını sallıyordu. Gururdan, hayranlıktan yukarı kalkmıştı kaşları. Kendi piyanosunda çalman bu müzik, Mack’ın piyanosunda çalmandan çok daha değerliydi ona göre.</p>

  <p>Tam bir aile olmuştuk, eskisi gibi gelip kaba işleri yapacak olan hizmetçi hariç, dört kişilik bir aile. Rosa, çamaşır ve elbiselerini getirtmiş evinden, hep bizimle kalıyor, Martha’cık onun yanında yatıyordu. Böylece geçip gidiyordu günler.</p>

  <p>Bu ilk günlerde yazmaya değer hiçbir şey olmamıştı. Ufak tefek sevinçlerim, üzüntülerim, fakat daha çok sevinçlerim vardı; olsa olsa bunlar yazılabilir. Rosa dışarıya tepsi falan çıkaracak olsa ona kapıyı açıyordum, sabahları çatı katından aşağı inince kasketimi çıkarıp selamlıyordum onu. Daha fazla bir mutluluğu ne beklediğim var ne de hak ettiğim. Ben bir yabancıydım. Fakat akşamları salonda çoğu zaman sohbet ediyor, Hartvigsen sustukça Rosa ile ben konuşmaya başlıyorduk. Ah, ama bazen bütün gece susmuyordu Hartvigsen; sırf Rosa ile ben konuşamayayım diye. Bir çocuktu Hartvigsen. O zaman, Rosa ne yapsın, işte ancak piyanoda onu bunu, birçok güzel parçalar çalıyordu.</p>

  <p>Her gün Rosa ile oluşu bu adamda olumsuz bir etki yaratıyor, Hartvigsen’in davranışları gitgide daha az kollayışlı, daha saygısızca oluyordu. Hiç hoş değildi bu.</p>

  <p>“Yüzüğümü yine sağ elime taksam ne dersin?” diye soruyordu Rosa’ya, gülerek, ben varken. Sol elinin yüzük parmağında düz, bir altın halka taşımaktaydı; herhalde eski nişan yüzüğüydü bu. İşte onu, cevap falan beklemeden, sağ eline geçirivermişti şimdi. Sanki bunu Rosa, pek doğal karşılarmış gibi.</p>

  <p>“Kaybolanın yerine sana yeni bir yüzük almam gerekir sanırım,” diye devam etti Hartvigsen.</p>

  <p>Donuk bir sesle cevap verdi Rosa:</p>

  <p>“Ben yüzük takamam, biliyorsun.”</p>

  <p>Bunun üzerine Hartvigsen, kralın onu kayyum çiftliğinin oğlu Nikolai’dan boşamış olduğunu anlattı: “Mack’la ben,” dedi, “hallettik bu işi. Tabii, malum! Fakat kim verdi kocana parayı? Benoni ve ben!” Rosa’nın beyninden vurulmuşa döndüğünü, bir iskemleye çöktüğünü gördüm, çıktım odadan.</p>

  <p>Hartvigsen sonradan anlattı bana: Rosa’yı boşaması için adama para vermiş, bu iş ona binlerce talere patlamış. Fakat kayyum çiftliğinin oğlu Nikolai bu parayı aldıktan kısa bir süre sonra içkiden ölmüş! “Evet, öldü!” Bakalım, öldü mü, diye düşündüm içimden.</p>

  <p>Bu gibi şeylerden hiç hoşlanmıyor; çoğu zaman, Rosa bu eve gelmemeliydi, diye düşünüyordum. Kıskançlığından gelmişti bence; baronesi kıskanması zorlamıştı onu buna. Peki barones, Hartvigsen’i neden bırakıvermişti böyle? O kadar iyi başlamıştı da neden devam ettirmemişti ilişkisini? Bu işin arkasında, benim göremediğim bir şeyler gizliydi anlaşılan. Bunu o koca Mack biliyordu belki de; çok zekiydi, imparator olacak adamdı o. İsmi firmaya eklendi diye Hartvigsen niçin o kadar para vermişti? Ha ha, bütün bunları Mack, imparator kafalı o adam inceden inceye düşünmüştür mutlaka.</p>

  <p>Fakat yanımıza gelmesinden birkaç hafta sonra, Hartvigsen alıştı Rosa’ya. Kendi yaptıklarını, söylediklerini öyle pek ciddiye aldığı yoktu artık. Düşündüm: Rosa ile nişanlıyken öyle zengin falan değildi herhalde; fakat o gün bu gün çok zengin olmuştu. Anlaşılan zenginliğe dayanıklı değildi Hartvigsen; belki de buydu mesele.</p>

  <p>“Ne dersin falan filan iş için, Rosa’cık?” diyebiliyor, böyle söylerken de Rosa’nın sırtına sırtına vuruyordu. Baronesin sözünü etmekten çekinmiyor, onunla akçakavak tepesine gittiklerini dokunduruyor, baronesin, gençliğinde kendisine âşık olduğunu, bu itirafı baronesin ağzından duyduğunu çıtlatıyordu. Küçük Martha’ya üst baş gerekince, Hartvigsen hemen razı oldu. “Git dükkâna, yazdır hesabıma!<sup>,,</sup> dedi. “Tanımadıkları adam değilim ya; B. Hartwich diye yazdır, tamam! Manifatura hanesine bir taler!” Bunu söyleyince bana döndü, gülümsedi. Bir çocuktu Hartvigsen.</p>

  <p>Bir şey daha: Hartvigsen, Kopçacı’dan dolayı Mack’ı kıskanıyordu. Kuşlar gibi ötmesini beceren o soytarının, yanınızda kalabilir miyim ricasıyla kendisine -Hartvigsen’e- gelmeyip de Mack’a gitmiş olmasını çekemiyordu. Hartvigsen’e göre, anasının gözüydü Kopçacı; işte şimdi Bramaputra dedikleri o Jakoben’le samanlıkta yakalanmıştı; kadının kocası Ole Menneske enselemişti onları. Oo, yanılmak mı? İmkânsız! Peki ne yapmıştı Kopçacı? Yeminler etmiş, yakayı kurtarmıştı. Bu küstah herif, sağ elinin işaret parmağını gözüne sokar da şeytana bile meydan okurdu!</p>

  <p>Hartvigsen bunu Rosa’nın yanında anlattı, Bramaputra hakkında da demediğini bırakmadı. Kopçacı içinse şunları söyledi: “Bana gelseydi ya! Ona verecek iş mi yoktu bende; sürüyle!”</p>

  <h2 id="uc1dbeadc-b1fb-4f03-b069-0022e26e1134" style="text-align: center;"><a id="bookmark6"></a><span style="font-weight:bold;">8</span></h2>

  <p>Aşağıya, değirmene kadar gitmiş, geri dönüyorum, barones arkamdan yetişti. Üstü başı bembeyaz; değirmendeymiş anlaşılan. Selam veriyorum; o da nasılsınız falan diyor, yanımdan geçerken. Uzaklaşmak üzere; birden adımlarını yavaşlatıyor, benimle yürümeye başlıyor. “Una bulanmışsınız; temizleyebilir miyim?” diyorum; duruyor, teşekkür ediyor. Sonra birlikte yürüyoruz; fakat bunu istemiş de değilim hani! Çocukluk hatıralarından konuşuyor: Küçükken buralarda dolaşır, un arabasında ayakta dimdik durur, tek başına akçakavak tepesine gider, orada otururmuş.</p>

  <p>Üzgündü; sesinde o tatlı kadife yumuşaklığı. “İnsan, hayatın bütün oyunlarını oynar: Bir de bakar ki, tek başına kalmıştır!” diyordu.</p>

  <p>Baronesin o gün üzerimde bıraktığı etki büyük olmuş, hatta o ana kadar iffetsiz gözüyle baktığım o ince uzun parmakları, bir tuhaf hoşuma gitmişti. Geçmiş günlerden birinde yaptığını duyduğum bir şeyi düşündüm: Burada bir adam vardı, Çocuk babası Jens diyorlardı adına; Edvarda’nın çocukluğunda Mack’ın yanında çalışırmış; sonra çekmiş, adalara gitmiş, evlenmiş, hastalanmış, yoksul düşmüş. Karısı bırakıp kaçmış onu, Lofot Adaları’na gitmiş, dönmemiş geri. Çocuğu yokmuş Jens’in. İşte bu Jens, beş-on gün önce Edvarda’ya gelmiş, yüzüne bakmış, fazla bir şey söylememişti. Yalnız koca bir köpek gibi baronesin karşısına geçmiş, öylece durmuştu. Bunun üzerine Edvarda, ona Sirilund ve dolaylarında yapacağı bir iş bulmuş, “Kemik topla!” demişti Jens’e. Jens, mutfağına et giren birkaç evi dolaşacak, kemik toplayacak, mağazaya getirip pahalı pahalı satacaktı; biriken kemikler sonra güneye gönderilecek, orada kemik unu yapılacaktı. Jens, Sirilund’daki bütün kemikleri de alabilirdi. Mack bu işe gülümsemişti biraz: Kendi mutfağının kemiklerini para verip yine kendisi alacaktı; fakat ses çıkarmamış, itiraz etmeyi zahmete değer bulmamıştı. Hartvigsen’in sofrasında kalan kemikler de veriliyordu Jens’e. Komik bir işti bu; fakat Jens çok önem veriyor, itiraz dinlemiyor, iyi de para kazanıyordu. İlk parti kemiği satınca ufak tefek üst-baş yaptı kendine. Edvarda da mağazada ona yardımcı oldu, hesapta kıl sektirmedi. Derken barones, Jens’e Sirilund’da başını sokacağı bir yer sağlamıştı. Jens önce hizmetkârlar bölümünde bir odacıkta, yatalak, kocamış Fredrik Mensa ile beraber kalmış, sonra tavan arasında daha iyice bir odaya geçmişti.</p>

  <p>Bu olayı hatırlamıştım: Aklını kullanmasını biliyordu, becerikliydi barones. Ama şimdi ezilmiş, çökmüştü sanki. “Başkalarını sevindirmek, saadettir,” gibilerden bir şey söyledim. “Çocukları, büyükleri sevindirmek...”</p>

  <p>Barones durdu. “Saadet mi? Yok canım!” dedi sadece. Kaşlarını çatmıştı, bir an daha düşündü bunu, sonra yine yürümeye devam etti. Çok geçmeden hızlı birkaç adımla yoldan ayrıldı, otların üzerine çöktü. Peşinden gittim durdum.</p>

  <p>“Saadet mi? Yok canım!” dedi yine. “Saadet gelecek olsa gözlerimi diker, bakakalırım; çünkü o kadar yabancıyım ona. Kısa zamanlar vardır tabii, başka vakitlerden daha iyi vakitler. Bu belli bir şey.”</p>

  <p>“Evet, öyle!” dedim bunun üzerine. Birden baronesin alnında yaşlılık, ve kahır çizgileri olduğunu fark ettim. O anda burada değildi sanki, sanki bir oyun oynuyordu. Alt dudağını da sarkıtmıştı. Gerilerdeydi gençliği.</p>

  <p>Uzakları gösterdi. “Bu ormanlarda bir zamanlar bir avcı vardı,” diye söze başladı tekrar. “Adı Glahn’dı. Hiç işittiniz mi?”</p>

  <p>“Evet.”</p>

  <p>“Evet. Buralarda yaşamıştı. Gençten bir adamdı. Thomas Glahn’dı adı. Bazen bir tüfek sesi duyar, bir tüfek sesiyle cevap vermek isterdim; bazen karşılardım onu yolda. Hem sonra... Glahn? Ah, evet, onunla öyle anlarım olurdu ki, hayatımın bütün öteki insanları bir yana, hep onunla olayım isterdim; fakat... Onu öyle seviyordum ki, o gelince bütün dünya silinirdi gözümden. Hatırlıyorum, bir adam çıkagelmişti. Top sakallıydı, bir hayvana benzerdi; ara sıra durur, bir ayağını kaldırır, etrafı dinler, sonra yine çekip giderdi. Deriden elbiseler de giyerdi.”</p>

  <p>“Bu adam o muydu?” diye sordum.</p>

  <p>“Evet.”</p>

  <p>“Bunu sizin ağzınızdan dinlemek, öyle meraklı bir şey ki benim için.”</p>

  <p>“Kaç yıl geçti; hâlâ unutmamışlar mı? O günlerin çoğunu ben bile unuttum. Ama şimdi baba evine döndüm döneli, ordan oraya gittikçe aklıma geliyor. Bugün hep o günleri düşünüyorum. Fakat bir hayvandı o; ben ona inanılmaz bir aşkla bağlanmıştım; uzun boyluydu ve güler yüzlü. Besbelli ara sıra Ren geyiği yosunlarından yerdi; çünkü bir erkek geyiğin soluğu gibi kokardı soluğu. Nefesinde av hayvanlarının tadına benzer bir şeyler vardı. Hatırlıyorum, o da bana vurgundu. Bir seferinde, önü açıktı gömleğinin ve göğsü gür kıllarla kaplıydı. Bir çayır gibi yatılır, diye düşünmüştüm, çok gençtim çünkü. Ben onu birkaç kere öptüm ve biliyorum bu öpüşlere benzer başka yaşantılarım hiç olmadı. Bir keresinde yoldan doğru geliyordu, ona bakıyordum; bana ancak yavaş yavaş yaklaşmasına bakıyordum; o da bütün o süre içinde benden gözlerini ayırmadı. Bakışları içime işliyordu, ruhum hazlarla çalkanmaya başlamıştı ve o yanıma gelince parmak uçlarıma basarak yükseldim ve bekledim öylece. Ah, ben ki evlendim, başımdan çok şeyler geçti; sadece o günleri hatırlayacağım her zaman! Harikulade bir adamdı. Ara sıra çekingenleşirdi, boyun atkısını bir çocuk gibi bağlardı, unuturdu çoğu zaman, kulübesinde bırakırdı. Fakat yine de harikuladeydi; sınır tanımazdı sonra. O zamanlar burada bir doktor vardı, topaldı; doktordan üstün olmamak için, Glahn ayağına bir kurşun sıktı, yaraladı kendisini. Bir köpeği vardı, adı Aisopos’tu; Glahn vurdu bu köpeği, ölüsünü ona gönderdi, sevdiği kıza. Sınır tanımazdı. Fakat bir tanrı da değildi Glahn, bir hayvandı. Glahn? Evet, eşi benzeri olmayan bir hayvandı Glahn.”</p>

  <p>“Fakat siz onu hâlâ seviyorsunuz galiba. Bana öyle geliyor.”</p>

  <p>“Hayır. Onu seviyor muyum? Bilmem ki ne söylesem... Sık sık hatırlamam onu; orda burda düşünmem. Hem öldü o, öldüğü söyleniyor, yalnız bu bile... Hayır, ama şimdi düşünüyorum da, güzeldi o günler. Dünyada değilmişim gibi gelirdi bana ve hiç öyle ürperdiğim olmadı. Hasılı, biz iki kaçıktık adeta, öyle mükemmel biriydi! Bir gün evde bisküvi yapıyordum; geldi pencerenin önüne, içeri baktı. Yumuşak hamuru açmış, yoğurmuş, bıçakla ufak ufak kesmiştim; bıçağı gösterdim ona. İkimiz de ölsek, en iyisi bu olmaz mı?’ dedim. ‘Evet!’ cevabını verdi. ‘Gel benimle kulübeye, yapalım bu işi!’ dedi. Ellerimi yıkadım, onunla kulübeye gittim. Hemen hazırlık görmeye, temizlenip taranmaya başladı. Ah, fakat ben yine değiştirmiştim fikrimi. ‘Hayır!’ dedim. ‘Ölemem ben!’ Başını eğdi. ‘O da iyi!’ dedi; fakat derin bir hayal kırıklığına uğradığını gördüm; bana inanmıştı. Sonradan, ‘Ben çok akılsızım, şakadan anlamıyorum!’ dedi. Onda ara sıra beliren garip bir aptallık vardı ki, etkiliyordu beni. Düşünürdüm: Çek götür istediğin tarafa, ses etmez bu adam; düş önüne, olmadık suçlar, günahlar işlesin, ses etmez bu adam! Sonra ansızın her şeyi apaçık görür, bir kâhin kesilir, gizli niyetleri anlayıverirdi. Ah, o zaman bütün saflığını bırakır, davranışları kesin ve çabuk olurdu. Hatırlıyorum: Ormanda öteki kavaklara benzemeyen, ince uzun bir akçakavak vardı. Glahn çok vakit seyreder, ne kadar dümdüz, uzun, diye bana gösterirdi onu; sanırım çok severdi bu ağacı. Bir gün onu üzmek, ona acı çektirmek istedim; bir adam buldum, dibinden çepeçevre enikonu kestirdim ağacı. Şimdi ancak devrilmeden durabiliyordu ağaç. Ertesi gün Glahn göründü. ‘Benimle ormana gelin!’ dedi. Gittim, akça kavağı gösterdi. ‘Bu çok kötü bir iş!’ dedi. ‘Kötüyse bir kadın yapmıştır!’ diye cevap verdim. Şüpheyi üzerime çekmekten çekinmiyor, ah, bunu istiyordum hatta. ‘Hayır!’ oldu cevabı. ‘Bu iş kuvvetli, fakat ahmak bir elin marifeti. Kesiş tarzından anladım: Sol elle kesmiş, kesen!’ O anda korktum biraz, çünkü doğruydu söylediği. ‘O halde solak bir adam yaptı bunu!’ dedim. Glahn cevap verdi: ‘Hayır! Öyle olsaydı düzgün kesilirdi. Bunu yapan ya solak göstermek istemiş kendisini ya da sağ elinde bir yara var, o yüzden sol elini kullanıyor şimdi.’ Birdenbire bu işi yaptırdığım adam için artık kurtuluş olmadığını anladım: O günlerde sağ eli sarılı dolaşıyordu. Ben de zaten sırf Glahn’ı yanıltmak için onu seçmiştim. Ah, fakat Glahn vurmamıştı. Adamı buldu ve verdi cezasını, hem de ne ceza! Ve Glahn, ancak bir elini kullanabilen bir kimseye karşı, sağlam iki el kullanmış olmamak için, bu işi tek eliyle yaptı. Ben birkaç gün sonra öğrendim bunu. Glahn’a gittim, onu daha da üzdüm. ‘Ağacınıza ben kıydım, o adama bunu ben yaptırdım!’ dedim, bu sözü söyleyince de uzaklaştım yanından... Ne tuhaf, hâlâ öyle iyi hatırlıyorum ki bunu! Zaman zaman hep hatırlarım. Glahn ara sıra böyle tehlikeli olur, her şeyi biliverirdi. Bana bu işi yapıveren adam sağdır, birkaç gün önce uğramıştı bana; Çocuk babası Jens dedikleri adam.”</p>

  <p>“Yaa?”</p>

  <p>Barones bu kısa sözüm üzerine bir baktı bana. Şaşırdım, düşündüm: Baronesin bir iş buluverdiği Jens, oydu demek; Glahn’a acı çektirmekte vaktiyle Jens de kendisine yardım ettiği için. Barones, ölmüş birisini nefret ve zulmedecek kadar seviyor da ona hâlâ azap vermeye mi çalışıyordu? Yoksa Glahn sağdı da, barones eziyetlerine devam etmek mi istiyordu?</p>

  <p>Sordum:</p>

  <p>“Glahn belki de ölmemiştir.”</p>

  <p>“Bilmiyorum,” dedi Barones. “Hayır, ölmüştür muhakkak. Havaya bağlıydı davranışları. Güneş, ay ve otlar etkilerdi onu ve rüzgâr onunla konuşurdu. Yukarı dağların uğultuları onun içinden eserdi. Evet evet, ölmüştür. Çok zaman önceydi çok, buralarda yaşamıştı; yıllar yıllar önce.”</p>

  <p>Barones ayağa kalktı, döndü, yine değirmene gitti. Ona bakmak, insana keder veriyordu. Konuşmasına ayrı bir ton karışmış, gülümsememiş, yapmacığa kalkışmamış, üzgün üzgün anlatmıştı sadece. Çimenlere, yanına oturmaya yeltenmemiş, bütün bu süre içinde onu hep ayakta dinlemiş olmama seviniyordum.</p>

  <h2 id="uc82eed78-35dc-4420-9fb6-cd7e3e39b8df" style="text-align: center;"><a id="bookmark7"></a><span style="font-weight:bold;">9</span></h2>

  <p>Hayır, Hartvigsen bu yıl hatırı sayılır bir adam olmasını önemsemeden edemez. Kendine güveni gittikçe daha saçma bir şekilde artmaktadır. Buralarda bir o vardır, bütün bu belge için yalnız odur tapılacak, başkası değil.</p>

  <p>Bu kaçıklığı onu aptal ve çekilmez yapıyor, fakat doğuştan iyi kalpliliği eski büyüklüğünden bir şey kaybetmiyordu. Mağazadaki Steen Kalfa’ya emir vermişti: “Fener bekçisinin alacağı şeyleri, yanlışlıkla olmuş gibi, benim hesabıma geçirin; B. Hartwich hesabına yani!” Bana da açıklamıştı: “Fener bekçisi araya girmeseydi, gümüş kayaları satıp zengin olamazdım; minnet borcum var ona. Hopanlı Aron’a da bol bol kredi açmışımdır; bana o kayaları hemen bedavaya vermişti.”</p>

  <p>Ah, fakat fener bekçisi Schöning veresiye hiçbir şey almıyor, mağazaya geldiğinde, parası elinde hazır oluyordu.</p>

  <p>Hartvigsen bir gün ona, “Buradan aldıklarınızın parasını ödemeyin siz!” dedi.</p>

  <p>Fener bekçisi, kurumuş solmuş, şaşırdı, gözlerini kırpıştırarak bizlere baktı.</p>

  <p>“Benim hesabıma yazmalarını söyleyin, kâfi!” dedi Hartvigsen.</p>

  <p>Fener bekçisi neden sonra cevap verdi: “Fakat bu, ödeme olmaz ki! Aldıklarımın parasını ben ödeyebilirim pekâlâ!”</p>

  <p>Bu cevap Hartvigsen’i büyültmedi, aksine küçülttü, kötü bir duruma soktu ve Hartvigsen, “Peki peki, ben iyilik olsun diye düşünmüştüm!” dedi.</p>

  <p>Fakat fener bekçisi onunla alay etmeye başlayıp da kırçıl kafasını sallayarak bir de uzağa bir tükürük fırlatınca, Hartvigsen fena bozuldu; “Aptal!” dedi bekçi için ve kasıla kasıla mağazadan çıktı gitti. Ve Hartvigsen, fener bekçisinin bu küçültücü reddedişini unutmadı; adam sen de, diyordu ama, kurdukça kuruyordu. “Sen de öyle gururlanacak, bir gün beni istemeyeceksin!” diyordu Rosa’ya. Rosa başını sallayıp da bu konuda konuşmak istemeyince, alınmış, “Peki peki, istediğini yap!” diyordu.</p>

  <p>Hartvigsen, akşamları bize, gün boyu neler yaptığını anlatmaktan hoşlanıyor, her zaman fazla bir şey de çıkmıyordu anlatacak. Oradan oraya gidiyor, en ufak şeylerde adamlarının yaptıklarına karışıyor, sırf efendileri olduğunu göstermek için, onları çalışmalarından alıkoyuyordu. Yolda rastladığı değirmenciye, “Ben de sana gelecektim,” diyordu. “Bugün ne kadar unun olursa hepsini bize ver!” Fakat değirmenci her gün zaten bu işi yapıyor, boyuna öğütebildiği kadar un öğütüyordu. “Hay hay!” diye cevap veriyordu yine de boyun eğerek. “Çünkü şimdi ambarlardan geliyorum, depomuzda ancak yirmi çuval kalmış,” diyordu Hartvigsen.</p>

  <p>Bana, “Gel, kurutma yerine gidelim,” diyordu. Bir sandala atlayıp gidiyorduk. Hartvigsen balıkları gözden geçiriyor, mal sahipliğini hissediyor, Arn Törker’e sorular soruyordu. “Unutma, bakarsın yarin yağmur yağar, balıklar yumuşayıverir tekrar. Adamlar yetmiyorsa söyle bana!” Fakat Arn Törker, yeteri kadar adamı olduğu cevabını veriyordu yalnız. “Lâkin güneşten hayır yok; balıkların kuruması için zaman lazım.” Hartvigsen buna karşı şöyle diyordu: “Yok yok, karar verdim, balıkları havalar bozmadan istif etmeliyiz!” Arn Törker bütün bunları pek iyi bildiği halde el çırpıyor, şaşırmış numarası yapıyordu. Bu durumda Hartvigsen’in geçen yılları, bıldır havalar bozmadan balıkların istif edilmiş olduğunu, teknelerin güneye gittiklerini, bu işin bıldır ve daha önceki yıllar hep böyle olageldiğini anlatması, açıklaması gerekiyordu. Ha ha, Arn Törker boyun eğiyordu çaresiz; yakayı kurtaramazdı artık. Hartvigsen benimle yürümeye devam ediyor, “Ah bu Mack!” diyordu. “Yan gelsin yazıhanede, yazsın çizsin yalnız! Bütün bu işlerin teftişi, kontrolü, bütün bu adamlara dert anlatmak da bana düşüyor. Bu gidişle evlenmeye bile vaktim olmayacak.”</p>

  <p>Bu gündelik hayatın sessizliğinde Rosa sakinleşiyor, güzelleşiyordu; bazen Martha’yı elinden tutup baronesin çocuklarına gidiyor, onlarla saatlerce kayalarda oyalanıyordu. O zaman bütün ev bana kalıyor, ben de tekrar evvelce sözünü ettiğim gizli işime koyuluyordum. İçeriyi loşlaştırmak için kapıları, camları kapatıyor; çeyrek saatte bir, gelip giden var mı diye dışarı çıkıp etrafa bir göz atıyor, sonra yine içeri girip işimle uğraşıyordum. Ha ha, bunun ne olduğunu ilk Rosa öğrenecekti. Neydi bu iş? Şimdi de yazmak istemiyorum.</p>

  <p>Dürüst ve uysaldı Rosa. Hartvigsen’in, benden ders aldığını gizlemek istediğini anladığı için, ders saatlerinde odadan çıkıyor, mağazaya gidiyor, eve öteberi alıyordu. Akşamları biz oradan buradan konuşurken de öyle yapıyordu. Okumuş, görgülü bir kadındı. Saçma sapan konuşmalarımızı hoş görüyor, kabalaştığı vakitler Hartvigsen’e de sessizce göz yumuyordu. Hartvigsen tuhaf tuhaf konuşuyordu. Büyük adam olmuştu ya; anlamadığı konularda da konuşmadan duramıyor, hiç duymadığım sözler, deyimlerle ortaya atılıyordu. Kafasında neler de yoktu, neler! Bir melun denizden dem vuruyor, kelimelerine acayip biçimler veriyordu. Evet, <span style="font-style:italic;">Luther</span> de bu lanet denizindeki yüce gemiydi işte! “Hayır, bilmem ama, bu saflığımla bile ben bunu böyle anlıyorum,” diyordu. Ve bu da hayra ve sevaba karşı mükemmel bir inançtı ona göre; yani onun inancı!</p>

  <p>Rosa ona ne cevap verebilirdi? “Evet evet, <span style="font-style:italic;">Luther</span>, öyle ya!” diyordu Rosa ve oralı olmuyordu.</p>

  <p>Bir gün, “Belki artık yakında gidersin!” dedi bana Hartvigsen.</p>

  <p>Önceki gün akşam vakti dışarıda kapı önünde oturmuş, Rosa ve çocukla konuşmuştum; en çok da çocukla konuşmuştum. Derken Hartvigsen gelmişti. Takıldı ona Rosa. “Sen şuraya otur!” dedi. Fakat acıkmıştı Hartvigsen; içeri girdi. Üçümüz peşinden gittik. Hartvigsen, Sirilund’dan geliyordu besbelli; birisi de onu kızdırmışa benziyordu. Akşam yemeğinden sonra birdenbire Rosa’ya sordu:</p>

  <p>“Ee, hiç düşündün mü, yaz bitmek üzere; evleniyor muyuz, evlenmiyor muyuz?”</p>

  <p>Rosa, ürkmüş, bana baktı.</p>

  <p>“Yok; öğrenci karışmaz bu işe!” dedi Hartvigsen. Gülümseyerek başımı salladım, “Hayır,” deyip dışarı çıktım. Hartvigsen gelip de beni yine içeriye çağırana kadar dışarıda kaldım. Rosa odada oturuyordu. Salonu terk etmeye mecbur oluşumdan dolayı gönlümü almak istedi herhalde ki, birkaç söz söyledi bana: “Babama bir uğraşanız çok sevinir. Unutmayın, zaten daha önceden sözleşilmişti, ormanda bana yol arkadaşı olacaktınız, fakat...”</p>

  <p>“Yani,” dedi Hartvigsen, birdenbire, “orman yoluyla babana mı gideceksin?”</p>

  <p>“Hayır!” diye cevap verdi Rosa. “Ben burada kalıyorum.”</p>

  <p>“Pekâlâ! Bileyim de ona göre!” diye devam etti Hartvigsen, sinirli. Sonra bana döndü, dostça baktı yüzüme. “İş ona kalsın; kayıkla sizi karşıya geçirmem kolay!” dedi.</p>

  <p>“Ben yürüyerek giderim,” cevabını verdim.</p>

  <p>Şimdi üçümüz de sakindik konuşurken. Fakat Hartvigsen’in benden çekindiğini, fazla konuşmamın istenmediğini açıkça seziyordum; sustum bu yüzden. Belki de birisi, benden yana onun kulağını bükmüştü; bilir miyim?</p>

  <p>Martha’cık, elinde bir oyuncak, dizlerime yaklaştı. “Ağabeyim kırdı bunu!” dedi. Parçaları bitiştirdim, yarın yapıştıracağımı vaat ettim. Rosa geldi yanımıza, eğildi, o da baktı oyuncağa. Bütün bunlar belki ancak bir dakika sürmüş, Rosa da oyuncak üzerine bir-iki şey söylemişti belki. Fakat Hartvigsen birden ayağa kalktı, odayı terk etti.</p>

  <p>Önceki akşam olmuştu bunlar. İşte bu sabah Hartvigsen geldi, artık gidebileceğimden söz açtı. “Tabii!” diye cevap verdim. Geri planda orman, evlerinin yeni bir tablosunu yapmaya başlamıştım, fakat düşünmedim hiçbirini.</p>

  <p>“Mesele şu: Hizmetçinin artık hep yanımızda kalması gerekiyor; fazla da yerimiz yok!” dedi Hartvigsen, mazeret olarak.</p>

  <p>Şüphesini çoğaltmamak için belli etmedim ama, içime ansızın büyük bir hüzün çöktü.</p>

  <p>“Ya tablo?” dedim.</p>

  <p>Başka bir tasam olmayışına sevinmiş, “Önce onu bitirin hele!” diye cevap verdi Hartvigsen. “Tabii, tabloyu bitirmelisiniz!”</p>

  <p>Sabahın erken saatleriydi; tablom için ikindi ışığına ihtiyacım olduğuna göre, boş dört-beş saatim vardı daha. Yavaş yavaş Sirilund’a gittim.</p>

  <h2 id="uc2cc778e-4354-451a-a07f-2f41cee3bf28" style="text-align: center;"><a id="bookmark8"></a><span style="font-weight:bold;">10</span></h2>

  <p>Barones, “Öyle memnunum ki!” dedi bana. “Çocuklarla konuşuyor, onlara birçok şeyler öğretiyorsunuz.”</p>

  <p>“Kalacak bu iş!” diye cevap verdim. “Ben artık buradan gidiyorum.”</p>

  <p>Barones, başını biraz öne uzattı.</p>

  <p>“Gidiyor musunuz? Yaa?”</p>

  <p>“Tablomda bir-iki şey kaldı yapılacak; biraz daha boya falan. Sonra gideceğim.”</p>

  <p>“Nereye?”</p>

  <p>“Os ve Utvaer taraflarında bir arkadaşım var; ona gideceğim.”</p>

  <p>“Arkadaşınız, öyle mi? Sizden büyük mü?”</p>

  <p>“Evet, iki yaş.”</p>

  <p>“Ressam mıdır?”</p>

  <p>“Hayır, avcı. O da öğrenci. Geziye çıkacağız.” Barones, düşüncelere dalmıştı, giderken.</p>

  <p>Öğleden sonra resim yapıyordum ki, barones geldi, görüştü benimle ve kaderime yeni bir yön verdi. Az buz şey değildi ricası: Sirilund’a taşınmamı, ileride küçük kızların eğitmeni, öğretmeni olmamı istiyordu.</p>

  <p>Derhal kestim resim yapmayı; söylediklerini duyunca içimde bir ürperme hissettim; çünkü nedense, bir süre daha burada kalabileceğim için sevinmiştim. Evet, hatta Tanrı’dan sessizce bunu dilemiştim ben. Baronesten düşünmek için zaman istedim, kabul etti, dedi ki: “Hem şimdilik çocuklara fazla bir şey öğretecek değilsiniz; çünkü daha çok küçükler. Yalnız, meşgul olun, konuşun, gittiğiniz yerlere götürün onları. Benim sizden ricam, onları benden daha iyi yetiştirmenizdir; pek küçük, pek hoştur onlar. Tabii, iyi de ücret alacaksınız.”</p>

  <p>Gönlümde sevinçten başka bir şey olmadığı için, hemen razı olabilirdim, ama öyle yapmadım da. “Bakalım arkadaşım ne diyecek bu işe?” dedim. “Çünkü bu durumda, bizim gezi suya düşecek.”</p>

  <p>Barones gidiyordu, arkasına döndü. “Küçükler hep sizi konuşuyorlar,” dedi. “Gitmemeniz için geceleri dua ediyorlar. Kendileri söyledi, ben de, Olur, dua edin, dedim.”</p>

  <p>Ertesi gün barones, aynı iş için yine geldi ve ben kararımı vermiştim. Kendimi büyük ve değerli göstermek artık yakışık almayacağı için, saygıyla konuşmaya başladım, hemen “Evet,” dedim. “Teklifinizi düşündüm, kabul ediyorum, teşekkür ederim.”</p>

  <p>Elini uzattı, anlaşmıştık.</p>

  <p>Tablonun o günkü işini bitirince Hartvigsen’in sundurmasındaki eski yerime gittim, dileğimi gerçekleştirdiği için Tanrı’ya şükrettim. Sessiz ve düşünceler içinde geçirdim akşamı. Hartvigsen’e böbürlenmek, Sirilund’a taşınacağımı ona söylemek istemiyordum; fakat Munken Vendt’e bir mektup yazıp kaderin beni burada alıkoyduğunu, daha bir süre buraya bağladığını bildirdim.</p>

  <p>Ancak birkaç gün sonra, tablom bitmişti ki, haberi Mack duyurdu. Hartvigsen, Sirilund’dan geldi. “Mack’ tan işittim, Sirilund’a gidiyormuşsunuz,” dedi.</p>

  <p>Rosa kulak kabartmıştı, Martha kulak kabartmıştı.</p>

  <p>“Evet, galiba öyle!” cevabını verdim.</p>

  <p>“Eh, ne yapalım!”</p>

  <p>Hartvigsen yemeğini yiyordu; oradan buradan konuşuyorduk; fakat açıkça hissediyordum, benim yer değiştirmemdeydi aklı.</p>

  <p>Rosa bir şey söylemiyordu.</p>

  <p>“Nerden de esti bu onun aklına?” diye söylendi Hartvigsen.</p>

  <p>“Kimin?” diye sordu Rosa.</p>

  <p>“Edvarda’nın. Her neyse; fark etmez!”</p>

  <p>Düşündüm: Hartvigsen’i bana karşı kışkırtan baronesti besbelli. Fakat bu işi, beni çocuklarına eğitmen öğretmen olarak almak için yaptıysa, bilmem ama, fena bir şey değildi bu o kadar. Fakat aldatılmış hali vardı Hartvigsen’de. Yine onda kalacağıma Mack’ın konağına gidişimi kıskanıyor, kendisine komşu, yakın olacağıma içerliyordu belki. Çünkü Rosa’dan uzaklaşmış olmuyordu yine de.</p>

  <p>Ertesi gün taşınacaktım, fakat şimdi de evde gizli gizli hazırlanıp Rosa’ya göstermek istediğim şey vardı yapılacak. Rosa, Martha’yı alıp gitmiş, bunu belki de ben giderken evde olmamak için yapmıştı. Çocukla uzaktan gelmekte olduklarını görünceye kadar bekledim, sonra bir sır olmasına aldırmayıp açık kapıda göründüm, sağıma soluma da bakınmadım.</p>

  <p>Rosa ile Martha geldiler, kapı aralığında durdular.</p>

  <p>Oturmuş, piyano çalıyordum. Bildiğim parçaların en güzelini, Mozart’ın la majör sonatını çalıyordum. Gerçekten başarıyordum; sanki büyük ve mağrur bir cesaret gelmişti bana, o yardım ediyordu. Öyle formumdaydım ki, Rosa’nın bütün çaldıklarımı dinlemesinden çekinmiyordum; ama bu hale gelmeden, ustalaşıncaya kadar bütün zamanımı beklemekle geçirmiştim. İşte o sabah şükretmiştim Tanrı’ya, artık yine usta olduğum için. Piyano çalmasını güzel yurdumda öğrenmiştim vaktiyle; hepsini, bildiğim bütün iyi şeyleri, yerim yurdum dağılana, artık beni barındıramaz olana kadar, ben orada öğrenmiştim. <span style="font-style:italic;">Deo Gloria.</span></p>

  <p>Arkama döndüm. Rosa, bakışları üzerimde, “Hayır ama, siz piyano da biliyorsunuz?” dedi.</p>

  <p>Ayağa kalktım, ona gizli gizli piyano çalıştığımı itiraf ettim, dinlemeye değer bulduysa minnettar olduğumu söyledim. Fazla bir şey demedim, heyecanıma yenik düşmek üzereydim; fakat sonradan kendimi koyvermeyip ayrılış dolayısıyla çaldığımı söylemiş olmama pek sevindim. Gittim, yol torbamı hazırladım.</p>

  <p>Hartvigsen eve gelinceye kadar bekledim.</p>

  <p>“Eh, ne çare, bizi bırakmanızı istemezdik,” dedi Hartvigsen. “Burada sizin için çok, pek çok iş vardı, fakat...”</p>

  <p>Rosa piyano çaldığımı söyleyerek, Hartvigsen’in dikkatini başka yana çekti. Öğrenci, piyano çalmıştı.</p>

  <p>“Yaa, piyano çalmasını da mı biliyorsunuz?” diye sordu Hartvigsen.</p>

  <p>Rosa cevap verdi: “Evet, biliyor.”</p>

  <p>Hayatımda o ana kadar kazandığım övgülerin hepsinden çok, bu sözler koltuklarımı kabarttı. Vedalaştım, kalbim minnetle dolu, Hartvigsen’in evinden ayrıldım. Ah ah, duyduğum heyecanın çokluğundan sarsıla sendeleye yürüyor, gözlerimi ayırmadığım halde, yolu güçlükle görüyordum.</p>

  <p>Sirilund’a geldim ve orada kaldım. Buraya taşınmam, hayatıma büyük bir değişiklik getirmedi; küçüklerle düşüp kalkıyor, onlara resimler çiziyor, çeşitli şeyler boyuyordum. Ve hanımım barones, hiçbir şey yapmıyor; hayır azizim, çirkin kötü hiçbir şey yapmıyordu. Fakat eski alışkanlığını bırakmıyor, ara sıra kollarını başında kavuşturup aralığında kendisinin durduğu bir kapı oluyor, bu duruşu ona tuhaf bir güzellik veriyordu. Sofrada kibar davranıyor, yalnız binde bir, ağzına bir lokma alırken ya da fincandan bir şey içerken dirseklerini masaya dayıyordu.</p>

  <p>Mack’ın salonunun bir tablosunu yapmak istiyordum. Köşedeki büyük, gümüş meleklerden biriyle duvarda, piyanonun üstündeki iki gravürü de gösteren güzel bir tablo olacaktı bu. Fakat konaktaki eşyaların hiçbiri ilgimi çekmiyordu; Rosa’nın masaya koyduğu kırmızı şarap kadehinden başka. Bu kadeh orada ikindi güneşinde durmalıydı; yine kırmızı ve yalnız ve sanki söner gibi.</p>

  <p>Bu büyük çarşı pazaryerinde Hartvigsen’in evindekinden çok fazla hayat, hareket vardı. Kuzey Denizi’nde fırtınaya tutulunca yabancı gemiciler bile buraya geliyorlardı; bir gün aralarında bir Rus vardı, onunla bildiğim kadarıyla Fransızca konuştum. Kocaman teknesiyle, havadan dolayı günlerce bizim koyda kaldı. Barones ve ben, onu gemisinde ziyaret ettik; birkaç ayı postuyla mavi tilki kürk aldı; Rosa’nın babası sattı bunları.</p>

  <p>Şimdi Sirilund’da seviyeme daha uygun elbiseler edindiğim için istediğim yere gidebiliyor, içimde bir rahatlık duyuyordum. Ara sıra mağazaya uğruyor, gelip gidenlere bakıyordum. Yöre halkı, yabancılar geliyor; yolcular fırından ekmek alıp hızlı hızlı yollarına devam ediyorlar ya da güneyli gemiciler bütün gün tezgâh başında demlenip, zilzurna sarhoş, gürültü patırtı ederek, yollarda volta atıyorlardı.</p>

  <p>Sirilund’dakilerin hemen hepsinin birer lakabı vardı. Kolcu Svend ve Ole Menneske mesela; fakat onlar teknelerde gemiciydiler, pek öyle özellikleri yoktu. Fakat ya Bramaputra, Ole Menneske’nin karısı? Yabancılara karşı öyle sıcakkanlıydı ki, kocası boyuna onu göz altında tutmak zorunda kalıyordu. Ellen de o soydandı; bir zaman oda hizmetçiliği yapmış, ama geçen sene Kolcu Svend’le evlenmişti. Bu dünyada bir kişiye âşıktı Ellen: Mack’a. Mack bakacak olsa ya da avluya çıkıp yanına giderek ona bir-iki söz söylese, Ellen’in allak bullak olan yüzü, görülecek şeydi doğrusu. Haha, tuhaf lakaplar takılmış bir sürü insan vardı burada. Çocuk babası Jens, Kopçacı ve nihayet bir göçebe. Bu sonuncusu kışın gelmişti, sundurmada yakacak odun kırıyordu; bacakları kısacık olduğu için Kısabacak diyorlardı ona.</p>

  <p>Sendeler gibi mağazaya gelip ufak tefek alışverişler ettikçe, Fener Bekçisi Schöning’i seyretmek çok hoşuma gidiyordu. Bildiğinden şaşmaz, fakat çok görmüş geçirmiş bir adamdı o. Çok yer gezmiş, çok kafa yormuştu; ilgi çekici şeylerle doluydu konuşmaları; ama ancak bazı hallerde konuşur, yoksa üstünlüğünü bilerek susardı hep. Bir gün bucaktan bir adam, atıyla arabasıyla mağazaya gelmişti. Başına bağlı uzun bir ot torbası atın yüzünü örtmüş, ancak gözlerini açıkta bırakmıştı. Hayvanın bir şey yediği yoktu; boştu torba. At, başı yukarda öylece duruyor, bakmıyordu. At için şöyle dedi fener bekçisi: “Müslüman kadınları gibi, peçe takmış yüzüne!” Kollayarak, azar azar sormak yoluyla, bekçiyi, bana uzak ülkeler üzerine birçok şeyler anlatmak zorunda bıraktım.</p>

  <p>Nihayet, ta yaz sonlarında, Sir Hugh Trevelyan, yine belli bir maksatla Sirilund’a geldi. Mack’ın mahzenindeki en âlâ konyağı denemek, birazını satın almaktı niyeti. Bir yol çantasına birkaç şişe koydu, eşyasını taşıtmak için adam tuttu, çekti gitti. Kayaları aşarak, uçsuz bucaksız böğürtlen çayırlarına gidiyorlardı. Sir Hugh orada günlerce yan geldi, gözleri üzgün süzgün olana, kendinden geçene kadar konyak içti. Taşıyıcısı iki kere Sirilund’a geldi, biraz daha konyak aldı; üçüncü gelişinde Mack adamın yüzüne baktı, başını salladı, olmaz, dedi. Taşıyıcı, yalvarıp yakarmalarına devam etmek istediyse de, Mack yine, olmaz, dedi, başka bir şey demedi. Bataklık çayırda Sir Hugh’un durumu, berbattı gerçekten. Geceleri açıkta yatıyor, taşıyıcısının kasketine topladığı beş-on böğürtlenden başka bir şey yemiyordu. Dördüncü gün Mack, Kolcu Svend’le bir adamı, taşıyıcının yanıa katarak o bataklıklara yolladı, serseri İngiliz’e doğru dürüst biraz yiyecek gönderdi.</p>

  <p>Sir Hugh’a karşı nasılsa kendi adamlarına da öyleydi Mack; herkesin efendisiydi o. Gerçi buradaki büyük ticarete en büyük parayı yatıran Mack değil de Hartvigsen’di ama, yine de Mack’ın sözü geçiyor, Mack daha çok saygı görüyordu. Birçok hallerde Mack’ın kötü bir şöhreti olduğunu duymuştum. Fakat doğuştan bir bey olduğu için, işlerine burunlarını sokmaya kalkışanları toptan yüzgeri etmesini biliyordu. Kadın-kız dalgalarında bitirim olduğunu, kuş uçurtmadığını bilmeyen yoktu; onun huyuydu bu. Sıcak su banyoları üzerine söylentiler dolaşıyor; banyoda kuştüyü bir döşeğe yan geldiği, arada kudurganlığı tuttu mu haftada birkaç kere yıkandığı, yıkanırken de yanıa bir, hatta iki kız aldığı söyleniyordu. Azgın boğanın biriydi anlaşılan, Bramaputra’nın bir gün ağzından kaçırdığına göre, Mack her zaman kendisi yıkanmazmış, onlara “Yıkanın!” der, kendi de gözlerini dikip kızların yıkanmalarını seyredermiş. Şimdi Mack’ın oda hizmetçisi, küçük Petrine’ydi ve Mack onun kanuni yaşını doldurmasını bekliyordu. Evet, Petrine, Mack’ın bağında bahçesinde duruyor, onun hesabına büyüyordu. Fakat belki de kendisi ve Mack için yeterince büyümüştü çoktan; çünkü eşsiz bir endamı ve gür kahkahaları vardı. Burnu, öyle bilgiç, havalardaydı ki... Fener bekçisi bir gün şöyle dedi: “Bu kızın burnu bir karış havada.”</p>
</body>
</html>
