<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Dr. Bauerstein</title>
</head>

<body>
  <h1 class="h11">Dr. Bauerstein</h1>

  <p>Daha Lawrence&rsquo;i görüp, Poirot&rsquo;nun söylediği sözleri henüz nakletmemiştim. Biraz hava almak üzere ormanda bir gezintiye çıktığım sırada karşıma çıktı.</p>

  <p>- Ben de seninle konuşmak istiyordum, dedim. Sana söyliyeceklerim var.</p>

  <p>- Ne söylemek istiyorsun?</p>

  <p>- Poirot&rsquo;dan bir haber getirdim sana. Ama seninle yapayalnız olduğum zaman söylememi tembih etmişti bana.</p>

  <p>Bu sözleri sesimi alçaltarak söylerken göz ucuyla da Lawrence&rsquo;i tetkik ediyordum. O soğuk ve somurtkan suratında hiçbir değişiklik göremedim. «Acaba söyliyeceğim şeyleri biliyor mu?» diye aklımdan geçerken, bir gayretle başladım konuşmaya:</p>

  <p>- Sana aynen tekrar etmemi söylediği cümle şu: Sen eğer fazla kahve fincanını bulabilirsen, işte ancak o zaman gereken huzura varabilirmişsin, deyiverdim.</p>

  <p>Yapmacık olmadığına emin olduğum bir tarzda:</p>

  <p>- Ne demek istiyor bu adam, Allahaşkına, dedi?</p>

  <p>- Bilmiyor musun?</p>

  <p>- Yoo... Sen biliyor musun? Fazla kahve fincanı da ne demektir?</p>

  <p>- Ben de bilmiyorum.</p>

  <p>- Hizmetçilere sorsaydı, veya Dorcas&rsquo;a sorsaydı, eh iler tutar yeri var bu sözün denilebilirdi. Çünkü kahve fincanlarıyla ancak onlar uğraşır. Son olarak satın aldığımız ve henüz kullanmağa fırsat bulamadığımız harikulâde güzel bir takım fincan aldık. Onları biliyorum. Sen antikaya meraklı mısın Hastings?</p>

  <p>- Hayır.</p>

  <p>- Yazık. Gerçekten de sanat şaheserleri. Sadece onları seyretmek, hele ele almak, insana öyle derin bir haz veriyor ki...</p>

  <p>- Eee... Ben Poirot&rsquo;ya ne diyeceğim?</p>

  <p>- Gönderdiği haberden hiçbir şey anlıyamadığımı söyle ona.</p>

  <p>- Öyle olacak, anlaşılan.</p>

  <p>Eve dönmek üzere ondan ayrıldığım zaman tekrar arkamdan seslendi:</p>

  <p>- Söylediği cümleyi bir daha tekrarla bakayım, Hastings:</p>

  <p>- «Fazla kahve fincanını bulsun da ancak o zaman huzura ve sükûna kavuşabilir» dedi senin için. Bu sözlerin anlamını anlamadığına emin misin? dedim.</p>

  <p>Başını sallıyarak:</p>

  <p>- Anlıyamıyorum ama, anlamayı da çok isterdim.</p>

  <p>- Evden çalınan yemek kampanasını duyunca kol kola eve doğru yürüdük. Bizim detektifi de John yemeğe alıkoymuş; o da çoktan masaya çökmüş bile. Yemekten sonra, hizmetçiler sofrayı toplayınca Poirot arkalarından kapıyı kapattı. Ve birden Mary Cavendish&rsquo;in üzerine doğru yürürcesine:</p>

  <p>- Sevimsiz olayları tekrar hatırlattığım için affınızı rica ederim Mrs. Cavendish, dedi. Bir takıldığım yer var. Size bazı sualler sorarak bunu halledebileceğimi sanıyorum.</p>

  <p>- Buyurun... Sorunuz...</p>

  <p>- Olay gecesi, belki Mrs. İnglethorp&rsquo;un odasına geçebilecek bir kapı bulunabilir ümidiyle Miss Cynthia&rsquo;nın odasına geldiklerinde, ara kapılarının sürgülü olduğunu siz söylemiştiniz gelenlere, Tamam mı?</p>

  <p>- Evet. Ben söyledim. Gerçekten de sürgülüydü. Esasen soruşturma sırasında da aynen konuştum.</p>

  <p>- Sürgülü mü?</p>

  <p>Kadın biraz afallamıştı:</p>

  <p>- Evet.</p>

  <p>- Yani sadece kapalı değil, sürgülü demek istiyorum. Soruyu tam anlıyarak cevap veriniz lütfen.</p>

  <p>- Ne demek istediğinizi anlıyor ve ona göre cevap veriyorum, M. Poirot. Ben kapalı olduğunu kastederek sürgülü demiştim. Çünkü açmayı denememiştim. Galiba o gece, Mrs. İnglethorp&rsquo;un odasına açılan bütün kapıların sürgülü olduğu, bilâhare yapılan araştırmada meydana çıkmıştı.</p>

  <p>- Siz, bizzat dikkat ettiniz mi? Maktulenin odasına girdiğinizde, Miss Cynthia ile, Mrs. İnglethorp&rsquo;un odası arasındaki kapı sürgülü müydü, değil miydi?</p>

  <p>- Sürgülüydü sanırım.</p>

  <p>- Ama bizzat bakmadınız.</p>

  <p>- Bakmadım.</p>

  <p>Lawrence birden atılıverdi:</p>

  <p>- Benim gözüm takılmıştı. Dikkatle bakmıştım o tarafa. Evet Cynthia ile annemin odasının arasındaki kapı sürgülüydü.</p>

  <p>- Yaa. Peki...</p>

  <p>Poirot&rsquo;nun aradığını bulamayanlar gibi mahzun olduğunu hissettim. O ise derhal başka bir konuya geçti. Bir zaman daha havadan sudan bahsettikten sonra, müsaade istiyerek şatodan ayrıldı.</p>

  <p>Giderken bana:</p>

  <p>- İstersen sen de gel, Hastings, dedi.</p>

  <p>Hemen katıldım ona. Parkı geçince:</p>

  <p>- İyi oldu bu akşamki görüşmeler, dedi. Kafamdan büyük bir yük kalktı.</p>

  <p>- Lawrence'le yalnız konuştum. Sözlerini aynen naklettim.</p>

  <p>- Şaşırdı değil mi?</p>

  <p>- Evet. Anlamının ne olduğunu çok merak etmekle beraber, birşey hatırlıyamadı. Kahve fincanı hakkında birşey bilmediğine eminim.</p>

  <p>Canının sıkılacağını sanıyordum, oysa ki aksine neşelendi. Buna da, bu duruma hiç şaşmadığını, esasen böyle birşeyi beklediğini ve sevindiğini söyledi. Merak beni için için kemiriyordu ama, verdiği cevaplar gururumu öylesine zedeliyordu ki, sormamaya ahdettim.</p>

  <p>- Hastings, bu akşam Cynthia&rsquo;nın sofrada olmamasına sebep ne? Hasta filân mı yoksa?</p>

  <p>- Hastanedeki ödevine yeniden başladı. Oraya gidiyor.</p>

  <p>- Çok çalışkan bir kızcağız. Aynı zamanda güzel olduğunu da söylemeliğim. Kendisini, İtalyada gördüğüm reprodüksiyonlardaki kızlara benzetiyorum. Çalıştığı yeri görmek isterdim doğrusu. Bizi kabul etmesine bir mahzur var mıdır?</p>

  <p>- Gidişimize memnun olur. Pek de enteresan bir yer.</p>

  <p>- Her gün orada vazifeli mi?</p>

  <p>- Çarşambadan gayri hergün. Yalnız çarşamba günleri izinli. Cumartesi günleri de eve yemeğe gelir. Öğlen yemeklerine. Başka günler hep hastanede.</p>

  <p>- Anlıyorum, Hastings. Esasen kız çok da akıllı. Bugünün kadınları da zaten büyük işler başarıyorlar. Sandığıma göre de Cynthia&rsquo;nın işi oldukça sorumlulu. Çalıştığı yerin laboratuvarında kuvvetli zehirler vardır herhalde.</p>

  <p>- Evet bize göstermişti. Zehirler küçük bir dolapta duruyor. Daima da kilit altında bulunduruyorlar. Bu hususta çok dikkatli oldukarına eminim. Çünkü odadan çıktıkları zaman, dolabın üzerinden anahtarı alıyorlar.</p>

  <p>- Dolap pencereye yakın bir yerde duruyor değil mi?</p>

  <p>- Hayır. Aksine tam pencerenin karşısında.</p>

  <p>Poirot omuzunu silkti.</p>

  <p>Bu defa ben sordum.</p>

  <p>- Peki ama bunları neden soruyorsun kuzum?</p>

  <p>- Hiç... Artık sormıyacağım zaten. Benimle içeri gelir misin?</p>

  <p>Şimdi Poirot&rsquo;nun evinin önündeydik.</p>

  <p>- Hayır, dedim. Orman tarafından koşarak eve döneceğim.</p>

  <p>Styles&rsquo;in etrafındaki ormanlar gerçekten de görülmeye seza, son derece değerli ve güzeldi. Bu tabiat güzelliğinde hafif ve tatlı bir meltem esiyor, ağaçlar üzerindeki kuşlar senfonik şiir söylüyorlardı. Bu tatlı manzara içinde bir müddet dolaştıktan sonra, bir gürgen ağacının altında, çimenler üzerine uzanıverdim. Yaşamanın çok tatlı birşey olduğunu düşünüyor, ne olursa olsun, yaşamak, yaşamak istiyordum. Hayatı bu kadar hoş gördüğüm zaman sayılıdır. Nihayet esnemeye başladım. Biraz sonra da kendimden geçmiş, uyumuşum.</p>

  <p>- Sana söylüyorum. Artık tahammülüm kalmadı.</p>

  <p>İrkilerek uyandım. Çok biçimsiz bir yerde bulunduğumu hemen anladım. Çünkü, John&rsquo;la Mary, benden birkaç metre ötede, karşılıklı geçmişler, sanki kavga ediyorlardı. Benim orada bulunduğumu görmedikleri belliydi. Benim kendimi belli etmeme vakit bulamadan John yine kükredi:</p>

  <p>- Sana söylüyorum, Mary, artık tahammül edemiyeceğim.</p>

  <p>- Benim hareketlerimi tenkit etmek hakkını nereden buluyorsun John?</p>

  <p>- Bu, bütün köyün diline düşmektir. Henüz annem cumartesi günü gömüldü sen ise bugün buralarda o kerata ile dolaşıyorsun.</p>

  <p>Kadın omuzlarını silkerek:</p>

  <p>- Sen zaten yalnız köyün dedikodularına ehemmiyet veriyorsun, dedi.</p>

  <p>- Sade köyün dedikodularıyla değil. O herife de ehemmiyet veriyorum. Ne idüğü belirsizin biri.</p>

  <p>- Ne çıkar bundan?</p>

  <p>Bunu söylerken Mary, gözleri çakmak çakmak olmuş, sesinin tonu buz gibiydi.</p>

  <p>Birdenbire kıpkırmızı olan John&rsquo;ın durumu beni şaşırtmadı:</p>

  <p>- Mary.</p>

  <p>- Ee?</p>

  <p>Sesinin tonu yine ayni soğukluğu muhafaza ediyordu:</p>

  <p>- Benim isteğim olmadığı halde bu Dr. Bauerstein itiyle dolaşmakta devam edecek misin?</p>

  <p>- Keyfim bilir.</p>

  <p>- Demek beni reddediyorsun?</p>

  <p>- Hayır. Yalnız bildiğim birşey varsa, o da sen beni tenkid edemezsin. Buna hakkın yoktur. Senin de, benim hoşuma gitmeyen ahbapların yok mu?</p>

  <p>John&rsquo;ın yüzünde bir damla kan kalmadığı halde geri geri çekildi. Titrek bir sesle:</p>

  <p>- Ne demek istediğini anlıyamadım, Mary, dedi.</p>

  <p>Mary biraz sakinleşmişti.</p>

  <p>- Görüyorsun, görüyorsun değil mi? Benim arkadaşlarımı tenkid edecek durumda olmadığını anlıyorsun değil mi?</p>

  <p>John&rsquo;ın bakışları, şimdi yalvaran bir ifade taşıyordu Karısına bakarak:</p>

  <p>- Hakkım yok ha? Hakkım yok mu Mary?</p>

  <p>Kollarını kadına uzatmış, iniltili bir sesle konuşuyordu:</p>

  <p>- Mary...</p>

  <p>Biran Mary Cavendish&rsquo;in durduğu yerde sallanır gibi olduğunu gördüm. Düşecekmiş gibi geldi bana. Yüzünün ifadesi de yumuşamıştı. Arkasını dönerek hızlı hızlı yürümeğe başladı.</p>

  <p>- Hiç hakkın yok.</p>

  <p>John bir atak yaptı ve onu kolundan kavrıyarak kendine doğru çekti ve:</p>

  <p>- Mary, dedi. Dr. Bauerstein&rsquo;i seviyor musun?</p>

  <p>Bu suali, bir babanın evlâdına sorduğu gibi, yarı şefkat, yarı sevgiyle karışık bir ses ve edâyla sordu.</p>

  <p>Mary tereddüt etti. Yüzünde beliren ifade acaipti ve izahı imkânsızdı. Bir silkindi ve koluna yapışan John&rsquo;un parmaklarından kurtuldu.</p>

  <p>- Belki de... diyerek uzaklaştı.</p>

  <p>John olduğu yerde kalakaldı. Sanki taş kesilmişti.</p>

  <p>Yerimden yavaşça kalktım. Sanki bir yürüyüşten dönüyormuş gibi ağır ağır ilerliyerek ona doğru yaklaştım. John başını çevirdi ve beni gördü. Şükürler olsun ki, yeni geldiğimi zannetti ve:</p>

  <p>- Oo Hastings, merhaba. Arkadaşını evine bıraktın mı? Gerçekten de yaman adam. Senin methettiğin kadar varmış dostum, dedi.</p>

  <p>- Ne var ne yok? diye sordum.</p>

  <p>- Daha ne olsun istiyorsun dostum? Şu evdeki detektifler canımı sıkmağa başladılar. Beri taraftan da girip çıkan gazeteciler... Bıktım, usandım vallahi.</p>

  <p>- Aldırmayıver biraz John. Adam sende deyiver. Bu durum artık ebediyete kadar sürüp gidecek değil a.</p>

  <p>- Bizim için fazla uzun sürdü bu iş. Kafamı kaldırıp birisinin yüzüne bakmaya utanıyorum. Hoş bundan da beter şeyler var ya.</p>

  <p>- Neymiş o beter olanı?</p>

  <p>- Biliyor musun Hastings? Daimi bir korkulu rüya içinde yaşıyorum. Bu işi kim yaptı? Zaman zaman annemin bir kaza sonucu zehirlendiğine hükmediyorum. Çünkü bu işi kimin yapabileceğini bilemiyorum. İşte benim için en önemli şüpheli şahıs olan Mr. Alfred İnglethorp da temize çıktı. Bana göre de başka bir kimse yok. Yani bizlerden başka bir kimse demek istiyorum. Bu da bir insanı gerçekten bir kâbus içinde yaşatmak için kâfi sebep değil mi? Cani içimizde, içimizden biri. Ama kim?</p>

  <p>Birden kafamda yeni bir fikir peyda oldu. Poirot&rsquo;nun esrarengiz hareketlerini değerlendirir gibi oldum. Hepsini düşünceme uydurmaya çalıştım. Bunu daha evvelce hatırlıyamadığım için de kendi kendime kızıyordum. Halbuki bu kafamdaki çare, hepimiz için de ne güzel bir kurtuluş olacaktı.</p>

  <p>- Hayır, dedim. İçimizden biri olamaz. Hem bu zaten nasıl olabilirdi ki?</p>

  <p>- Ben de olamaz diyorum ama, başka kim var ki?</p>

  <p>- Tahmin etmiyor musun?</p>

  <p>- Yooo...</p>

  <p>Şöyle bir ihtiyatla etrafıma baktıktan sonra yavaş sesle:</p>

  <p>- Doktor Bauerstein, diye fısıldadım.</p>

  <p>- İmkânsız.</p>

  <p>- Neden?</p>

  <p>- Annemi öldürmekle bir menfaati olmuyor ki.</p>

  <p>- Ben de bu hususu bilmiyorum. Fakat Poirot&rsquo;nun benimle aynı fikirde olduğuna kalıbımı basarım.</p>

  <p>- Poirot da mı? Allah Allah. Sahi mi? Nereden biliyorsun Poirot&rsquo;nun böyle düşündüğünü?</p>

  <p>Cinayet akşamı, doktorun yemekten sonra bizi ziyaretini anlattığım zaman, Poirot&rsquo;nun nasıl heyecanlandığını anlattım. Ve ilâve ettim:</p>

  <p>- İki kere tekrar etti: «Bu herşeyi değiştirebilir» diye. Sen de şöyle etraflıca düşün de bak. Mr. İnglethorp annenizin fincanını servis masasının üzerine koymuştu. İşte doktor tam o sırada gelmedi mi? İçeri girerken, holdeki servis masasının üzerinde bulunan kahve fincanının içine zehiri aktarıverdi.</p>

  <p>- Peki ama oradaki kahvenin anneme ait olduğunu nereden bilebilirdi ki?</p>

  <p>- Haklısın. Nereden bilirdi? Ama şu anda aklıma birşey daha geldi.</p>

  <p>Böyle söyliyerek kakao meselesini anlattım. Poirot&rsquo;nun ondan bir miktar tahlile verdiğini de ekledim.</p>

  <p>- İyi ama kakaoyu Bauerstein de tahlile götürdüğünü söyledi.</p>

  <p>- Evet. Bauerstein de tahlil ettirdi ama, eğer gerçekten de katil oysa işin idare kısmına gidemez mi yani? Yine kakao tahlil ettirir de ama, başka bir kakao. Kendisi de dünyanın en büyük zehir mütehassıslarından biri. Zehirin zifiri acılığını kakao içinde kaybetmenin imkânsızlığını söylemişti. Ama bu strychnine için böyledir. Başka bir zehir de olabilir.</p>

  <p>- Ama kakaoya da zehiri Bauerstein&rsquo;in koyması imkânsız. Çünkü kakao aşağı katta değildi. Yukarı kattaydı.</p>

  <p>- Bu da doğru.</p>

  <p>Birdenbire beynime kan hücum ediverdi. Aklıma öyle bir ihtimal takılmıştı ki, şaşırdım ve aynı şeyi John&rsquo;ın da düşünmesini istedim. Bu dehşet fikir şuydu: Doktor Bauerstein&rsquo;in evde bir yardımcısı vardı.</p>

  <p>Bu arada kafamda beliren hayâl beni terletti âdeta. Öyle ya, Mary Cavendish gibi güzel ve ince bir kadın, katil ile suç ortağı. Bütün kuvvetimle bu ihtimali reddediyordum ama, ne yazık ki mantığım bu faraziyeyi daha da şumüllendiriyor, kuvvetlendiriyordu. Aklıma ayrıca Mary&rsquo;nin bir sözü de geliyordu. İlk geldiğim günlerdeydi: «Zehirin, bir kadının silâhı olduğunu» söylemişti: Cinayet gecesi de nekadar telâş ve endişeli olduğunu şimdi daha iyi anlıyordum. Acaba Mrs. İnglethorp, Mary ile Bauerstein arasında birşeyler olduğunu sezmiş ve John&rsquo;a söylemekle onu tehdit mi etmişti? Böyle bir tehdit, cinayet işlemek için kâfi bir sebep miydi?</p>

  <p>Poirot ile Evie&rsquo;nin muammalı konuşmalarını hatırlıyorum. Onlar da acaba Mary&rsquo;yi mi kastediyorlardı? Evie&rsquo;nin kendisini inandırmak istemediği o dehşetli ihtimal bu olamaz mıydı?</p>

  <p>Saniyeler geçtikçe bu düşünceler kafamda kökleşmeye başlıyordu. Miss Howard işi örtbas etmek taraftarıydı. Söz arasında «Bizzat Mrs. İnglethorp da olsaydı örtbas ederdi» gibi birşey de söylemişti. Bu sözleri kalpten tasdik ettim. Çünkü Mrs. İnglethorp, intikam almaya fırsat bulamadan ölmeyi, Cavendish ailesinin adına leke sürdürtmekten evlâ görürdü.</p>

  <p>- Başka bir husus daha var, diye John yüksek sesle konuşunca irkildim. Eğer söylediklerin doğruysa beni şüphelendiren bir şey var.</p>

  <p>- Nedir o?</p>

  <p>- Doktor Bauerstein otopsiyi bizzat istemişti. Halbuki buna onu kimse mecbur etmemişti. Doktor Wilkins, ölümün kalp sektesinden olduğuna dair rapor veriyordu. Onu da Bauerstein kışkırttı.</p>

  <p>Tereddütle:</p>

  <p>- Evet, dedim. Ama belki de bu şekilde davranmak için bir sebep olmalı. Belki bir ihtiyat tedbiri. Aksi halde biri ortaya çıkar ve işi bozabilirdi. Resmi daireler, bilâhare cesedin lâhdinden çıkarılarak otopsiye alınmasını istiyebilirlerdi. Ve böyle olunca da mesele ortaya çıkardı. İşte o zaman bir zehir mütehassısı olması dolayısiyle Bauerstein, çok müşkül bir durumda kalırdı. Çünkü herkes şu noktada ittifak edecekti: Böylesine bir zehir mütehassısı, zehirlenerek ölen birisinin kalp sektesi olayıyla ölümünü karıştırmasına imkân yoktur. O halde bu işte Dr. Bauerstein&rsquo;in parmağı var, diyeceklerdi.</p>

  <p>John bu izahımı kabul etti.</p>

  <p>- Evet, bu fikrin mümkün görülebilir. Fakat, annemi ne için öldürmüş olabilir? Buna sebep ne? Bunu anlıyamıyorum.</p>

  <p>Yeniden bir vahiy geldi bana:</p>

  <p>- İhtimal ki aldanıyorum, dedim. Maamafih bu konuştuklarımız aramızsa kalsın, dedim.</p>

  <p>Böyle çene çalarak yürüdük, bahçenin parmaklıklarını da geçmiştik. Civarda birtakım sesler duyduk. Şatoya geldiğim gün nerede çay içtikse, aynı yere yine çay servisi yapılıyordu. Çay masasının etrafında bulunanlar arasında Cynthia&rsquo;yı da gördüm. Hastaneden dönmüştü demek. İskemlemi onun iskemlesinin yanına çektim. Poirot&rsquo;nun hastaneyi gezme arzusunu söyledim.</p>

  <p>- Hay hay, dedi. Memnun olurum. Bir gün akşam çayına beklerim. Kolaylık gösteririm, gezmeleri için. Çok hoşuma gidiyor dostunuz ama, pek garip de bir hali var, değil mi? Düşünün bir kere, geçen gün kravatımdaki şu iğneyi çıkarıp kendisine vermem için ısrar etti. Israrına sebep de broşun düz takılmamış olmasıymış. Düzeltti de içi rahat etti.</p>

  <p>Gülümsedim.</p>

  <p>- Bazan öyle sapıklığı tutar, ama genellikle iyi bir adamdır.</p>

  <p>Sustuk. Cynthia bir ara Mary Cavendish tarafına bakarak bana:</p>

  <p>- Çaydan sonra sizinle görüşmek isterim, Mr. Hastings, dedi.</p>

  <p>Yüksek sesle bu sözleri söylerken Mary'ye bakması beni düşündürdü. Bu iki kadın arasında esen soğuk havanın sebebini bilmiyor sayılmazdım. Genç kızın sonu neye varacak diye kendi kendime düşünüyordum. Mrs. İnglethorp, bu kimsesiz kız hakkında hiçbir tedbir almamıştı. Ama ne olursa olsun John ve Mary, harplerinin sonuna kadar onu yanlarından ayırmazlardı. John&rsquo;un Cynthia&rsquo;ya zaafı vardı ve onun yanından uzaklaşması halinde çok müteessir olacağını anlıyordum.</p>

  <p>John eve girmişken tekrar döndü. Sevimli yüzünde şimdi hiddetli bir kırmızılık vardı.</p>

  <p>- Amaaan, bıktım artık şu detektiflerden, dedi. Her odaya dalıp çıkıyor ve eşyaları karmakarışık ediyorlar. Şu anda da bahçede bulunmamızdan istifade ederek, yine aynı şeyleri yapmışlar.</p>

  <p>Miss Howard:</p>

  <p>- Bırak şu mendeburları, diye çıkış yaptı.</p>

  <p>Mary susuyordu.</p>

  <p>Çaydan sonra Cynthia&rsquo;yı yürüyüşe davet ettim. Ormana doğru yürüdük. Sık ağaçlıklar içinde kaybolduğumuzda:</p>

  <p>- Sizi dinliyorum, azizem, dedim.</p>

  <p>Genç kız iç geçirdi. Sonra kendini yemyeşil çimenlerin üzerine âdeta attı. Dallardan süzülen güneş ışınları, kumral saçlarıyla oynaşıyor, bu saçlar sanki altın yaldızlarla yaldızlanıyor gibiydi.</p>

  <p>Konuşmaya başladı:</p>

  <p>- Mr. Hastings... Siz cidden ve tam anlamıyla bir centilmensiniz. Aynı zamanda pek çok da şey biliyorsunuz.</p>

  <p>Bu tatlı sözleri söyleyen kızın, cidden çok güzel ve ince olduğunu daha iyi anladım. Şurası muhakkak ki, Mary&rsquo;den daha, çok daha sevimliydi. Çünkü John&rsquo;ın karısından bu gibi kibar sözler sâdır olmazdı.</p>

  <p>Tereddüt eder gibi oldu. Ben teşvikle:</p>

  <p>- Ee? dedim.</p>

  <p>- Fikrinizi öğrenmek istiyorum... Benim sonum ne olacak? Anlıyorsunuz değil mi? Emily teyze her zaman bana geleceğimin garanti altına alınmış olduğunu söyler dururdu. Öyle sanıyorum ki, öleceğini ya unutmuş, veya hiç aklına getirmemiş ki, bana dair hiçbir tedbir almamış. Şimdi ben hayattaki yolumu çizemiyorum. Ne dersiniz, bu şatodan hemen ayrılmalı mıyım?</p>

  <p>- Yok efendim. Gitmenizi hiç birisi tasvip etmez.</p>

  <p>- Diğerlerini bilmem ama, Mary Cavendish gitmemi sevinçle karşılayacaktır. Çünkü beni hiç sevmez. Hattâ nefret eder benden.</p>

  <p>- Nefret mi eder?</p>

  <p>Bunu sorarken mübalâğalı bir hayret gösterdim.</p>

  <p>O cevapladı.</p>

  <p>- Evet. Bilemediğim bir sebepten bana tahammülü olmadığını anlıyorum. Emily teyzenin oğlu da keza beni istemiyor.</p>

  <p>- İşte orada yanılıyorsunuz. John&rsquo;ın size karşı gösterdiği bunca dostluğu nasıl inkâr edebilirsiniz?</p>

  <p>- A, John mu? Elbette. Ben ondan değil, Lawrence&rsquo;den bahsediyorum. Gerçi, Lawrence&rsquo;in benden nefret edip etmemesi beni zerrece ilgilendirmez ama bir insanın hiç kimse tarafından sevilmediğini anlaması, bilmesi ne kadar fecidir, tahmin edebilir misiniz?</p>

  <p>İçten gelen bir sokulganlıkla:</p>

  <p>- Yok hayır, hayır minik Cynthia&rsquo;cık. Sizi hemen hepsi severler. Aldandığınıza eminim. Bakın meselâ John var, Miss Howard var.</p>

  <p>Hüzünle başını salladı:</p>

  <p>- Evet, John&rsquo;ın beni sevdiğini kabul edebilirim. Evie de çok haşin olmasına rağmen bir karıncayı bile incitemiyecek merhamettedir. Onu da bilirim. Ama Lawrence, elinden gelse benimle bir tek kelime bile konuşmaz. Kezâ Mary hakkımda hiç de nazik davranmıyor. O burada yabancı olarak Evie&rsquo;nin kalmasını ister. Hattâ ona kalması için ricada bile bulundu. Fakat beni istemez. Ben ise şimdi nereye gideceğimi bilemiyorum.</p>

  <p>Zavallı çocuğun birdenbire hıçkırık fırtınasına tutulduğunu gördüm.</p>

  <p>Bana böyle ansızın ne olmuştu? İhtimaldir ki güzelliğinin çekiciliğine kapılmıştım. Öne doğru meylettim ve ellerini tutarak kendisine:</p>

  <p>- Evlenelim Cynthia, dedim.</p>

  <p>İşte bu suretle gözyaşlarının en masum bir tarzda dinmesini temin ettim. Başını canlı bir hareketle kaldırdı. Ellerini ellerimden kurtardı ve haşin bir sesle:</p>

  <p>- Budalalık etmeyin Mr. Hastings, dedi.</p>

  <p>Cevabım çok üzüntülüydü:</p>

  <p>- Budalalık değil yaptığım. Bana karım olarak şeref vermenizi istiyorum.</p>

  <p>Cynthia&rsquo;nın kahkahalarla gülmeye başlaması şaşırmam için yeterli bir sebepti. Cevabı da pek şaşırtıcı oldu:</p>

  <p>- Amma da garip adammışsınız Mr. Hastings.</p>

  <p>Sonra biraz insafa geldi:</p>

  <p>- Teklifiniz cidden lütufkâr, diyerek durumu düzeltir gibi oldu. Devamla:</p>

  <p>- Fakat beni almak niyetinde olmadığınızı siz de biliyorsunuz.</p>

  <p>- Hayır leydi, ben...</p>

  <p>- Yok yok, bırakalım bunu şimdi... Böyle bir arzunuz yok. Bana gelince, sizle hemfikirim.</p>

  <p>Yüz buruşturarak:</p>

  <p>- İşte asıl bu taraf meseleyi halleder, dedim. Fakat gülüşünüzün sebebini bir türlü anlıyamadım. Bir evlenme teklifindeki gülünç tarafı merak ediyorum doğrusu.</p>

  <p>Cynthia:</p>

  <p>- Oh, beni gücendirdiniz. Başkasına yapacağınız teklifi daha ciddiye alacaklardır, emin olun. Bana gelince, cidden teşekkür ederim, beni teselli ettiniz.</p>

  <p>Aklıma birden köye inerek Bauerstein&rsquo;i görmek geliverdi. Onu gerçekten de göz altında bulundurmak icabettiğine inanıyordum. Bir şey daha vardı. Onun kendisinde hasil olacak şüpheleri zail etmek için aptal rolü oynamalıydım. Poirot da, benim diplomatlığıma eskiden beri güvenirdi. Evini biliyordum. Giderek kapısını çaldım.</p>

  <p>İhtiyar bir kadın açtı:</p>

  <p>- Bonjour, diye gayet nazikâne bir cevap verdim. Doktor Bauerstein evdeler mi?</p>

  <p>Kadın beni bir süzgeçten geçirdi:</p>

  <p>- Bauerstein&rsquo;in gittiğini duymadınız mı? dedi.</p>

  <p>- Ne anlamda söylediğinizi anlıyamadım. Öldü mü demek istiyorsunuz?</p>

  <p>- Hayır. Polislerle birlikte gitti.</p>

  <p>Şaşırmıştım.</p>

  <p>- Nasıl? Polisle mi? Tevkif mi ettiler yani?</p>

  <p>- Evet öyle oldu. Ve hattâ...</p>

  <p>Cümlenin sonunu beklememe lüzum yoktu. Bütün hızımla rüzgâr gibi yürüyerek köyden ayrıldım. Poirot&rsquo;yu arıyordum.</p>

  <p><span class="t8">&nbsp;</span></p>
</body>
</html>
