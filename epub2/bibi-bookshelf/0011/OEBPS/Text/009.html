<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Poirot Şükran Borcunu Ödüyor</title>
</head>

<body>
  <h1 class="h11">Poirot Şükran Borcunu Ödüyor</h1>

  <p>Şatodan çıktığımız zaman Poirot beni kolumdan yakalıyarak bir kenara çekti. Maksadının iki polis âmirini beklemek olduğunu anladım.</p>

  <p>Birkaç dakika sonra onlar da geldiler. Poirot ilerliyerek kısa boylusunun önünde durdu.</p>

  <p>- Beni hatırlıyacağınızı umarım, sayın müfettiş.</p>

  <p>- Elbette M. Poirot. Bir zamanlar birlikte çalıştığımızı unutabilir miyim hiç? Arkadaşım Summerhaye&rsquo;i takdim ederim.</p>

  <p>Dostum beni de onlarla tanıştırdıktan ve bu tören bittikten sonra nihayet asıl maksada giriverdi:</p>

  <p>- Burada bulunmanızın sebebini öğrenebilir miyim?</p>

  <p>- Mesele gün gibi ortada.</p>

  <p>Poirot ağır ağır:</p>

  <p>- Ben sizinle hemfikir değilim, dedi.</p>

  <p>- Mümkündür. Biz meseleyi bugün öğrendik. Sadece dış yüzüyle temas edebildik. Sizin avantajlarınız daha çok. Bir defa olay yerindeydiniz. Şimdiye kadar da zaman kaybettiğinize inanmam, muhakkak tahkikat yapmışsınızdır. Ama soruşturma sırasında ileri sürülen deliller muvacehesinde de Mr. İnglethorp&rsquo;tan başkası katil olamaz.</p>

  <p>- Şu anda cebinizde bir tevkif müzekkeresi olduğunu tahmin ediyorum.</p>

  <p>Bu söz üzerine müfettiş Japp&rsquo;ın yüzü ekşidi. Homurdanarak:</p>

  <p>- Belki de... dedi.</p>

  <p>Poirot dudaklarını ısırarak düşünceye daldı.</p>

  <p>- İnglethorp tevkif edilmiyecektir, dedi. İsterseniz onu derhal tevkif edebilirsiniz. Fakat çok geçmeden onu serbest bırakmaya mecbur olacaksınız. Aleyhindeki delilleri çürütmeye mâlikim.</p>

  <p>Poirot&rsquo;nun bu sözlerini duyunca müfettişin yüzü büsbütün ekşidi. Arkadaşıysa burnundan soluyordu. Bana gelince, tamamiyle aptallaşmıştım. Hattâ aklıma Poirot&rsquo;nun çıldırmış olması ihtimali bile geldi.</p>

  <p>Japp:</p>

  <p>- Onu şimdi tevkife cesaret edemem. M. Poirot, size inancım sonsuzdur. Fakat bana biraz daha bilgi verir misiniz?</p>

  <p>- Doğrusunu isterseniz, onun tevkif edilmesini ben istemiyorum. Çünkü karanlıkta çalışmaktan hoşlanırım. Alfred İnglethorp&rsquo;un tevkif edilmesine kesin olarak karşıyım. Şimdi söyleyin bakalım dostum. Mr. Japp, Styles&rsquo;e dönmeğe niyetiniz var mı?</p>

  <p>- Yarım saat içinde geleceğim. Önce hakim ve doktoru görmem icabediyor.</p>

  <p>- O halde, köyün en sonundaki evde oturuyorum. Geçerken beni de alırsınız. Styles&rsquo;e beraber gideriz. Mr. İnglethorp, aleyhinde topladığınız delilleri göreceksiniz ki, kendisi birer birer çürütecektir. Daima karşısında bir delil ileri sürecektir. Onun. muvaffak olamadığı yerde ben delil ileri sürerek onu destekliyeceğim. Bu hususta mutabık mıyız? Anlaştık mı?</p>

  <p>- Anlaşmış bulunuyoruz. Kabul M. Poirot.</p>

  <p>Dostum onlardan ayrılınca:</p>

  <p>- Ee, Hastings, ne düşünüyorsun bakalım? Diye sordu. Soruşturma sırasında ne kadar heyecanlandığımı bir Allah bilir, bir de ben. Bir türlü inanamıyordum ki, bu adam niçin sorulan sorulara cevap vermemek gibi büyük bir budalalık yapıyor? Çünkü, sorulara cevap vermemek siyaseti, en aptalca hazırlanmış ve düşüncesizce tatbik edilmiş bir siyasettir.</p>

  <p>- İyi ama Poirot. İnsanın aleyhine bu kadar delil olursa, dili damağı tutulur. Bu pozisyona Allah düşmanımı düşürmesin. Kolay olmasa gerek.</p>

  <p>- Bu fikrinin aksini düşündüğümü söyliyebilirim, dostum. Bu duruma düşen insanların daha dahiyane sebepler ileri sürmesi daha normaldir.</p>

  <p>- Poirot, biraz evvel meslekdaşlarına söylediklerini duymuş olmama rağmen, Mr. İnglethorp&rsquo;un masumiyetine inandığını sanmıyorum.</p>

  <p>- Neden? Aksini düşünmem için sebepler değişmedi ki...</p>

  <p>- Fakat, adamın aleyhindeki delillerin kuvveti inkâr edilemiyecek derecede.</p>

  <p>- Evet. Ancak bir adamın aleyhine bu kadar kuvvetli delil olursa ipe gidebilir.</p>

  <p>Dostum bu sözü üzgün bir edayla söyledikten sonra birmüddet konuşmadı. Minicik evine gelmiştik. Merdivenlerden çıkarken, konuşmaya başladı.</p>

  <p>- Evet, deliller gerekdiğinden de fazla. Ama dikkatimi çeken bir nokta var. Deliller daima pek az inandırıcı ve daima bir açık kapı bulunan şekilde ele geçer. Ondan sonra bizim baskımıza dayanamayan katil veya suçlu itiraftan başka bir hal çaresi göremez. Fakat sinirlerine sonuna kadar hakim olanlarına itiraf ettirmek, bize bir ölüm kadar zorlu oluyor. Ama bu mesele tam tersine. İşte bu kadar rahat ve normal görünen delillerde bir bit yeniği var, kardeşim. Bu deliller zekice ve bilhassa bir başkası tarafından tertiplenmiştir. Ama son derece zekice... O kadar ki, insanın kendisine ait amaçlarını bile mahvedebilir. Esas katilin aleyhindeki deliller bugüne kadar o kadar hafifti ki... Müphem ve hayal... İsbat edilmesi ise imkânsız. Fakat bu durumda suçlu, ağı öylesine daralttı ki, ufacık bir kopma İnglethorp&rsquo;un zan altından sıyrılmasına yetecek.</p>

  <p>Karşılıklı oturduğumuz rahat koltukların verdiği rehavetle ben konuşmuyordum. Poirot da birkaç dakika düşündükten sonra devam etti:</p>

  <p>- Şöyle düşünelim bu meseleyi. Bir adam var. Karısı zehirlenerek ölüyor ve karısının ölümünü de bu adam hazırlıyor. Böyle farzedelim. Bu adam hepten de aptal değil ya, az buçuk aklı vardır, elbette. Bu adam bilinen o mahut eczaneye giderek, kolayca inkâr etmek imkânı olan «köpek zehirleme» bahanesiyle bir miktar styrichnine alıyor. Evet bu saçma bir bahanedir ama, inkâr etmek de daima kabildir.</p>

  <p>Zehiri, elde ettiği gece kullanmıyor. Karısıyla müthiş bir kavga edinceye kadar bekliyor. Bu kavgayı bütün ev halkı duyuyor. Bütün şüphelerin üzerinde toplanacağını bildiği hâlde, zehiri karısına veriyor. Kendisi için hiçbir savunma aracı hazırlamıyor. Bunları yaparken, böyle bir olayın duyulmasıyla, eczanenin kalfası da duyacak ve aleyhine şahadet edecektir. Bir insanın bu kadar budala olacağına inanır mısın, dostum? Ben kat&rsquo;iyyen inanmam. Ancak çıldırmış bir insan, intihar etmek isterse, hele asılmak suretiyle istiyorsa, ancak o böyle hareket edebilir.</p>

  <p>- Onun masum olduğuna bu şekilde düşünerek karar veriyorsun. Peki buna ben de bir an için kendimi inandırayım. Ya eczaneden zehir almasını neyle izah edebileceksin?</p>

  <p>- Bunun izahı da pek basit. Styrichnine&rsquo;yi eczaneden satın alan o değildi. Kalfa Mace&rsquo;e gelince: O tıpkı Mr. İnglethorp&rsquo;a benzeyen, siyah sakallı, gözlükleri ona benzeyen, ve onun gibi ilginç elbiseler giyen birini gördü. Esasen Mace&rsquo;in bu kasabaya gelişi henüz ondört gün olmuş. İnglethorp&rsquo;u ya bir, veya iki defa ancak görmüş olmalıdır. O da dikkatle izleyecek kadar değil. İşte böylece, birkaç defa görebildiği bir insan hakkında o da yanılmış olmalı. Hem dikkat edersen ben sana bir defasında: «Mr. İnglethorp, çok acaip bir kıyafete sahip. Siyah sakallı, hem de siyah gözlük takıyor» dememiş miydim? Şimdi farzedelim ki birisi John&rsquo;ın veya Lawrence&rsquo;in kıyafetine girmek istiyor. Bu iş, Mr. İnglethorp&rsquo;un kıyafetine benzemek kadar kolay olur mu? Elbette olmaz, değil mi? Çünkü onlar herkes gibi giyiniyorlar. Gözlükleri de yok. Velhasıl ilgi çekici bir tarafları yok.</p>

  <p>Arkadaşım bir ân sustu. Odanın içinde bir müddet dolaştıktan sonra yine rahat koltuğuna gömülerek başladı konuşmaya:</p>

  <p>- Bir suçlunun ilk düşüncesi ne olmalıdır? Şüpheleri bir başkasına yükleyecek şekilde deliller hazırlamak değil mi? Bunu nasıl başarabilir? Eline bir adamı koz olarak alır. Hele bu insan da Alfred gibi çekilemeyen ve kıskanılan bir adam olursa. Herkes ondan kurtulmak için fırsat ve deliller yaratabilmeye mütemayil olursa... İşte bu durumda her kim olursa olsun, Mr. İnglethorp&rsquo;un kılığına girerek eczaneye de gider, ilâç da alır, zehir de... Şunu düşünmek zorundayız ki, kalfa o güne kadar İnglethorp&rsquo;la konuşmuş bir insan değildi. Durumu da bilmediğine göre, müşterisinin kılık değiştirmiş bir başkası olduğunu nereden bilebilirdi ki?</p>

  <p>Büyük bir dikkatle Poirot&rsquo;nun sözlerini takip ettikten sonra sordum:</p>

  <p>- Mesele bu şekildeyse, niçin pazartesi günü bulunduğu yeri söylemek istemedi?</p>

  <p>- Evet, neden? İşte benim de kafamı kurcalayan taraf bu ya? Dostum, eğer tevkif edilseydi, nerede bulunduğunu itiraf edecekti. Fakat işin tevkifle sonuçlanmasını istemedim. Ona durumun vehametini hissettirmemeliyim. Adamın bu sükûtunun altında utandırıcı birşey var, burası muhakkak. Gerçi karısını öldürmediğini kabul etmek işimize geliyor ama, serseri ve ahlâksız bir adam olduğunu da biliyorum.</p>

  <p>- Gizlemek istediği şey ne olabilir acaba?</p>

  <p>- Sen bilmiyor musun?</p>

  <p>- Yoo... Ya sen?</p>

  <p>- Birkaç zamandır bir fikre saplanıvermiştim. Şimdi ise bu fikrimin doğruluğuna iman ediyorum. E, şimdi onun tevkif edilmesine lüzum olmadığına inanıyor musun, söyle bakalım?</p>

  <p>Benim cevap vermek istememem karşısında dostum, konuyu değiştirdi:</p>

  <p>- Soruşturma sırasında başka kimlerin ifadesi senin dikkatini çekti?</p>

  <p>Aklıma hemen Mary Cavendish&rsquo;in ifadesi geldi. Yine de sordum:</p>

  <p>- Ne gibi meselâ?</p>

  <p>- Ne gibi olsun istiyorsun? Meselâ Lawrence&rsquo;in ifadesinde dikkati çekecek taraf var mıydı?</p>

  <p>- Ooo, malûm. O zaten her zaman sinirli ve heyecanlıdır.</p>

  <p>- Ama, annesinin kazara zehirli haplarla zehirlenmiş olabileceğini, bu hapları farkında olmıyarak aldığını söylemişti. Bu sözlerde bir fevkalâdelik görmedin mi Hastings?</p>

  <p>- Sanmam. Çünkü doktorlar onun bu ifadesini suya düşürecek şekilde ifade verdiler. Ancak mütehassıs olmayan bir insan bu çeşit ifadede bulunabilir.</p>

  <p>- Fakat Lawrence bu konuda mütehassıs sayılır. Onun tıbbiyeyi bitirmiş olduğunu sen bana söylemiştin. Dostum, onun hareketlerinde başındanberi bir acaiplik vardı. Bütün ev halkı içinde styrichnine ile zehirlenmenin arazlarını onun bilmesine rağmen, o annesinin tabii bir ölümle öldüğünü iddia ediyor ve bunda da ısrar ediyor. Eğer bu iddiada John bulunsaydı, tabii karşılıyabilirdim. Çünkü teknik bilgisinin yanında hayal kudreti de hiç yok denecek kadar az. Fakat Lawrence için bunu iddia edebilir miyiz? Bir yanda tıbbiyeliliği, diğer yanda şairliği... Zaten bugün de ifadesi alınırken öyle iddialara ileri sürdü ki, gülünç olduğunu kendisi de farketti.</p>

  <p>- Poirot, söylediklerin hayretimi tahrik ediyor, dedim.</p>

  <p>- Ve dostum, Mrs. Cavendish. O da bildiklerini tam söylemedi. Hem üzerindeki o hâl ve tavır ne öyle? Çok tuhaf geldi bana, sen de böyle düşünmüyor musun? Pencerenin altında oturduğunda, içerde geçen bütün kavga ve konuşmaları duymaması imkânsız. Üstelik de «özel konuşmaydı» diye itiraf ediyor.</p>

  <p>- Bununla beraber tecessüs gibi hislere tenezzül edeceklerden de değil.</p>

  <p>- Orası öyle. Ama onun ifadesi, yanlış düşüncelerimden birini düzeltti. Dorcas haklıydı. Kavga, saat dörtten sonra değil, evvel oldu.</p>

  <p>Arkadaşıma hayretle baktım. Bu dört veya dörtten sonra üzerindeki ısrarının sebebini bir türlü anlıyamamıştım. Tam sormağa karar vermiştim ki, o başka bir konuya geçiverdi:</p>

  <p>- Yine anlıyamadığım bir şey var: Zehirlenme olayının meydana çıktığı sabahın dördünde Dr. Bauerstein neden ayakta oluyor, üstelik de giyinik bir vaziyette. Bu husus üzerinde şimdiye kadar hiç kimse durmadı. Fakat bu beni çok şaşırtıyor. Olayları sırasına koyamıyorum. Fakat bundan böyle zeki doktorlarımızı gözden uzak tutmamamız icabediyor, dostum. Anlıyabiliyor musun? Bir insanın yalan söylediğini tesbit edersen gözünü dört açacaksın, Hastings. Bugünkü soruşturmada bir, bilemedin iki kişi doğru konuştu. Doğrudan kastım, hileye başvurmadan, demek istedim.</p>

  <p>- Mary Cavendish ile Lawrence Cavendish hususunda belki haklısın ama, beni çatlatmadan söyle, merak ediyorum. John ile Miss Howard&rsquo;ın da yalan söylediğini mi iddia edeceksin yoksa?</p>

  <p>- Onların ikisi de mi Hastings? Yok birini belki sana bağışlayabilirim, ama ikisini, asla.</p>

  <p>Bu sözlerin üzerimdeki etkisi çok fena oldu. Miss Howard&rsquo;ın ifadesinde dikkati çeken bir taraf olmayabilirdi. Ama samimi davrandığına garanti verebilirdim. Onun hislerinden asla şüpheye düşemezdim.</p>

  <p>- Amma da yaptın dostum, bu söylediğin doğru mu acaba? Miss Howard aşırı derecede namuslu, dürüst bir insan. Hattâ lüzumsuz derecede...</p>

  <p>Poirot, acaip acaip yüzüme baktı. Konuşacakmış gibi yüzüme baktı, ağzını açtı, sonra vazgeçti ve başını çevirdi. Bir zaman düşündü durdu.</p>

  <p>Ben :</p>

  <p>- Cynthia da, dedim. O da son derece dürüst bir kız, diyerek söze başladım.</p>

  <p>- Evet, dürüst bir kız olduğu muhakkak. Fakat, bitişik odadan ses duymaması nasıl mümkün olabiliyor? Uyuyormuş... Bir insanın uykusu ağır olabilir ama, evin öbür kısmından Mary Cavendish, masanın devrildiğini duyabiliyor da ne kadar ağır olursa olsun uykusu, bu kız nasıl duymaz?</p>

  <p>- Genç kızların uykusu ağır olur. Bunu bildiğini sanırdım.</p>

  <p>- Orası öyle. Meşhur uykuculardan olmalı... Her neyse...</p>

  <p>Fakat Poirot&rsquo;nun ses tonu hoşuma gitmiyordu. Kapının vurulduğunu duyduk Pencereden sarkınca, Scotland Yard&rsquo;ın iki memurunu gördük.</p>

  <p>Poirot, şapkasının tozlarını itina ile fiskeledikten sonra koluma girdi, aşağıya indik. Kapının önünde meslekdaşlarıyla konuşmaksızın selâmlaştı. Sonra şatoya doğru yollandık.</p>

  <p>Bütün detektifleri bir arada böyle görünce, John&rsquo;ın fenalıklar geçireceğini düşündüm. Çünkü karardan sonra, tevkifinin gecikmesi uzun sürmiyecekti. Bunu kendisi de tahmin etmiştir. Bir aralık Poirot ile Japp, bizden uzaklaştılar, kolkolaydılar. Yavaş sesle birşeyler konuşuyorlardı.</p>

  <p>Şatoya geldiğimizde hep birlikte ve doğruca salona girdik. Endişe ve heyecan içinde bulunan bütün ev halkı da birer birer sökün ettiler salona. Herkes salonda tamam olunca, Japp kapıyı kapattı.</p>

  <p>İşte o ânda, geçen olayların kötü bir kâbustan ibaret olmadığını, tam mânasiyle ve ilk defa olarak idrak etmiş olduk, sanırım. Şimdi gerçek birer trajedi aktör ve aktrisleriydik. Yarın, belki de İngilterenin en büyük ve bütün gazetelerinin hepsinde şöyle bir başlığa rastlamak mümkündü:</p>

  <p>«ESSEX&rsquo;TE ESRARENGİZ BİR CİNAYET ZENGİN BİR LEYDİ ZEHİRLENDİ»</p>

  <p>Evet, gerçekten de bu evde bir cinayet işlenmişti.</p>

  <p>Poirot, söze başlamak üzere ayağa kalktı. Herkesin dikkatten gerilmiş yüzünde hayret ifadelerine de rastlanıyordu. Öyle ya. Resmi detektifler, yâni Scotland Yard&rsquo;a mensup polisler dururken ne demeye Poirot konuşma teşebbüsünü ele almıştı?</p>

  <p>Başladı:</p>

  <p>- Sizden bu odada toplanmanızı rica etmiştim. Bu toplantıya mühim bir iş sebep olmuştur. Bu mühim iş, Mr. İnglethorp&rsquo;u çok yakından ilgilendiriyor.</p>

  <p>Mr. İnglethorp, yalnız olarak bir köşeye çekilmiş, sakin ve sessiz oturuyordu. Herkes, sandalyesini biraz ondan ayırmış, âdetâ kasden onu yalnız bırakmışlardı. Adını duyunca birden irkildi.</p>

  <p>Dostum ona doğru döndü ve direkt olarak ona hitap etti:</p>

  <p>- Mr. İnglethorp, dedi. Bu evin üzerine bir gölge düşmüştür. Bu kara gölgenin adı; cinayettir.</p>

  <p>Adam melül melül başını salladı ve boynunu büktü:</p>

  <p>- Zavallı karıcığım... Zavallı Emily... Müthiş şey doğrusu...</p>

  <p>- Esas müthiş şey içinde bulunduğunuz, yâni sizin şahsi durumunuzdur, sanırım. Bunu anlıyabiliyor musunuz? Büyük tehlikede olduğunuzu şimdi kavrayabiliyor musunuz?</p>

  <p>- Hayır. Ne demek istediğinizi anlıyamıyorum.</p>

  <p>- Demek istiyorum ki... Evet, demek istiyorum ki, sizi karınızı zehirlemekle itham ediyorlar.</p>

  <p>Mr. İnglethorp, başını göğe doğru kaldırarak, trajedik bir tarzda bağırdı:</p>

  <p>- Aman Allahım... Ne müstekreh, ne iğrenç şey... Ben... Karımı bukadar çok seven ben mi, zavallı karıcığımı zehirlemişim?</p>

  <p>- Şimdi bu sözlerimi iyice düşününüz ve, pazartesi günü öğleden sonradan akşama kadar nerede ve kiminle bulunduğunuzu anlatacaksınız, değil mi?</p>

  <p>İnglethorp, acaip bir inilti kopararak başını iki avucunun içine aldı.</p>

  <p>Poirot yanına kadar sokuldu ve durdu:</p>

  <p>- Konuşun, rica ederim söyleyin, diye yarı bağırır bir tarzda konuştu.</p>

  <p>Adam başını yukarı doğru kaldırırken büyük bir güç sarfettiği belli oluyordu. Yavaş yavaş fakat ne yaptığını bilen insanlara has bir edayla başını iki yana doğru salladı.</p>

  <p>- Konuşmak istemiyorsunuz. Peki ama buna sebep ne? Siz deli misiniz? Göz göre göre ipe gideceksiniz. Konuşmamakta hâlâ ısrar ediyor musunuz?</p>

  <p>- Hayır, konuşmama lüzum yok. Çünkü, hayatım kadar sevdiğim karımı benim öldürebileceğimi düşünmenize bile tahammülüm yok. Bunu da hiçbir insanın düşünebileceğine ihtimal vermiyorum. Kimse beni böyle bir suçla itham edemez.</p>

  <p>Bir müddet düşünceye kapılan Poirot, karar vermiş adamların edasıyla:</p>

  <p>- Öyleyse, sizin yerinize konuşmak benim üstüme ödev oluyor, demektir.</p>

  <p>Yerinden sıçrayan Alfred İnglethorp boğuk ve tükenmiş bir sesle:</p>

  <p>- Siz, siz nasıl benim yerime konuşabilirsiniz? Benim yerime konuşabilmeniz için, benim bildiklerime de mâlik olmanız gerekir. Bilmiyorsunuz ki...</p>

  <p>Detektif, bu defa odadakilere dönerek:</p>

  <p>- Dinleyin, diye yüksek sesle konuştu. Geçtiğimiz pazartesi gününün akşam üzeri, eczacı Mace&rsquo;den styrichnine alan adam, Mr. İnglethorp değildi. Mace&rsquo;in iddiasına göre pazartesi günü saat onsekizde kendisinden styrichnine alınmıştı. Oysaki aynı gün ve aynı saatte Mr. İnglethorp, Mrs. Raikes&rsquo;i komşu bir çiftlikten alarak evine götürmekteydi. O saat ve günde ikisini beraber gördüğüne dair yemin ettirebileceğim beş tanıka mâlikim. Hepiniz bilirsiniz ki, rahibin çiftliğiyle Mrs. Raikes&rsquo;in evinin arası aşağı yukarı iki buçuk mil aralıklıdır.</p>

  <p><span class="t8">&nbsp;</span></p>
</body>
</html>
