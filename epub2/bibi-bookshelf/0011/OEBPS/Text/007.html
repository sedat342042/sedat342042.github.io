<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Strychnine mi, Değil mi?</title>
</head>

<body>
  <h1 class="h11">Strychnine mi, Değil mi?</h1>

  <p>Poirot&rsquo;ya merakla sordum:</p>

  <p>- Bunu nerede buldun?</p>

  <p>- Kâğıt sepetinde... yazıyı tanıdın mı?</p>

  <p>- Evet. Mrs. İnglethorp&rsquo;un yazısı. Amma bu ne ifade eder, anlıyamadım.</p>

  <p>Dostum omuzlarını silkti:</p>

  <p>- Bilemem. Faydası dokunabilir. Haydi şimdi de gidip fincanları kontrol edelim.</p>

  <p>Birlikte salona indik. Fincanların içinde bulunduğu tepsi, gece bırakıldıkları yerde duruyordu. Poirot bana tekrar sahneyi tekrar ettirdi.</p>

  <p>- Demek kahveyi fincanlara Mary Cavendish koydu. Sen Cynthia&rsquo;yla birlikte şurada, pencerenin yanında duruyordunuz. Mary, size birer fincan kahve verdi ve bir de kendi içti. İşte, üç fincan... Sizinkiler bunlar, pekâlâ... Şu şöminenin üst rafında duran yarı içilmiş kahve fincanı da Lawrence Cavendish&rsquo;in olmalı... Peki tepsideki?</p>

  <p>- Onu da John Cavendish içti. Tepsiye bırakırken görmüştüm.</p>

  <p>- Ona da peki. Bir, iki üç, dört, beş... Ya Mr. İnglethorp&rsquo;unki nerede?</p>

  <p>- İçmedi o.</p>

  <p>Büyük bir titizlik ve itinayla her fincandan birer damla telve alarak ayrı ayrı tüplere koydu, aynı zamanda da herbirinden ayrı ayrı tattı. Telveleri yalanırken yüzü acaip bir şekilde değişti. Âdeta şaşırmıştı:</p>

  <p>- Olur şey değil... Yanlış düşünüyormuşum Evet dostum, tamamiyle yanılmışım. Gerçekten de çok tuhaf ama zararı yok...</p>

  <p>Bu arada John göründü:</p>

  <p>- Kahvaltı hazır, buyurun efendim.</p>

  <p>John&rsquo;ın yüzünde dün geceki felâketin izlerini okumak pek kolay oluyordu. Esasen sabahtanberidir de ölünün hazırlıklarıyla meşgul oluyordu. Aile dostlarına telgraflar çekiyor, gazetelere de telefonla ilân yazdırıyordu. Bu arada bir telgraf da Evelyn Howard&rsquo;a çekmeyi ihmal etmedi.</p>

  <p>Tereddütlü bir edâyla sordu:</p>

  <p>- Nasıl, incelemeleriniz sonucunda birşeyler elde edebildiniz mi, Mr. Poirot? Annemin ölümü tabii bir ölüm mü, yoksa... evet yoksa kendimizi daha fena sonuçlara hazırlıyalım mı?</p>

  <p>Dostum Poirot ciddiyetle:</p>

  <p>- Fazla ümide kapılmamalısınız, dedi. Ailenin diğer fertlerinin bu mesele hakkında düşündüklerini bana söyliyebilir misiniz?</p>

  <p>- Kardeşim Lawrence, telâşımızın boş olduğuna inanıyor. Annemin bir kalb krizi sonucunda tabii bir ölümle öldüğünü söylüyor.</p>

  <p>- Öyle mi? Pek enteresan bir fikir dostum, pek enteresan. Karınızın fikri nedir?</p>

  <p>Bu soru üzerine arkadaşımın yüzünde belirli bir ıstırap hâlesi meydana geldi.</p>

  <p>- Karım mı? Vallahi Mary&rsquo;nin ne düşündüğünü bilemem. Ha sahi, Mr. İnglethorp&rsquo;un geldiğini daha evvel haber vermiş miydim size? Hepimiz için durumun müşkülâtını kavrıyorsunuzdur, M. Poirot. Karşınızda oturup yemek yediğiniz akraba veya dostlarınızdan birisinin katil olduğunda şüpheye düşmek ne azaptır tahmin edersiniz herhalde. Hepimizin boğazında yiyecekler düğümleniyor.</p>

  <p>Poirot, başını sallıyarak tasdik etti:</p>

  <p>- Çok iyi anlıyorum Mr. Cavendish. Gerçekten durumunuz zorlu. Mr. İnglethorp&rsquo;un gece eve dönmemesine sebep, gerçekten de anahtarı unutması mı olmuştur, acaba?</p>

  <p>- Öyle olmalı.</p>

  <p>- Bu sözünüze göre, anahtarın evde unutulduğuna eminsiniz.</p>

  <p>- Hayır. Emin değilim. Anahtar her zaman antredeki masanın çekmecesinde durur. Bir gidip bakayım orada mı?</p>

  <p>Poirot, gülerek karşı koydu:</p>

  <p>- Bu zahmeti ihtiyar etmeniz için vakit çok geç. Şu anda anahtarı yerinde bulacağınıza eminim. Eğer dün gece Mr. İnglethorp&rsquo;un cebinde olsaydı bile, bu sabah oraya koymak için fırsat bulabilmiştir. O dönmeden önce, aklınıza gelip de çekmeye baksaydınız, ve anahtarı da orada bulsaydınız, onun namına çok değerli bir delil olurdu bu. Bununla beraber sizin bu hususta fazla üzülmenize sebep göremiyorum. Herşeyin yoluna gireceğine inanmalısınız Mr. Cavendish. Haydi şimdi kahvaltı sofrası bizleri bekliyor.</p>

  <p>Yemek odasında masanın etrafında bütün ev halkı halka olmuşlardı. Hepsinin de bu felâket dolayısıyla sarsılmış olmalarına rağmen, içten bir üzüntü duyduklarını veya ölüye acıdıklarını sanmıyorum. Sadece Dorcas müstesna. Onun matemi, kızaran göz kapaklarında anlaşılabiliyordu.</p>

  <p>Benim yerim Alfred İnglethorp&rsquo;un üst tarafındaydı. Oturmak için arkasından geçerken düşünüyordum. Acaba kendisinden şüphelenildiğini biliyor muydu? Yoksa suçunun ebediyyen cezasız kalacağına mı inanmıştı? Yahut da korku veya vicdan azabı içini kemiriyor muydu? Maamafih evdekilerin duyduğu şüpheden dolayı bir tedirginlik duyduğu muhakkaktı. Bedbaht dul rolünü de o kadar tabii oynuyordu ki, iğreniyordum bu riyakâr heriften. Yine de içime bir kurt düştü: Acaba benim gibi herkes de Alfred&rsquo;den şüpheleniyor mu? Bu soruyu kendi kendime sorarken elimde olmadan etrafıma bir göz gezdirdim. Gözlerim Mary Cavendish&rsquo;e takıldı. Masanın başında oturmaktaydı. Harikulâde güzel başı, okadar vakur ve muammalıydı ki... Ne düşündüklerini yüzünden okumak imkânsızlığı karşısında âciz kaldığımı itiraf etmek zorundayım. Hiç konuşmuyordu. Bana öyle geliyordu ki, bu kadın bu haliyle hepimize hükmetmek istiyor. Ya minik Cynthia? O da şüpheleniyor muydu? Yüzünden solgunluğu ve yorgunluğu belli oluyordu.</p>

  <p>- Rahatsız mısınız? diye sordum.</p>

  <p>- Evet. Başımın ağrısına tahammül edemiyorum.</p>

  <p>Poirot babacan bir tavırla:</p>

  <p>- Bir fincan kahvenin size iyi geleceğini tahmin ederim, Madamoiselle, dedi. Benim vermeme müsaade ediniz. Başağrısına bundan daha müessir bir ilaç yoktur.</p>

  <p>Bir sıçrayışta ayağa fırlayan Poirot&rsquo;un fincanı eline alması bir oldu.</p>

  <p>Cynthia:</p>

  <p>- Şekersiz olsun lütfen, dedi.</p>

  <p>- Şekersiz mi? Harp çıkalıdanberi şekersiz içmeye başladınız, öyle mi?</p>

  <p>- Hayır. Kahveye hiçbir zaman şeker koymam.</p>

  <p>Poirot, kahve dolu fincanı genç kıza uzatırken:</p>

  <p>- Hay Allah, dedi.</p>

  <p>Maamafih bu sözünü ancak ben işitebildim. Tecessüsle kendisine baktığımda, kedi gözleri gibi yeşil gözlerinin sinirli hareketlerle kırpıştığını gördüm. Çok ilgi duyduğu birşey duymuş veya görmüş olduğu zamanki halini takınmıştı üzerine. Ne görmüştü acaba? Genellikle dalgın bir insan sayılmam. Ama şu anda, Poirot'nun bu kadar değişmesine sebep olan şeyi görememiştim.</p>

  <p>Biraz sonra kapının eşiğinde Dorcas belirdi. John&rsquo;a:</p>

  <p>- Mr. Welles sizi bekliyor, efendim.</p>

  <p>Hemen ayağa kalkan John:</p>

  <p>- Ofisime alınız, dedi. Bize dönerek:</p>

  <p>- Annemin genel vekili... dedi. Sonra da yavaşça devam etti:</p>

  <p>- Aynı zamanda tahkikat hakimidir. Benimle beraber gelmek istiyeceğinizi tahmin ederim.</p>

  <p>Teklifi hoşumuza gitti, arkasısıra biz de odadan çıktık. Ona duyurmadan:</p>

  <p>- Poirot, dedim. Demek tahkikat var? Beni tasdik ederken başka şeyle meşgulmuş gibi görünüyordu. Dalgındı. Onun bu hali merakımı tahrik etti:</p>

  <p>- Ne oluyor kuzum, âdeta sözlerimi duymuyorsun...</p>

  <p>- Evet dostum, şaşkınlığım apaçık. Şaşkınlığıma sebep de Madamoiselle Cynthia&rsquo;nın kahvesine şeker koymayışı. Bu işin içinden sıyrılmama mani olan bir cihet var. Her zaman olduğu gibi hislerim beni aldatmış. Kahve fincanlarını kontrol etmekle ne büyük isabet kaydettiğimizi biraz evvel idrâk ettim. Şşşş. Şimdilik yeter, fazla birşey konuşmayalım.</p>

  <p>Ofise girdiğimizde, John kapıyı üzerimize kilitledi. Elli yaşlarında, keskin bakışı, avukatlarda rastlanan ve ancak onlara yakışan güzel bir ağıza sahip hoş bir adam olan Well&rsquo;e bizi prezante eden John, kısaca burada bulunuş sebeplerini de hulâsa etti.</p>

  <p>- İzah edebildim mi, Wells? Bütün bu yapılan ve yapılacak tahkikatlar hususi mahiyettedir. Şimdilik adli bir takibatın lüzumsuzluğuna kaniyiz.</p>

  <p>Wells yavaş bir sesle:</p>

  <p>- Pekâlâ John. Sizleri adli bir takibatın korkunç işkencesinden, bilhassa dedikodulardan tenzih ederim. Ancak, doktorlar gömme ruhsatiyesi vermedikleri için, mecburen buna razı olacağız.</p>

  <p>- Haklısınız dostum.</p>

  <p>- İşin doğrusu da bu. Çünkü Dr. Bauerstein&rsquo;in bu husustaki ihtisasına karşı gelmemiz imkânsız.</p>

  <p>John:</p>

  <p>- Evet, dedi. Sonra da tereddütle ekledi:</p>

  <p>- Bu hale göre bize de şahitlik etmek düşüyor galiba? Hepimiz mi?</p>

  <p>- Siz mi? Elbette. Siz... ve... ve Mr. İnglethorp. Diğerleri de sizi tamamlayacak ifadeler verirler. Bu sadece bir formalite meselesidir.</p>

  <p>- Yaaa. Anladım.</p>

  <p>Gergin olan yüz hatlarının rahatlar bir ifade alması karşısında, John&rsquo;ın için için sevinmesine hayret ettim. Çünkü ortada sevinilecek bir durum yoktu ki...Wells:</p>

  <p>- Sizce itiraz edilecek bir durum yoksa eğer, önümüzdeki cuma günü soruşturmayı yaparız. Otopsi bu gece yapılacak, değil mi?</p>

  <p>- Otopsi bu gece yapılacak. Soruşturmanın da cuma günü yapılmasında bir mahzur görmüyorum.</p>

  <p>Şimdiye kadar çenesini tutan ve konuşmayan Poirot, ilk defa patladı:</p>

  <p>- Sorularıma cevap vererek bize yardım edebilecek misiniz? Meselâ dün gece ölen Mrs. İnglethorp, dün gündüz size bir mektup postalamış. Bu sabah elinize geçmiş olacak.</p>

  <p>- Evet, aldım. Fakat sizin işinize yarıyacak hiç birşey yok içinde. Sadece mühim bir mesele hakkında görüşmek üzere bu sabah beni buraya dâvet etmiş. Bu mühim işin de mahiyeti hakkında en ufak bir imâda bile bulunmamış.</p>

  <p>Bir müddet düşünen Poirot:</p>

  <p>- Müsaade ederseniz size bir soru daha sormak istiyorum. Eğer meslek usullerine aykırı bulmuyorsanız, cevap vermenizi önemle rica ediyorum. Mrs. İnglethorp&rsquo;un ölümünden sonra servetine kim vâris oluyor?</p>

  <p>- En yakın bir zamanda herkesin işiteceği şeyi sizden saklamam mânâsız. Geçen yılın ağustosunda son olarak yaptığımız vasiyetnameye göre bütün servetini büyük üvey oğlu John Cavendish&rsquo;e bıraktı.</p>

  <p>- Sualimi mazur görünüz Mr. John Cavendish... Fakat bu biraderiniz Lawrence Cavendish&rsquo;e karşı yapılmış açık bir haksızlık değil midir?</p>

  <p>- Hayır. Benim düşüncem bu şekilde değil. Babasının vasiyetine göre de John, bu servetin sahibi olduktan sonra, Lawrence de üvey annesinin ölümüyle büyük bir servete konacaktı. Fakat Mrs. İnglethorp parasını John&rsquo;a bıraktı. Çünkü an&rsquo;anelere bağlı bir insan olan Mrs. İnglethorp, ancak John&rsquo;un bu malikâneyi aynı şekliyle muhafaza edeceğine inanmış. Her ne halse, esasen şimdi bütün bu vesikalar hükümsüzdür.</p>

  <p>- Ya... Bir soru daha lütfen. «Son vasiyetname» demiştiniz. Bu hale göre Mrs. İnglethorp birkaç vasiyetname yaptı, öyle mi?</p>

  <p>- Evet. Hemen hemen senede bir defa yapar. Bir evvelkini bozardı. Eğer vâris tâyin ettiği kimseye kızarsa, ailenin başka bir ferdini vâris tâyin ederdi.</p>

  <p>- Sizin haberiniz olmadan da bir vasiyetname yapma ihtimali belirdi şimdi. İhtimaldir ki, böyle bir vasiyetname yapmış ve belki de bütün servetini Miss Howard&rsquo;a bırakmıştır. Siz böyle birşeye ihtimal verebilir misiniz?</p>

  <p>- Kat&rsquo;iyyen hayır.</p>

  <p>- Mrs. İnglethorp bütün parasını Miss Howard&rsquo;a bırakmış olabilir mi? Siz buna inanıyor musunuz?</p>

  <p>- Hayır... Susun artık...</p>

  <p>Bu arada John Cavendish Poirot&rsquo;ya dönmüştü:</p>

  <p>- M. Poirot, bizimle gelmenizi rica edebilir miyim? Annemin kıymetli kâğıtlarını gözden geçireceğiz. Evvelâ odasındaki yazı masasına bakalım. Sonra da yatak odasına çıkarız. Annemin kıymetli kâğıtlarını sakladığı bir mor kadife çekmecesi vardır. Çekmecedekileri inceden inceye tetkik edelim.</p>

  <p>Wells:</p>

  <p>- Kimbilir. Belki de... Benim bilmediğim bir vasiyetname de yapmış olabilir.</p>

  <p>- Evet... Son bir vasiyetname var.</p>

  <p>Poirot&rsquo;nun bu sözleri sarfederken takındığı kesin tavır hepimizi şaşırtmıştı. John:</p>

  <p>- Ne? Ne dediniz? Bu kadar katiyetle nasıl konuşabiliyorsunuz? Hani nerede bu vasiyetname? Gösteriniz haydi bize.</p>

  <p>- Yaktı.</p>

  <p>- Yaktı mı?</p>

  <p>- Bakın.</p>

  <p>Böyle söyliyerek, Mrs. İnglethorp&rsquo;un odasında bulduğu yanık kâğıt parçasını gösterdi.</p>

  <p>- Eğer bahçıvanlarınızı şimdi buraya çağırırsanız, annenizin dün akşam yeni bir vasiyetname hazırladığını ispat edebilirim.</p>

  <p>- Peki olur.</p>

  <p>Bahçıvan Manning, birkaç dakika içinde içeri girdi. Bu oldukça yaşlı bir adamdı. Son derece terbiyeli olduğu ilk bakışta anlaşılıyordu. Bakışları onu zeki ve anlayışlı bir adam olarak tanıtıyordu.</p>

  <p>John:</p>

  <p>- Manning, dedi. Bu baylar sana birkaç soru soracaklar.</p>

  <p>Poirot, ihtiyar adama yaklaştı:</p>

  <p>- Dün, akşama doğru, bu pencerenin altında, duvarın dibine begonya ekiyordunuz, değil mi?</p>

  <p>- Evet. William&rsquo;la beraberdik.</p>

  <p>- Mrs. İnglethorp pencereden size seslendi.</p>

  <p>- Evet efendim, çağırdı bizi.</p>

  <p>- Şimdi bundan sonra ne olduğunu anlatın bakalım.</p>

  <p>- William&rsquo;a bir bisiklete atlıyarak köye gitmesini ve bir vasiyetname kâğıdı satın alarak kendisine getirmesini söyledi. Bu siparişini bir kâğıdın üzerine yazarak William&rsquo;a verdi. William da gitti getirdi. Sonra biz yine işimizle meşgul olduk. Biraz sonra tekrar ikimizi birden çağırdı. Elinde, uzun ve kalın bir kâğıt vardı. Önce orta tarafına kendisi imzaladı. Yan taraflarına da bize imzalattı. Ben imzaladım, arkamdan da William imzaladı.</p>

  <p>- Kâğıtta yazılı olanları okuyabildiniz mi?</p>

  <p>- Hayır ben okuyamadım.</p>

  <p>- Sonra ne yaptı?</p>

  <p>- Kâğıdı katlıyarak mor bir çekmeye koydu.</p>

  <p>- Sizi ilk çağırdığında saat kaç vardı?</p>

  <p>- Saat dört veya biraz daha geç, efendim.</p>

  <p>- Teşekkür ederim Manning. Gidebilirsin.</p>

  <p>Manning efendisine birşey isteyip istemediğini sorar gibi baktıktan sonra sessizce çekilip gitti.</p>

  <p>John:</p>

  <p>- Ne tesadüf, deyiverdi.</p>

  <p>- Ne tesadüfü?</p>

  <p>- Annem, sanki öleceğini biliyormuş gibi bir vasiyetname hazırlamış.</p>

  <p>Avukat hiddetle söylendi:</p>

  <p>- Bu işte tesadüf, mesadüf yok azizim John. Mrs. İnglethorp dün öğleden sonra birisiyle kavga etmiş. Hem de müthiş bir kavga.</p>

  <p>Cavendish de patladı. Sesi titriyor, yüzü bembeyaz olmuştu:</p>

  <p>- Ne demek istiyorsunuz?</p>

  <p>- İşte bu kavga üzerine analığınız yeni bir vasiyetname düzenlemiş. Biz, bu vasiyetnamenin mündericatına asla muttali olamıyacağız. Çünkü kimseye birşey söyleyememiş olduğuna eminim. Yalnız benimle bu sabah görüşmek istiyordu. Fakat ömrü yetmedi. Vasiyetname ortadan kaldırılmıştır. Anneniz bu sırrı da mezarına beraber götürüyor. Bu işte tesadüfe yer verilemez, dostum. M. Poirot, sizin de benimle hemfikir olduğunuzu tahmin ederim, ne dersiniz?</p>

  <p>John atılganlıkla:</p>

  <p>- Size teşekkür borçluyuz, diye detektife elini uzattı. Bizi aydınlattınız. Fakat rica ederim, bizi meraktan çatlatmayın. Bu vasiyetname meselesine nasıl muttali oldunuz?</p>

  <p>- Kirli ve sararmış eski bir zarfla, yeni ekilmiş begonyalardan.</p>

  <p>Bu esnada dışardan bir klakson sesi işitildi. Hepimiz pencereye doluştuk. John:</p>

  <p>- Wells, Evie geldi, diye söylenerek odadan fırladı.</p>

  <p>Ben de arkasından tabii. Miss Howard&rsquo;ın başında siyah bir örtü vardı. Bakışlarıyla karşılaşınca iliklerime kadar titredim. Bu kadının beni ikaz etmesini hatırlamış, felâketi önliyememenin sorumlu durumunda hissetmiştim kendimi. O zaman sözlerine gereken ehemmiyeti vermediğim için şimdi pişmanlık duyuyordum. Yüzüne bakınca, ödevini başaramıyanların yaptığı gibi utanıyordum. Şurası muhakkaktı ki o, Alfred&rsquo;i hepimizden daha iyi anlıyordu. Belki de kavga ederek Styles&rsquo;den ayrılmasaydı, bu cinayeti teşebbüs haline bile getiremiyecekti Alfred. Korkardı kendisini takip eden bu kadından. Şimdi benim korktuğum gibi.</p>

  <p>Miss Howard ağlamaktan harap bir haldeydi. Yüzü gözü karmakarışıktı. Elimi sıkarken bakışlarımız tekrar karşılaştı. Bana karşı kırgın olmadığını telkin ediyordu bu bakışlar.</p>

  <p>- Telgraf elime geçer geçmez yola koyuldum. Hastanede gece nöbetim yeni bitmişti. Hemen bir oto kiraladım.</p>

  <p>- Karnın açtır muhakkak, birşey yememiş olacaksın. Henüz kahvaltı sofrası toplanmadı. Gel de sana taze çay demlesinler, diyen John, bana dönerek:</p>

  <p>- Hasting... Sen Evie ile meşgul ol, ben Wells&rsquo;in yanına gidiyorum. Beklediğini tahmin ederim. Oooo... İşte M. Poirot da geldi. Biliyor musun Evie, büyük detektif bize yardım etmeyi kabul etmek nezaketini gösterdi.</p>

  <p>- «Bize yardım etmek» demekten maksadın nedir?</p>

  <p>- Araştırma yapıyor.</p>

  <p>- Araştırma yapılmasına sebep ne? Onu hâlâ hapse tıkmadılar mı?</p>

  <p>- Kimi hapsedecekler?</p>

  <p>- Kimi diye sormanıza lüzum var mı? Alfred İnglethorp&rsquo;u.</p>

  <p>- Evie&rsquo;ciğim yanılmış olabilirsiniz. Bak Lawrence, annemizin kalp sektesinden öldüğünü iddia ediyor.</p>

  <p>Miss Howard feryatla:</p>

  <p>- Lawrence&rsquo;in ne budala olduğunu hepimiz biliriz. Onu bir yana bırak. Zavallı Emily&rsquo;ciğimi o canavardan başkası öldürmez. Ben sizleri her zaman ikaz etmez miydim?</p>

  <p>- Kuzum bağırma böyle, kendine hâkim ol biraz. Ne düşünüyor ve kimden şüpheleniyorsak, şimdilik kendimize saklıyalım bunu. Soruşturma cuma günü yapılacak.</p>

  <p>- Hepiniz deli olmuşsunuz. Cuma gününe kadar o herif burada kalır mı? Eğer zerre kadar akla sahipse cumaya kadar burada bekleyip de asılmasını beklemez. Ben sözlerimin nereye gittiğini iyi biliyorum. Siz hepiniz doktorların ukala sözlerine tav olmuşsunuz. Onlar ne bilir sanki? Babam da doktordu. Wilkins sıfır numara aptaldır. Hem de kopkoyu bir aptal. Yok kalp sektesindenmiş. Hınh... Azıcık kafası çalışan herkesin varacağı tek sonuç budur: Emily&rsquo;yi kocası zehirletmiştir. Her zaman da ona, kocasının kendisini yatağında öldüreceğini söylerdim. İşte söylediğim çıktı.</p>

  <p>Miss Howard ile Alfred İnglethorp&rsquo;u bundan böyle aynı dam altında barındırmanın güçlüğünü anlıyarak John&rsquo;a acıdım. Biçare dostum, gerçekten de şaşkın bir durumdaydı. Ne yapacağını bilemiyordu. En iyi çareyi yanımızdan ayrılmakta buldu.</p>

  <p>O ayrılınca, demindenberi dinleyen Poirot, Evie&rsquo;nin karşısına bir iskemle çekerek oturdu.</p>

  <p>- Size birşey sormak istiyorum.</p>

  <p>- Buyurun, sorunuz.</p>

  <p>- Sizin yardımınıza muhtacım.</p>

  <p>- O herifin asılmasını temin etmek için elimden gelen yardımı ardıma koymıyacağıma emin olabilirsiniz. Hem o mendebur için asılmak da yetersiz bir cezadır a, neyse... Eski çağlarda olduğu gibi lime lime parçalamak onu.</p>

  <p>- İkimiz de aynı gaye etrafında birleşmiş bulunuyoruz. Ben de katilin asılmasını gaye edindim.</p>

  <p>- Ah, zavallı Emily&rsquo;m. Eğer o uğursuz herif, düztaban gelmeseydi, ona hiçbir şey olmazdı. Gerçi etrafı köpek balıklarıyla çevriliydi ama, onların para istemekten başka ziyanları dokunmuyordu. Dokunamazdı da... Hiç değilse hayatı emniyetteydi.</p>

  <p>Poirot vakarla:</p>

  <p>- Bana inanınız, dedi. Eğer katil İnglethorp&rsquo;sa pençemden kurtulamıyacaktır, emin olun. Yardımınızın bana ne kadar ehemmiyetli olduğunu idrâk edebilseniz, size minnettar kalırdım. Görüyorum ki bu evde, ölen kadının ardından tek gözyaşı döken insan siz oldunuz.</p>

  <p>Tam kadın tekrar söze başlarken, John bize seslendi. Annesinin odasındaki çekmelere bakmışlar, şimdi de kadının yatak odasına çıkıyorlarmış. Evie aşağıda kaldı. Önde avukat olmak üzere dördümüz de merdivenlere tırmandık. Mrs. İnglethorp&rsquo;un yatak odasının kapısına gelince, detektif cebinden anahtarları çıkardı, kapıyı açtı.</p>

  <p>Wells doğru yazıhane masasına doğru yürüdü. Arkasından yetişen Poirot:</p>

  <p>- Müsaadenizle şu mor kadife çekmeyi açalım. Anahtarları bende. Bu sabah kilitlemiştim.</p>

  <p>- Fakat bu kutu kilitli değil.</p>

  <p>- İmkansız.</p>

  <p>- Bakın.</p>

  <p>John açık olan çekmenin kapağını gösteriyordu. Poriot:</p>

  <p>- Hay Allah cezasını versin, diye bağırarak atıldı. Anahtarların her ikisi de cebimde. Bu çekmece nasıl olur da açılabilir. Haa. Bakın kilit zorlanmış.</p>

  <p>- Ne dediniz?</p>

  <p>- Bu işi kim yaptı? Niçin yaptılar? Ne zaman yaptılar? Kapı da kilitliydi.</p>

  <p>Herbirimizin ağzından dökülen bu sualler hayretimizin müşterek birer ifadesiydi.</p>

  <p>Poirot, elinde olmadan konuşuyormuş gibi:</p>

  <p>- İşte size bir istifham. Kim? Niçin? Ah, eğer ne zaman yapıldığını bilebilsem. Ne zaman? Bir saat evvel buradaydım. Kapıları da kilitlemiştim. Maamafih anahtarlar da pek basit şeyler. Herhalde diğer kapıların anahtarlarıyla açtılar.</p>

  <p>Poirot söylene söylene şömineye doğru ilerledi. Şimdi sakinleşmiş görünüyordu. Fakat ellerine dikkat ettiğimde, her sinirli olduğu zamanlarda yaptığı gibi, dalgın dalgın şöminenin üzerindeki vazolarla oynarken, uzaktan bile farkedilebilecek şekilde ellerinin titrediğini gördüm.</p>

  <p>- Şimdi daha iyi anlaşılıyor, dedi. Katili ele verecek ipucu bu çekmenin içindeydi. Bu kimse, hayati ehemmiyeti haiz gördüğü bu ipucunu ortadan kaldırmak istedi. Evet, bizim elimize geçmeden önce yoketmek istedi. Buraya girdiği takdirde yakalanırsa başına gelecekleri çok iyi bilmesine rağmen, buraya girip çekmeyi açması da bunu gösteriyor ki, bu kadar tehlikeyi göze almasına sebep birşey vardı bu çekmede. Çekmeyi kilitli bulunca -ki böyle olacağını biliyordu- zorlamak zorunda kaldı. İşte bu odaya girdiği de böylece anlaşıldı. Böylesine tehlikeli bir işe teşebbüs etmek için bile, çok mühim bir sebep olmalı. Kaldı ki, bu her kimse, girip çekmeyi de açmayı başarabilmiş.</p>

  <p>- Fakat, o yok etmek istediği şey nedir?</p>

  <p>Poirot hiddetle kükredi:</p>

  <p>- Ah bir bilebilsem... Kimbilir, belki bir vesika... Belki de dün öğleden sonra Dorcas&rsquo;ın Mrs. İnglethorp&rsquo;un elinde gördüğü kâğıt. Ah ben... ben koca budala, hiç birşey farketmedim. Sersem gibi hareket ettim, sersemler gibi... Nasıl akıl edemedim de çekmeceyi bu odada bıraktım? Niye yanıma almadım? İşte bir budalalığın sonucu... Herşey mahvoldu, herşey, herşey. Acaba? Gerçekten de herşey mahvoldu mu?</p>

  <p>Çılgın gibi odadan fırladı. Ben de arkasından tabii. Fakat ona yetişebilmem imkânsızdı. Merdivenden inerek gözden kaybolmuştu bile...</p>

  <p>Orta sahanlıkta duran Mary Cavendish, şaşkınlıkla açılmış gözlerle M. Poirot&rsquo;nun kaybolduğu hole doğru bakıyordu.</p>

  <p>Bana dönerek:</p>

  <p>- Hayrola Mr. Hastings? Dostunuza ne oldu böyle? Önümden geçerken beni kenara doğru savurdu âdeta. Kudurmuş bir boğaya benziyordu.</p>

  <p>- Canı bir şeye sıkıldı, dedim.</p>

  <p>Ve daha fazla malûmat vermeme belki de daha çok kızar, diye konuyu değiştirmek istedim.</p>

  <p>- Mr. İnglethorp ile Miss Howard karşılaştılar mı?</p>

  <p>- Karşılaşmaları hâlinde bir felâket mi zuhur edecek? Siz böyle mi sanıyorsunuz? Benim kanaatim bu merkezde değil. Yine de onların birbirlerine kabarmalarını görmek isterdim, doğrusu. Çünkü ancak o zaman durumun anlaşılacağını, aydınlanabileceğini tahmin ediyorum. Bizim durumumuz şimdi şöyle: Çok düşünüyor az konuşuyoruz.</p>

  <p>- John, bu kanaatte değil, dedim. Onları karşılaştırmak istemiyor. Biçimsiz bir havanın yaratılmasına taraftar değil. Zavallı John, o kadar iyi ki...</p>

  <p>Beni birkaç saniye merakla tetkik ettikten sonra dedi ki:</p>

  <p>- Dostlarınıza çok sadık olduğunuzu görüyorum Mr. Hastings. Bundan dolayı da sizi pek beğeniyorum, diye mırıldandı.</p>

  <p>- Sizin de ahbaplarınıza sadakatinizi görüyorum, Mrs. Cavendish. Meselâ Dr. Bauerstein&rsquo;e olan bağlılığınız cidden tebrike şayan.</p>

  <p>Bu sözleri istemeden söylemiştim. Nasıl oldu bilemiyorum, birden dudaklarımdan dökülüverdiler.</p>

  <p>Kadının yüz ifadesi birdenbire değişti ve sertleşti. Başka tek kelime bile söylemeden döndü ve merdivenlerden aşağı âdeta kaçarcasına indi, gitti.</p>

  <p>Aşağıdan Poirot&rsquo;nun bağıran sesini işitiyordum. Dostumun birşeye fena halde sinirlendiğini tahmin etmekte güçlük çekmedim. Fakat böyle durumlarda aşırı sinirlenmelerin sonuca aksi tesir edeceğini düşünerek, dostumu yalnız bırakmamak maksadiyle yanına indim. Beni karşısında görünce biraz yumuşar gibi oldu ve bir köşeye çekildi:</p>

  <p>- Böyle hiddetlenmen doğru mu? Diye sordum. Katil seni oyuncak gibi görerek için için sevinecektir, dedim.</p>

  <p>- Haklısın dostum, haklısın. Buradaki işim şimdilik kaydıyla bitti. Benimle köye kadar gelir misin?</p>

  <p>Tam kapıdan çıkarken Cynthia&rsquo;yle karşılaştık. Poirot kızı durdurdu:</p>

  <p>- Bir dakika, madamoiselle, dedi. Size birşey soracağım. Mrs. İnglethorp&rsquo;un haplarını siz mi yapardınız?</p>

  <p>Birden Cynthia&rsquo;nın benzi kül gibi oldu. Titrek ve mütereddit bir sesle:</p>

  <p>- Hayır, diye cevap verebildi.</p>

  <p>- Ya tozlarını?</p>

  <p>Bu defa genç kız, saçlarının dibinden, gerdanının görünen yerlerine kadar kızardı:</p>

  <p>- Yalnız bir tek defa, bir uyku ilâcı hazırlamıştım, dedi.</p>

  <p>- Bunlar mı? Dostumun elinde, sabahleyin tuvalet masasında bulduğu boş ilâç kutusu vardı.</p>

  <p>- Evet, efendim.</p>

  <p>- Bunun ne cins bir uyku ilâcı olduğunu bize söyliyebilir misiniz? Yani Veronal mı, yoksa Sulphanol mu?</p>

  <p>- Hayır Bromide. Toz halinde Bromide.</p>

  <p>- Teşekkür ederim, Madamoiselle, Allahaısmarladık...</p>

  <p>Evden uzaklaşırken arkadaşımı tetkike koyuldum. Heyecanlı olduğu zamanlarda gözleri yeşil zümrüt gibi pırıl pırıl parıldardı. Şimdi de öyleydi. Tam ben soru sormağa hazırlanıyordum ki, o konuşmağa başladı:</p>

  <p>- Pek garip birşey, olmıyacakmış gibi birşey düşünüyorum ama, neylersin ki gerçeğe uyuyor.</p>

  <p>- İlâç kutusunun üzerindeki yazısız etiket hakkında olmasın?</p>

  <p>- Şimdilik onu geçebiliriz. Aşağıda yeni bir keşifte bulundular. Haberin yok galiba? Siz Evie&rsquo;yi karşılamaya gittiğiniz zaman Wells söyledi... Mrs. İnglethorp&rsquo;un çalışma odasındaki yazıhanesinin çekmesinden bir vasiyetname çıktı. Mr. İnglethorp&rsquo;la evlenmeden evvel, yani nişanlı oldukları zaman hazırlanmış. Bu vasiyetnameye göre bütün servetin tek sahibi Mr. İnglethorp. Avukat da Mr. John da şaşırdılar bu durum karşısında. Vasiyetnamede şahit olarak iki hizmetçinin de imzası var. Ama Dorcas değil.</p>

  <p>- Peki Mr. İnglethorp bu vasiyetnameyi biliyor muymuş?</p>

  <p>- Bilmediğini söylüyor.</p>

  <p>- Bu ne vasiyetname bolluğu, dedim. Ha bak, sana birşey soracaktım, unutuyordum az daha... Dün yeni bir vasiyetname yapıldığını, gerçekten de o kirli ve sararmış zarftan mı anladın?</p>

  <p>- İnsan bazan bir mektup yazacak olur aklı bir kelimeye takılır, bir türlü o kelimenin yerini tâyin edemez. Nereye ve nasıl yazacağını kestiremez, dostum. O zaman bu kelimeyi herhangi bir yere yazar, üzerinde düşünür durur. Yerini doğru tâyin edip etmediği hususunda kafasını patlatır. İşte dostum. Mrs. İnglethorp da bu şekilde bir insandı. Sahip olduğum, sahibi bulunduğum, sahip, diye eline geçirdiği lâalettâyin bir zarfı karalayıp durdu. Yâni bir müsvedde hazırlıyordu. İşte bu zarf elime geçti. «Sahibi bulunduğum» ibaresi de dikkatimi çekti. Bunu, şöminede yarısından fazlası yanan vasiyetname parçasıyla birbirine bağladım. Bu bana, yeni bir vasiyetname hazırlandığı hususundaki şüphelerimi kökleştirdi. Bu buluşumu tamamlayan başka şeyler de vuku buldu. Meselâ bu sabah Mrs. İnglethorp&rsquo;un çalışma odasına girdiğimizde henüz ortalığın temizlenmemiş ve toplanmamış olduğunu gördük. Kâğıt sepeti de dökülmemişti. Bu yüzden, elimdeki o kirli ve sarı zarfın dün yazılmış olduğuna kanaat getirdim. Çünkü sepeti her gün döküyor olmalıdırlar. Bu zarf sepette el&rsquo;ân mevcut olduğuna göre, en geç dün yazılmıştır. Bundan başka, yerde kahverengi toprağa rastladım. İğilip incelediğimde, bu toprağın gübreyle karıştırılmış taze toprak olduğunu anladım. Hava dün günlük güneşlik olduğuna göre, herhangi birisinin ayakkabısıyla bu toprak buraya gelmiş olamazdı.</p>

  <p>O sırada pencereden dışarı bakmak aklıma geldi. O zaman duvarın dibinde yeni dikilmiş begonyalar gördüm. Çiçeklerin dibinde gördüğüm gübreyle odada rastladığım gübre aynıydı. Sonra senden öğrendiğime göre çiçekler dün akşam üzeri dikilmişti. Artık tamamiyle emniyet getirdim ki, bahçıvanlardan biri, yahut daha kuvvetli ihtimalle ikisi -çünkü çiçeklerin dibinde iki ayrı ayak izi vardı- evet büyük bir ihtimalle ikisi odaya girmişlerdi. Eğer Mrs. İnglethorp bu iki bahçıvana bir talimat verecek olsaydı, pencereye kadar giderek onlarla konuşabilirdi. Onları içeri çağırmasına sebep teşkil etmezdi bu. Fakat itiraf etmeliyim ki, Hastings, ben, Manning&rsquo;le konuşuncaya kadar, bir yeni vasiyetname hususunda emin değildim. Sadece bir şüphe vardı içimde o kadar. Fakat birbirinin takip eden olaylar, faraziyemin doğruluğunu ispat etti. Şunu söyliyeyim dostum, hayâl, iyi bir hizmetçidir insana ama, kötü bir efendidir. Şunu da unutma, en iyi ifadeler, en sade olanıdır.</p>

  <p>- Sen bir dâhisin dostum, diye iftiharla haykırdım. Kirli bir zarf parçasından bu kadar etraflı ve büyük gerçekler bulup meydana çıkardın. Bu böyle dostum. Fakat kafamı kurcalayan bir soru daha var. Mor çekmenin anahtarının kaybolduğunu nasıl keşfettin?</p>

  <p>- Vallahi tam olarak bilmiyorum. Sadece tahmindi ve onlar da doğru çıktı. Anahtar destesini beraber gördük. Eğer bu desteden bir anahtar kaybolmuş olsa, o anahtarı tekrar Mrs. İnglethorp bulsa, yine bu destenin içine koyacağı muhakkak. Halbuki ben onun destesinde sadece bir tane, kullanılmamış olan pırıl pırıl yenisini buldum. Bundan çıkardığım sonuç şu oldu: Birisi, Mrs. İnglethorp&rsquo;un her zaman kullandığı anahtarı bulmuş, kullanmış, yine anahtarı çekmenin üzerinde bırakmış.</p>

  <p>- Bu doğru, şüphesiz... Bu biri dediğin de Alfred olmalı.</p>

  <p>- Sen onun suçlu olduğuna kendini inandırmışsın galiba?</p>

  <p>- Sen öyle düşünmüyor musun? Her yeni ortaya çıkan şey onu itham eder mahiyette değil mi?</p>

  <p>- Ben aksini düşünüyorum, dostum. Onun lehine olan birçok noktalar da var.</p>

  <p>- Ben, dün gece dışarda olmasından başka lehinde hiçbir durum göremiyorum.</p>

  <p>- Amma da yaptın ha... Ben seninle hemfikir olmamakta berdevam... Tam tersini düşünüyorum. Çünkü Mr. İnglethorp, gerçekten de karısının dün gece zehirleneceğini bilseydi, elbette evde bulunmamayı tercih ederdi. Şimdi akla iki şık geliyor: Ya herif karısının zehirleneceğini biliyordu da evden çıkıp gitti. Veya gerçekten de bir işi vardı. Her ne hâlse, Mr. İnglethorp, bir serseri, bir maceraperest olabilir. Bir çapkın da olabilir. Fakat böyle olması onun mutlaka katil olmasına sebep teşkil etmez. Gel şimdi seninle meseleyi enine boyuna bir gözden geçirelim istersen: Meselâ kadın can çekişirken odasına açılan bütün kapıları yokladınız, ve hepsi de kilitliydi. Yâni içerden sürmeliydi, öyle mi?</p>

  <p>- Elbette... Bundan kat&rsquo;iyyen eminim.</p>

  <p>- O hâlde şu şekilde bir yol tâkip edelim: Kapılar içerden sürmelenmişti. Peki, ya halının üzerinde rastladığımız mum damlası. Ya şöminede bulduğumuz o vasiyetname parçası. O gece odaya birinin girdiğini isbat etmeye yeter bir delil değil mi? Sen benimle aynı fikirde değil misin bu hususta?</p>

  <p>- Pencereden girmek imkânsız. Belki de Mrs. İnglethorp içerden kapıyı açmış olabilir. İşte bunu düşününce de katilin, kocasından başkası olmasına imkân olmadığını göstermez mi?</p>

  <p>Poirot başını salladı:</p>

  <p>- Kocasına niye açsın kapıyı? Zira kocasının odasına açılan kapıyı bizzat kilitlemiş olduğuna inanmıyor muyuz? Hem de o gün, akşama doğru Mr. İnglethorp&rsquo;la aralarında müthiş bir kavga olmuştu. Yanılıyorsun, dostum, bu evde yalnız, kocasına kapıyı açmazdı. Fakat kapının içerden, yâni maktule tarafından açılmış olduğuna seninle hemfikirim. Bir başka ihtimal daha var ki; o da yabana atılır şey değil... Akşam yatarken kapamayı unuttuğu bir kapıyı, gece ihtilâçlar içinde kıvranırken, kalkıp kapamış olabilir.</p>

  <p>- Poirot, bu cidden olabilir mi?</p>

  <p>- Oh, dostum, henüz emin değilim. Fakat olmayacak şey de değil. Şimdi bir başka noktaya geçelim. Siz, Mary Cavendish ile kaynanası arasında da bir münakaşadan bahsetmiştiniz. Buna ne dersin?</p>

  <p>- Bak, bu tarafı unutmuştum. İlk bakışta inanılacak şey gibi gelmiyor insana. Nasıl oluyor da Mrs. Cavendish gibi ağırbaşlı bir hanım kadın, bu şekilde münakaşa edebiliyor? Nereden karışabiliyor? Hakikaten pek inanılacak gibi değil. Bununla beraber ben bunu pek ehemmiyetli görmüyorum.</p>

  <p>- Hastings, sana her zaman söylerim bunu. Bu gibi işlerde en ufak ihtimalleri bile değerlendirmelisin. Ancak bu ihtimaller, faraziyemize uymazsa o zaman bertaraf edilebilirler.</p>

  <p>İşte bu minval üzere konuşa konuşa detektifin evine vardık. Poirot, pencerenin önüne iki sandalye çekti. Henüz oturmuştuk ki, pencereden bir adamın soluk soluğa eve doğru geldiğini müşahede ettim. Fevkalâde bir dehşet ve korku ifadeli gözlerini, pencereden görebiliyordum.</p>

  <p>- Poirot bak, diye seslendim.</p>

  <p>- Ne var, ne oluyor?</p>

  <p>- Bak nefes nefese birisi geliyor.</p>

  <p>- Aa. Eczacı kalfası Mr. Mace...</p>

  <p>Kapı çalınırken dostum pencereden başını uzatarak:</p>

  <p>- Şimdi geliyorum, dedi. Beni de yanına alarak aşağıya indi.</p>

  <p>Kanadın açılmasıyla adamın içeri dalması bir oldu.</p>

  <p>- Pardon, çok pardon M. Poirot. Münasebetsiz bir zamanda sizi rahatsız ettiğimi biliyorum. Çok mütessirim. Şatodan şimdi döndüğünüzü öğrenince hiç zaman kaybetmeden sizi görmeyi düşündüm ve koşarak geldim. Bütün şehir, Mrs. İnglethorp&rsquo;un ölüm olayıyla ilgili...</p>

  <p>Sesini zayıflatarak devam etti:</p>

  <p>- Sakın zehirlenmiş olmasın?</p>

  <p>- Bunu ancak doktorlar bilir, Mr. Mace...</p>

  <p>- Evet, orası doğru...</p>

  <p>Mütereddit ve heyecanlı görünen genç adam, Poirot&rsquo;nun koluna sıkı sıkı yapıştı ve bir fısıltı hâlinde söylenmeye başladı:</p>

  <p>- Söyleyiniz M. Poirot, söyleyiniz. Strychnine değil mi?</p>

  <p>Dostumun cevabını işitemiyecek kadar kulaklarım uğulduyordu. Delikanlı gidince dostumla gözgöze geldik. Dedi ki:</p>

  <p>- Soruşturma esnasında bu delikanlıdan da faydalanabilinir.</p>

  <p>Konuşmaya niyetlendiğim bir sırada Poirot:</p>

  <p>- Sus, dedi. Kafam karmakarışık.</p>

  <p>On dakika kadar kendi kendine birtakım hareket ve mimiklerle düşündükten sonra kaşlarını kıpırdatarak:</p>

  <p>- Önce, hava dün nasıldı? diyerek konuşma sahası açtı.</p>

  <p>- Bu pek mühim, dedi.</p>

  <p>- Ooo, hava dün harikulade güzellikteydi.</p>

  <p>- İşte ehemmiyet vermemiz gereken en mühim nokta. Bunun en hayati nokta olduğunu tahmin etmeliydin. İkinci bir mühim nokta da; Mr. İnglethorp&rsquo;un acayip kıyafeti. Kocaman siyah sakalı ve kara gözlükleri.</p>

  <p>- Dostum, müsaade edersen sana birşey soracağım. Ya hakimler de benim düşündüğüm gibi düşünür de İnglethorp&rsquo;u suçlu bulurlarsa? O zaman senin faraziyelerinin bir faydası olacak mı?</p>

  <p>- Hakimlerin böyle bir neticeye varmalarına müsaade etmiyeceğim.</p>

  <p>Elini omuzuma koyarak:</p>

  <p>- Evet, dostum, dedi. Söylediğimi yapmaya muktedirim. Ben yalnız zavallı maktuleye acıyorum. İyi kadın olduğundan herkes hemfikir. Bunun için, elimde kurtarma imkânı varken, kocasını tevkif ettirirsem, ruhunun muazzep olacağını düşünüyorum da, kendimi de suçlu bulacağım.</p>

  <p><span class="t8">&nbsp;</span></p>
</body>
</html>
