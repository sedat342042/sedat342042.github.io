<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>16 ve 17 Temmuz</title>
</head>

<body>
  <h1 class="h11">16 ve 17 Temmuz</h1>

  <p>Styles&rsquo;e geliş tarihim 5 temmuz. Şimdiyse 16 - 17 temmuz olaylarına geçiyorum. Okuyucularıma olayları daha iyi anlatabilmek maksadıyla, şu iki günün olaylarını mümkün olduğu kadar etraflıca anlatmaya çalışacağım. Bütün bunlar sonradan, sıkıntılı soruşturmalarla büyük bir dâva olarak yargıç önüne çıktı. Miss Evie&rsquo;nin ayrılışından iki gün sonra bir yazı aldım. Yazıda Middlingham hastanesine yardımcı olarak girdiğini bildiriyordu. Styles&rsquo;ten yirmi kilometre uzaklıkta bir yerdi burası. Bir sanayi şehriydi. Eğer Emily kendisiyle barışmak istiyorsa kendisine yazmamı istiyordu.</p>

  <p>Nihayet 16 temmuz pazartesi günü... Gayet elektrikli bir gün oldu bu. Hayırsever Derneğinin hazırladığı kermes cuma günü bitmişti. Bu akşam da festival vardı. Bu festivalde Mrs. İnglethorp&rsquo;a da harp üzerine bir şiir okumak ödevi verilmişti. Bütün ev halkı, bütün gün köy salonunu törene hazırladık. Öğle yemeğini bile vaktinden çok sonra yedik. Yemekten sonra vakti parkta dinlenerek geçirdik.</p>

  <p>Akşam yediye çeyrek kala Emily İnglethorp bizleri çağırdı. Buna sebep yemeğin bu akşam her zamankinden erken yenmesiymiş.</p>

  <p>Festival, parlak bir surette icra edildi. Emily&rsquo;nin okuduğu şiir çok alkışlandı. Cynthia da bu festivalde küçücük roller almıştı. Festivalde iştirak eden diğerleri, Cynthia&rsquo;yı piknike dâvet ettiler. O da onlarla giderek bizimle dönmedi.</p>

  <p>Ertesi sabah kendisini biraz yorgun hisseden Mrs. İnglethorp, yemeğini yatağında yedi. Fakat saat yarıma doğru zindeleşmişti. Öğle yemeğine bir komşusuna yemeğe dâvet edilmiş, giderken beni ve Lawrence&rsquo;i de götürdü. Mary, Dr. Bauerstein&rsquo;le randevusu olduğunu söyliyerek, bizimle gelmeyi istemedi.</p>

  <p>Otomobille dönerken Lawrence, hastaneye uğrayarak, Cynthia&rsquo;yı ziyaret etmeyi teklif etti. Bu teklifi Mrs. İnglethorp da kabul etti. Ancak kendisinin yazılacak bir sürü mektupları olduğu için, bizi bırakarak kendisi arabayla şatoya döndü.</p>

  <p>Cynthia gelinceye kadar hastanenin kapısında bekletildik. Beyaz kız beyaz gömleği içinde bütün tazeliği ve güzelliğiyle göründü. Ofisine çıktık. Bu arada bizi Nibbs adlı bir hemşireyle tanıştırdı. Sonra hastaneyi gezdirdi. Lâboratuarın önünden geçerken içeri bir göz attım:</p>

  <p>- Ne kadar çok şişe var burada? dedim. Bunların içinde olanların hepsini bilir misiniz?</p>

  <p>Cynthia içini çekti:</p>

  <p>- Bari siz biraz anlayışlı olun Mr. Hastings. Buraya her giren bize bunu sorar. İkinci soruları da «bugüne kadar kaç kişi zehirlediniz?» olur.</p>

  <p>Yanakları kızararak gülümsedi.</p>

  <p>- Ah bilseniz, bir insan zehirlemek ne kadar kolay. Neyse bunları bırakalım da birer fincan çay içelim. Dolabımızda herşeyimiz vardır. Hayır hayır, Lawrence o dolap değil, zehir dolabıdır o. Evet tamam, şu yandaki küçük dolap.</p>

  <p>Neşe içinde bir kahvaltı ettik. Cynthia ile bardakları yıkadık. Yerine kaldırırken kapı vuruldu. Birdenbire Nibbs ile Cynthia&rsquo;nın yüzlerine ciddi bir ifade geldi.</p>

  <p>Odaya, oldukça aksi ve genç bir hastabakıcı girdi. Elindeki şişeyi Nibbs&rsquo;e doğru uzattı. O da:</p>

  <p>- Bugün ben nöbetçi değilim diyerek işi Cynthia&rsquo;ya havale etti.</p>

  <p>Cynthia şişeyi eline alarak, bir bilirkişi ciddiyetiyle gözden geçirdi.</p>

  <p>- Getirmeye niyet etmiş olabilirsiniz ama, bu sabah getirmeniz şart mıydı?</p>

  <p>- Başhemşire unutmuş. Özür diledi.</p>

  <p>- Bu ilâcı yarından önce hazırlayamam.</p>

  <p>- Akşama kadar yetişmez mi acaba?</p>

  <p>Genç kız gayet nazikâne:</p>

  <p>- Meşguliyetim fazla ama, yetiştirmeye çalışacağım.</p>

  <p>Hastabakıcı gitti. Cynthia, rafın birinden büyücek bir kavanoz indirdi. Şişeyi doldurarak kapının arkasındaki masaya koydu.</p>

  <p>- Küçük balkonumuza buyrun, dedi, oradan bütün koğuşlarımız görünür. Bilhassa hariciye koğuşları.</p>

  <p>İki genç kızın arkasından yürüyerek balkona çıktık. Bana oradan hastanenin içini seyrettirdiler. Lawrence odada kalmıştı. Yokluğunu farkedince Cynthia onu da yanımıza çağırdı. Sonra Nibbs&rsquo;e dönerek:</p>

  <p>- Başka bir işimiz kalmadı mı Nibbs?</p>

  <p>- Hayır.</p>

  <p>- Kapayıp gidelim öyleyse...</p>

  <p>O gün Lawrence&rsquo;i bambaşka bir ruhi hâl içinde gördüm. Esasen anlaşılması zor bir adamdı. Mahcup ve çok çekingen bir tipti. Bununla beraber onun da kendine has bir çekiciliği vardı. Karakteri daha yakından incelenecek olursa dostluk tesis etmek bile kabildi. Cynthia&rsquo;nın yanında daha çok mahcup olduğunu tahmin ediyordum. Genç kızın da onun yanında hareketlerine çeki düzen vermek amacıyla bazan telâşlanıp şaşırdığını farkediyordum. Fakat bugün her ikisi de çocuklar gibi gevezelik edip neşeleniyorlardı.</p>

  <p>Köyden geçerken, aklıma pul almak geldi. Postahaneye girdim. Binadan dışarı çıkarken ufak tefek bir adamla toslaştım. Özür dileyerek kendisinden ayrılıyordum ki, ufak tefek adam bir hayret feryadı kopararak kolumu dostça sıktı.</p>

  <p>- Dostum Hastings, sizsiniz ha? Oh, dostum Hastings?</p>

  <p>Ben de haykırarak:</p>

  <p>- Ah, Poirot, diye bağırdım.</p>

  <p>Arabadakilere:</p>

  <p>- Bu hoş tesadüfün benim için nekadar sevindirici olduğunu tahmin etmeniz imkânsız. Uzun zamandır görüşemediğim dostum M. Poirot.</p>

  <p>Cynthia neşeli bir sesle:</p>

  <p>- Siz M. Poirot ile tanışıyor musunuz? Arkadaş olduğunuzu bilmiyordum.</p>

  <p>Ünlü detektif ciddiyetle mırıldandı:</p>

  <p>- Doğru. Miss Cynthia&rsquo;yı tanırım. Burada bulunuşumun sebebi, Mrs. İnglethorp&rsquo;un hayırseverliği.</p>

  <p>Kendisine soru sorar gibi baktığımı görünce:</p>

  <p>- Evet dostum, bu âlicenap Mrs. vatandaşlarımdan yedi göçmeni himayesine aldı. Biz bütün Belçikalılar, Mrs. e daima minnettar kalacağız.</p>

  <p>Poirot, ufak tefek, yumurta biçiminde kafası olan, omuzlarını çarpıtarak duran, son derece ağır başlı, şık, itinalı ve garip tavırları olan bir adamdı.</p>

  <p>Vatandaşlarıyla oturduğu evi işaret ederek bana hâl hatır sordu. Kendisini orada ziyaret edeceğimi bildirdim. Cynthia&rsquo;ya selâm verdikten sonra, yanımızdan ayrıldı. Biz de arabaya atladık ve köşkün yolunu tuttuk.</p>

  <p>Arabada Poirot ve maceraları hakkında etraflıca bilgi verdim.</p>

  <p>Gayet neşeli bir hâlde Styles şatosuna vardık. Holde, odasından çıkan Mrs. İnglethorp ile karşılaştık. Çok heyecanlı gözüküyordu, yanakları da kızarmıştı.</p>

  <p>Bizi görünce:</p>

  <p>- Ay, siz misiniz? dedi.</p>

  <p>Cynthia sordu:</p>

  <p>- Ne oldu Emily teyze, birşey mi var?</p>

  <p>Neşeli görünmeğe çalışan Mrs. İnglethorp:</p>

  <p>- Yoo... dedi. Hiç birşey yok. Ne olabilir ki? Sonra yeni famdöşambr&rsquo;ı Dorcas&rsquo;ı yemek odasına girerken gördü ve seslendi. Odasına pul getirmesini emretti.</p>

  <p>İhtiyar hizmetçi kadın bir an tereddüt eder gibi oldu. Çekinerek mırıldandı:</p>

  <p>- Acaba gidip yatsanız daha iyi olmaz mı, hanımefendiciğim?</p>

  <p>- Belki de haklısınız, Dorcas. Fakat şimdilik işim var. Posta zamanına kadar birkaç mektup yetiştirmeliyim. Size odamı ısıtmanızı söyledim, yaptınız mı?</p>

  <p>- Evet hanımefendi.</p>

  <p>- O hâlde yemekten sonra hemen yatabilirim.</p>

  <p>Odasına girdi. Cynthia onu korkulu gözlerle takip etti ve sonra Lawrence&rsquo;e döndü:</p>

  <p>- Birşeyler oluyor, nedir? Anlıyamıyorum, dedi. Lawrence bu sözleri duymamış gibi davrandı, hiç birşey söylemeden geri döndü ve kapıdan çıktı gitti.</p>

  <p>Kahvaltıdan önce bir parti tenis oynamak üzere Cynthia&rsquo;dan söz aldım. Raketimi almak üzere odama koştum. Merdivende Mrs. Mary Cavendish ile karşılaştık. Herhalde yanılmış olmalıydım ama o bana, huzursuz, rahatsız ve heyecanlı göründü.</p>

  <p>İlgisiz gözükmeye çalışarak sordum:</p>

  <p>- Doktor Bauerstein&rsquo;le yaptığınız gezintiden memnun oldunuz mu?</p>

  <p>Kızarcasına cevap verdi:</p>

  <p>- Yanılıyorsunuz, evden çıkmadım. Mrs. İnglethorp nerede?</p>

  <p>- Odasında.</p>

  <p>Hoş olmayan bir konuşmaya girişeceği, yüzünü buruşturmasından anlaşılıyordu. Sür&rsquo;atle önümden çıktı ve Mrs. İnglethorp&rsquo;un odasına girdi, kapıyı kapadı.</p>

  <p>Tenise gitmek üzere birkaç dakika sonra Mrs. İnglethorp&rsquo;un açık penceresinin önünden geçerken şöyle bir konuşmaya kulak misafiri olmaya mecbur kaldım. Sinirlerine hâkim olmaya gayret sarfeden Mary Cavendish diyordu ki:</p>

  <p>- Bana göstermek istemiyorsunuz onu demek?</p>

  <p>Mrs. İnglethorp cevaben:</p>

  <p>- Yanılıyorsun şekerim. Bu işle onun hiçbir ilgisi yok.</p>

  <p>- Göreyim öyleyse.</p>

  <p>- Söylediklerimi anladığınızı sanmıştım. O sizin tasavvur ettiğiniz şey değil. Hiçbir ilgisi yok sizinle.</p>

  <p>Mary Cavendish&rsquo;in cevabı oldukça acı ve ağır oldu:</p>

  <p>- Onu himaye ettiğinizi düşünmeliydim. Bu tabiidir.</p>

  <p>Beni bekleyen Cynthia&rsquo;yla karşılaşınca söylendi:</p>

  <p>- Siz ne dersiniz bu işe? Galiba dehşetli bir olay oldu? Dorcas bana herşeyi anlattı.</p>

  <p>- Dorcas oradaymış demek?</p>

  <p>- Hayır efendim, kapının yanında tesadüfen bulunuyormuş. Ne olay, ne olay. Amma mahiyetini anlıyamadık. Doğrusu anlıyabilmeyi çok isterdim.</p>

  <p>O anda Mrs. Raikes&rsquo;in müteharrik yüzünü ve Miss Howard&rsquo;ın söylediklerini düşünüyordum. Bu konuda hiç konuşmamaya kendi kendime söz verdim.</p>

  <p>Akşam yemeğine indiğimizde salonda İnglethorp&rsquo;la karşılaştık. Yüzü her zamanki gibi manasızdı. Bu adamın garip hâli tekrar dikkatimi çekti.</p>

  <p>En son Mrs. İnglethorp geldi salona. Görünüşü hâlâ, asabiydi. Yemek sönük geçti. Yemekten sonra ev sahibesi odasına çıkarken:</p>

  <p>- Postayı kaçırmamak için odamda çalışmalıyım. Kahvemi odama getirir misin Mary?</p>

  <p>Cynthia ile salonun açık duran pencerelerinden birinin önünde oturduk. Kahvelerimizi Mary getirdi. Yüzünden sinirli olduğu belli oluyordu.</p>

  <p>- Alaca karanlıkta mı oturacaksınız çocuklar? İsterseniz lâmbayı yaksınlar. Kuzum Cynthia sen de lütfen Mrs. İnglethorp&rsquo;un kahvesini götürünüz. Ben fincana koyuyorum.</p>

  <p>İnglethorp:</p>

  <p>- Zahmet etmeyiniz, Mary, dedi. Emily&rsquo;ye kahvesini ben götürürüm.</p>

  <p>Fincana dikkatle kahveyi koydu ve dökmemek için dikkatli yürüdü. Arkasından Lawrence de çıktı. Mary Cavendish yanımıza oturdu.</p>

  <p>Bir müddet konuşmadan durduk. Gece pek tatlıydı. Mary Cavendish eline aldığı bir palmiye dalıyla yelpazeleniyordu.</p>

  <p>Hol tarafından nefreti mucip bir ses kulaklarımda çınladı ve beni hayal dünyamdan ayırdı.</p>

  <p>- Çok sıcak, dedi. Belki de fırtına çıkacak.</p>

  <p>Kızgınlıkla Mary Cavendish&rsquo;e baktım. Fakat o benim hiddetime aldırmadı bile.</p>

  <p>Bir kaç dakika sonra Doktor, Alfred İnglethorp&rsquo;la içeri girdi. Üstü başı çamur içindeydi doktorun. Mary:</p>

  <p>- Ne oldunuz böyle? Bu hâle gelebilmek için ne yaptınız? Diye sordu.</p>

  <p>Doktor üzgün bir ifadeyle ve özür dileyerek:</p>

  <p>- Çok affedersiniz. Girmiyecektim ama, Mr. İnglethorp&rsquo;un ısrarına dayanamadım.</p>

  <p>Bu arada John da çıkagelmişti. Nerede olduğunu bilmiyorduk.</p>

  <p>- Bu ne kıyafet Bauerstein? Kahvenizi içerken başınızdan geçenleri de anlatın bir yandan.</p>

  <p>- Civardaki bataklıkların birinde bir çiçek gördüm. Koparmak isterken çamura saplandım.</p>

  <p>Mrs. İnglethorp da hole gelmişti.</p>

  <p>Cynthia ve John yanımdaydı. Ben, Cynthia ve John. Bu üç kişi Mrs. İnglethorp&rsquo;un kahve fincanını yudumlamadan elinde tuttuğunu tamamen görmüş olduk. Doktor Bauerstein&rsquo;in orada bulunması, bana bütün geceyi haram etti. Buradan gitmiyecekmiş gibi geldi bana. Nihayet kalktı. İnglethorp da kâhyayla görülecek işleri olduğunu söyliyerek onunla beraber çıktı. Giderken de John&rsquo;a, kendisini beklememelerini, anahtarı aldığını söylemeyi unutmadı.</p>

  <p><span class="t8">&nbsp;</span></p>
</body>
</html>
