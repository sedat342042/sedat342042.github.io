<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Noksan Halka</title>
</head>

<body>
  <h1 class="h11">Noksan Halka</h1>

  <p>Poirot&rsquo;nun bu âni ve anormal kayboluşu, hepimizi merakla ilgilendirdi. Pazar sabahı da oldu, geçti. Hâlâ Poirot, ortalıkta görünmüyordu. Aşağı yukarı saat üç sularında, pencere altında yırtıcı ve uzun uzun öten bir klâkson sesi duyduk. Camı hızla açtık, bellerimize kadar sarktık. Poirot, yanında bulunan müfettiş Japp ve Summerhaye ile birlikte otomobilden indiler. Dostumun çok değişmiş olduğunu gördüm. Artık memnun ve nefsine güveni olan bir adam durumundaydı.</p>

  <p>Yukarı çıktılar. Poirot mübalâğalı bir saygıyla Mary Cavendish&rsquo;in önünde reverans yaptı.</p>

  <p>- Hanımefendi, dedi, salonda bir toplantı yapmamız için müsaadenizi rica ediyorum. Bu toplantıya bütün ev halkının da iştirâki gerekmektedir.</p>

  <p>Mary mahzun mahzun gülümsedi:</p>

  <p>- Daha önce de size evin içinde her türlü harekette serbest olduğunuzu söylemiştim, M. Poirot.</p>

  <p>- Nezaketinize hayranım leydi.</p>

  <p>Dostum hayli dinçelmiş, canlı ve kabına sığmaz bir hâldeydi. Salona girdiğimiz zaman, hepimize ayrı ayrı iskemleler vererek bizleri kendi istediği yerlere oturttu.</p>

  <p>- Miss Howard... Siz şöyle buyrun. Siz buraya Cynthia... Mr. Lawrence de buraya... İyi kalpli ve müşfik Dorcas&rsquo;ımız da şurada otursunlar. Ve Annie. Güzzeel... Yalnız Mr. İnglethorp gelinceye kadar yayınımıza ara vereceğiz. Kusura bakmıyacağınızı umarım. Kendisine bir tezkere gönderdim.</p>

  <p>Miss Howard, derhal iskemlesinden kalkarak:</p>

  <p>- Eğer o adam buraya gelirse, ben kalkar giderim, dedi.</p>

  <p>- Hayır Miss Howard. Rica ederim, oturunuz.</p>

  <p>Poirot kadının yanına yaklaştı ve kulağına yalvarırcasına birşeyler söyledi ve sakinleştirdi.</p>

  <p>Bunu Evie&rsquo;nin tekrar iskemlesine oturmasından anladık.</p>

  <p>Bu olayın üzerinden bir iki dakika geçmişti ki odaya Mr. İnglethorp girdi.</p>

  <p>Bir müddet önce Styles şatosunda toplandığımız gibi, -yalnız John müstesna- yine hepimiz bir araya toplanmıştık. Poirot ayağa kalktı. Bir hatip edâsiyle hazır bulunanları selâmladı.</p>

  <p>- Efendim,</p>

  <p>Hepinizin bildiği gibi, cinayet olayını aydınlatmak ödeviyle Mr. John Cavendish tarafından Styles malikânesine dâvet edildim. Doktorların pek isabetli tutumları ve emirleriyle kapalı tutulan maktulenin yatak odasından işe başladım. Cinayetten sonra odada hiçbir şeye el sürülmemiş olduğunu, her şeyin şaşırtacak şekilde yerli yerinde olduğunu gördüm. İlk elime geçen şey, yeşil bir maddeden mamul bir parçacıktı. İkinci bulduğum şey, pencerenin yakınında halının üzerine dökülmüş, hâlâ ıslak bir leke. Üçüncü şey de, hâlâ bromide tuzlarını içinde bulunduran, fakat dökülmek istenip de mühim bir kısmı yok edilen bir kutu.</p>

  <p>Önce yeşil maddeyi ele aldım. Bu maddeyi Mrs. İnglethorp ile Cynthia&rsquo;nın odası arasındaki kapıda buldum, itina ile bulduğum yerden aldım. Bu yeşil parçayı delil olarak polislere verdimse de, onlar önemli görmiyerek üzerinde bir değerlendirme yapmadılar. Hattâ ne olduğunu bile teşhis edemediler. Bu yeşil nesne neydi biliyor musunuz? Bir bahçe eldiveninden kopmuş iplikçiklerdi. Odada, heyecandan ileri gelmekte olan kıpırdanma oldu.</p>

  <p>- Styles&rsquo;te bahçede çalışan ve bahçe işleriyle meşgul olan, ev halkından yalnız bir kişi vardı. Mary Cavendish. İşte bundan dolayı da, Mrs. İnglethorp&rsquo;un odasına, Cynthia&rsquo;nın odasından giren kimsenin Mary Cavendish olduğunu buldum.</p>

  <p>- Fakat bu kapı da sürgülü olarak bulundu, diye âdetâ feryat ettim.</p>

  <p>- Evet. Odayı ben de muayene ederken, sürgülüydü bu kapı. Fakat olay gecesi, Cynthia&rsquo;nın odasına hep birlikte girdiğinizde, Mary&rsquo;yi Cynthia&rsquo;yı uyandırmakla meşgul görmüştünüz. Kapıya gitmek istediğiniz zaman Mary, o kapının da sürgülü olduğunu söyledi. Ve siz onun sözü üzerine kapıya yaklaşmaktan vazgeçerek, biraz da içinde bulunduğunuz şaşırtıcı durum dolayısiyle, tekrar Mr. İnglethorp&rsquo;un odasına koştunuz. Yâni kapıyı açmak istediğini, fakat muvaffak olamadığını söyleyen Mary Cavendish&rsquo;ti.</p>

  <p>İşte bu karmakarışık durumda, kapı başka taraftan açıldıktan sonra, heyecanlı kalabalıktan istifade ile, kapının sürgüsünü sürmek imkânını da bulmuştur. Tahminlerimin yanıltıcı olmadığına emin olmama yarıyan bir de delil bulmuştum. İşte bu yeşil eldivenden kopan iplikçikler üzerinde faraziyemi kurmuş gidiyordum.</p>

  <p>Soruşturma sırasında Mrs. Cavendish, kaynanasının yatağının başucundaki masanın devrildiğini, ve bundan çıkan gürültüyü işittiğini söylemişti.</p>

  <p>Bu ifadenin doğruluk derecesini ölçmek istedim. Bunun için de arkadaşım Hastings&rsquo;i, binanın sol tarafında Mrs. Mary Cavendish&rsquo;in oda kapısına yakın bir yere diktim. Ben de polislerin refakatinde maktulenin odasına girdim. Orada bulunduğum sırada da, polislere gösteriş olarak kazaen, fakat gerçekte, kasten masayı devirdim. Tahminlerimde aldanmamıştım. Çünkü arkadaşım Hastings, bulunduğu yerden hiçbir gürültünün duyulmadığını söyledi. İşte bu da benim faraziyemi teyid ediyordu. Mary Cavendish: «olay sırasında odamda giyiniyordum, masanın devrildiğini işittim» derken yalan söylüyordu. Gerçekte inanıyordum ki, tehlike işareti verildiğinde, Mary Cavendish, kendi odasında değil, Mrs. İnglethorp&rsquo;un odasındaydı.</p>

  <p>Göz ucuyla Mary&rsquo;ye baktım. Rengi sapsarı olmuş, fakat metanetini muhafaza ediyor, hattâ gülümsemeye çalışıyordu:</p>

  <p>Poirot devamla:</p>

  <p>«Mantığımı bu nokta üzerine dikerek faraziyemi kuvvetlendirmeye başladım. Olay sırasında Mary Cavendish, kaynanasının odasındaydı. Orada aradığı birşey vardı ve hâlâ bulamamıştı onu. İşte bu sırada Mrs. İnglethorp ansızın uyanıverdi. Uyanmasıyla da korkunç bir krize yakalanması bir oldu. Kollarını can havliyle germiş, bütün vücudu bir yay halini almış, bu arada da başucundaki masayı bu gerinmelerinden birinde, koluyla devirmişti. Can havliyle de zile yapışmış ve çalmağa başlamıştı. Bu durumda Mary Cavendish&rsquo;in durumunu gözönüne getiriniz. Fena halde irkilmişti. Elindeki şamdandan, elinin titremesiyle, yere mum damlattı. İyice paniğe kapılmıştı, çünkü şamdanı da yere düşürmüştü. Toparlandı ve şamdanı da alarak o sırada kimsenin aklına gelmiyen Cynthia&rsquo;nın odasına geçti. Sonra da sessizce onun odasından çıkarak koridorda nefes nefese koşmaya başlamıştı. Bu taraflarda görünmesinin tehlikesini takdir ediyordu. Fakat çok geçmeden yanıldığını anladı, çünkü binanın sağ ve sol taraflarını birbirine bağlıyan servis kapısı tarafından sesler geliyordu. Ne yapabilirdi? Hemen gerisin geri döndü ve doğru Cynthia&rsquo;nın odasına girdi. Onu uyandırmağa çalışıyormuş gibi poz yapmağa başladı. Aceleyle yataklarından fırlayan ev halkı, birbirinin peşisıra koridorda koşuyorlardı. Hepsinin de tek bir meşguliyeti vardı. Mrs. İnglethorp&rsquo;un oda kapısını açabilmek. Bu işle bütün kafalarını vererek meşguldüler. Yanlarında Mary&rsquo;nin yokluğunu kimse farketmedi. Fakat... İşte burası oldukça manidardır. Onun kendi odasından doğru geldiğini gören kimse yoktur. Herkes onu Cynthia&rsquo;yı uyandırmaya çalışırken görmüştür. Bir tek fert yoktur ki, Mrs. Cavendish evin sol kısmından sağ tarafına geçerken gördüm, diyebilsin.</p>

  <p>Poirot genç kadına da sordu:</p>

  <p>- Haklı değil miyim efendim?</p>

  <p>Mary başı önde:</p>

  <p>- Tamamiyle haklısınız M. Poirot. Herhalde beni anlıyorsunuzdur. Eğer bu hikâyenin devamı, kocamın işine yarıyacaksâ, devam etmekte biran bile tereddüt etmem. Ama öyle sanıyorum ki, sadece şahsıma taallûk eden bu olayı anlatmakla ne John&rsquo;ın suçunu, ne de masumiyetini tesbit edebilecektir.</p>

  <p>- Bir bakıma bu teziniz doğrudur, leydi. Fakat sükûtunuz benim kafamı allak bullak etti. Zihnimi karıştırdı ve beni çok yordu. Üstelik esas olayları dahi düşünmemi engelledi.</p>

  <p>Lawrence&rsquo;in sesi duyuldu bu arada:</p>

  <p>- Vasiyetname ne oldu? Demek siz... Mary... siz imha ettiniz?</p>

  <p>Kadın red makamında başını salladı. Poirot da:</p>

  <p>- Hayır, azizim diye sâkince söylendi. Bu vasiyetnameyi bizzat imha eden tek kişi vardır, Mrs. İnglethorp.</p>

  <p>Bu defa da ben bağırdım:</p>

  <p>- İmkânsız bu... Vasiyetnameyi daha o gün akşam üzeri yapmıştı.</p>

  <p>- Ne önemi var Hastings? Onu imha eden Mrs. İnglethorp&rsquo;tu. Eğer böyle değilse, Mrs. İnglethorp&rsquo;un şu hareketine mânâ vermek imkânı kalmaz: Senenin en sıcak gününde odasındaki şöminenin yakılmasını emretmişti.</p>

  <p>Şimdi etrafıma şaşkın şaşkın bakmıyordum. Nasıl oluyordu da şimdiye kadar, temmuz ayında şöminenin yakılmasındaki acayipliği farkedememiştik? Bunun aklıma gelmemesi, kendi kendime aptal olduğum hükmünü vermemi telkin ediyordu. Poirot yine devam ediyordu:</p>

  <p>- O gün gölgede 33 derece hararet vardı. Buna rağmen Mrs. İnglethorp odasında şömine yaktırmıştı. Neden? Çünkü birşey imha edecekti. Bundan başka ihtimal verilebilecek birşey var mı?</p>

  <p>Harp ekonomisinin icaplarını hepimiz biliriz. İşte Styles&rsquo;te de bu ekonomiye dikkatle riayet vardı. Hiçbir lüzumsuz kâğıt atılmıyacaktı. Böyle bir emri bizzat veren ev sahibesi, vasiyetname gibi kalın ve büyük bir kâğıdı tutup da kâğıt sepetine atamazdı. Otoritesini kaybederdi evin içinde. Mühim bir evrakın imhası fikri, bu suretle aklıma geldi. Bu evrakın vasiyetname olması mümkündü. Nitekim ertesi gün sönmüş şöminenin içinde, vasiyetnamenin küçük parçasını bulunca, bu bende büyük bir sürpriz tesiri yapmadı. Bununla beraber itiraf etmeliyim ki, o bulduğum vasiyetname parçasının henüz o gün tanzim edilmiş olduğunu tahmin etmiyordum. Bu arada birşey daha itiraf edeceğim: Bu olayı işittiğimde acınacak bir hayâl sukutuna uğradım. Nihayet şu karara vardım ki; Mrs, İnglethorp&rsquo;un vasiyetnameyi imha etmesine sebep, o gün öğleden sonra yaptığı kavga dolayısıyladır. Demek oluyor ki, kavga vasiyetnamenin tanziminden sonra değil, önce yapılmıştı.</p>

  <p>Fakat bu noktada yanıldığımı anlamakta gecikmedim. Bu faraziyeyi bir tarafa bırakmak zorunda kaldım. Bu defa meseleyi ikinci bir yönden ele aldım. Dorcas hanımının saat dörtte hiddetli hiddetli söylendiğini duymuştu. Duydukları şunlardı: «Şimdi ödevimin ne olduğunu iyice anlıyorum. Kararımı verdim. Karı koca arasında nifak çıktı diye dedikodu yapmalarına müsaade etmemek için, kararımdan döneceğimi sanmayınız.» Bu cümleler üzerine düşündüm, düşündüm. Nihayet şu fikre saplandım: Bu sözlerin hedefi Mr. İnglethorp değildi. Mr. John Cavendish olabilirdi. Saat beşte, yani aşağı yukarı bir saat sonra maktule hemen hemen aynı sözleri tekrarlıyordu. Fakat bu defa hedef; Dorcas&rsquo;tı. «Ne yapacağımı şaşırdım» diyordu. «Karı koca arasında skandal, çok kötü bir şeydir.» Saat dörtte çok hiddetliydi fakat kendine tamamen hâkimdi. Saat beşteyse, dayanılmaz bir ıstırapla bunalıyor ve «büyük bir darbe» yemekten bahsediyordu.</p>

  <p>Olaya his bakımından eğilin. Ben bu bakımdan düşündüm ve şu karara vardım; -Ki bu kararın doğru olduğuna kaniyim- Mrs. İnglethorp&rsquo;un bahsettiği ikinci darbe yani karı-koca arasındaki «nifak» birincinin aynı değildi. Bu söz yalnız kendisini ilgilendiriyordu.</p>

  <p>Şimdi meseleyi yeniden ve daha açık olarak ele alalım: Saat dörtte Mrs. İnglethorp, oğluyla kavga ediyor. Ve bu arada, kabahatlerini Mary&rsquo;ye duyuracağını da ilâve etmeyi unutmuyor. İşte bu münakaşanın bir kısmını Mary Cavendish, pencerenin altında oturarak dinlemiş bulunuyor. Saat dörtbuçukta, Mrs. İnglethorp iki bahçıvanın şahadetiyle kocası lehine bir vasiyetname tanzim etti. Saat beşte Dorcas, hanımının perişan ve son derece dağınık halini görür. O sırada hanımının elinde bir parça kâğıt veya mektup vardır. Dorcas bunun bir mektup olduğuna inanmıştır. İşte bu durumda Mrs. İnglethorp, odasında şöminenin yakılmasını emrediyor. O halde saat dörtbuçukla, beş arasında bir başka olay geçmiştir. Maktulenin hislerini allak bullak edebilecek bir olay. Öyle olmalı ki; önce vasiyetnameyi yapmak için ne kadar sabırsızlık gösteriyorsa, şimdi de imha için aynı sabırsızlığı gösteriyor. İşte bu olay nedir?</p>

  <p>Bizim bildiğimiz taraf yalnız şu kadar ki; Mrs. İnglethorp, saat dörtbuçuktan beşe kadar bu odada yalnız kalmıştır. Odasına ne giren, ne de çıkan olmadı. Eh, peki ama, bu kadın his ve fikirlerini böyle alelacele niye değiştiriverdi? Sebep ne yani?</p>

  <p>Herkes istediğini düşünmekte serbesttir. Ama benim görüş noktamın doğru olduğuna dair bahse girerim. Mrs. İnglethorp&rsquo;un masasının çekmeleri arasında hiç pula rastlamadık. Esasen bunu kati olarak isbat eden bir de ifade vardır. Dorcas hanımının kendisinden pul istediğini söylemişti.</p>

  <p>Odanın tam karşısına gelen köşesinde Mr. Alfred İnglethorp&rsquo;un yazı masası vardı. Çekmeleri kilitli bir masa... Kadın pul bulmak için sabırsızlanıyordu. Benim faraziyeme göre; kadın kendi anahtarıyla kocasının çekmelerini açmak istedi. İşte bu anahtarlardan birinin Alfred&rsquo;in masasına uyduğunu ben biliyorum. Çünkü, tecrübe ettim. Nihayet çekmeleri açmaya muvaffak oldu. Pul ararken de başka birşeyle karşılaştı. İşte Dorcas&rsquo;ın hanımının elinde gördüğü kâğıt buydu ve kâğıtta da, Mrs. İnglethorp okusun diye yazılmış yazılar yoktu. Bambaşka şeylerdi ve okuyan Mrs. İnglethorp ise, onu hiddetten köpürtecek şeylerdi bu yazı.</p>

  <p>Şimdi bu işi ayrı bir cepheden ele alacağız. Bu kâğıt üzerine Mrs. İnglethorp&rsquo;un küplere bindiğini şimdi anlıyoruz. Fakat bu kâğıtta ne vardı? Mary Cavendish, bu kâğıtta yazılı olanları, kocasının annesiyle kavga etmesine sebep olan delillerle ilgili olduğunu sanmasını tabii görebiliyorsunuz. İşte Mary Cavendish kaynanasına bu kâğıdı kendisine vermesi için yalvarıyordu. Mrs. İnglethorp bu kâğıdın John ile hiçbir ilgisi olmadığını söyliyerek gelinini inandırmaya boşuna uğraştı. Çünkü Mary Cavendish, buna hiç inanmadı. Kaynanasının John&rsquo;ı müdafaa ettiği fikrine kapılmıştı. Mary Cavendish hepimizin de bildiği gibi, son derece metanetli ve azimkar bir kadındır. Gurur maskesi altında kocasını deli gibi kıskanmaktadır. Her ne olursa olsun bu saklanan kâğıdı ele geçirmek istiyordu. Şansı dâ kendine yardım etti. Mrs. İnglethorp&rsquo;un kaybettiği mor çekmecenin anahtarını buluverdi. Bu mühim kâğıdın, mutlaka kaynanasının mühim evrak çekmesi mor çekmede sakladığını tahmin ediyordu.</p>

  <p>Bu tahminine uyarak Mary Cavendish, ancak kıskanç bir kadının yapabileceği bir plân kurdu. Daha akşam üzeri, kaynanasının odasına girerek, Cynthia&rsquo;nın odasına açılan kapının sürgüsünü açtı. Gıcırtı yapmaması için de kapının rezelerini yağlamış olması mümkün. Çünkü ben tecrübelerim sırasında, kapının hiç ses çıkarmadığını öğrenmiş bulunuyorum. Kafasında tasarladığı plânı ancak sabaha karşı tatbik edebilirdi. Çünkü kendisi âdeti veçhile hergün sabah daha güneş doğmadan kalkar ve hemen mutad işine başlardı. Bu saatlerde evin içinde ayakta görülmesi (hizmetçiler tarafından) tabiiydi. İşte böyle bir karşılaşmada şüpheyi çekmemek için, bahçe elbiselerini ve eldivenini de giymişti. Ve Miss Cynthia&rsquo;nın odasından kaynanasının odasına geçiverdi.</p>

  <p>Poirot konuşmaktan yorulmuşa benziyordu. Bir müddet sustu. Sonra da konuşmak hususunda tereddüt ediyormuş gibi bir tavır takındı.</p>

  <p>Bu arada Cynthia&rsquo;nın sesi duyuldu:</p>

  <p>- Nasıl olur bu? Eğer benim odamdan biri geçseydi duyardım. Mutlaka uyanırdım.</p>

  <p>- Eğer normal uykunuzu uyuyor olsaydınız, uyanırdınız ama, siz uyutulmuştunuz.</p>

  <p>- Uyutulmak mı?</p>

  <p>- Evet. Sizler de hatırlarsınız ya, yanındaki odada kıyamet kopmasına rağmen, Cynthia uyanmamıştı. Mary&rsquo;nin kolunda kapı önünde duruşunu da hatırlarsanız, onun bir dış tesirle uyutulmuş olduğunu daha iyi anlamış olursunuz.</p>

  <p>Poirot, kısılmış gözlerini hepimizin yüzüne diktikten ve gezdirdikten sonra sözlerine devam etti:</p>

  <p>- Bu uyanmayışın sebebini iki türlü tefsir ettim: Ya mahsustan uyanmıyormuş numarası yapıyordu. Yahut ta uyku ilâcı ile uyutulmuştu. Birinci durumun olamıyacağını, kapının önünde ancak Mary&rsquo;ye yaslanarak ayakta durabildiğini düşünerek karar verdim.</p>

  <p>İşte bu sebeple de ikinci şıkka dayanarak, bütün kahve fincanlarını dikkatle muayene ettim. Bu işi yaparken, son derece itina ile hareket ediyordum. Aldığım ifadelerden anladığıma göre; o gece kahveleri Mrs. Mary Cavendish dağıtmış, Miss Cynthia&rsquo;nınkini de eline bizzat vermişti.</p>

  <p>İşi elime aldığım zaman, kahve fincanlarının yıkanmamış olduğunu görmüştüm. Bundan istifadeyi düşünerek, her kahve fincanının dibinden bir miktar telve alarak tahlile yolladım. Fakat hiçbir sonuç elde edemedim. O zaman fincanların sayısına aklım takıldı. Buna da sebep, acaba fincanlardan biri ortadan yok mu edilmişti, şeklinde düşünüyordum. Şahısları aklımdan geçirdim; altı kişiydiler. Fincanlar da altıydı. Bu sonuca varınca düşündüklerimin yanlışlığına kanaat getirdim.</p>

  <p>Tam bu mesele üzerindeki ihtimalleri hesaptan kaldıracaktım ki, birden kafama dank etti. O akşam doktor Bauerstein de gelmişti. O halde fincanlar yedi adetti. Gerçekten de birisi ortadan kaldırılmıştı. Doktor Bauerstein&rsquo;in o akşam Styles şatosunda olduğunu maalesef biraz geç olarak dostum Hastings&rsquo;den öğrenebilmiştim. Bunu öğrendiğim zaman da, mesele kafamda bambaşka bir mahiyet aldı. Artık bu su götürmez bir gerçekti; fincanlardan biri yokolmuştu. Bu kayıbın hizmetçiler tarafından farkına varılamıyacağına emindim. Annie içeri yedi fincan getirmişti. Mr. İnglethorp&rsquo;un. kahvesini içmediğini bilmiyordu. Fincanları ertesi sabah, Dorcas toplamış ve altı fincan bulmuştu. O gece izinli olduğu için, doktor Bauerstein&rsquo;in ziyarette olduğunu bilmiyordu. Bunun böyle olması icabeder değil mi? Fakat Dorcas beş adet fincan bulmuştu. Evet hanımlar, beyler... Tam beş adet fincan. Çünkü altıncı fincan Mrs. İnglethorp&rsquo;un odasında ve çiğnenerek tuzla buz edilmiş bir haldeydi.</p>

  <p>Kayıp fincanın Cynthia&rsquo;nınki olduğunu hemen anlamıştım. Çünkü bu kanaatimi kuvvetlendirecek bir başka delile sahiptim. Elde bulunan altı fincanın altısında da şekerli kahve vardı. Oysa ki Miss Cynthia kahvesine şeker koymuyordu. Çünkü bunu ertesi gün, bizzat kendisi söylemişti.</p>

  <p>Annie&rsquo;nin anlattıklarından sonra dikkatimi başka tarafa çevirdim.</p>

  <p>Annie her gece Mrs. İnglethorp&rsquo;un odasına kakao götürüyordu. O gece de götürdüğü kakao edevatı bulunan tepsinin içine, kaba mutfak tuzu dökülmüş olduğunu görmüş. Onun bu ifadesi üzerine cezveden bir miktar kakao alarak tahlile gönderdim.</p>

  <p>Sözün burasında Lawrence&rsquo;in sesi duyuldu:</p>

  <p>- Doktor Bauerstein de kakaoyu tahlile göndermişti, dedi.</p>

  <p>Poirot:</p>

  <p>- Olabilir, dedi. Amma gereği gibi tahlil ettirmemiş. O kimyagere yalnız, kakaonun içinde strychnine var mı, yok mu diye sormuş olmalı. Aklına, gelip de, benim gibi tadına baksaydı, içinde strychnine değil, uyutucu bir madde olduğunu farkederdi.</p>

  <p>- Uyutucu bir madde mi?</p>

  <p>- Evet. İşte tahlil raporu. Mrs. Mary Cavendish, işini sağlam görmek itiyadındaydı. Bundan dolayı da, hem kaynanasına hem de Cynthia&rsquo;ya uyutucu ilâç verdi. Bu cinayet olduğu zaman, Mary&rsquo;nin büyük ve feci korkulu saatler geçirdiğini tahmin ediyorum. Onun hissettiklerini, çektiği azabı tasavvur edebiliyor musunuz? Kaynanasının birdenbire hastalanarak ölmesi karşısında ne hale geldiğini bir düşünün. İşin en fena tarafı da, ölüm sebebinin zehirlenme olduğunu hemen öğreniveriyor. Aklına o anda ne gelir? Hiçbir zararı olmadığını bildiği halde, uyku ilâcının bu işi yaptığını düşünmez mi? İşte biran buna inanıyor ve kaynanasının ölümüne sebebiyet verdiği için de büyük bir telâşa kapılıyor. Korku müthiştir. Ve bu korkuyla merdivenlerden aşağı atılıyor, yanına gelen Hastings&rsquo;i kovuyor ve mutfağa girerek kahve fincanını, cezveyi, fincan tabağını Miss Cynthia&rsquo;nın büyük bir vazosunun içine atıveriyor. Bunlar sonradan Lawrence Cavendish tarafından bulunarak bana bildirildi. Mary&rsquo;nin kakaonun diğer kısmına dokunmasına imkân yoktu. Onları artık saklıyamazdı. Çünkü oda oldukça kalabalıktı. Bu sırada bir de strychnine meselesi ortaya çıktı. Artık Mary&rsquo;nin azabı korkunç dereceye varmıştı. Ama biraz sâkin bir kafayla düşününce, katilin kendi olmadığı kanaatine vardı. Çünkü hiçbir uyku ilâcının içine strychnine konamıyacağını öğrenmişti.</p>

  <p>Poirot yine biraz duraladı. Ben sordum:</p>

  <p>- Strychninenin tesiri nasıl gecikti?</p>

  <p>- Evet şimdi bunu da izah edebiliriz. Biraz evvel söylediğim gibi, Mrs. İnglethorp&rsquo;a Mary tarafından uyku ilâcı verilmişti. İşte bu uyku ilâcı strychninenin tesirini geciktirmiş oldu. Bu tıbbın da izah ettiği bir haldir.</p>

  <p>Poirot yine sustu. Bu arada Mary başını yavaş yavaş kaldırarak ona baktı. Yüzünün tabii rengine kavuştuğunu gördüm.</p>

  <p>- Bütün söyledikleriniz tıpı tıpına aynı, M. Poirot, dedi. O saatlerin azabını hayatım boyunca unutmama imkân yok. O derece mustariptim. Fakat siz harikulâde bir insansınız.</p>

  <p>- Size daha önceleri, Poirot Baba&rsquo;ya itirafta bulunabileceğinizi söylemiştim. Fakat bana neden itimad edemediniz?</p>

  <p>- Şimdi herşey apaçık meydana çıkmış oluyor, diye Lawrence söze karıştı. Uyku ilâcı konulan kakao, strychnineli kahvenin üzerine içilince, zehirin tesiri gecikmiş oldu.</p>

  <p>- Evet... Fakat acaba, kahve zehirli miydi, değil miydi? İşte burada biraz zorlukla karşılaşıyoruz. Çünkü Mrs. İnglethorp kahvesini içmemişti. Fincan elinde olduğu halde tekrar salona çıktığını hatırlarsınız.</p>

  <p>- Ne?</p>

  <p>Bu hayret dolu soru, hepimizin birden ağzından fırladı.</p>

  <p>- Mrs. İnglethorp&rsquo;un odasında, yerde, halı üzerinde bir leke gördüğümü daha önce söylemiştim. Hatırlıyorsunuz değil mi? Bu lekenin bazı garip ve göze normal görünmeyen özellikleri vardı. Meselâ benim dokunduğum zaman bile -ki olaydan en az üç saat sonra- hâlâ nemliydi. Üstelik de kuvvetli bir kahve kokusu yayıyordu. Aynı zamanda halının, tüyleri arasında, ince ince, ufalanmış porselen parçacıkları buldum. Olayı apaçık bir şekilde anlamıştım, artık. Çünkü kendi çantamı, pencereye yakın duran masanın üzerine bırakmıştım. Masa sallanarak devrilmiş ve çantam da tam, lekenin üzerine düşmüştü. İşte ayni şekilde, Mrs. İnglethorp da o uğursuz gece, yatak odasına girdiğinde benim yaptığım gibi yapmış, fincanı masanın üzerine koymuş, bu muvazenesiz masa da, bana yaptığı oyunu, bir gece önce Mrs. İnglethorp&rsquo;a da yapmıştı. Fincan kırılmıştı.</p>

  <p>Şimdi meselenin bundan sonrası tamamen benim tahminlerime dayanıyor; neyse devam edelim: Fincan kırılınca. Mrs. İnglethorp onları yerden topladı ve yatağının başucundaki masanın üzerine bıraktı. Fakat yemeğin üzerine mutlaka birşey içmek istiyordu. Kakaosunu ısıtarak, hemen oracıkta midesine indiriverdi,</p>

  <p>Bu defa yine bir problemle karşılaşıyoruz. Strychninenin kakaonun içinde bulunmadığı her iki tahlilde de anlaşılmıştı. Kahveyi ise, hiç içmemişti. Bununla beraber, akşam saat yediyle dokuz arasında, Mrs. İnglethorp&rsquo;un strychnine aldığı muhakkak. O halde içine strychnine karıştırılmış olan üçüncü araç nedir? Hem bu öyle bir madde olacak ki, kahve gibi zehirin lezzetini kamufle edebilsin. Aynı zamanda o kadar orijinal birşey olsun ki, kimsenin aklına gelmesin bu...</p>

  <p>Poirot bu sözü üzerine kısılmış gözlerini hepimizin üzerinde bir defa daha gezdirdi. Cevap bekliyor gibi bir hali vardı. Sonra yine kendisi devam etti:</p>

  <p>- İşte vasıta bu, diyerek elindeki, Mrs. İnglethorp&rsquo;un son damlasını olay gecesi almış olduğu ilâç şişesini gösterdi:</p>

  <p>Elimde olmadan bağırdım:</p>

  <p>- Ne? Ne dedin? Yâni katil, strychnineyi, ilâcının içine mi karıştırdı?</p>

  <p>- Karıştırmağa lüzum yoktu, dostum. İlâcın terkibinde zaten bu zehir vardı. Mrs. İnglethorp&rsquo;u öldüren zehir, bizzat Doktor Wilkins&rsquo;in reçetesiyle yapılan ilâcın muhtevasındandı. Durumu daha açık olarak anlatayım: Miss Cynthia&rsquo;nın çalıştığı Tadminster&rsquo;deki dispansere gittiğimde bir defter buldum. Ve bu defterden çıkardığım bir özeti şimdi sizlere okuyacağım:</p>

  <p>«Sulfat de strychnine...............5 cent.</p>

  <p>Bromure de Potassium............18 grammes</p>

  <p>Eau distillee..............................25 grammes»</p>

  <p>«Bu karışım, birkaç saat içinde strychnine tozunun büyük bir kısmını şeffaf kristaller halinde erimez bir Bromide olarak dibe çökertmektedir. İngiltere&rsquo;de bir kadın böyle bir karışımdan öldü. Şişe çalkalanmazsa strychnine kristalleri dibe çöker. Bundan dolayı hasta, şişenin dibinde kalan son kısmı içince, büyük bir kısmı strychine kristalleri olduğu için, zehirlenir ve ölür.»</p>

  <p>Poirot bu özeti okuduktan sonra devamla:</p>

  <p>- Doktor Wilkins&rsquo;in yazdığı reçetede Bromide yoktu tabii. Fakat hatırlıyacaksınız sanırım; ben maktulenin odasındaki lavabonun içinde bromide tozuna ait boş kutu bulduğumdan bahsetmiştim. İşte bu toz (Bromide tozu) bu terkibin içine (yani Mrs. İnglethorp&rsquo;un ilâcının) katıldığında, özette okuduğum gibi, strychnine billurlaştı ve şişenin dibine çöktü. Bu durumda da strychnine ancak ilâcın son alınışında, ki olay günü Mrs. İnglethorp tarafından içildi.</p>

  <p>Daha sonra öğreneceksiniz ki; Mrs. İnglethorp&rsquo;un ilâcını hazırlıyan kimse, şişeyi bilhassa çalkalamamaktadır. Buna azami dikkat ediyor. Çünkü çalkalarsa, dipteki billurlaşmış strychnine, ilâcın içine tamamen karışacak ve azar azar alındığı için de hiçbir tesir yapmıyacaktı.</p>

  <p>Şimdi bir iddiada bulunuyorum: Bu iddiamı elimdeki delillere istinaden iddia ediyorum. Evet. Cinayet pazartesi akşamı işlenecekti. Bu maksatla da o gün Mrs. İnglethorp&rsquo;un odasının zili bozuldu. Daha doğrusu zilin teli kasden kesildi. Pazartesi günü akşamı, Cynthia arkadaşlarıyla birlikte piknik yapıyordu, şatoda yoktu. Şu halde Mrs. İnglethorp evin sağ tarafındaki odasında yapayalnız kalacak, zili de çalmadığına göre, hiçbir yardım çağıramıyacaktı. Yahut ta tıbbi yardımlar gelinceye kadar ölmüş olacaktı. Fakat köydeki eğlencelere yetişebilmek için kadıncağız ilâcı o gece alamamıştı. Ertesi gün de öğle yemeğinde evde yoktu. Başka bir yere dâvetliydi. Hattâ yanında Lawrence ve Hastings de vardı. İşte bu sebeple bu uğursuz ilâç, katilin arzuladığı saatten tam yirmidört saat sonra içilmiş oldu. İşte zincirimin son halkası, bu gecikme dolayısiyle elime geçmiş oldu.</p>

  <p>Hepimiz sanki nefesimizi kesmiş, Poirot&rsquo;yu dinliyorduk. Poirot cebinden üç tane incecik kâğıt çıkararak bizlere gösterdi ve devam etti:</p>

  <p>- Katilin kendi el yazısıyla yazdığı mektup, dostlarım, dedi. Eğer bu mektubun ifadesi biraz daha açık olsaydı, Mrs. İnglethorp, mektup sahibini ikaz edecek ve büyük bir ihtimalle bu cinayet de işlenmiyecekti. Çünkü kadın, tehlikede olduğunu anladı ama, bu tehlikenin ne taraftan geleceğini kestiremedi.</p>

  <p>Odada bir ölüm sessizliği hüküm sürdü. Detektif cebinden çıkardığı incecik kâğıtlardaki yazılı olanları okumaya başladı:</p>

  <p>«Sevgili Evie,</p>

  <p>Henüz birşey elde edemediğim için üzülüyorsundur muhakkak. Fakat herşey yolunda, merak etme. Yalnız dün gece yerine, bu gece olacak. Anladın mı? Bir kez ihtiyar kocakarı ölsün, yolumuzdan çekilsin, ondan sonra iyi günler gelecektir. Hiç kimse bu cinayeti benim işliyeceğimden şüphelenmiyecektir. Bromide hakkındaki fikrin bir dehâ mahsulüdür. Fakat yine de son derece dikkatli olmalıyız. En ufak bir hatâ, bir yanlış adım...»</p>

  <p>Poirot okumayı bitirince, başını kaldırdı ve bizi süzmeye başladı.</p>

  <p>- İşte dostlarım, dedi. Mektup burada son buluyor. Şüphe yok ki, mektubu yazan şahıs, bundan ötesini yazmaya imkân bulamamıştır. Ama bukadarı da onun niyetini anlatmak için yeter bize... El yazısını da tanıdığımıza göre ve...</p>

  <p>Feryat gibi bir uluma, sükûtu yırtarcasına bozdu:</p>

  <p>- İblis suratlı herif... Onu nerede buldun?</p>

  <p>Havada bir iskemle gözüktü. Poirot gayet mahir bir sıçramayla iskemlenin hedefi olmaktan kurtuldu. Çok süratli hareket etmişti. İskemle yere düşerken çatırdadı.</p>

  <p>Detektif gülümsiyerek:</p>

  <p>- Leydi ve centilmenler, dedi. Size katili takdim ediyorum: Mr. İnglethorp.</p>

  <p><span class="t8">&nbsp;</span></p>
</body>
</html>
