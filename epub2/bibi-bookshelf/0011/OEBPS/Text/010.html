<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Yeni Faraziyeler</title>
</head>

<body>
  <h1 class="h11">Yeni Faraziyeler</h1>

  <p>Bir ân derin bir sükût çöktü ortalığa.</p>

  <p>İçimizde en ziyade şaşıranı Japp olmuştu. İlk konuşan da yine o oldu.</p>

  <p>- M. Poirot, sizin hatâ yapmayacağınıza eminim. Yalnız şahitlerin de yanılmadıklarına eminsiniz değil mi?</p>

  <p>- İşte size tanıkların adlarını gösteren bir liste. Onları bizzat görerek, ifadelerini dinlemenizi rica edecektim.</p>

  <p>- Size sonsuz minnet ve şükran hisleriyle meşbuyum, M. Poirot, bize yardımlarınız sonsuz, diye arkadaşıma kompliman yapan Japp, bu defa İnglethorp&rsquo;a dönerek:</p>

  <p>- Anlıyamadığım bir taraf var, beyefendi, dedi. Soruşturma sırasında durumunuzu niye bize anlatmadınız?</p>

  <p>- Niye mi? Sebep olarak şunu söyliyeyim size; ortalıkta bazı kötü dedikodular dolaşıyordu. Bir skandala sebep olmak istemedim. Zavallı karımın henüz gömülmediğini hatırlatırım. İşte böyle bir zamanda dedikoduların ve skandalların tahribatını siz de takdir edersiniz.</p>

  <p>- Ama hakkınızda çıkacak dedikoduları hesaba katıp da bu sebeple susup, cinayet ithamıyla tevkif edilmeyi göze almak akıl kârı mıdır? Çünkü bugün sizi cinayet suçuyla tevkif etmek üzere buraya gelmiş bulunuyordum.</p>

  <p>- Budalalık ettiğimi kabul ediyorum. Buna şüphe, yok. Fakat siz de farkına varmışsınızdır ki, sayın müfettiş, çok haksız dedikodular ve itham altında inim inim inletilmekteyim. Haksız iftiralar karşısında mücadele kudretimi kaybettim artık.</p>

  <p>Bu son sözleri söylerken, sert sert Miss Howard&rsquo;a baktı.</p>

  <p>Müfettiş cevap vermedi. John&rsquo;a doğru baktı:</p>

  <p>- Beyefendi müsaade ederseniz, hanımefendilerin yatak odalarını görmek istiyorum. Bu işi bitirdikten sonra da hizmetçilerle bir defa konuşmak gerekiyor. Yok... Yok... Sizin yorulmanıza lüzum yok, zahmet etmeyin. M. Poirot ile dolaşacağım. Bana refakat edeceğinizi sanırım, M. Poirot.</p>

  <p>Tam odadan çıkarken dostumun yaptığı bir işarete uyarak ben de beraber çıktım. Yukarı çıktığımızda beni bir köşeye sıkıştırdı, kolumdan çekerek:</p>

  <p>- Çabucak, binanın diğer kısmına, yâni hizmetçilerin kısmına geçen kapının yanına giderek, orada dur. Ben gelinceye kadar da bir yere kıpırdama.</p>

  <p>Bu sözleri söyler söylemez iki detektifle beraber arkasını dönerek ayrıldı. Beni orada bırakınca, yapacak başka bir iş olmadığı için, dediklerini yapmak üzere, diğer kısma doğru yürüdüm.</p>

  <p>Dostumun sözüne uyarak, kapının önünde bekliyorum. Bir taraftan da bu garip kapının önünde ne diye bekletildiğimi kendi kendime soruyor, bir türlü de bir cevap bulamıyordum. Önümde uzanan upuzun koridora bakmaktayken, beynimde bir ışık yanıp söndü. Cynthia&rsquo;nın odası dışında kalan diğer bütün odalar, ölünün bulunduğu odaya kıyasla hepsi bu taraftaydı. O hâlde detektifler Cynthia&rsquo;nın odasındaydılar ve acaba ne yapıyorlardı? Ben böyle düşünüp dururken dakikalar birbirini takip etti ve ne gelen oldu, ne de giden. Başka da bir olay olmadı.</p>

  <p>Artık yorulmaya başladığım zaman da Poirot göründü.</p>

  <p>- Buradan bir yere kımıldamadın değil mi?</p>

  <p>- Hayır çivili gibi kakıldım kaldım.</p>

  <p>- Hiçbir şey görmedin mi?</p>

  <p>- Yo... görmedim.</p>

  <p>- Ama bir ses, belki de bir gürültü işitmedin mi? Yokla kendini, ha ne dersin?</p>

  <p>- Hayır... İşitmedim hiçbir şey.</p>

  <p>- Mümkündür de... Bir kaza yapmıştım, yâni hoyratlık.</p>

  <p>Poirot&rsquo;nun yaptığı hoyratlığı anlamıştım.</p>

  <p>- Mrs. İnglethorp&rsquo;un masasına çarparak devirdin, değil mi? Öbür arkadaşların nereye gitti?</p>

  <p>- Aşağıya indiler. Hizmetçileri sorguya çekiyorlar. Bütün bildiğimiz tarafların hepsini onlara anlattım, gösterdim.</p>

  <p>Gözüm, pencereden dışarı takıldı birden:</p>

  <p>- Hakkın var dostum, diye söylendim. İşte Dr. Bauerstein. Bu adamdan ne kadar şüphelensen haklısın. Ben de hiç hoşlanmıyorum bu adamdan. Cinayet akşamı buraya geldiğinde görmeliydin pespaye hâlini. Bütün üstü başı çamur içindeydi. Pislik üzerinden akıyordu. Tek kelimeyle iğrençti. O gece kendisinden büsbütün sıtkım sıyrıldı. İçeri girmek istemiyordu. Fakat Mr. İnglethorp&rsquo;un ısrarı karşısında dayanamamıştı da girmişti içeri. Sofradan henüz kalkmıştık, o geldiğinde.</p>

  <p>- Ne?</p>

  <p>Bu soruyu can havliyle sorarak kolumu müthiş bir surette sıkan Poirot sorusunu tekrarladı:</p>

  <p>- Ne dedin? Salı günü akşamı doktor burada mıydı? Burada ha... Bunu neden şimdiye kadar bana söylemedin? Niçin sakladın bunu benden? Neden? Neden?</p>

  <p>Her zaman soğukkanlı görmeğe alıştığım dostumun şimdi çıldırdığına hükmediyordum:</p>

  <p>- Sakin ol canım, sakin ol, diye mırıldandım. Senin buna bu kadar ehemmiyet vereceğini nereden kestirebilirdim ki?</p>

  <p>- Ehemmiyet vermek mi? Bundan daha ehemmiyetli ne görebiliyorsun ki? Demek doktor, cinayet gecesi buradaydı ha? Hastings, anlıyor musun? Bu durum herşeyi altüst ediyor, herşeyi... Bütün faraziyeler iflâs etti. Haydi bakalım, harekete geçme zamanı geldi de geçiyor bile... Mr. Cavendish&rsquo;i görmemiz gerekiyor, nerede kendisi?</p>

  <p>John&rsquo;ı yazı odasında bulduk. Poirot köyde yeni bir iz meselesiyle ilgili olarak iz keşfettiğini söyliyerek John&rsquo;dan otomobilini istedi.</p>

  <p>Aradan on dakika geçmeden biz, düz asfalt üzerinde son sür&rsquo;atle araba sürüyorduk.</p>

  <p>- Poirot, dostum. Belki bana bu olup bitenleri izah edersin, değil mi? dedim.</p>

  <p>- İnglethorp bertaraf edilince herşey değişti. Şimdi tamamiyle yepyeni şeylerle karşı karşıyayız. Zehiri Alfred almadı, bunu biliyoruz. Mrs. Mary Cavendish de almış olamaz. Çünkü o saatte seninle tenis oynuyordu. Ama, geri kalan herkes, Mr. İnglethorp&rsquo;un kıyafetine girerek eczaneye gider ve zehiri satın alabilir. Keza, Alfred sorgusu sırasında, kahve fincanını koridordaki servis masasının üzerine bırakarak, sokak kapısına gittiğini söylemişti, hatırlıyorsun değil mi? Bu doğru olabilir. Bu hususu kimse nazarı dikkate almadı ama, ben Hercule Poirot&rsquo;nun gözünden hiçbir şeyin kaçmadığını sen çok iyi bilirsin Hastings. Şimdi öğreneceğimiz en önemli konu şu kaldı dostum: Acaba o akşam Mrs. İnglethorp&rsquo;a kahvesini kim götürdü? Öğrenmeliyiz Hastings, öğrenmeliyiz. Bunu veya, kahve fincanı servis masasındayken oradan kim veya kimler geçti? Bunları hep öğrenmemiz gerekiyor, dostum. Senin ifadene göre bu durumdan da sıyrılan iki kişi var. Kahve fincanının yanına sokulmayan yalnız iki kişi olabilir. Mary Cavendish ve Cynthia, değil mi? Zan altında Alfred bulundukça, katil daha rahat hareket edebiliyor dostum. Fakat şimdi, onu serbest bıraktıktan sonra, katil rahat hissedemiyecektir kendini ve sıkıştıkça da hatâ yapacaktır, Hastings. Söyle bakalım. Sen hiç kimseden şüpheleniyor musun?</p>

  <p>Birden cevap veremedim. Bu sabah zihnimde bir iki hüsnü kuruntu çakmıştı. Ama bunların saçma olduğunu da biliyordum. Zaten onun için yukarıda «hüsnü kuruntu» dedim. Ama Poirot&rsquo;nun ısrarı karşısında düşündüklerimi söylemeye başladım:</p>

  <p>- Buna şüphe denemez Poirot. Bir nevi hüsnü kuruntu, dedim.</p>

  <p>- Haydi konuş, korkma, çekinme.</p>

  <p>- Peki, konuşacağım... Konuşacağım ama, saçma olduğunu da peşinen itiraf ediyorum. Bu sebeple beni ayıplamayacağına baştan söz ver... Tamâm mı? Hah... Ben Miss Howard&rsquo;dan şüpheleniyorum. Bana bütün bildiklerini itiraf etmiyor gibi geliyor.</p>

  <p>- Miss Howard?</p>

  <p>- Evet... Biliyorum güleceksin ama...</p>

  <p>- Hayır... Neden güleyim? Ben bunda gülünecek bir taraf bulamıyorum.</p>

  <p>Artık ok yaydan fırlamıştı bir kere. Devam ettim:</p>

  <p>- Ne yapayım? Elimde olmadan şüpheye düştüm bir kez... Şimdiye kadar onu daima şüphe ve kuruntularımızın dışında bırakmıştık. Buna sebep olarak da, olay gecesi evde bulunmamasını ileri sürebiliriz. Gerçekten de buradan elli mil uzaklıktaydı. Ama bu iyi cins bir otomobille yarım saatlik bir uzaklık. Bu sebeple onun cinayet gecesi kesin olarak Styles&rsquo;te olmadığını söyliyebilir miyiz?</p>

  <p>Hiç tahmin etmiyordum ama Poirot:</p>

  <p>- Evet Hastings, dedi. Ben de senin gibi düşündüm ve ilk iş olarak çalıştığı hastaneye telefon ettim. Fakat salı akşamı Miss Howard&rsquo;ın ödevi başında olduğunu öğrendim. O sıralarda bir yaralı kafilesi hastaneye getirilmiş, bunu görünce Evie, bu gece de (yâni cinayet gecesi) hastanede kalabileceğini doktora teklif etmiş. Anlıyorsun ya?</p>

  <p>- Evet Poirot, anlıyorum. Ona karşı ilk şüphem, İnglethorp&rsquo;a karşı takındığı düşmanca tavırlar dolayısiyle başlamıştı. Alfred&rsquo;i mahvetmek için her türlü fenalığı yapmakta tereddüt etmiyecek kadar sağlam sinirli olduğunu sanıyordum. Hattâ, İnglethorp lehinde olduğu için vasiyetnameyi bile onun ortadan kaldırdığını sanıyordum. Bu yeni vasiyetnamedeki vâris Alfred ise, onu yakmayı imkânı yok, kimse aklından geçiremez de ancak Miss Howard yapabilir bunu diyordum. Çünkü ona karşı, yâni kendi kuzeni Alfred&rsquo;e karşı önüne geçilmez bir kin ve nefreti var, bu kadının. Bu belki de bir fikri sabit. Kim bilir? Belki de delidir bu kadın?</p>

  <p>- Hayır dostum, hayır. İşte yalnız bu noktada takıldın. Hattâ yanıldın bile... Çünkü Miss Howard deli değil, korkunç denilebilecek kadar zeki ve akıllı. Hattâ aklın tâ kendisi bile diyebiliriz.</p>

  <p>- Poirot, sen ne dersen de... Bu kadında Alfred&rsquo;e karşı kin, bir mani hâline gelmiş. Gülünç bulursun belki ama, bak aklıma şu da gelmişti: «Miss Howard, kuzeni Alfred&rsquo;i zehirlemeye niyetlenmişti ama, zehiri yanlışlıkla Mrs. İnglethorp&rsquo;a içirdi.» diye düşünüyordüm. Biliyorum. Şimdi sen bütün sözlerimi saçma bulacaksın.</p>

  <p>- Haklı olduğun bir yer var Hastings. Herkesten şüphelenmek, mesleğimizin şiarıdır. Bu hususta haklısın. Şüphelendiğin insanlar arasında masumları ancak mantığınla bulup çıkar, kalbinle değil. Önce mantığınla onların masumiyeti üzerinde kafa patlat, sonra bu hislerine tesir etsin. Bu şekilde düşünerek cevap ver. Şimdi sana bir şey soruyorum: Miss Howard ne sebeple Mrs. İnglethorp&rsquo;u doğrudan doğruya zehirlemiş olmaz, olamaz da, Mr. Alfred&rsquo;i zehirlemek isterken ve yanlışlıkla hanımı zehirler.</p>

  <p>- Çünkü ona çok sadıktı. Kendisi kadar seviyordu da, ondan... Esasen Mrs. İnglethorp&rsquo;u kasten zehirlemesi için de ortada bir sebep yok.</p>

  <p>- Amma da yaptın Hastings. Çocuk gibi konuşuyorsun şimdi de... Hani mantığınla düşünecek, sonra kalbinle karar verecektin. Eğer Miss Howard, Mrs. İnglethorp&rsquo;u zehirlemek işinde muktedir olsaydı, sadakatini bertaraf edebilirdi pekâlâ... Ama hayır. Biz başka yerlere bakacağız dostum. Hâl böyle olmakla beraber, Evie&rsquo;nin Alfred&rsquo;e olan allerjisini tabii bulmamakta haklısın. Bu hususta benim de kendime göre bazı faraziyelerim var. Fakat bunların şimdilik kendime saklamam gerekiyor. Yalnız birşey söyliyebilirim: Mrs. İnglethorp'un ölümüyle Miss Howard&rsquo;ın ne menfaati vardır? Bunun cevabını verebildiğin anda ondan şüphelenmekte haklısın. Sebepsiz cinayet işlenmez, Hastings.</p>

  <p>- Peki. Mrs. İnglethorp, Miss Howard&rsquo;a menfaat temin edecek bir vasiyetname hazırlamış olamaz mı?</p>

  <p>Poirot başını salladı:</p>

  <p>- Katil olarak düşündüğüm adı, şimdi söylemek istemiyorum ama, Miss Howard da kafamda aynı yeri işgal edip duruyor. Bunun için de yanlışlıkla onun adını yumurtlayıveriyorum. Neyse... Geçelim bunu...</p>

  <p>- Mrs. İnglethorp&rsquo;un öleceği gün yeni bir vasiyetname yapmasına sebep neydi acaba?</p>

  <p>Dostum itiraz edercesine:</p>

  <p>- Bu meseleye ait fazla birşey sorma Hastings. Çünkü cevap vermem imkânsız. Fakat şuna emin olabilirsin ki, yeni vasiyetnamenin umdelerinde Miss Howard lehine tek bir kelime bile yoktu. İnanıyor musun, dostum?</p>

  <p>Poirot&rsquo;nun bu temin edici sözlerine inanmaktan başka çare bulamadım:</p>

  <p>- Peki, peki Poirot, sana inanıyorum. Ama beni Evie&rsquo;den şüphelendiren, buna sebep olan yine sen oldun. Soruşturma sırasında Miss Howard ifade verirken, hatırlıyor musun bana ne söylemiştin? Ki o sıralarda ben onu ve John Cavendish&rsquo;i bütün şüphelerin dışında mütalâa ettiğim bir zamanda.</p>

  <p>- Ooo... Evet...</p>

  <p>Biraz şaşırır gibi oldu. Fakat her zamanki gibi kendini derhal toplıyarak:</p>

  <p>- Hastings, dedi. Şimdi sana bir iş havale edeceğim. İyi dinle ve tatbik ederken sinirlerine hâkim olmaya çalış. Yoksa bir çuval inciri murdar edersin.</p>

  <p>- Söyle Poirot. Yapmaya gayret ederim. Benden istifade edebilirsin.</p>

  <p>- Dinle dostum. Lawrence ile yalnız olduğun zaman, ona aynen şu sözleri tekrar et: «Size M. Poirot&rsquo;dan selâm getirdim. Diyor ki: Fazla olan kahve fincanını bul, ancak ondan sonra huzura kavuşabilirsin.» Bak dostum, ne fazla, ne de bir kelime, hattâ virgül eksik söyliyeceksin. Tam olarak, anladın değil mi?</p>

  <p>- Anladım. Harfiyen tatbik edeceğim söylediklerini. Fakat içimi kemiren bir kurt var Poirot. Bütün bunların anlamı ne ola ki?</p>

  <p>- Artık onun orasını sen bul, azizim. Sen yalnız bu söylediklerimi Lawrence Cavendish&rsquo;e tekrar et ve cevabını da bana getir.</p>

  <p>Köye girmiştik artık. Poirot, otomobili bir tahlil laboratuarı önünde durdurdu. Binadan içeri koşarak girdi. Geri geldiği zaman ancak birkaç zaman geçmişti.</p>

  <p>- Haydi, işim bitti, dedi.</p>

  <p>Büyük bir merakla:</p>

  <p>- Ne yaptın orada, Poirot, diye sordum.</p>

  <p>- Cezveden aldığım kakaoyu, tahlil için bıraktım.</p>

  <p>- Amma yaptın ha, onun tahlil edildiğini bilmiyor muydun Poirot? Onu doktor Bauerstein tahlil ettirmişti ya? Hem de kakaonun içinde styrichnine olması ihtimali seni de güldürmüştü ya...</p>

  <p>- Biliyorum... Doktorun tahlil ettirdiğini de, içinde styrichnine bulunmadığınıda biliyorum. Ben başka bir şey arıyorum kakaonun içinde.</p>

  <p>İşte Poirot&rsquo;nun bu son hareketi beni tamamen aptallaştırmıştı. Kakaoda zehir bulunmasını baştan asla kabul etmiyordu da, bu tahlile ne lüzum vardı yâni.</p>

  <p>Ertesi gün, Mrs. İnglethorp&rsquo;un cenaze merasimi yapıldı. Öğlene yakın bir zamanda aşağıya John&rsquo;ın yanına indiğimde, o bana; Mr. İnglethorp&rsquo;un bugün şatodan ayrılacağını, bunu kendisinin istemiş olduğunu söyledi.</p>

  <p>- Gideceğine seviniyorum vallahi, Hastings. Şu karmakarışık durumdan kurtulacağız. Adamın yüzüne bakmak zorunda kaldıkça utanç duyuyorum. Ona karşı takındığımız tavırlar ve tutum pek de parlak değildi. Üstelik: bir de haksız yere adamdan şüpheye düştük. Gerçi bütün deliller de baştan onun aleyhindeydi ya... Bu sebeple de bizi dışardan kimse ayıplamaz sanırım. Senin anlıyacağın dostum, gitmesine son derece memnun oldum. Üstelik onun bu şatoda emirler vermesine, hükmetmesine de tahammül edemiyecektim, sanırım. Her ne halse, yine de paralara o kondu ya... Bana gelince, babamdan kalan servetimle bu malikâneyi idare edebileceğimi umuyorum. Şimdilik Lawrence de bizden ayrılmaya niyetli değil. Tabiatiyle onun da burada hissesi var,</p>

  <p>Alfred İnglethorp&rsquo;un gideceği için, bu gidiş şerefine o sabah neşeli ve tatlı tatlı bir kahvaltı ettik. Bu kaç gündür ettiğimiz kahvaltıların en güzeliydi. Hele Cynthia&rsquo;nın neşesi, hepimize aksetti. Artık o da kendini toparlamış gibiydi. Konuşuyor espriler yapıyor, canlı hareketlerle bize de neşe aşılıyordu. İçimizde yalnız Lawrence, neşemize iştirak etmiyor, kederli ve tabii olmayan bir sinirlilik içinde bulunuyordu.</p>

  <p>Günlük gazeteler, cinayet olayıyla ilgili başlıklar atıyorlardı. Eve gazete veya fotoğrafçıların biri geliyor, biri gidiyordu. Gazetecilerden başka, tahkikat işiyle ilgilenen iki detektif (Japp ve arkadaşı) de şatoda araştırmalarına devam ediyorlardı. Şimdilik onların da icraatı, bir iki kişiyi sorguya çekmek veya şuraya buraya sokulmaktan ibaret. Ama neye karar verdiklerini veya ne yapmak istediklerini kimsenin bildiği yok. Çok ketum davranıyorlar. İşte bütün bu faaliyetler, Cavendish ailesinin canını sımakta devam ediyor ve azaplarından kurtulma imkânı bırakmıyordu.</p>

  <p>Kahvaltıdan önceydi. Dorcas yanıma sokularak esrarengiz bir sesle benimle özel bir şekilde konuşmak imkânı olup olmadığını sordu:</p>

  <p>- Hay-Hay. Olur, dedim.</p>

  <p>- Belki hatırlarsınız... Arkadaşınız M. Poirot, evde yeşil elbisesi olan var mı diye sormuştu bana. Bu hanımına son derece bağlı hizmetçinin sözleri beni çok heyecanlandırdı birden ama, bu heyecanımı gizlemeğe muvaffak oldum. Şimdi nefsime tamamen hâkimdim.</p>

  <p>- Kimin varmış? Öğrenebildin inşallah, diye kısık bir sesle mırıldandım.</p>

  <p>- Hayır efendim, fakat sonradan hatırladım. Eskiden bizim küçükbeyler kıyafet balosu yaparlardı burada. Öğünlerden kalma rengârenk ve biçim biçim elbiseler, yukarda tavanarasında durur. İsterseniz orayı bir gözden geçirin. İçinde belki yeşil renkli bir elbiseye rastlarsınız diye düşünmüştüm de.</p>

  <p>Bize etmiş olduğu bu yardımdan ve hele iyi niyetinden dolayı Dorcas&rsquo;a hararetle teşekkür ettikten sonra doğru köyün yolunu tuttum. Maksadım Poirot&rsquo;yu bularak Dorcas&rsquo;ın anlattıklarını kendisine nakletmek ve araştırma yapmasını söylemekti.</p>

  <p>Fakat henüz Styles Şatosunun sınırını aşmamıştım ki, Poirot ile burun buruna geldik. Evdeki son değişiklikleri, İnglethorp&rsquo;un gitmek isteyişini, bilhassa Dorcas&rsquo;ın anlattıklarını bir bir naklettim.</p>

  <p>Kimseye görünmemek amacıyla binaya, açık pencerelerden birinden süzüldük. Sessizce holden geçtik ve tavan arasına çıkmaya muvaffak olduk.</p>

  <p>Bizi kimse görmemişti.</p>

  <p>Rutubet ve küf kokulu koskoca holde, bütün duvar boyunca bir dolap göze çarpıyordu. Hiç vakit kaybetmeden çalışmaya koyulduk. On dakika sonra dolabın içindeki şeyler yerlere dökülmüştü bile... Elbiseleri teker teker gözden geçirmeye başlayan M. Poirot, eline geçirdiği iki ayrı yeşil renkli elbisenin kumaşını muayene ederken, ümitsizlikle içini çekti. Bu araştırmadan umduğunu bulamadığını da sözlerine ekledi.</p>

  <p>Çıkardığımız eşyaları tekrar yerlerine yerleştirmeye başladık. Bu sırada dostumun bir hayret çığlığı kopardığını duydum. Bana seslendi:</p>

  <p>- Hastings buna bak, dostum. Nedir bu? Elinde, gerçeğine tıpatıp benzeyen harikulade bir ustalıkla yapılmış sakal vardı. Bu sakal yepyeni ve hiç örselenmemiş, âdetâ kullanılmamış bir hâlde duruyordu.</p>

  <p>Bu yeni buluşumuz üzerine bir zaman düşünerek vakit geçirdik. Sonra yine çalışmaya koyularak, eşyaları dolaba doldurduk ve Dorcas&rsquo;ı bulmak üzere aşağıya indik.</p>

  <p>Poirot kadını hararetle karşıladı. Bize hazırladığı bu imkân ve yardımdan dolayı onu komplimanlara boğdu. Bu arada evvelce şatoda yapılan kıyafet baloları hakkında malûmat sormayı da ihmal etmedi, tabii... Bu sadık hizmetçinin büyük bir coşkunlukla anlattıklarını, büyük bir tevekkül ve sabırla, kendisini çok ilgilendiriyormuş gibi dinledi, dinledi. Benim sabrım artık tükenmeye başlamıştı. Neyse ki Poirot konuşmaya başladı da, rahatladım.</p>

  <p>- O eğlencelerde ben de bulunmayı o kadar arzu ederim ki... Görür gibi oluyorum şimdi... Mr. Lawrence Cavendish, bu balolardan birinde, yukardaki siyah sakalı takarak şah rolüne girmiştir. Bu role onun çok yakışacağını tahmin ederim.</p>

  <p>Dorcas gülerek:</p>

  <p>- Taktı... Taktı ya... Benim siyah yünlerimden bir miktar istemişti, ben de vermiştim. Gerçeğine benzeyen harikulade güzel bir sakal yapmıştı. Kimse onun takma olduğunu anlamamıştı. Ama ben onun yukardaki dolapta kaldığını bilmiyordum. Bu söylediğim olay çok eskiye aittir. Bu kadar zaman onun orada kaldığını tahmin etmiyordum. Kırmızı perukenin yukarda dolapta olduğunu biliyordum ama, sakalı bilmiyordum. Allah, Allah...</p>

  <p>Hole doğru yürümeye başladık. Bu aralık Poirot düşünceli düşünceli:</p>

  <p>- Anlaşılıyor ki Dorcas, bu siyah sakal hakkında hiçbir şey bilmiyor.</p>

  <p>- Yukarda rastladığımız sakal, aradığımız sakal mı, Poirot?</p>

  <p>- Evet. Düzeltilmiş olduğunu farketmedin mi? Tıpkı İnglethorp&rsquo;un sakalının şekline sokulmuş ve düzeltilmiş. Eski zamandan beri orada hiç el değmeden dursaydı, bu kadar tozsuz, temiz ve örselenmemiş bir durumda olur muydu? Hastings dostum, bu iş çok derin, çok karışık, çok...</p>

  <p>- Peki ama Poirot, onu yukarıya kim koydu, acaba?</p>

  <p>- Zeki biri. O kadar zeki ki, düşünsene Hastings, sakalı öyle bir yere koymuş ki, orada bulunması hemen hemen imkânsız. Kaldı ki bulunsa bile, izahı gayet kolay. Çünkü bu gibi şeyler kıyafet değiştirmek için yapılır. Bu sakalda, kıyafet balolarının kostümleriyle dolu olan bir dolabın içinde. Fakat bizim ondan daha zeki olduğumuz anlaşılıyor, değil mi? Ama bunu ancak biz anlamalıyız. Yoksa katilin kendisi bizim kendisinden zeki olduğumuzu hiç bir zaman anlamamalı. İşimiz çok zorlaşır, dostum, çok...</p>

  <p>Bir müddet susup, düşündü, sonra elini omuzuma dayıyarak:</p>

  <p>- Hastings, diye yeniden söze başladı. Dostum, benim bu evde bir yardımcıya ihtiyacım var. Alınma, sen varsın, ve varlığınla beni ihya ediyorsun. Onu demek istemedim Başka bir yardımcıya daha ihtiyacımız var. Çünkü seninle dost olduğumuzu ve müşterek çalıştığımızı bilmeyen yok. Bana öyle birisi gerek ki, birlikte çalıştığımız hakkında kimsenin içine kuruntu girmesin.</p>

  <p>- John için ne dersin? Gerçi tam aradığın evsafta bir yardımcı değil ama...</p>

  <p>- Onu istemem, ama dur bakayım, aklıma biri geldi. Miss Howard. Ha ne dersin? O işte olabilir. Gerçi beni kara listeye yazmıştır ama, bir defa tecrübe etmeye değer.</p>

  <p>- Kara liste de ne?</p>

  <p>- Öyle ya, İnglethorp&rsquo;u ben beraet ettirdiğime göre, hakkımda iyi kanaat besliyor olamaz.</p>

  <p>Onları konuşturmak işini ben üzerime aldım. Evie&rsquo;ye M. Poirot&rsquo;nun kendisiyle özel şekilde konuşmak istediğini bildirdim. Kütüphane odasında onları buluşturdum. Odaya girdik ve kapıyı kapattım. Sözü hemen Miss Evie Howard aldı:</p>

  <p>- E, söyleyin M. Poirot. Ne var? Dostumun sessiz sedasız durması karşısında biraz daha sabırsızlanarak:</p>

  <p>- Haydi anlatın, işim var rica ederim?</p>

  <p>- Hatırlıyor musunuz? Sizden yardım rica etmiştim.</p>

  <p>- Evet. Ben de İnglethorp&rsquo;un idam edilebilmesi için elimden gelen bütün yardımı yapabileceğimi söylemiştim.</p>

  <p>Dostum biran düşündükten sonra cevap verdi:</p>

  <p>- Siz hâlâ o fikirde misiniz? Yani Mrs. İnglethorp&rsquo;u, Alfred İnglethorp mu zehirliyerek öldürdü?</p>

  <p>- Ya siz ne sanıyordunuz? Elbette ben buna inanıyorum. O herifin üzerinden suçu kaldırmak için gösterdiğiniz esbabı mucibe beni kandırmadı. Bir bakıma düşünelim ki, eczaneden strychnine&rsquo;i o almadı. Peki ama bu ne ifade eder?</p>

  <p>- Bu, zehirlenmenin styrchnine ile değil de arsenik ile olduğunu ifade eder,</p>

  <p>- Ne fark eder? Ha strychnine olmuş, ha da arsenik, ikiside zavallı Emily&rsquo;mi öldürmeğe yeter değil mi? Ben ki bu işi Alfred&rsquo;in yaptığına inanmışım. Onun bu fiili ne şekilde işlediğini düşünmem bile.</p>

  <p>- Demek buna kanisiniz. O halde başka cepheden soru sorayım size... Bu daha sorumluluk yaratabilecek bir sualdir: Kuzeninizin, yâni Alfred&rsquo;in karısını öldürmüş olduğuna mantıkan, bilhassa vicdanen emin misiniz?</p>

  <p>Evie, ferkatla:</p>

  <p>- Hey Allahım, hey Allahım... Bana sabır ihsan et. M. Poirot, ben size daha önceleri de o herifin alçak, vicdansız ve namussuz olduğunu söylememiş miydim? Mr. Hastings daha iyi hatırlar. O adam için, bir gün karısını yatakta boğazlayıvereceğini söylememiş miydim? Ondan her zaman, ama her zaman nefret etmemiş miydim?</p>

  <p>- Evet Miss Howard. Arkadaşım Hastings, yeni geldiği sıralarda aranızda cereyan eden konuşmayı aynen bana nakletmişti. İşte bu konuşmalarınız arasındaki, size ait bir cümle benim dikkatimi fazlasıyla çekti. Demişsiniz ki: «Şayet sevdiğim bir insan öldürülürse, katilin kim olduğu da ortaya çıkarılamazsa, ben şevki tabiimle, katilin kim olduğunu bulup çıkarabilirim. Belki onu delilleriyle isbat edemem ama, kim olduğunu herkese de kabul ettirebilirim» demişsiniz. Bu veya buna benzer bir konuşma.</p>

  <p>- Eveeet, söyledim. Ve siz de bu sözlerimin sonucu olarak Alfred&rsquo;i serbest bıraktırttınız, değil mi?</p>

  <p>- Hayır Miss Howard... Çünkü sizin sevki tabiinizin hedefi Mr. İnglethorp değil...</p>

  <p>- Ne? Ne dediniz?</p>

  <p>- Siz yanlış yoldasınız. Sadece Mr. İnglethorp&rsquo;un katil olmasını arzu ediyor ve yalnız onu katil olarak görmek istiyorsunuz. Yâni sevki tabiinizi iradenizle kısıtlıyor, rahat çalışmasına imkân vermiyorsunuz. Rahat verseydiniz, katilin Mr. İnglethorp olmadığını rahatça sezebilecektiniz. Ve yine de sevki tabiiniz onun mücrim olmadığını size söylemekte. Ve yine size söylemekte ki size... Devam edeyim mi?</p>

  <p>Kadın gözleri yuvalarından fırlayacakmış gibi açılmış bir halle Poirot&rsquo;ya bakıyor ve büyülenmiş gibi bir hali var. Poirot devamla:</p>

  <p>- Alfred&rsquo;e karşı duymuş olduğunuz bu şiddetli kinin sebebini de söyliyeyim mi? Çünkü siz, inanmak istediğiniz şeye inanmamak için nefsinizi zorluyordunuz. Çünkü siz, size asıl katili bulduracak olan sevki tabiinize üstün çıkmaya ve hâkim olmaya çalışıyordunuz.</p>

  <p>Miss Howard:</p>

  <p>- Hayır, hayır, diye feryat etti. Doğru değil bu söylediğiniz sözler. Devam etmeyin, devam etmeyin, duymak istemiyorum. Doğru değil bu sözler.</p>

  <p>Biraz toparlanır gibi olduktan sonra:</p>

  <p>- Evet evet. Kendime bile itiraf etmek istemediğim fikirlerime hâkim olabilmek için bir büyücü olmam gerekiyor. Bu canavarca fikirler yüzünden de kuzenimin üzerinde durdum ve onu itham ettim. Ama bu delice fikirler kafama nereden ve nasıl yerleşti. Anlıyamıyorum, bilemiyorum.</p>

  <p>Detektif ağır ağır başını sallıyarak:</p>

  <p>- Haklıymışım değil mi? Diye bana döndü.</p>

  <p>Miss Howard devam etti:</p>

  <p>- Sizden bir ricam var M. Poirot: Sevki tabiimin söylediği adı bana sormayınız. Yalvarırım sormayınız, çünkü bu adı size söyleyemem. Söyliyemiyeceğim. Zaten böyle birşeyi düşünmek bile çılgınlık olmalı. Hayır hayır imkânı yok, kafamdaki ad değildir.</p>

  <p>- Size o adı sormama lüzum yok Miss Howard, çünkü o adı ben de biliyorum. Benim için yeterli olan taraf, sizinle hemfikir olabilmemiz. Benim de bir sevki tabiim olduğunu kabul edersiniz sanırım. Sizinle birlikte takdir edilen geleceğe karşı çalışıyoruz.</p>

  <p>- Bu hususta benden yardım istemeyiniz M. Poirot. Size yardım edemiyeceğim. Esasen Emily de sağ olsaydı, o da onu harcamazdı.</p>

  <p>- Miss Howard, siz isteseniz de istemeseniz de bana yardımcı olacaksınız. Sizden yardım olarak herhangi bir fiil beklediğim yok. Yalnız fikirlerimizde mutabakat hasıl etmemiz, kısacası müttefik olmamız yeter. Yalnız birşey var ki...</p>

  <p>- Neymiş o?</p>

  <p>- Onu göz hapsinde bulundurmak.</p>

  <p>Evie pişman ve mahzun başını önüne eğerek:</p>

  <p>- Çaresiz. Zaten onu göz hapsinden uzak bırakmak, yani yaptıklarını gözetlememek elimden gelmiyor ki... Her zaman gözetliyorum... Ama bunu yanılmış olduğumu kendi kendime inandırmak maksadıyla yapıyorum.</p>

  <p>- Şayet yanılırsak birşey kaybetmiş olmayız Miss Howard. Hattâ sizin maneviyatınız bakımından kazanırız bile. Buna ben de memnun olurum. Bana itimat ediniz ki, benim hissiyatım sizinkiyle birleşiyor. Ama yanılmıyorsak, ki bu yüzde yüze yakın bir ihtimal. O zaman siz hangi tarafı tutarsınız?</p>

  <p>- Oh M. Poirot. Bilmiyorum, bilemiyorum. Şaşırmış kalmışım.</p>

  <p>- Haydi canım, söyleyiverin.</p>

  <p>- Kadın başını avuçları içinde sıkıyor, ovuşturuyor, iki yana sallıyordu. Mütereddit görünüyordu. Fakat bir ara ansızın başını dikti, şöyle bir doğrularak:</p>

  <p>- Evelyn Howard, demin saçmalayan kadın değildir, M. Poirot. Evelyn Howard daima adaletin yanıbaşındadır. Bunu böylece bilmenizde fayda vardır.</p>

  <p>Ayağa kalktı, mağrur bir edâ ve azimli adımlarla odadan çıktı.</p>

  <p>Poirot onun arkasından:</p>

  <p>- İşte Hastings. Şimdi en kıymetli yardımcımı buldum. Bu kadının hissi kadar, aklı selimi de var. Sevki tabiiye mâlik olmak fevkalâde bir meziyettir. İnsan bildiğine de inanamaz, bildiğini de iddia edemez. Ama o her zaman kendi kudretini sahibine hissettirir.</p>

  <p>- Poirot. Sen ve Evie neye karar verdiğinizi biliyorsunuz. Konuştuklarınızı yalnız kendiniz anladınız. Fakat benim karanlıklar içinde bulunduğumu unuttun galiba.</p>

  <p>Böyle acı ve soğuk soğuk söylendikten sonra da ilâve ettim:</p>

  <p>- Haydi bakalım Poirot, beni de tenvir etmenin zamanı geldi de geçti bile, dedim.</p>

  <p>Poirot şöyle bir yandan süzdü beni, uzun uzun süzdü ama. Sonra başını sallıyarak:</p>

  <p>- Olmaz dostum olmaz, dedi. Bu sırrı bilmek için iki kişi bile fazladır. Hele üçüncüsü asla. Beni anlıyorsun değil mi?</p>

  <p><span class="t8">&nbsp;</span></p>
</body>
</html>
