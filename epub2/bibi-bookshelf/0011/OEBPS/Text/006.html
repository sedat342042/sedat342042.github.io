<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Poirot Sahnede</title>
</head>

<body>
  <h1 class="h11">Poirot Sahnede</h1>

  <p>Tam Belçikalı hafiyenin evine varırken birinin arkamdan koşa koşa gelmekte olduğunu farkettim. Bu, İnglethorp&rsquo;tu. Şimdiye kadar neredeydi? Evde olmamasını neyle izah edebilecekti?</p>

  <p>- Aman yarabbim. Mr. Hastings, nedir başımıza gelen bu felâket. Zavallı karıcığım.</p>

  <p>- Neredeydiniz? Dedim.</p>

  <p>- Dostum Derby beni geç vakte kadar alıkoydu. Oradan çıktığım zaman vakit geceyarısını bir hayli geçiyordu. Birden akşam çıkarken anahtarı almayı unuttuğumu farkettim. Geceyarısından sonra sizleri uyandırmamak için Derby&rsquo;de kaldım.</p>

  <p>- Olayı nereden öğrendiniz?</p>

  <p>- Wilkins biraz önce bizi uyandırarak haber verdi. Ah, zavallı Emily. Ne fedakâr, ne asil bir kadındı.</p>

  <p>- İşim biraz acele, diyerek biran evvel yanından ayrılmak istedim. Nereye gittiğimi sormadığı için de şükrettim.</p>

  <p>Birkaç saniye geçmişti ki, Poirot&rsquo;nun kapısını çalıyordum. Üst kattan açılan bir pencereden, dostumun ihtiyatlı başı gözüktü. Beni bir hayret sesiyle karşıladı. Trajediyi kısaca anlattım ve kendisinin yardımına ihtiyacımız olduğunu söyledim.</p>

  <p>- Bekle geliyorum. Dur kapıyı açayım. Ben giyinirken de olayı etraflıca anlatırsın, dedi.</p>

  <p>Odasına çıktığımda bir iskemle çekerek oturdum. Misafir olarak şatoya geldiğimden beri geçen olayları en ince teferruatına kadar anlattım. Kadının ölürken «Alfred, Alfred..» diye canhıraş haykırışını, kocasının evde bulunmayışını, bir gün evvelki kavgayı, Mary ile kaynanası arasındaki münakaşayı. Mrs. İnglethorp&rsquo;un Miss Howard&rsquo;ı kovuşunu. Daha doğrusu hepsini, herşeyi anlattım.</p>

  <p>Poirot sakin sakin gülümseyerek:</p>

  <p>- Çok heyecanlanmışsın. Daha sakin bir zamanında bütün bunları bir defa daha anlatırsın. Mühim olan kısımları alır, ehemmiyetsiz teferrüatı bir yana bırakırız.</p>

  <p>- İyi ama, bunlar mühim değil diye teferrüatları nasıl ayırdedebileceksin. Benim aklımın almadığı taraf da bu ya.</p>

  <p>- Yavaş yavaş sen de herşeyi öğrenirsin. Bununla beraber senden memnunum. Müthiş bir hafızan var ve bana bunları anlatmakla, sadakatla anlatmakla yardımcı oldun. Yalnız, biraz önce söylediğim gibi şimdi çok heyecanlısın. Onun için de bana ev sahibesinin dün gece ne yediğini söylemeyi unuttun.</p>

  <p>Şaşkın şaşkın:</p>

  <p>- Bilmem, hatırlıyamıyorum. Herhalde görmemiş olmalıyım.</p>

  <p>- Görmemiş mi olacaksın? Ama dostum, bu işte en mühim nokta da bu.</p>

  <p>- Bunun ehemmiyetini anlıyamıyorum. Hatırlayabildiğime göre fazla bir şey yemedi. Canı çok sıkılmış görünüyordu. İştihasının yerinde olmaması da çok tabii.</p>

  <p>Poirot düşünceli bir tarzda başını sallıyarak:</p>

  <p>- Evet, çok tabii.</p>

  <p>Ve bir çekmeceden çıkardığı çantayı alarak bana döndü:</p>

  <p>- Hazırlandım. Haydi gidip olayı yerinde inceliyelim.</p>

  <p>Şato görününceye kadar yolda hiç birşey konuşmadık.</p>

  <p>Poirot&rsquo;nun görünüşü, onun derin düşüncelere daldığı intibaını yaratıyordu. Tam parkın kapısından girerken, beynimi kurcalamakta olan bir soruyu, duyulacak şekilde mırıldandım:</p>

  <p>- Mrs. İnglethorp&rsquo;un akşam ne yediğini sormana sebep ne? Niçin sordun? Sorduğun andanberi kafamı patlatırcasına bu soruya cevap arıyor, bulamıyorum.</p>

  <p>- Sana söylememem için sebep yok. Tahminime göre Mrs. İnglethorp, styrichnine zehiriyle zehirlenmiştir. Özellikle kahveye karıştırılabilecek zehir.</p>

  <p>- Yaaa?</p>

  <p>- Kahveler saat kaçta verildi?</p>

  <p>- Aşağı yukarı saat sekizde.</p>

  <p>- Bu duruma göre saat sekizle sekiz buçuk arasında kahvesini içmiş olmalı. Sekiz buçuktan sonra içmesi imkânsız herhalde. Oysaki strychinine tesirini derhal gösterir. Fakat Mrs. İnglethorp sabahın beşine doğru kriz geçirdiğine göre, yâni tam dokuz saat midede rahat durduğuna göre... Ama birşey var. Zehir yemekle hemen hemen aynı zamanda alınmış. Kahveler yemekten hemen sonra geldi, değil mi?</p>

  <p>- Evet.</p>

  <p>- Zehir yemekten hemen sonra alındığına göre, tesiri gecikmiş olması normal karşılanabilir. Yalnız aklıma, biraz evvel söylediklerin takılıyor. Sen, kadının yemekte fazla birşey yemediğin söyledin. Buna rağmen nasıl oluyor da, zehir dokuz saat sonra tesirini icra edebiliyor. İşte bu taraf tuhaf. Her neyse... Otopsi sonucunda herhalde elimize bâzı ipuçları geçecektir.</p>

  <p>Eve geldiğimizde bizi karşılayan John oldu. Yüzünden yorgunluk ve bitkinlik okunuyordu.</p>

  <p>- Korkunç bir olay, M. Poirot dedi. Olayın bir dedikoduya sebebiyet vermemesi için ketum davranılması gerektiğini Hastings size söylemiştir, sanırım.</p>

  <p>- Anlıyorum. Mesele dal budak salmadan halledilecektir.</p>

  <p>John bu teminatla içi rahatlamış bir hâlde bana dönerek:</p>

  <p>- İnglethorp&rsquo;un eve döndüğünü biliyor musun?</p>

  <p>- Evet. Poirot&rsquo;ya giderken kendisine rastlamıştım.</p>

  <p>- En güç şey ne biliyor musun? Ona ne şekilde davranacağımı kestiremiyorum.</p>

  <p>Poirot, yavaşça ama birden sordu:</p>

  <p>- Uzun zaman güçlük çekmiyeceksiniz? dedi.</p>

  <p>John şaşırır gibi oldu. Bu sözlerin taşıdığı anlamı kavrıyamamışa benziyordu. Doktor Bauerstein&rsquo;in verdiği anahtarları Poirot&rsquo;ya uzatırken kekeledi:</p>

  <p>- Alın bunları lütfen... Görmek istediğiniz herşeyi ve heryeri görünüz.</p>

  <p>Detektif sordu:</p>

  <p>- Odalar kilitli miydi?</p>

  <p>- Evet. Bauerstein kilitledi ve açmamızın doğru olmıyacağını söyledi.</p>

  <p>Poirot, başıyla tasdik etti:</p>

  <p>- Demek ki, doktor, zehirlenmeden tamamen emin.</p>

  <p>Sonra John&rsquo;a doğru bakarak:</p>

  <p>- Bu bizim için problemi kolaylaştırıyor, dedi.</p>

  <p>Hep beraber, trajedinin olduğu odaya, yukarı kata çıktık.</p>

  <p>Poirot odaya girince kapıyı kilitledi. Merakla odayı araştırmaya başladı. Bir yerden, diğer bir hedefe çevik hareketlerle ve merakla gidip geliyordu. Ben, odadaki izlerden herhangi birisini bozmamak için, kapının yanından ayrılmıyordum. Ona yardımcı olabilmek için, bütün tecessüsümü yenerek yanına yaklaşmamakla işini kolaylaştırdığımdan dolayı, bana müteşekkir görünmeyen Poirot, nihayet insafa gelmiş olmalı ki:</p>

  <p>- Ne duruyorsun orada? diye seslendi. Yerimden kımıldamadan burada durmamın sebebini söyledim:</p>

  <p>- Ayak izlerini bozmaktan korktum, dedim.</p>

  <p>- Ne ayak izleri, dostum? Ne kafa? Odaya bir ordu adam girip çıkmış, ayak izi mi kalır? Buraya gel. Bana yardımcı ol. Şimdilik şu çantamı yere bırakıyorum.</p>

  <p>Yazı masasının üzerinde, anahtarı kilidine takılmış bir çekmece görünüyordu. Poirot bakışlarını oraya dikti. Çekmeceye yaklaştı, anahtarı kilidinden çıkardı ve uzun uzun tetkik etti. Sonra da, tetkik etmem için bana uzattı. Fakat ben, bu ufacık demir parçası üzerinde dikkati çekecek hiçbir şey göremedim. Bu, alelade bir Yale tipi anahtardı. Sapında bükülmüş bir kordon vardı.</p>

  <p>Bu iş bitince, kırılan kapıyı muayene etmeye başladı. Kırılmadan evvel, gerçekten de kilitli mi, değil miydi diye incelemeye koyuldu. En son, Cynthia&rsquo;nın odasına açılan kapıya gitti. Evvelce de söylemiş olduğum gibi bu kapı da sımsıkı kilitliydi ve sürgülüydü. Poirot sürgüyü çekti, kapıyı birçok defalar açıp kapadı. Bu işleri yaparken büyük bir itina gösteriyor ve hiç ses çıkartmamaya çalışıyordu. Birden, sürgüye dikkatle bakmaya başladı, birşey dikkatini çekmişti herhalde. İğilerek bu şeyi tetkik etti, sonra çantasından bir pens çıkararak o şeyi bulunduğu yerden aldı ve bir zarfın içine koydu.</p>

  <p>Tuvalet masasının üzerinde bir tepsi vardı. Tepsinin üzerinde ufacık bir tepsi, ve bir kamineto vardı. Cezvenin dibinde gayet az ölçüde koyu renkli mayi vardı. Kirli ve boş bir fincan, tabağıyla beraber tepsinin yanıbaşına konmuştu.</p>

  <p>Bunları görünce kuvvetli ve kıymetli bir ipucu ele geçirdiğimizi düşündüm. Poirot, parmağını cezveye daldırarak, sıvıyı ağzına sürdü, yaladı ve yüzünü buruşturdu:</p>

  <p>- Sanırım rumla karışık kakao.</p>

  <p>Karyolanın başucunda yere yıkılan küçük masanın yanına gittik. Masanın üzerinde olduğunu tahmin ettiğimiz eşyalar; bir abajur, birkaç kitap, kibritler, bir deste anahtar, ve parçalanmış bir kahve fincanı. Bunların hepsi, halının üzerinde serpilmişti.</p>

  <p>Dostum:</p>

  <p>- İşte bu tuhaf dedi.</p>

  <p>- Ben ise, itiraf etmeliyim ki, ortada tuhaf görülen hiç birşey göremiyorum.</p>

  <p>- Hayret. Sahi dostum, birşey göremiyor musun? Lâmbaya dikkat et. Abajurun ikiye ayrılmış olması da mı sana birşey anlatmıyor?</p>

  <p>- Yoo.</p>

  <p>- Abajurun sadece ikiye ayrılmış olmasına mukabil, kahve fincanının tuzla buz olması birşey ifade etmiyor mu?</p>

  <p>- Ee, bundan ne çıkar yâni... Belki biri üzerine basmıştı.</p>

  <p>Poirot, izahı imkânsız bir garip gülümseyişle tasdik etti:</p>

  <p>- Evet, söylediğin tamamen doğru. Üzerine biri basıp ezmiş.</p>

  <p>Eğildiği yerden doğrularak şömineye doğru ilerledi. Her sinirli olduğu zaman yaptığı gibi, parmaklarını her şeye dokunduruyordu.</p>

  <p>- Dostum Hastings, kahve fincanını birisi bilhassa ezdi. Çünkü fincanda strychnine vardı.</p>

  <p>Şaşkınlıktan cevap veremedim. Bununla beraber bana anlatmasını istemenin doğru olmıyacağını düşünerek sustum. Poirot pozisyonunu bozmadan bir iki dakika olduğu yerde kaldıktan sonra tekrar araştırmalarına başladı. Yerden aldığı anahtar destesindekileri birer birer inceledikten sonra içlerinden parlak ve yeni bir tanesini seçti. Yazıhanenin üzerinde duran mor kadife kaplı çekmeceye anahtarı soktu. Kapak derhal açıldı. Poirot çekmeceyi tekrar kapattıktan sonra anahtar destesini cebine attı.</p>

  <p>- Hastings, bir ara çekmecenin içindeki kâğıtlara bakmaya hakkım olmadığını düşündüm ama, tahkikatın selâmeti bakımından bakmak da lâzım, ne dersin?</p>

  <p>Çeviklikle yürüdü ve lâvaboyu tetkike başladı. Odanın sol tarafına rastlıyan penceresinin altına eğildi. Kahverengi halının üzerinde bir leke görünüyordu. Poirot bununla da ilgilenerek yere diz çöktü. Lekeye önce dokundu, sonra da kokladı.</p>

  <p>En sonunda da bir cam tübün içine cezvedeki kakaodan birkaç damla akıttı ve ağzını sımsıkı kapattı. Cebinden bir bloknot çıkartarak, söylene söylene yazmaya başladı.</p>

  <p>- Bu odada ilginç olarak altı şeye rastladık. Birer birer yazalım: 1 - Tuzla buz olmuş bir kahve fincanı. 2 - Üzerinde anahtar bulunan bir çekmece. 3 - Pencere dibindeki leke.</p>

  <p>- Bu leke daha önce de olmuş olabilir, dedim.</p>

  <p>- Hayır dostum. Leke hâlâ nemli ve kahve kokuyor. 4 - Bir parça yeşil kumaş. Birkaç iplikten ibaret bir kumaş ama, rengi tefrik edilebiliyor.</p>

  <p>- Zarfa koyduğun şeyler demek bunlardı?</p>

  <p>- Bu pek de mühim bir buluş olmıyabilir. Belki de Mrs. İnglethorp&rsquo;un elbisesine ait ipliklerdir. Bakarız. 5 - İşte bu...</p>

  <p>Yazı masasının önündeki kahverengi halıya damlamış mum lekesini gösterdi. Tavrı gayet dramatikti.</p>

  <p>- Bunun, dün gece yere damladığı muhakkak. Eğer daha önce damlamış olsaydı hizmetçiler silmiş olmaları gerekirdi.</p>

  <p>- Evet, dedim. Herhalde dün gece olmuştur. Hepimizin heyecanı son hadde varmıştı. Belki de Mrs. İnglethorp damlatmıştır.</p>

  <p>- Siz buraya bir mum getirmiştiniz değil mi?</p>

  <p>- Evet. Mum Lawrence Cavendish&rsquo;in elindeydi. Ama hali pek perişandı. Şurada bir yere dikkatle ve endişeyle bakıyordu.</p>

  <p>Böyle söyliyerek şöminenin üzerine rastlıyan rafı gösterdim.</p>

  <p>- Orada ne gördüyse onu sanki felce uğratmıştı.</p>

  <p>- İşte bu, en enteresan nokta. Çok dikkati calip.</p>

  <p>Bakışlarıyla duvarı deliyordu sanki.</p>

  <p>- Ama herhalde bu damla onun mumundan damlamamıştır. Mr. Lawrence&rsquo;in mumu işte şurada. Hâlâ tuvalet masasının üzerinde duruyor. Onun mumu pembe. Yerdeki damla Mrs. İnglethorp&rsquo;un mumundan da damlamış olamaz. Çünkü onun mumu yok. Geceleri okuyabilmesi için yalnız lâmba kullanıyor.</p>

  <p>- Peki, o halde ne düşünüyorsun? Diye sordum.</p>

  <p>Bu sualime cevap vermek istemediğini belirtecek şekilde omuzlarını silken Poirot, arkasını döndüğünde, hemen başka bir soru yetiştirdim:</p>

  <p>- Altıncı ilginç nokta hangisi? Tahminimce nümune almış olduğun kakao olmalı.</p>

  <p>- Hayır. Şimdilik altıncı noktayı söylemeye niyetim yok.</p>

  <p>Etrafa bir göz gezdirdikten sonra tereddütle sordu:</p>

  <p>- Bu odada yapılacak başka birşey kalmadı, ama...</p>

  <p>Gözleri şöminedeki küllere takılmıştı.</p>

  <p>- Ama, diye tekrarladı. Ateş yakar ve yokeder. Fakat bazı hallerde tesadüfen yok etmemiş de olabilir. Şansımızı bir deneyelim.</p>

  <p>Şöminenin önüne çöktü ve ellerinin alışık hareketlerle külleri küreğe boşalttığına şahit oldum. Bu işe büyük bir dikkat ve itina gösteriyordu. Birden bir sevinç çığlığı atarak bana döndü ve:</p>

  <p>- Hastings, çabuk bana pensleri ver, dedi.</p>

  <p>Pensleri uzattıktan az bir zaman sonra dostumun doğrulduğunu gördüm.</p>

  <p>- Buna ne buyrulur azizim? Bunun hakkındaki düşünceniz ne olmalı?</p>

  <p>Heyecanlandığı, hafifçe titreyen parmaklarından belli oluyordu. Bu parmakların arasında küçük bir kâğıt parçası görülüyordu. Onun bukadar ehemmiyetli gördüğü kâğıdı elime aldım ve muayene ettim. Hiçbir ehemmiyetli taraf göremediğim bu kâğıda dostumun gösterdiği ilgi beni şaşırtmıştı. Ama beynimde şimşek gibi bir fikir parladı ve bağırdım:</p>

  <p>- Bu muhakkak bir vasiyetname parçası olmalı, Poirot.</p>

  <p>- İyi bildin Hastings.</p>

  <p>Kâğıdı Poirot&rsquo;ya uzatırken başım dönüyordu. Artık açıklıkla düşünemez olmuştum. Karmakarışık bir işti bu. Vasiyetnamenin yakılmasına sebep neydi ve kim yakmıştı? Bunu yakan, yere mum damlatan kimse miydi? Herhalde o olmalıydı. Aklımı karıştıran en esaslı nokta, kapıların kilitli olmasına rağmen, içeri nasıl girebilmiş, vasiyetnameyi yaktıktan sonra da nasıl çıkabilmişti.</p>

  <p>Dostum beni düşüncelerimden ayırdı:</p>

  <p>- Haydi Hastings, gidelim artık. Mrs. İnglethorp&rsquo;un oda hizmetçisine birkaç şey soracağım. Adı Dorcas&rsquo;tı değil mi?</p>

  <p>Alfred İnglethorp&rsquo;un odasına geçtik. Poirot bu odayı da bir müddet inceledi. Kapıları kilitledi ve anahtarları da cebine yerleştirdikten sonra aşağı kata indik. Poirot&rsquo;yu ev sahibesinin çalışma odasına bıraktıktan sonra Dorcas&rsquo;ı bulmağa gittim.</p>

  <p>Hizmetçiyle geri döndüğümde Poirot&rsquo;yu bıraktığım yerde bulamadığım zaman fena halde bozulmuştum.</p>

  <p>- Poirot, Poirot yahu, neredesin?</p>

  <p>- Buradayım.</p>

  <p>- Orada ne işin var?</p>

  <p>Bahçeye bakan alçak pencerelerden birinin bahçe tarafındaydı ve çiçeklerin üzerine eğilmiş birşeyler yapıyordu. Benim pervazdan sarktığımı görünce:</p>

  <p>- Harikulade şeyler, diye mırıldandı. Şu çeşitli çiçeklerin güzelliğine bak azizim.</p>

  <p>- Ben onları dün de görmüştüm. Sen gel buraya, Dorcas&rsquo;ı getirdim.</p>

  <p>- Geliyorum ama sen şu çiçeklerin güzelliğine bir bak hele.</p>

  <p>Hayret ve biraz da hiddetle söylendim:</p>

  <p>- Poirot içeri gel rica ederim. Bu iş daha mühim olmalı. Çiçeklerin güzelliğiyle geçirecek zamanımız olmadığını sanıyorum.</p>

  <p>- Dostum, şu görünüşteki letafete bak. Bu derece lâtif bir begonyanın da ehemmiyetli olmadığını nereden biliyorsun ki?</p>

  <p>Yapabileceğim başka birşey olmadığını anlayınca omuzlarımı silkerek içeri çekildim. Israrın bir netice vermiyeceğini idrâk etmiştim.</p>

  <p>Dorcas kapının önünde ve ayakta kalmıştı. Ellerini önüne kavuşturmuştu. Başlığının altından dalgalı beyaz saçları görülüyordu.</p>

  <p>Poirot&rsquo;nun gönlü olmuş olacak ki, içeri girebildi şükür. Dorcas&rsquo;a oturması için iskemle verdi ve kadın da minnetle mırıldandı:</p>

  <p>- Mersi, efendim.</p>

  <p>- Burada ne kadar zamandır bulunuyorsunuz?</p>

  <p>- On senedir, efendim.</p>

  <p>- Ooo. Hayli uzun bir zaman. Hanımınızı severdiniz değil mi?</p>

  <p>- Beni hiç incitmedi. İyi muamele ederdi.</p>

  <p>- O halde soracağım sorulara cevap vereceksiniz.</p>

  <p>- Hay, hay, efendim.</p>

  <p>- Başlıyalım öyleyse... Dün öğleden sonra hanımınız biriyle kavga etmişti değil mi?</p>

  <p>- Evet. Mr. İnglethorp&rsquo;la.</p>

  <p>- Bu kavga saat kaçta oldu?</p>

  <p>- Tam olarak bilmiyorum ama, öğle yemeğinden sonraydı. Çay zamanına çok zaman vardı. Belki dört sularındaydı. Koridordan geçerken, bu odada bir bağrışma duydum. Gerçi kapı kapalıydı ama, hanımımın sesini duyunca durup dinledim. Sesi hâlâ kulaklarımdan gitmiyor. «Beni aldattın, yalan söyledin bana» diyordu. Mr. İnglethorp&rsquo;un sesi yavaş çıktığı için ne söylediğini anlıyamadım. Tekrar hanımımın sesi yükseldi: «Buna nasıl cesaret edebilirsiniz? Ben sizi parayla tuttum. Sizi besleyip, giydirdim. Herşeyinizi bana borçlusunuz. Bunların karşılığı bu mu olmalıydı? Adımı kirlettiniz.» Mr. İnglethorp&rsquo;un dediklerini yine duymadım. Bayan yine devam etti: «Ne derseniz deyin, vaziyeti değiştiremezsiniz. Ödevimi idrâk ediyorum şimdi. Kararım kesindir. Karı-koca arasında anlaşmazlık çıktı demelerini önlemek için, sizden ayrılmayı düşünmüyorum, ama çok şey kaybettiniz.» Dışarı çıkacaklarını sanarak çekildim.</p>

  <p>- Duyduğunuz yavaş sesin Mr. İnglethorp&rsquo;a ait olduğuna emin misiniz?</p>

  <p>- Tabii efendim. Başkasının olduğunu tahmin edemem.</p>

  <p>- Peki daha sonra ne oldu?</p>

  <p>- Sonra tekrar hole döndüm. Durumda bir değişiklik yoktu. Saat beşte Mrs. İnglethorp zili çaldı. Çayı odasına getirmemi emretti. Durumunda bir değişiklik dikkatimi çekti. Yüzü altüst olmuştu. «Dorcas» dedi. «Canımı çok sıkan bir olay oldu.» Vah vah, efendim, diye cevap verdim. Çok üzüldüm, bir fincan çay içiniz iyi gelir, dedim. Elinde bir kâğıt vardı. Mektuba benziyordu ama emin değilim. Bildiğim kadarı bu kâğıt yazılıydı. Bakıp da anlıyamıyormuş gibi bu kâğıda bakıyordu. Mırıldanarak «İşte şu bir iki kelime herşeyi değiştirdi» dedi. Sonra bana dönerek: «Erkeklere inanmamalısın aziz Dorcas. Onlar güvene lâyık değildirler. Nasıl hareket edeceğimi kestiremiyorum. Karı - koca arasındaki rezalet çok çökertici. Kendimi tutabilseydim de bu konuyu açmasaydım keşki...» Bu aralık Mrs. Cavendish içeri girince hanımım konuşmamızı kesti.</p>

  <p>- O yazılı kâğıt hâlâ elinde miydi?</p>

  <p>- Evet, efendim.</p>

  <p>- Acaba daha sonra ne yapmıştır?</p>

  <p>- Bilemem ama, tahminime göre mor çekmeceye saklamış olmalı, efendim.</p>

  <p>- Kıymetli yazıları hep o çekmeceye mi koyardı?</p>

  <p>- Umumiyetle. Her sabah çekmecesiyle aşağı iner, akşamları da beraberinde çıkarırdı.</p>

  <p>- Anahtarını kaybetmesi ne kadar oldu?</p>

  <p>- Öğle yemeğinde anahtarın kaybolduğunu farketti. Bana aramamızı teklif etti. Canı çok sıkılmıştı.</p>

  <p>- İkinci bir anahtarı vardı değil mi?</p>

  <p>- A, elbette, tabii efendim.</p>

  <p>- Kaybolan anahtar bu mu?</p>

  <p>Çekmecenin üzerinde bulduğu anahtarı gösterdi.</p>

  <p>Hizmetçinin gözleri dehşetle açıldı.</p>

  <p>- Evet efendim. Tâ kendisi. Fakat siz nerede buldunuz bunu? Benim aramadığım yer kalmadı.</p>

  <p>- Hanımınızın koyu yeşil bir elbisesi var mıdır?</p>

  <p>- Hayır, efendim.</p>

  <p>- Öyleyse, kimin var?</p>

  <p>- Bayan Cynthia&rsquo;nın muslinden yeşil bir akşam tuvaleti vardır.</p>

  <p>- Sormak istediğim o değil. Evde başkalarının giydiği günlük yeşil elbisesi olan var mı?</p>

  <p>- Hayır.</p>

  <p>Bu cevap üzerine Poirot hayal kırıklığını belli etmemeğe çalışarak yeni bir soru sordu:</p>

  <p>- Hanımınız bu gece uyku hapı almış mıydı?</p>

  <p>- Almadığına eminim. Çünkü kutu boştu. İki gün önce son hapı almıştı. Yenisini de yaptırtmamıştı.</p>

  <p>- Bize verdiğiniz bilgilere teşekkür ederim. Bir de şuna cevap verin: Hanımınız size dün hiç bir kâğıt imzalattı mı?</p>

  <p>- Kâğıt mı? Hayır, efendim.</p>

  <p>- Dün akşam döndüklerinde Mr. Hastings ile Mr. Lawrence, Mrs. İnglethorp&rsquo;u mektup yazarken görmüşler, kime yazdığını biliyor musunuz?</p>

  <p>- Bilemiyeceğim efendim. O akşam izinliydim. Ama, Annie&rsquo;nin size bu hususta bilgi verebileceğini sanırım. Dikkatsiz olmasına rağmen ondan bilgi alabileceğinizi umarım. O kadar dikkatsiz ki, dün akşamki kahve fincanlarını bile henüz kaldırmamış. Her işe benim bakmam icabediyor.</p>

  <p>Poirot elini kaldırarak:</p>

  <p>- Madem ki fincanların kaldırılmasını unutmuşlar, rica ederim Dorcas, siz de dokunmayınız onlara. Bir görmek istiyorum. Şimdi siz söyleyin bakalım: Dün akşam siz kaçta izine çıktınız?</p>

  <p>- Altıya doğru.</p>

  <p>- Size soracaklarım bu kadar. Mersi Dorcas. Haa, bir dakika.</p>

  <p>Detektif ehemmiyet vermiyormuş gibi görünerek pencereye yaklaştı.</p>

  <p>- Çiçekleri çok beğendim, kaç bahçıvanınız var?</p>

  <p>- Üç kişi var şimdilik. İhtiyar Manning, genç William, bir de pantalonlu kadın bahçıvan.</p>

  <p>- Peki. Lütfen Annie&rsquo;yi çağırınız.</p>

  <p>Dorcas odadan çıkınca arkadaşıma merakla sordum.</p>

  <p>- Mrs. İnglethorp&rsquo;un uyku ilâcı alacağını nereden çıkardın? En mühimi de çekmecenin anahtarının kaybolduğunu ve anahtarın ona ait olduğunu nasıl keşfedebildin?</p>

  <p>- Birer birer sor dostum. Uyku ilâcını keşfetmeme sebep şu kutu oldu, diyerek bütün eczanelerde rastlanan bir mukavva kutu gösterdi.</p>

  <p>- Bunu tuvaletin çekmecesinde buldum. Ve altı numaralı noktayı bu teşkil etti.</p>

  <p>- Şu halde bunun ehemmiyeti kalmadı demektir. Dorcas&rsquo;tan öğrendiğimize göre son ilâç iki gün evvel alınmış.</p>

  <p>- İhtimal... Fakat şu kutunun görünüşü sana birşey anlatmıyor mu?</p>

  <p>Elime aldım, evirip çevirdim ama birşey göremedim.</p>

  <p>- Etikete dikkat ettin mi?</p>

  <p>Etikette şu sözler vardı: «Mrs. İnglethorp, her icabettiğinde bir kaşe alabilirsiniz» yazılıydı.</p>

  <p>- Olağan olmayan bir taraf göremiyorum, dedim.</p>

  <p>- Eczane adının olmaması da mı dikkatini çekmedi?</p>

  <p>- A, sahi. Hiç dikkat etmemiş olacağım. Sahi bu taraf cidden garip.</p>

  <p>- Oysaki, durum çok basit. Üzülme dostum.</p>

  <p>Holdeki ayak sesinden Annie&rsquo;nin geldiğini anladık. Hem güzel, hem de güçlü bir kızdı. Bu işlere karıştırıldığı için de hiddetlenmişe benzemiyordu.</p>

  <p>Poirot hemen konuya girdi:</p>

  <p>- Sizi rahatsız etmemin sebebi şudur: Mrs. İnglethorp&rsquo;un dün akşam yazdığı mektuplara ait bize bilgi verebilir misiniz? Meselâ kaç mektup yazdı? Kimlere gönderdi?</p>

  <p>- Dört mektup yazdı, efendim. Biri Miss Howard&rsquo;a, biri Mr. Wells&rsquo;e gönderiliyordu. Diğer ikisini pek hatırlıyamıyorum. Ha evet. Birini de Tadminster&rsquo;li bir tüccara yazmıştı. Dördüncüyü hatırlıyamıyorum.</p>

  <p>Poirot kıza biraz daha etraflı düşünmesi için rica etti. Annie&rsquo;nin hatırlamak için gayreti boşuna oldu. Hatırlıyamıyacağını söyliyerek özür diledi.</p>

  <p>Poirot, sıkıldığını belli etmeden:</p>

  <p>- Ziyanı yok, dedi. Mrs. İnglethorp&rsquo;un odasında bir cezve var. Her akşam kakao içer miydi?</p>

  <p>- Evet, efendim. Her akşam odasına götürürdük. Geceleri ısıtıp içerdi.</p>

  <p>- Alelade kakao muydu bu?</p>

  <p>- Sütle pişirilmiştir. Bir kaşık şeker, iki kahve kaşığı da rum koyardık.</p>

  <p>- Odasına daima kim götürüyordu. Hep siz mi? Ve saat kaçta?</p>

  <p>- Daima ben götürürdüm. Perdeleri kapatacağım zaman.</p>

  <p>- Kakaoyu mutfaktan alıp doğruca mı götürürdünüz?</p>

  <p>- Hayır. Ekseriyetle gazocağında yer bulunmaz. Onun için ahçı, akşam sebzelerini pişirmeden evvel bunu hazırlardı. Ben de servis kapısının yanındaki servis masasına kakaoyu götürüp bırakırdım. Sonra da bayanın odasına çıkarırdım.</p>

  <p>- Servis kapısı sol tarafta mı? Ya masa? Kapının bu tarafında mı, yoksa hizmetçiler tarafında mı?</p>

  <p>- Bu tarafta efendim.</p>

  <p>- Dün akşam kakaoyu kaçta çıkardınız?</p>

  <p>- Yediyi çeyrek geçe sularında. Perdeleri kapamaya gittiğim zaman da odasına götürdüm.</p>

  <p>- Demek kakao yediyi çeyrek geçe ile sekiz arasında, servis masasının üzerinde kaldı.</p>

  <p>- Evet.</p>

  <p>Annie, her geçen dakika biraz daha kızarıyor ve bozuluyordu. Nihayet sabrı taşmış olacak ki:</p>

  <p>- Efendim, eğer içine tuz konmuşsa, ben koymadım. Kesin olarak bildiririm ki ben koymadım.</p>

  <p>- İçine tuz konduğunu nereden tahmin ettin?</p>

  <p>- Tepside gördüm de. Kaba mutfak tuzunu andırıyordu. Tepsiyi yukarı götürürken farkına varmamıştım, fakat odaya girerken farkettim. Bunun üzerine kakaoyu aşağıya götürüp ahçıya yenisini yapmasını söyliyecektim. Fakat işim çok, vaktim dardı. Dorcas da izinliydi. Aklıma «belki de kakaoda birşey yoktur, sadece tepsiye biraz tuz dökülmüş olacak» dedim. Tuzları önlüğüm ile temizliyerek hanımın odasına götürdüm.</p>

  <p>Annie&rsquo;nin verdiği bu mühim iz üzerine şaşkınlığıma mani olmak için çok büyük gayret sarfetmem icabetti. Biçare kız, (kaba mutfak tuzu) dediği şeyin strychnine olduğunu bilse, belki de baygınlıklar geçirirdi. Bu arada Poirot&rsquo;nun da gösterdiği soğukkanlılığı zikretmeden geçemiyeceğim doğrusu. Dostum biraz düşündükten sonra:</p>

  <p>- Hanımınızın odasına girdiğinizde, Cynthia&rsquo;nın odasına açılan kapının sürgülü olduğunu gördünüz mü?</p>

  <p>- Evet efendim. O kapı daima sürgülüdür. Açık olduğunu hiç görmedim.</p>

  <p>- Mr. İnglethorp&rsquo;un odasına açılan kapı da sürgülü müydü?</p>

  <p>Kız tereddütle:</p>

  <p>- Kapının kapalı olduğunu hatırlıyorum ama, sürgülü olup olmadığını bilemiyorum efendim.</p>

  <p>- Siz odadan çıkınca, hanımınız kapıyı kilitledi mi?</p>

  <p>- Ben çıkarken sürgülemedi ama, daha sonra sürgülediğine eminim. Çünkü her gece kilitliyerek yatardı. Yani koridora açılan kapıyı demek istiyorum.</p>

  <p>- Dün orasını toplarken, yerde bir mum lekesi gördünüz mü?</p>

  <p>- Yere mi mum damlamış? Bu imkânsız. Çünkü hanımımın odasında mum yoktur. Okuyabilmesi için yalnız bir lâmbası vardır. Hem yerde bir mum lekesi görseydim, pek tabiidir ki, silerdim.</p>

  <p>- Hanımınızın yeşil renkli elbise, manto, şapka, palto veya eşarbı var mıydı?</p>

  <p>- Hayır yoktu.</p>

  <p>- Evdekilerden başka birinin?</p>

  <p>- Hayır.</p>

  <p>- Eminsiniz değil mi?</p>

  <p>- Evet, efendim.</p>

  <p>- Peki, teşekkür ederim. Öğrenmek istediklerimiz bundan ibaret. Gidebilirsiniz.</p>

  <p>Odada yalnız kalınca:</p>

  <p>- Poirot, seni tebrik etmeme müsaade eder misin? Diye bağırdım. Büyük bir keşif bu dostum.</p>

  <p>- Büyük keşif dediğin ne?</p>

  <p>- Ne olacak? Zehirli olan kahve değil, kakao. Bu herşeyi açıkça belirtiyor. Çünkü Mrs. İnglethorp kakaosunu gece yarısı içtiği için, zehir de sabaha karşı tesirini gösterdi. Kızın da tuz sandığı şey strychnineydi tabii.</p>

  <p>Poirot soğuk soğuk:</p>

  <p>- Belki de gerçekten tuzdu.</p>

  <p>Sesimi çıkarmamayı daha uygun buldum. Çünkü kızmıştım. Ama zehiri kahveyle değil kakaoyla aldığına inanmıştım.</p>

  <p>Poirot etrafa bir göz gezdirdikten sonra:</p>

  <p>- Şu köşedeki yazı masasının sahibi kim?</p>

  <p>- İnglethorp&rsquo;un.</p>

  <p>- Yaaa. Kilitli galiba ama, karısının anahtarlarından biri galiba açar.</p>

  <p>Bütün anahtarları birer birer denedi ama başaramadı.</p>

  <p>- Anahtarlar açmadı ama, herhalde şu maymuncuk açar.</p>

  <p>Biraz uğraşmadan sonra masanın kapağı gerçekten açıldı. Poirot kâğıtları birer birer gözden geçirmeye lüzum görmedi, kapağı tekrar kapadı.</p>

  <p>- Hasting, açıkçası şu İnglethorp çok mühim bir adam. Yaman adam... neyse... Bu odada işimize yarayan şu zarftan başka birşey bulamadık.</p>

  <p>Cebinden çıkardığı kirli bir zarfı bana uzattı. Hayretle tetkike koyuldum. Zarfın üzerinde aynı elden çıkmayan harfler sıralanmıştı: Sahibi, sahibi bulunduğum... sahibi bulunduğu... Sahibi bulunduğum...</p>

  <p><span class="t8">&nbsp;</span></p>
</body>
</html>
