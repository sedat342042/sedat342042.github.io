<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Avunamayanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">7</h2>

    <p>Lobinin ışıkları azaltılmıştı, otelin tamamı sessizliğe gömülmüş gibiydi. İlk gelişimde beni karşılamış olan genç resepsiyon memuru yine görev başındaydı, ama bankonun ardında, oturduğu yerde derin uykuya dalmış gibi görünüyordu. Biz yaklaşırken başını kaldırıp baktı, beni tanıyınca silkinip canlanmaya çalıştı.</p>

    <p>“İyi akşamlar efendim,” dedi çok neşeli bir tonda. Ama hemen ardından yine bitkin düştü.</p>

    <p>“İyi akşamlar. Bir oda daha istiyorum. Boris için.” Elimi çocuğun omzuna koydum. “Benim odama mümkün olduğu kadar yakın olsun lütfen.”</p>

    <p>“Bir bakayım Mr. Ryder.”</p>

    <p>“Aslında taşıyıcınız Gustav, Boris’in büyükbabasıdır. Acaba hâlâ otelde mi?”</p>

    <p>“Evet, tabii, Gustav otelde kalır. Tavan arasında küçük bir odası vardır. Ama şu anda uyumuştur sanırım.”</p>

    <p>“Uyandırsak iyi olur herhalde. Boris’i hemen görmek isteyeceğinden eminim.”</p>

    <p>Resepsiyon memuru endişeli bir ifadeyle saatine baktı. “Siz nasıl isterseniz efendim,” dedi kararsız bir tavırla ve telefonun ahizesini kaldırdı. Kısa bir bekleyişten sonra telefon açıldı.</p>

    <p>“Gustav? Gustav çok özür dilerim. Ben Walter. Evet, evet, uyandırdığım için özür dilerim. Evet, biliyorum, kusura bakma. Ama dinle lütfen. Şu anda Mr. Ryder burada. Torununla birlikte geldiler.”</p>

    <p>Resepsiyon memuru birkaç saniye boyunca başını sık sık sallayarak dinledi. Sonra telefonu kapatıp gülümsedi.</p>

    <p>“Derhal iniyor. Her şeyi halledeceğini söyledi.”</p>

    <p>“Mükemmel.”</p>

    <p>“Mr. Ryder, çok yorgun olmalısınız.”</p>

    <p>“Evet, yorgunum. Çok yorucu bir gün geçirdim. Ama bir randevum daha var galiba. Burada beni bekleyen gazeteciler olmalı.”</p>

    <p>“Şey... Onlar bir saat kadar önce gitti. Bir randevu daha ayarlayacaklarını söylediler. Sizi rahatsız etmesinler diye doğrudan Miss Stratman’nla görüşmelerini önerdim. Gerçekten çok yorgun görünüyorsunuz efendim. Bu tür konulara kafa yormayın artık, gidip yatın.”</p>

    <p>“Evet, doğru. Hımm. Demek gittiler. Vaktinden önce geliyorlar, sonra da çekip gidiyorlar.”</p>

    <p>“Evet efendim, çok can sıkıcı. Ama gerçekten Mr. Ryder, bana kalırsa şu anda yatıp uyumanız lazım. Endişelenmeyin artık lütfen. Eminim her şeyi halledeceklerdir.”</p>

    <p>Bu teskin edici sözlerinden ötürü genç resepsiyon memuruna minnet duydum ve gerçekten de saatlerdir ilk defa biraz gevşediğimi hissettim. Dirseklerimi bankoya dayadım ve birkaç saniye oracıkta, ayakta uyukladım. Ama tam uyumadım; o süre boyunca Boris’in başını bütün ağırlığıyla bedenime bastırdığını hissediyor, suratımın dibinde aynı teskin edici tonda konuşmaya devam eden resepsiyon memurunun sesini işitiyordum.</p>

    <p>“Gustav gecikmez,” diyordu, “oğlunuzla ilgilenir. Gerçekten sizin hiçbir konuda endişe etmenize gerek yok. Miss Stratmann’ı uzun süredir tanırız. Son derece beceriklidir. Daha önce de birçok önemli konuğumuzla ilgilenmiştir; hepsi yüzde yüz memnun kaldılar çalışmasından. Kesinlikle hata yapmaz. Boris’e gelince, ona sizin odanızın karşısındaki odayı vereceğiz. Çok güzel bir manzarası vardır, sabah uyandığında hoşuna gidecektir. Kısacası Mr. Ryder, siz doğrudan gidip yatsanız iyi olur bence. Bugün halletmeniz gereken başka bir iş yok. Hatta izninizle, yukarı çıktığınızda Boris’i büyükbabasına teslim etmenizi öneririm. Gustav şimdi gelir, üniformasını giyiyor da, onun için biraz gecikiyor. Az sonra iki dirhem bir çekirdek aşağıya iner; Gustav öyledir, üniforması daima pırıl pırıl, her şey yerli yerinde. O gelince siz her şeyi ona bırakın. Elinden geldiğince acele ediyor. Şu anda küçük yatağının kenarına oturmuş ayakkabılarını bağlıyordur. Birkaç saniye içinde hazırlanmış olur, ayağa fırlar, ama başını çatının kirişlerine çarpmamaya da dikkat etmesi gerekir. Saçını hızla bir tarayıverip koridora çıkar. Evet, birkaç saniye sonra burada olacaktır; siz de odanıza çıkıp biraz gevşedikten sonra güzel bir uyku çekersiniz. Size gevşemek için bir kadeh içmenizi öneririm, mini barınızda özel olarak hazırlanmış kokteyller bulacaksınız. Hepsi mükemmeldir. Belki de sıcak bir içecek getirmemizi tercih edersiniz. Radyoyu açıp rahatlatıcı bir müzik de dinleyebilirsiniz. Gece bu saatte Stockholm radyosu yayında; yumuşak, geceye uygun bir caz, gerçekten rahatlatıcı, ben de gevşemek için sık sık dinlerim. Ama gerçekten gevşemek isterseniz, sinemaya gidip film seyretmenizi öneririm. Şu anda konuklarımızdan birçoğu orada.”</p>

    <p>Bu son sözleri –sinema konusu– beni uyandırdı. Doğrulup sordum: “Affedersiniz, ne dediniz az önce? Konuklarınızın birçoğu sinemaya mı gitti?”</p>

    <p>“Evet, hemen köşeyi dönünce bir sinema var. Geç saatte bir seansları var. Konuklarımızın birçoğu yorucu bir günün ardından gidip bir film seyretmenin kendilerini rahatlattığını söylüyor. Kokteyl ya da sıcak bir içecek yerine siz de film seyredebilirsiniz.”</p>

    <p>Memurun yanı başındaki telefon çalınca özür dileyerek ahizeyi kaldırdı. Dinlerken birkaç kere çekinerek bana baktığım fark ettim. Sonra, “Hemen yanımda hanımefendi,” diyerek ahizeyi bana uzattı.</p>

    <p>“Alo,” dedim.</p>

    <p>Birkaç saniyelik bir sessizlik oldu. Sonra bir ses, “Benim,” dedi.</p>

    <p>Konuşanın Sophie olduğunu anlamam birkaç saniye sürdü. Ama anlar anlamaz ona karşı müthiş bir öfke duydum; avaz avaz bağırmama engel olan tek şey Boris’in varlığıydı. Sonunda soğuk bir sesle konuştum: “Ya? Sensin demek.”</p>

    <p>Yine kısa bir sessizliğin ardından, “Dışarıdan arıyorum,” dedi Sophie. “Sokaktan. Boris’le senin içeri girdiğinizi gördüm. Şu anda beni görmemesi daha iyi olur herhalde. Yatma saati çoktan geçti. Benimle konuştuğunu belli etmemeye çalış.”</p>

    <p>Bana yaslanarak uykuya dalmış olan Boris’e baktım.</p>

    <p>“Sen ne yaptığını sanıyorsun?” dedim.</p>

    <p>Sophie derin bir iç çekti. Sonra cevap verdi: “Ne kadar kızsan haklısın. Ne oldu anlamadım. Şimdi ne kadar aptallık ettiğimi anlıyorum...”</p>

    <p>“Baksana,” diye araya girdim, öfkemi daha uzun süre kontrol edememekten korkuyordum, “sen neredesin tam olarak?”</p>

    <p>“Sokağın karşı tarafında. Kemerlerin altında, antikacı dükkânlarının önünde.”</p>

    <p>“Bir iki dakika sonra orada olacağım. Bir yere kıpırdama.”</p>

    <p>Ahizeyi resepsiyon memuruna uzatıp konuşma boyunca Boris’in uyumaya devam ettiğini görerek rahatladım. Zaten aynı anda asansörün kapısı açıldı ve Gustav çıktı.</p>

    <p>Üniforması gerçekten pırıl pırıldı. Seyrek beyaz saçları ıslatılıp taranmıştı. Daha birkaç dakika önce derin uykuda olduğunu ele veren tek ipucu gözlerinin etrafındaki şişkinlik ve yürüyüşündeki hafif tutukluktu.</p>

    <p>“İyi akşamlar efendim,” dedi yaklaşarak.</p>

    <p>“İyi akşamlar.”</p>

    <p>“Boris’i de getirmişsiniz. Bunca zahmete katlanmanız büyük incelik.” Gustav birkaç adım daha atıp yanımıza geldi ve şefkatli bir tebessümle torununa baktı. “Şuna bakın efendim. Resmen uyuyor.”</p>

    <p>“Evet, çok yoruldu,” dedim.</p>

    <p>“Böyle uyurken hâlâ bebek gibi görünüyor.” Taşıyıcı birkaç saniye daha şefkatle Boris’e baktı. Sonra başını kaldırıp bana bakarak, “Acaba Sophie’yle konuşabildiniz mi efendim?” dedi. “Bütün gün görüşmeniz nasıl geçti acaba diye merak ettim.”</p>

    <p>“Evet, konuştum kendisiyle.”</p>

    <p>“Ya. Bir fikir edinebildiniz mi peki?”</p>

    <p>“Fikir mi?”</p>

    <p>“Zihnini neyin meşgul ettiği konusunda.”</p>

    <p>“Ha. Aslında oldukça açıklayıcı birtakım şeyler söyledi ama... açık konuşmak gerekirse, daha önce de dediğim gibi, benim gibi dışarıdan birinin bu tür şeylere bir anlam verebilmesi çok zor. Doğal olarak sıkıntısıyla ilgili genel bir iki fikir edindim, ama gerçekten onunla sizin konuşmanızın daha iyi olacağını düşünüyorum.”</p>

    <p>“Ama size daha önce de açıkladığım gibi efendim...”</p>

    <p>“Evet, evet, Sophie’yle doğrudan konuşmuyorsunuz, hatırlıyorum,” dedim, aniden sabırsızlanarak. “Bununla birlikte, bu konu sizin için önemliyse eğer...”</p>

    <p>“Benim için <em>son derece</em> önemli bir konu. Gerçekten efendim, son derece önemli. Boris’i ilgilendiriyor çünkü. Bu meseleyi bir an önce çözmezsek gerçekten kaygılanmaya başlayacak, bundan eminim. Şimdiden açık seçik belirtiler görülüyor. İnsan ona şu haliyle bakınca aslında ne kadar küçük olduğunu anlıyor efendim. Daha bir süre onu bu tür kaygılardan korumamız gerekir, öyle değil mi efendim? Hatta bu meselenin benim için önemli olduğunu söylemek yetersiz kalıyor. Son zamanlarda gece gündüz beynimi kemiriyor. Ama şu var ki...” Gustav konuşmasını yarıda kesip önüne, yere baktı boş bir ifadeyle. Sonra başını iki yana sallayıp iç çekti. “Sophie’yle kendim konuşmam gerektiğini söylüyorsunuz. Ama konu bu kadar basit değil efendim. Olayın mazisini anlamanız gerekiyor. Bizim aramızda uzun yıllardır bir... bir <em>mutabakat</em> var. Ta Sophie’nin çocukluğundan beri. Elbette <em>çok</em> küçükken durum farklıydı. Sekiz dokuz yaşlarına kadar Sophie’yle sürekli konuşurduk. Ben ona öyküler anlatırdım, Eski Kent’te birlikte el ele uzun uzun dolaşırdık, ikimiz baş başa, konuşur dururduk. Yanlış anlamayın efendim, Sophie’yi o zaman nasıl seviyorsam, şimdi de öyle severim. Kesinlikle efendim. O küçükken <em>çok</em> yakındık birbirimize. Aramızdaki mutabakat Sophie sekiz yaşındayken başladı. Evet, sekiz yaşındaydı o sırada. Hemen söyleyeyim, ben başlangıçta bu mutabakatın öyle fazla uzun sürecek bir şey olacağını düşünmemiştim. Birkaç günlük bir şey diye düşünmüştüm herhalde. O kadar, niyetim o kadardı. İlk gün, hatırlıyorum, ben izinliydim, mutfakta karım için bir raf çakıyordum. Sophie peşimde dolaşıp duruyor, sorular soruyor, şunu bunu getireyim diyor, yardım etmeye çalışıyordu. Ben sessizliğimi koruyordum efendim, mutlak sessizlik. Bir süre sonra Sophie şaşırıp üzüldü, farkındaydım elbette. Ama bir karar vermiştim, gevşeyemezdim. Benim için kolay olmadı efendim. Hem de hiç kolay olmadı; yeryüzünde en çok sevdiğim şeydi küçük kızım, ama güçlü olmam gerektiğini söyledim kendi kendime. Üç gün diyordum kendi kendime, üç gün yeterli olurdu; üç günün sonunda biterdi. Sırf üç gün dayanırsam sonra işten döndüğümde yine onu kucaklayabilirdim, birbirimize her şeyi anlatırdık. O üç günün acısını çıkarırdık. O sıralar Alba Hotel’de çalışıyordum; üçüncü günün sonunda, tahmin edebileceğiniz gibi evime dönüp Sophie’ciğimi tekrar görebilmek için paydos saatini iple çekiyordum. Eve dönüp seslendiğimde Sophie gelip beni selamlamayı reddedince ne büyük bir hayal kırıklığına uğradığımı hayal edin. Üstelik efendim, gidip onu bulduğumda son derece bilinçli bir tavırla başını öteye çevirdi ve hiçbir şey demeden odadan çıktı. Tahmin edebileceğiniz gibi çok kırılmıştım. Sanırım biraz da öfkelendim –dediğim gibi, çok yorucu bir gün geçirmiştim, onu görmek için çok sabırsızlanmıştım. Madem böyle davranmak istiyor, görsün bakalım nereye varacağını, dedim kendi kendime. Sonra eşimle akşam yemeği yedik, Sophie’yle tek kelime konuşmadan yattım. Sonra da böyle devam etti. Günler birbirini takip etti, sonunda aramızda kural haline geldi. Yanlış anlamanızı istemem efendim; kavgalı değildik, çok kısa süre içinde aramızda hiçbir düşmanlık kalmadı. Hatta o günlerde de aynı şimdi olduğu gibiydi. Sophie de ben de birbirimize karşı çok düşünceli olduk hep. Sadece konuşmaktan kaçındık. İtiraf etmem gerekir ki, o aşamada olayın bu kadar uzun süreceğini anlamamıştım. Niyetim herhalde uygun bir fırsatta –onun doğum günü gibi özel bir günde– her şeyi unutup eski ilişkimize dönmekti. Ama sonra doğum günü geldi geçti, Noel keza, geldi geçti efendim, ama biz nedense konuşmadık. Sonra, Sophie on bir yaşındayken üzücü bir olay oldu. O sıralarda Sophie’nin küçük, beyaz bir hamsteri vardı. Adını Ulrich koymuş, çok bağlanmıştı ona. Saatler boyunca onunla konuşur, avucuna alıp evde gezdirirdi. Sonra bir gün hayvan ortadan kayboldu. Sophie her yeri aradı. Annesiyle ben de bütün evi aradık, komşulara sorduk, nafile. Eşim Ulrich’in başına bir şey gelmediği konusunda Sophie’yi teskin etmek için elinden geleni yaptı –tatile çıktığını söylüyor, yakında gelir diyordu. Sonra bir akşam, eşim dışarıda, Sophie’yle ikimiz evde yalnızdık. Ben yatak odasındaydım, radyonun sesini epeyce açmıştım –bir konser yayımlanıyordu– bir ara Sophie’nin salonda hıçkıra hıçkıra ağladığını işittim. Ulrich’i nihayet bulduğunu anında tahmin ettim. Ya da kalıntılarını –kaybolalı birkaç hafta olmuştu. Yatak odasını salondan ayıran kapı kapalıydı, ayrıca dediğim gibi radyonun sesi iyice açıktı, dolayısıyla onu duymamış da olabilirdim pekâlâ. Bu yüzden yatak odamda kaldım, kulağımı kapıya dayamıştım, arkamdan konserin sesi geliyordu. Elbette çıkıp yanına gitmeyi birçok kez düşündüm, ama kapıda durdukça ansızın içeri dalmak iyice garip gelmeye başlamıştı. Çünkü aslında o kadar yüksek sesle ağlamıyordu efendim. Hatta kısa bir süre tekrar yerime oturup onu duymamış gibi yapmaya çalıştım. Ama hıçkırıkları yüreğimi parçalıyordu tabii; az sonra yine kapının önünde eğilmiş, konsere rağmen Sophie’yi dinlemeye çalışır halde buldum kendimi. Bana seslenirse, seslenir ya da kapıyı tıklatırsa girerim, dedim kendi kendime. Bu karara vardım. ‘Baba!’ diye bağırırsa, içeri girerim, müziğin sesinden daha önce onu duymadığımı söylerim, dedim. Bekledim, ama o ne seslendi, ne de kapıya vurdu. Bir süre deliler gibi hıçkırdıktan sonra –insanın yüreği parçalanıyordu efendim, emin olun– kendi kendine konuşur gibi –bunu vurgulamak isterim efendim, kendi kendine söyler gibi–, ‘Ulrich’i kutuda bıraktım! Benim kabahatim! Unuttum! Benim kabahatim!’ dedi. Daha sonra öğrendiğime göre, Sophie Ulrich’i küçük bir hediye kutusunun içine koymuş. Onu bir yerlere götürmek istiyormuş; sık sık bir şeyler ‘göstermek’ için çıkarırdı onu. O küçük hediye kutusunun içine koymuş, dışarı çıkmak üzere hazırlanmış, ama sonra bir şey olmuş, dikkati dağılmış, dışarı çıkmamış; bu arada Ulrich’i kutuya koyduğunu da unutmuş. Haftalar sonra, bu sözünü ettiğim gece, efendim, evde bir şeyler yaparken ansızın hatırlamış. Kızcağız için ne korkunç bir an olduğunu düşünebiliyor musunuz! Ansızın hatırlamış, belki yanlış hatırladığını umarak kutuya koşmuş. Ulrich kutunun içindeymiş tabii ki. Ben kapının ardında dinlerken olanları tam olarak anlayamamıştım elbette, ama, ‘Ulrich’i kutuda bıraktım! Benim kabahatim!’ diye haykırdığı anda aşağı yukarı tahmin ettim. Ama şundan emin olmanızı istiyorum ki efendim, bu sözleri kendi kendine söyler gibiydi. ‘Baba! Dışarı çık lütfen...’ demiş olsaydı. Demedi ama. Buna rağmen, tekrar aynı şekilde haykırırsa yanına gideceğim diye düşündüm kendi kendime. Ama tekrarlamadı. Hıçkıra hıçkıra ağlamaya devam etti sadece. Onun Ulrich’i avucunda tuttuğunu, belki hâlâ kurtarılabileceğini umduğunu tahmin ediyordum... Benim için hiç kolay olmadı efendim. Ama arkamda konser devam ediyordu, ben de odada kaldım. Çok daha sonra eşimin eve döndüğünü, ikisinin konuştuklarını, Sophie’nin tekrar ağladığını işittim. Sonra eşim yatak odasına girerek olanları anlattı. ‘Hiçbir şey duymadın mı?’ diye sordu. Ben de, ‘Maalesef duymadım, konseri dinliyordum,’ dedim. Ertesi sabah kahvaltıda Sophie bana bir şey demedi, ben de ona bir şey demedim. Yani mutabakatımız devam etti. Ama ben Sophie’nin kendisini dinlemiş olduğunu <em>bildiğini</em> anladım, kesinlikle anladım. Üstelik bundan dolayı bana kızgın da değildi. Her zamanki gibi bana sütü, tereyağını geçirdi, hatta tabağım boşaldığında kaldırdı –fazladan küçük bir hizmet. Söylemek istediğim şu efendim: Sophie mutabakatımızı anlıyor ve ona uyuyordu. Bu olaydan sonra, tahmin edebileceğiniz gibi ilişkimizin temeli bu oldu. Çünkü Ulrich meselesinde mutabakatımıza son vermediğimize göre, en azından onun kadar önemli bir başka olay olmadan vazgeçmemiz doğru olmazdı. Günün birinde, özel bir nedeni olmadan mutabakatımıza son vermek yalnız tuhaf olmaz, kızım için korkunç bir trajedi olan Ulrich olayını küçümsemek anlamına gelirdi. Bunu anlamanızı isterim efendim. Her neyse, dediğim gibi, o günden sonra mutabakatımız bir bakıma perçinlenmiş oldu; şu anki koşullarda bile böylesine uzun süreli bir mutabakatı ansızın bozmak bana doğru gelmiyor. Eminim Sophie de benimle aynı fikirdedir. İşte bu yüzden efendim, sizden özel olarak rica etmiştim, bilhassa bugün öğleden sonra o tarafa doğru gittiğiniz için...”</p>

    <p>“Evet, evet, evet,” diye sözünü kestim, yine tahammülüm zorlanarak. Sonra daha yumuşak bir tonda devam ettim: “Kızınızla ilişkinizin ne durumda olduğunu anlıyorum. Ama acaba bu mesele –yani aranızdaki bu mutabakat... acaba kızınızın kafasını kurcalayan meselenin özünde bu mutabakat olamaz mı? O gün kafede onu öylesine kederli otururken gördüğünüzde aranızdaki bu mutabakatı düşünüyor olamaz mı?”</p>

    <p>Bu sözlerim Gustav’ı afallatmıştı, bir süre suskun kaldı. Sonunda konuştu: “Bu söylediğiniz ihtimal hiç aklıma gelmemişti efendim. Bunu iyice bir düşünmem gerekiyor. Hiç aklıma gelmemişti doğrusu.” Yüzünde dertli bir ifadeyle yine birkaç saniyelik bir sessizliğe gömüldü. Sonra başını kaldırıp, “Ama mutabakatımız onu niye <em>şimdi</em> bu kadar rahatsız etsin? Bunca zamandan sonra?” dedi. Başını ağır ağır iki yana salladı. “Size bir şey sorabilir miyim efendim? Acaba bu kanıya onunla konuştuktan sonra mı vardınız?”</p>

    <p>Ansızın müthiş bir bitkinlik hissettim ve meselenin omuzlarımdan kalkmasını istedim. “Bilmiyorum,” dedim, “bilemiyorum. Hep söylediğim gibi, bu tür ailevi meseleler... Ben dışarıdan biriyim ne de olsa. Nasıl yargılayabilirim? Bir ihtimal olduğunu söylüyordum sadece.”</p>

    <p>“Düşünmem gereken bir fikir olduğu kesin. Boris’in iyiliği için bütün ihtimalleri incelemeye hazırım. Evet, enine boyuna düşünmem gerekiyor.” Tekrar sustu ve aynı endişeli ifade yüzüne yerleşti. “Mr. Ryder,” dedi sonunda, “acaba sizden bir şey daha rica edebilir miyim? Sophie’yle bir dahaki görüşmenizde bu ihtimali araştırmanız mümkün olur mu acaba? Çok incelikli biçimde ele alacağınızdan kuşkum yok. Normal olarak böyle bir şey istemezdim, ama Boris’çiği düşünüyorum. Minnet duyarım.</p>

    <p>Yakarırcasına yüzüme baktı. Sonunda içimi çekip, “Pekâlâ,” dedim, “Boris’in hatırı için elimden geleni yapacağım. Ama yine tekrar edeceğim: Benim gibi dışarıdan biri...”</p>

    <p>Boris belki adı telaffuz edildiği için birden uyandı.</p>

    <p>“Büyükbaba!” diye haykırıp benden uzaklaşarak belli ki kucaklamak üzere Gustav’a doğru bir hamle yaptı heyecanla. Ama son anda çocuk sanki kendine gelip elini uzattı.</p>

    <p>“İyi akşamlar büyükbaba,” dedi sakin, vakur bir tavırla.</p>

    <p>“İyi akşamlar Boris.” Gustav şefkatle başını okşadı Boris’in. “Seni gördüğüme sevindim. Günün nasıl geçti?”</p>

    <p>Boris kayıtsızca omuz silkti. “Biraz yorucuydu. Normal bir gündü işte.”</p>

    <p>“Bir dakika izin verin,” dedi Gustav, “ben her şeyi ayarlayacağım.”</p>

    <p>Taşıyıcı kolunu torununun omuzlarına dolayıp onunla birlikte resepsiyona gitti. Resepsiyon memuruyla ikisi bir süre alçak sesle, otel diliyle bir şeyler konuştular. Sonra bir konuda ikisi de başlarını sallayarak anlaştılar; resepsiyon memuru bir anahtar uzattı.</p>

    <p>“Lütfen beni izleyin efendim,” dedi Gustav. “Size Boris’in nerede kalacağını göstereyim.”</p>

    <p>“Benim aslında bir randevum vardı.”</p>

    <p>“Bu saatte mi? Ne kadar yoğun bir programınız var efendim. Eh, madem öyle, izin verirseniz Boris’i ben yukarıya çıkarıp yatırayım.”</p>

    <p>“Mükemmel bir fikir. Minnettar olurum.”</p>

    <p>Onlarla birlikte asansöre kadar yürüdüm ve kapılar kapanırken el salladım. Sonra birden o ana kadar bastırmayı başardığım can sıkıntısı ve öfke adeta patladı; resepsiyon memuruna tek kelime etmeden lobiyi geçtim ve tekrar karanlık geceye çıktım.</p>
  </div>
</body>
</html>
