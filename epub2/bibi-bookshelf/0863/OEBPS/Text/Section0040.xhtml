<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Avunamayanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">31</h2>

    <p>Yol bir süre ormanın içinde devam etti. Sonra, ağaçlar seyrelmeye başlayınca uzakta soluk sabah ışığını gördüm. Nihayet ağaçlar tamamen sona erdi ve kentin boş sokaklarına vardım.</p>

    <p>Bir kavşakta kırmızı ışık beni durmaya mecbur etti; sessizliğin ortasında ışığı beklerken –görünürde başka hiçbir araç yoktu– etrafıma bakındım ve yavaş yavaş içinde bulunduğum semti tanımaya başladım. Sophie’nin dairesinin çok yakınında olduğumu anlayıp rahatladım; hatta tam karşımdaki sokağın doğrudan oraya çıkacağından emindim. Oturduğu binanın zemin katında bir berber dükkânı olduğunu da hatırlıyordum; yeşil ışık yanınca karşıya geçip önünden geçtiğim binaları dikkatle inceleyerek sokakta ilerledim. Sonra ileride, uzakta, kaldırımın kenarında bekleyen iki kişi gördüm ve gaz pedalına bastım.</p>

    <p>Sophie’yle Boris’in üzerinde ince birer ceket vardı; sabahın keskin ayazında üşümüş görünüyorlardı. Koşarak arabaya geldiler; Sophie eğilerek öfkeyle bağırdı:</p>

    <p>“Nerede kaldın? Niye bu kadar geciktin?”</p>

    <p>Ben cevap veremeden Boris Sophie’nin koluna elini koydu, “Merak etme. Yetişiriz. Merak etme,” dedi.</p>

    <p>Çocuğa baktım. Elinde doktor çantasına benzeyen iri bir evrak çantası vardı; biraz komik bir ciddiyet veriyordu ona. Buna rağmen tavrı tuhaf şekilde teskin ediciydi; annesini sakinleştirmeyi başardı.</p>

    <p>Sophie’nin benim yanıma oturacağını düşünüyordum, ama ikisi birlikte arka koltuğa geçtiler.</p>

    <p>“Özür dilerim,” dedim, U dönüşü yaparak, “ama bu yolları pek öğrenemedim henüz.”</p>

    <p>“Yanında kim var şu anda?” diye sordu Sophie, yine çok gergin bir sesle. “Şu anda onunla ilgilenen biri var mı?”</p>

    <p>“İş arkadaşları yanında. Hepsi orada. İstisnasız bütün kadro.”</p>

    <p>“Gördün mü?” dedi Boris usulca. “Söyledim sana. Merak etme. İyileşecek.”</p>

    <p>Sophie derin bir iç çekti, ama Boris anlaşılan yine sakinleştirmişti onu. Ardından Boris’in sesini duydum tekrar:</p>

    <p>“Ne lazımsa yapıyorlar. Merak edilecek bir şey yok. İyi bakıyorlar ona. Öyle değil mi?”</p>

    <p>Bu soru belli ki bana yöneltilmişti. Boris’in kendi kendine böyle bir rol üstlenmiş olmasına hafifçe sinirlenmeye başlamıştım –ikisinin ben taksi şoförüymüşüm gibi arkaya oturması da hoşuma gitmemişti zaten–; bu yüzden cevap vermemeyi uygun buldum.</p>

    <p>Bundan sonraki birkaç dakika boyunca sessizce yol aldık. Tekrar kavşağa geldiğimizde orman yoluna nasıl çıkacağımı hatırlamaya çalıştım. Kentin boş sokaklarında yol almaya devam ederken Sophie çok alçak sesle, motor gürültüsünde neredeyse boğulan bir sesle konuştu:</p>

    <p>“Bu bir uyarı.”</p>

    <p>Bu sözü bana mı söylediğinden emin olamadım; tam arkama dönüp bakacakken Sophie yine aynı alçak sesle devam etti:</p>

    <p>“Boris, dinliyor musun beni? Gerçeği kabul etmemiz lazım, bu bir uyarı. Büyükbaban yaşlanıyor. Artık işini ağırdan alması gerekir. İnkâr etmenin anlamı yok. Biraz dinlenmesi şart.”</p>

    <p>Boris bir şeyler söyledi, ama duyamadım.</p>

    <p>“Epeydir bunu düşünüyorum ben,” diye devam etti Sophie. “Daha önce sana bir şey söylemedim, çünkü senin... senin büyükbabana ne kadar değer verdiğini biliyorum. Ama ne zamandır düşünüyorum. Çoktandır işaretlerini görüyordum. Artık görmezden gelemeyiz. Yaşlanıyor, bu şekilde çalışmaya devam edemez. Ben bir şeyler planladım, sana söylemedim ama uzun zamandır planlıyorum. Mr. Hoffman’la konuşacağım. Büyükbabanın bundan sonraki durumunu enine boyuna konuşacağım.</p>

    <p>Gerekli bütün bilgileri topladım. Imperial Hotel’den Mr. Sedelmayer’le, Ambassadors otelinden Mr. Weissberg’le görüştüm. Daha önce sana bir şey söylememiştim, ama büyükbabanın eskisi kadar güçlü olmadığını fark ediyordum. Onun için bilgi topladım. Büyükbaban gibi uzun süre bir otelde çalışmış olan kişilere bir noktadan sonra farklı bir görev verilmesi âdettenmiş. Eskisi kadar ağır olmayan bir iş. Imperial Hotel’de büyükbabandan çok daha yaşlı bir adam var, lobiye girer girmez onu görüyorsun. Eskiden aşçıbaşıymış, ama o görevi yerine getiremeyecek kadar yaşlanınca böyle bir karar vermişler. Harika bir üniforması var; lobinin bir köşesinde, kocaman maun bir masada, dolmakalemi, mürekkep hokkasıyla oturuyor. Mr. Sedelmayer kararlarından çok memnun olduklarını söylüyor; maaşını son meteliğine kadar hak ediyormuş. Otel müşterileri, bilhassa eski müşteriler geldiklerinde yaşlı adamı masasında görmese çok bozulurlar diyor. Otele seçkin bir hava veriyormuş. Ben de bu konuyu Mr. Hoffman’la görüşmeye karar verdim. Büyükbaban da buna benzer bir iş yapabilir. Tabii maaşı daha düşük olur, ama yine eski odasında kalmaya devam eder; o kadar seviyor ki odasını; yemeklerini yer. Belki Imperial’daki gibi bir masa verirler ona. Ama büyükbaban ayakta durmayı tercih eder belki. Özel bir üniforması olur, lobide bir yerde durur. Öyle bugünden yarına olsun demiyorum. Ama fazla da gecikmesin. Artık yaşlı sayılır, bu bir uyarı. Gerçekten kaçmanın anlamı yok. Kendimizi kandırmakla bir şey elde edemeyiz.”</p>

    <p>Sophie sözlerine bir an ara verdi. Ben bu arada ormanın kıyısına varmıştım. Şafak gökyüzünü mora boyamıştı.</p>

    <p>“Merak etme,” dedi Boris. “Büyükbabam iyileşecek.”</p>

    <p>Sophie’nin derin bir soluk aldığını duydum. Sonra konuştu:</p>

    <p>“Hem o zaman daha fazla boş vakti olur. O kadar yoğun olmaz işleri; sen de öğleden sonraları onunla Eski Kent’te daha çok zaman geçirirsin. Ya da birlikte başka yerlere gidersiniz istersen. Ama kalın bir palto lazım ona. Onun için yanımda getirdim paltosunu. Artık versem iyi olur. Ne zamandır bende duruyor.”</p>

    <p>Bir hışırtı geldi arkadan; aynaya göz attığımda Sophie’nin yanında o yumuşak kahverengi paketi, babasının kâğıda sarılı paltosunu gördüm. O sırada yol sormak için ona seslenmek zorunda kaldım; Sophie yola çıktığımızdan beri benim varlığımı ilk kez fark etmiş gibiydi. Öne doğru eğilerek kulağıma fısıltıyla konuştu:</p>

    <p>“Böyle bir şeyi ne zamandır bekliyordum. En kısa zamanda konuşacağım Mr. Hoffman’la.”</p>

    <p>Onu onaylayan bir şeyler mırıldandım ve karanlık ormana girerken uzun farları yaktım.</p>

    <p>“Başka insanlar,” diye devam etti Sophie, “sanki sonsuz zamanları varmış gibi yaşıyor. Ben hiç öyle olamadım.”</p>

    <p>Bundan sonraki birkaç dakika boyunca konuşmadı, ama varlığını çok yakınımda hissediyordum; nedense her an parmaklarını yüzümde hissetmeyi bekliyordum. Sonra alçak sesle konuştu:</p>

    <p>“Hatırlıyorum. Annem öldükten sonra. O kadar yalnızdık ki.”</p>

    <p>Tekrar aynadan baktım ona. Hâlâ öne, bana doğru eğilmiş duruyordu, ama gözleri yanımızdan geçip giden ormana dikiliydi.</p>

    <p>“Merak etme,” dedi usulca ve paltonun paketini hışırdattı yine, “ben hepimize bakacağım. Üçümüze de. Ben bakarım hepimize.”</p>

    <p class="paragraf">Konser salonunun arkasında bir yerlerde, küçük bir otoparkta durdum. Karşımızdaki kapının üstünde bir gece lambası yanıyordu hâlâ; daha önce kullandığım kapı olmadığı halde, aceleyle kapıya doğru yürüdüm. Arkama baktığımda Boris annesinin arabadan inmesine yardım ediyordu. İkisi hızlı adımlarla binaya doğru yürürken Boris bir elini ısrarla annesinin sırtında tutuyordu; öbür elindeki doktor çantası her adım atışında bacaklarına çarpıyordu.</p>

    <p>Kapıdan içeri girdiğimizde kendimizi uzun, dairesel koridorda bulduk ve neredeyse ilk anda, iki adamın ittiği bir yemek arabasının geçebilmesi için kenara çekilip durduk. Hava birkaç derece ısınmış gibiydi –şu anda içerisi sıcaktı– ama sonra, yakınımızda fraklı iki müzisyenin bir kapının eşiğinde tatlı tatlı sohbet ettiğini gördüm ve benim Gustav’dan ayrıldığım yerden fazla uzakta olmadığımızı anlayıp rahatladım.</p>

    <p>Biz ilerledikçe koridor orkestra üyeleriyle kalabalıklaşıyordu. Çoğu artık konser için giyinip hazırlanmıştı, ama genel atmosfer hâlâ epeyce havaiydi. Koridorda bağrışıp gülüşüyorlardı; bir ara viyolonselini gitar gibi tutarak soyunma odasından çıkan bir adama çarpıyorduk neredeyse. Sonra biri, “Aa, Mr. Ryder’sınız, değil mi?” dedi. “Tanışmıştık, hatırladınız mı beni?”</p>

    <p>Karşıdan bize doğru yürüyen dört beş kişilik bir grup durmuş bize bakıyordu. Hepsi fraklıydı, sarhoş olduklarını ilk bakışta anlamıştım. Konuşan adamın elinde bir demet gül vardı; bana doğru yürürken buketi gelişigüzel salladı.</p>

    <p>“Geçen gece sinemada,” dedi. “Mr. Pedersen tanıştırmıştı. Nasılsınız efendim? Arkadaşlarım o gece kendimi rezil ettiğimi, sizden özür dilemem gerektiğini söylüyorlar.”</p>

    <p>“Ha, evet,” dedim adamı tanıyarak. “Nasılsınız? Sizi tekrar gördüğüme çok sevindim. Ne yazık ki şu anda çok acil bir işim var...”</p>

    <p>“Terbiyesizlik etmemişimdir umarım,” dedi sarhoş adam, iyice yaklaşarak; yüzü neredeyse yüzüme değiyordu. “Terbiyesizlik etmeyi hiçbir zaman istemem.”</p>

    <p>Bunun üzerine arkadaşları kahkahalarını bastırmaya çalıştılar.</p>

    <p>“Hayır, katiyen terbiyesizlik etmediniz,” dedim. “Ama şu anda, özür dileyerek...”</p>

    <p>“Biz maestroyu arıyorduk,” dedi sarhoş adam. “Yo, hayır, sizi değil efendim. <em>Bizim kendi</em> maestromuzu. Ona çiçek getirdik de. Sonsuz saygımızın nişanesi olarak. Onu nerede bulabileceğimiz hakkında bir fikriniz var mı efendim?”</p>

    <p>“Maalesef hiçbir fikrim yok. Sanırım... sanırım şu anda Mr. Brodsky’yi binada bulmanıza imkân yok.”</p>

    <p>“Öyle mi? Henüz gelmedi mi?” Sarhoş adam arkadaşlarına döndü. “Maestromuz henüz gelmemiş. Buna ne buyrulur?” Sonra bana döndü: “Ona çiçek getirdik.” Buketi tekrar salladı; birkaç çiçek yaprağı yere döküldü. “Belediye meclisinden bir sevgi ve saygı nişanesi. Ayrıca özürlerimizin de nişanesi. Elbette. Onu yıllarca yanlış anladık.” Arkadaşları tekrar kahkahalarını bastırdılar. “Henüz gelmemiş. Bizim sevgili maestromuz. Eh, bu durumda, biz de müzisyenlerle biraz daha oyalanırız. Belki de bara döneriz. Ne yapalım arkadaşlar?”</p>

    <p>Sophie’yle Boris’in giderek sabırsızlandığını fark ediyordum.</p>

    <p>“Affedersiniz,” diye mırıldanarak yürümeye başladım. Arkamızdaki adamlar yine belli etmemeye çalışarak gülüştüler, ama ben arkama bakmamaya karar verdim.</p>

    <p>Sonunda etraf sakinleşti; karşımızda koridorun sonu belirdi; sonuncu soyunma odasının önünde toplanmış taşıyıcıları gördük. Sophie adımlarını hızlandırdı, ama odaya gelmeden durdu. Taşıyıcılar bizi görünce hemen iki sıra olup aralarında bize yol açmışlardı; aralarından biri –Macar Kafe’den tanıdığım bıyıklı, sırım gibi adam– yanımıza geldi. Tedirgin görünüyordu, ilk başta sadece bana bakarak konuştu.</p>

    <p>“Şimdilik dayanıyor efendim. İyi dayanıyor.” Sonra Sophie’ye döndü ve yere bakarak mırıldandı: “Dayanıyor Miss Sophie.”</p>

    <p>Sophie hemen cevap vermedi; gözleri taşıyıcıların arkasındaki soyunma odasının aralık kapısına dikiliydi. Sonra ansızın, adeta gelişine mazeret sunmak ister gibi konuştu:</p>

    <p>“Ona bir şey getirdim. İşte” –paketi havaya kaldırdı– “bunu getirdim ona.”</p>

    <p>Biri soyunma odasının içine doğru seslendi; içeride bulunan iki taşıyıcı kapıya geldi. Sophie yerinden kıpırdamıyordu; bir an kimse ne diyeceğini, ne yapacağını bilemedi. Sonra Boris siyah doktor çantasını havaya kaldırarak önümüze geçti.</p>

    <p>“Rica ederim beyler,” dedi, “lütfen kenara çekilin. Şu tarafa lütfen.”</p>

    <p>Taşıyıcıları kapının önünden uzaklaştırdı elini sallayarak. Eşikteki iki adam oldukları yerde şaşkın duruyorlardı. Boris sabırsızca onlara işaret etti. “Beyler! Şu tarafa lütfen!”</p>

    <p>Boris böylece soyunma odasının önünü boşalttıktan sonra annesine dönüp baktı. Sophie ileriye doğru birkaç adım daha atıp sonra yine durdu. İki taşıyıcının aralık bıraktığı kapıya dikili gözlerinde korku okunuyordu. Yine kimse ne yapacağını bilemedi ve sessizliği bozan yine Boris oldu.</p>

    <p>“Anne sen burada bekle,” diyerek dönüp soyunma odasına girdi.</p>

    <p>Sophie gözle görülür şekilde rahatlamıştı. Birkaç adım daha yaklaştı ve neredeyse kayıtsızca öne eğilip içeriyi görmeye çalıştı. Boris’in kapıyı arkasından neredeyse kapatmış olduğunu görüp doğruldu ve paketi kucağında, otobüs bekler gibi beklemeye koyuldu.</p>

    <p>Birkaç dakika sonra Boris dışarı çıktı. Doktor çantası hâlâ elinde, kapıyı özenle kapadı.</p>

    <p>“Büyükbabam geldiğimize çok memnun olduğunu söylüyor,” dedi usulca, annesine bakarak. “Çok sevindi.”</p>

    <p>Annesinin yüzüne bakmaya devam ediyordu; ben başta bu bakışını anlayamayıp şaşırdım. Ama sonra Sophie’den Gustav’a iletilecek bir mesaj beklediğini anladım; gerçekten de Sophie biraz düşündükten sonra, “Büyükbabana söyle, ona bir şey getirdim,” dedi. “Bir armağan. Birazdan içeriye girip vereceğim kendisine. Şu anda... armağanını hazırlıyorum.”</p>

    <p>Boris tekrar soyunma odasına girdiğinde Sophie paltoyu bir koluna alıp öbür eliyle kahverengi paket kâğıdının kırışıklarını düzeltmeye koyuldu. Belki bu hareketinin inanılmaz anlamsızlığı yüzünden o anda birden bütün diğer sorumluluklarımı hatırladım. Örneğin hâlâ salonun akustiğini kontrol etmemiş olduğumu ve vaktimin giderek daraldığını hatırladım.</p>

    <p>“Ben hemen döneceğim,” dedim Sophie’ye. “Kontrol etmem gereken bir şey var.”</p>

    <p>Sophie paketiyle ilgilenmeye devam edip karşılık vermedi. Tam aynı şeyi daha yüksek sesle tekrarlayacakken lüzumsuz yere dikkat çekmemeye karar verip usulca, hızla ayrıldım ve Hoffman’ı aramaya koyuldum.</p>
  </div>
</body>
</html>
