<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Avunamayanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">15</h2>

    <p>Şoför motoru çalıştırdığı anda otobüse bindik. Ondan biletlerimizi alırken otobüsün çok dolu olduğunu gördüm ve endişeyle, “Oğlumla yan yana oturabiliriz umarım,” dedim.</p>

    <p>“A, hiç merak etmeyin,” dedi şoför. “Çok hoş insanlardır. Siz onu bana bırakın.”</p>

    <p>Dönüp arkaya doğru bir şeyler haykırdı. Otobüsün içindeki inanılmaz curcuna bir anda kesildi. Hemen ardından otobüsün her yanında yolcular yerlerinden kalkıp işaret etmeye, el sallamaya, bizim için en güzel yeri seçmeye koyuldular. İri yarı bir kadın ortaya doğru eğilerek seslendi: “Buraya gelin! Buraya oturabilirsiniz!” Ama otobüsün başka bir yerinden bir ses, “Çocuğunuz varsa burası daha iyi,” diye bağırdı, “burada midesi bulanmaz. Ben Mr. Hartmann’ın yanına geçerim.” Sonra seçeneklerimiz tartışılmaya devam edildi.</p>

    <p>“Gördünüz mü, çok hoş insanlardır,” dedi şoför neşeyle. “Yeni gelenlere hep çok misafirperver davranırlar. Buyrun oturun, ben de hareket edeyim.”</p>

    <p>Boris’le ben aceleyle ilerledik, ortada duran iki yolcunun gösterdiği koltuğa geçtik. Boris’i pencere kenarına oturtup kendim de yanına oturdum; aynı anda otobüs harekete geçti.</p>

    <p>Hemen ardından omzuma biri dokundu; arkadan biri şeker uzatıyordu.</p>

    <p>“Çocuğun hoşuna gider,” dedi bir erkek sesi.</p>

    <p>“Teşekkür ederim,” dedim. Sonra sesimi yükselterek bütün otobüse seslendim: “Teşekkür ederiz. Hepinize teşekkürler. Ne kadar naziksiniz.”</p>

    <p>“Bak!” Boris heyecanla koluma yapıştı. “Kuzey karayoluna çıkıyoruz.”</p>

    <p>Ben ona cevap verme fırsatı bulamadan yanımda orta yaşlı bir kadın belirdi. Düşmemek için benim koltuğumun arkalığına tutunarak bir kâğıt peçetenin içinde bir dilim kek uzattı.</p>

    <p>“Arkadan bir beyefendi gönderdi,” dedi. “Küçük bey ister belki diye.”</p>

    <p>Keki minnetle kabul edip bir kez daha bütün otobüse teşekkür ettim. Sonra, kadın uzaklaşırken birkaç koltuk ötede birinin, “Baba oğulun böyle anlaşması ne güzel,” dedi. “Birlikte gezmeye gidiyorlar. Bu zamanda böyle şeyleri pek görmüyoruz.”</p>

    <p>Bu sözler içimi gururla doldurdu, Boris’e baktım. Herhalde o da duymuştu; manalı manalı gülümsedi bana.</p>

    <p>“Boris,” dedim keki uzatırken, “harika bir otobüs bu, değil mi? O kadar uzun süre beklemene değmedi mi sence?”</p>

    <p>Boris tekrar gülümsedi, ama o sırada keki inceliyordu, bir şey demedi.</p>

    <p>“Boris,” diye devam ettim, “ne zamandır söylemek istiyordum. Bazen şüpheye düşüyorsundur. Biliyor musun Boris, bundan iyisi olamazdı...” Durup güldüm. “Saçma sapan konuşuyorum. Söylemek istediğim şu: Çok mutluyum. Seninle ilgili olarak. Birlikte olduğumuz için çok mutluyum.” Tekrar güldüm. “Bu otobüs yolculuğu hoşuna gitmedi mi?”</p>

    <p>Boris ağzı dolu başını salladı. “Güzel,” dedi.</p>

    <p>“Benim çok hoşuma gitti. Ne kadar iyi insanlar.”</p>

    <p>Otobüsün arka tarafında birkaç kişi şarkı söylemeye başladı. İyice rahatlayıp koltuğuma gömüldüm. Dışarıda hava yine bulutlanmıştı. Hâlâ kentin meskûn bir bölgesindeydik, ama art arda iki “Kuzey Karayolu” tabelası geçtik.</p>

    <p>“Affedersiniz,” dedi arkamdan bir erkek sesi. “Şoföre suni göl gidiyoruz dediğinizi duydum da. Umarım üşümezsiniz orada. Eğer öğleden sonrayı geçirmek için güzel bir yere gitmek istiyorsanız birkaç durak önce, Maria Christina Parkı’nda inmenizi tavsiye ederim. Orada kürek çekilen küçük bir göl vardır, oğlanın hoşuna gidebilir.”</p>

    <p>Konuşan adam tam arkamızda oturuyordu. Koltukların arkalıkları yüksek olduğundan, boynumu uzattığım halde adamı doğru dürüst göremiyordum. Yine de tavsiyesi için teşekkür ettim –iyi niyetli olduğu belliydi– ve suni göle özel bir nedenle gittiğimizi açıklamaya başladım. Ayrıntıya girmeye niyetli değildim, ama söze başlayınca, etrafımızdaki muhabbet havası beni devam etmeye zorladı adeta. Doğrusu tutturduğum tondan da memnundum: Ciddiyetle neşe arasında bir denge. Üstelik arkamdan gelen duyarlı mırıltılardan da, adamın dikkatle, duygudaşlıkla dinlediğini anlıyordum. Sonuçta çok geçmeden Dokuz Numara’yı, niye çok özel olduğunu açıklamaya giriştim. Tam Boris’in onu kutuda evde bıraktığını anlatırken, arkamdaki yolcu kibar bir öksürükle araya girdi.</p>

    <p>“Affedersiniz,” dedi, “bu koşullarda biraz endişelenmeniz neredeyse kaçınılmaz. Son derece doğal. Ama bana kalırsa kötümser olmanız için bir neden yok.” Herhalde oturduğu yerde öne doğru eğilmişti, çünkü sakin ve yatıştırıcı sesi, Boris’le omuzlarımızın birbirine değdiği noktanın hemen arkasından geliyordu. “Dokuz Numara’yı bulacağınızdan eminim. Şu anda kaygılanıyorsunuz tabii. Çeşitli terslikler olabilir diye düşünüyorsunuz. Son derece doğal. Ama anlattığınız kadarıyla, ben terslik olmayacağından eminim. Tabii kapıyı çaldığınızda evin yeni sahipleri sizin kim olduğunuzu bilmediklerinden biraz şüpheyle yaklaşabilir. Ama siz açıklayınca mutlaka içeri buyur edeceklerdir sizi. Kapıyı evin hanımı açmışsa, ‘Ah, nihayet!’ diyecek. ‘Biz de ne zaman geleceksiniz diye bekliyorduk.’ Eminim öyle diyecek. Sonra dönüp kocasına seslenecek: ‘Eskiden burada oturan oğlan geldi!’ Sonra kocası çıkacak ortaya; babacan bir adam, yeni taşındıklarına göre belki bir tamiratla meşgul olacak o sırada. O da, ‘Nihayet geldiniz!’ diyecek. ‘Buyrun, bir çay içelim.’ O sizi salona buyur ederken karısı çayı hazırlamak için mutfağa seğirtecek. Siz taşındığınızdan beri evin ne kadar değiştiğini hemen fark edeceksiniz; adam bunu görüp önce biraz mahcup olacak. Ama sonra, siz yaptıkları değişikliklere içerlemediğinizi açıkça gösterince, mutlaka size evi gezdirecek, tamamını gezdirip tek tek değişiklikleri gösterecek; çoğunu kendi elleriyle yapmış olduğundan gurur duyacak. Sonra karısı çayları, kendi eliyle yaptığı küçük çörekleri getirecek; hep beraber oturup yiyip içeceksiniz, hoşça vakit geçireceksiniz; karı koca size evi de, siteyi de ne kadar sevdiklerini anlatacak. Tabii bütün bunlar olurken ikinizin de zihni Dokuz Numara’yla meşgul olacak, ziyaretinizin sebebini söylemek için uygun bir an kollayacaksınız. Ama bence konuyu onlar açacak. Muhtemelen uzunca bir süre sohbet edip çay içtikten sonra, kadın, ‘Almak istediğiniz bir şey var mıydı? Burada unuttuğunuz bir şey?’ diyecek. İşte o zaman Dokuz Numara’yla kutusundan bahsedebilirsiniz. O da kuşkusuz, ‘Evet, o kutuyu sakladık. Önemli bir şey olduğunu anlamıştık,’ diyecektir. Daha sözünü bitirmeden kocasına küçük bir işaret verecektir. Belki işaret vermesine bile gerek kalmaz, karı kocalar, bu çift gibi uzun yıllar birlikte mutlu yaşadığında aralarında bir telepati gelişir. Tabii bu kavga etmedikleri anlamına gelmez. Hatta sık sık kavga etmiş, belki çeşitli zamanlarda birbirlerine küstükleri dönemler olmuştur. Ama onları görünce anlayacaksınız, bu tür evliliklerde sonunda anlaşmazlıklar geçer, temelde çok mutludurlar. Neyse, adam önemli şeyleri sakladıkları bir yerden kutuyu alıp getirecek; belki kutu kâğıda sarılmış olacak. Tabii siz hemen kutuyu açacaksınız ve Dokuz Numara’yı kutunun içinde aynı bıraktığınız şekilde, kaidesine yapıştırılmayı bekler halde bulacaksınız. O zaman kutuyu kapatacaksınız, tatlı çift size biraz daha çay ikram edecek. Bir süre sonra artık gitmeniz gerektiğini, onları daha fazla rahatsız etmek istemediğinizi söyleyeceksiniz. Ama kadın biraz daha çörek yemeniz için ısrar edecek. Adam da evi ikinize son bir kez gezdirmek isteyecek, yaptığı yenilikleri takdir etmeniz için. Sonunda kapının eşiğinde durup el sallayarak uğurlayacaklar sizi; yolunuz düşerse mutlaka uğramanızı söyleyecekler. Tabii tam olarak bu şekilde cereyan etmeyebilir, ama anlattığınız kadarıyla, aşağı yukarı böyle olacağından eminim. Yani endişelenmenize hiç gerek yok...”</p>

    <p>Adamın kulağımın dibindeki sesi karayolunda ilerleyen otobüsün tatlı salıntısıyla birleşince müthiş rahatlatıcı bir etki yaratıyordu. Adam konuşmaya başladıktan çok kısa süre sonra gözlerimi kapamıştım zaten, konuşmasının bu noktasına geldiğinde, koltuğuma iyice gömülerek mutlu bir uykuya daldım.</p>

    <p class="paragraf">Boris’in omzumu sarstığım fark ettim. “İnmemiz lazım,” diyordu.</p>

    <p>Gözlerimi açtığımda otobüsün durmuş, bütün diğer yolcuların inmiş olduğunu gördüm. Şoför önde ayağa kalkmış, sabırla bizim inmemizi bekliyordu. Biz ön kapıya doğru ilerlerken, “Dikkatli olun,” dedi, “dışarısı çok soğuk. Bence bu gölü doldurmaları lazım. Derdi çok, faydası yok; her sene birkaç kişi boğuluyor burada. Biliyorum, bazıları intihar ediyor, göl olmasa belki daha tatsız bir yolunu bulacaklar intihar etmenin. Ama bence göl doldurulmalı.”</p>

    <p>“Evet,” dedim, “doğal olarak göl tartışmalara yol açıyordur. Ama ben burada yaşamadığım için bu tür tartışmalardan uzak duruyorum.”</p>

    <p>“Çok haklısınız efendim. Size iyi günler dilerim.” Şoför ardından Boris’e bir selam çakarak, “İyi eğlenceler delikanlı,” dedi.</p>

    <p>Boris’le otobüsten indik; otobüs uzaklaşırken biz de etrafımıza bakındık. Devasa bir beton düzlüğün kenarındaydık. Biraz uzakta, düzlüğün ortasında göl duruyordu; böbrek şeklinde olduğundan, eski Hollywood starlarının meşhur zevksiz havuzlarının dev bir kopyası gibiydi. Gölün –daha doğrusu sitenin tamamının– yapaylığını gururla haykırmasını takdir etmemek elde değildi. Hiçbir yerde tek bir ot yoktu. Beton eğimlerin etrafına dikili tek tük cılız ağaçlar bile döşeme taşlarının arasına oturtulmuş çelik yuvaların içine alınmıştı. Etrafımız, çok katlı binaların hepsi birbirinin eşi olan sayısız penceresiyle çepeçevre sarılıydı. Her binanın önünde hafif bir eğim olduğunu fark ettim; böylece stadyumu andıran bir kesintisiz daire etkisi yaratılmıştı. Ama etrafımızda onca daire olmasına rağmen –en az dört yüz diye tahmin ettim– neredeyse hiç insan yoktu ortalıkta. Gölün karşı tarafında hızlı hızlı yürüyen siluetler seçiliyordu –bir adamla köpeği, bebek arabası süren bir kadın– ama insanları evlerinde oturtan bir atmosfer olduğu belliydi. Her şey bir yana, otobüs şoförünün ikaz ettiği gibi, hava dışarı çıkmaya müsait değildi. Boris’le birlikte orada dururken gölün üzerinden keskin bir rüzgâr esti.</p>

    <p>“Evet Boris,” dedim, “yola koyulsak iyi olacak.”</p>

    <p>Çocuğun bütün heyecanı sönmüş gibiydi. Boş bakışlarla gölü seyrediyordu; yerinden kıpırdamadı. Arkamızdaki apartmana doğru dönüp enerjik adımlarla yürümeye başlıyordum ki, bizim dairenin bu devasa sitenin neresinde olduğunu bilmediğimi hatırladım.</p>

    <p>“Boris, hadi sen yolu göster. Gelsene, ne oldu?”</p>

    <p>Boris içini çekip yürümeye başladı. O önde ben arkada, beton basamaklardan yukarı birkaç kat tırmandık. Bir ara, köşeyi dönüp bir sonraki merdivene yaklaşırken Boris bir çığlık atıp bir dövüş pozisyonu aldı. İlk anda şaşırdım, ama sonra saldırganın hayali olduğunu anladım. “Aferin Boris,” demekle yetindim.</p>

    <p>Boris her merdiven başında köşeleri dönerken aynı çığlığı ve pozisyonu tekrarladı. Sonunda –nefes nefese kalmıştım– Boris merdivenden uzaklaşıp bir koridorda yürümeye başladı. Şimdi bulunduğumuz yükseklikten bakıldığında gölün böbrek şekli daha da belirgindi. Gökyüzü puslu beyaz renkteydi; koridorun üstü kapalı olduğu halde –üstümüzde iki üç kat daha olsa gerekti– korunaklı değildi; rüzgâr kırbaç gibi üzerimizde şaklıyordu. Solumuzda daireler vardı; kısa beton merdivenler, hendek köprüsü misali, koridoru ana binaya bağlıyordu. Bazı dairelerin kapıları merdivenlerin üst başında, bazıları alt başındaydı. Yürürken kapıların her birini tek tek inceliyordum, ama birkaç dakikanın sonunda hiçbiri en silik bir hatıra bile uyandırmayınca vazgeçip göl manzarasına baktım.</p>

    <p>Boris bu arada kararlı bir tavırla birkaç adım önden yürüyordu; eski heyecanına kavuşmuş gibiydi. Kendi kendine mırıldanıyordu; yürüdükçe mırıltıları yükseldi. Sonra yürürken havaya zıplamaya, boşluğa karate vuruşları indirmeye başladı; her yere inişinde gümbürtü etrafımızda yankılanıyordu. Ama merdivenlerdeki gibi çığlık atmaktan kaçınıyordu; koridorda tek kişiyle bile karşılaşmadığımızdan, ona mâni olma gereği duymadım.</p>

    <p>Bir süre sonra aşağıya, göle baktığımda, bambaşka bir açıdan baktığımı görüp şaşırdım. Ancak o zaman, koridorun sitenin etrafında geniş bir daire çizdiğini anladım. Sonsuza kadar daireler çizmeye devam edebilirdik. Önden hızlı hızlı ilerleyen, kendini maskaralığa vermiş Boris’e baktım ve acaba evin yolunu hatırlıyor mu diye düşündüm. Bu işi hiç iyi planlayamamış olduğumu düşündüm. En azından evin yeni sakinleriyle önceden temasa geçmeliydim. Esasına bakılırsa, bizi ağırlamaları için hiçbir neden yoktu. Bu işle ilgili bir kötümserlik çöktü üzerime.</p>

    <p>“Boris,” diye seslendim, “dikkat ediyorsundur umarım. Geçmiş olmayalım.”</p>

    <p>Boris hararetli mırıltılarını kesmeden dönüp bana baktı, sonra koşup iyice uzaklaştı ve tekrar karate hamlelerine başladı.</p>

    <p>Sonunda fazlasıyla uzun zamandır yürümekte olduğumuzu anladım; göle tekrar baktığımda, en azından bir tur atmış olduğumuzu gördüm. Önde Boris hâlâ kendi kendine mırıldanmakla meşguldü.</p>

    <p>“Dur bir dakika,” diye seslendim, “Boris, bekle biraz.”</p>

    <p>Boris durup ben yaklaşırken küskün küskün bana baktı.</p>

    <p>“Boris,” dedim tatlılıkla, “eski evin yolunu hatırladığından emin misin?”</p>

    <p>Omuz silkip başını çevirdi. Sonra yarım ağızla, “Hatırlıyorum tabii,” dedi.</p>

    <p>“Ama bir tur atıp başa döndük gibi geliyor bana.”</p>

    <p>Boris yine omuz silkti. Bütün dikkatini ayakkabısına vermişti; bir sağa bir sola çevirip duruyordu. Sonunda konuştu: “Dokuz Numara’yı saklamışlardır, değil mi?”</p>

    <p>“Öyle sanıyorum Boris. Kutunun içindeydi, önemli görünen bir kutunun içindeydi. Öyle bir şeyi kenara koymuşlardır. Bir rafın üzerine filan.”</p>

    <p>Boris bir süre daha ayakkabısına baktı. Sonra, “Geçtik önünden,” dedi. “İki kere geçtik.”</p>

    <p>“Ne? Buz gibi rüzgârda boş yere mi dolaşıp duruyoruz yani? Niye söylemedin Boris? Anlayamıyorum.”</p>

    <p>Boris bir şey söylemeyip ayağını sağa sola çevirdi.</p>

    <p>“Ne diyorsun, dönelim mi?” dedim. “Yoksa gölün etrafında bir tur daha mı atacağız?”</p>

    <p>Boris içini çekti, bir an derin derin düşünürmüş gibi göründü. Sonra başını kaldırıp, “Tamam,” dedi. “Şurada. Hemen şuracıkta.”</p>

    <p>Koridorda kısa bir mesafe geriye doğru yürüdük. Az sonra Boris merdivenlerden birinin önünde durdu ve evin kapısına şöyle bir baktı. Hemen ardından kapıya arkasını dönüp tekrar ayakkabısını incelemeye koyuldu.</p>

    <p>“Evet ya,” dedim, dikkatle kapıyı inceleyerek. Aslında kapı –maviye boyanmıştı ve diğer kapılardan hiçbir farkı yoktu– hiçbir anı uyandırmamıştı zihnimde.</p>

    <p>Boris başını çevirip arkasına, eve baktı, sonra tekrar dönüp ayakkabısının burnunu yere bastırdı. Ben bir süre merdivenin alt başında, ne yapacağıma karar veremeyerek durdum. Sonunda, “Boris, sen burada bekle istersen,” dedim. “Ben gidip evde kimse var mı diye bakayım.”</p>

    <p>Çocuk ayakkabısını yere sürtmeye devam etti. Ben basamakları çıkıp kapıyı tıklattım. Cevap gelmedi. Bir daha tıklatıp yine açılmayınca yüzümü küçük cam panoya yaklaştırdım. Buzlu camdı, hiçbir şey göremedim.</p>

    <p>“Pencereden,” diye seslendi Boris arkamdan, “pencereden bak.”</p>

    <p>Solumda balkona benzer bir çıkıntı gördüm –binanın cephesi boyunca uzanan, bir sandalye bile koyulamayacak kadar dar bir pervazdı aslında. Elimi uzatıp demir parmaklığa tutundum, merdivenin kenarından sarkarak uzandım ve en yakındaki pencereden içeri baktım. Bir ucunda duvara dayalı bir yemek masası duran, biraz eski, modern mobilyayla döşeli bir L-salona bakıyordum.</p>

    <p>“Görebildin mi?” diye seslendi Boris. “Kutuyu gördün mü?”</p>

    <p>“Bir dakika.”</p>

    <p>Aşağıdaki uçurumun farkında olmama rağmen biraz daha uzanmaya çalıştım.</p>

    <p>“Görüyor musun?”</p>

    <p>“Bir dakika Boris.”</p>

    <p>Salon giderek aşina gelmeye başlamıştı. Duvardaki üçgen saat, krem rengi kanepe, üç katlı müzik dolabı; gözümün iliştiği her eşya kesinlikle tanıdık geliyordu. Bununla birlikte, baktıkça –L’nin kısa kenarını oluşturan– arka bölümün tamamının yeni eklenmiş olduğu duygusuna kapıldım. Yine de, bakmaya devam ettikçe bu bölümün de kendi başına tanıdık geldiğini fark ettim ve az sonra annem babamla birlikte Manchester’da birkaç ay oturduğumuz evin salonunun arka tarafına tıpatıp benzediğini kavradım. Küçük, müstakil bir evdi; çok rutubetliydi ve epeyce tamirat gerektiriyordu, ama babamın işleri daha iyi bir yere taşınmamıza izin verinceye kadar, kısa bir süre kalacağımız için razı olmuştuk orada oturmaya. O sıralar dokuz yaşındaydım ve ev benim gözümde hem heyecanlı bir değişikliği hem de hepimiz için yepyeni, daha mutlu bir dönemin başladığı umudunu temsil eder olmuştu.</p>

    <p>Arkamdan bir erkek sesi, “Kimse yok o evde,” dedi. Doğrulduğumda konuşan adamın yan daireden çıkmış olduğunu gördüm. Benim durduğum merdivene paralel bir merdivenin üst başındaki dairesinin eşiğinde duruyordu. Elli yaşlarında, buldoğa benzeyen bir adamdı. Üstü başı dağınıktı, tişörtünün göğsü ıslaktı.</p>

    <p>“Ya?” dedim. “Boş mu bu daire?”</p>

    <p>Adam omuz silkti. “Dönerler belki. Karımla ben yan dairenin boş olmasından hoşlanmayız, ama onca kavgadan sonra, rahatladık resmen. Biz nemrut insanlar değiliz. Ama bütün o kavgaları dinlemektense, böylesini tercih ediyoruz. Boş kalsın daha iyi.”</p>

    <p>“Ya? Bir süredir boş demek. Birkaç hafta mı? Birkaç ay mı?”</p>

    <p>“En azından bir ay olmuştur. Dönerler belki, ama dönmezlerse üzülmeyiz doğrusu. Aslında bazen acıyordum onlara. Biz nemrut insanlar değiliz. Kendimiz de zor günler geçirdik. Ama bunlar gibi devamlı kavga olunca, insan sonunda gitsinler diyor. Boş kalsın daha iyi.”</p>

    <p>“Anlıyorum. Çok kavga oluyordu demek.”</p>

    <p>“Hem de nasıl. Günahlarını almayayım, şiddet yoktu bence. Ama yine de insan gece geç saatte o bağrışmaları duyunca rahatsız oluyor.”</p>

    <p>“Affedersiniz, bir dakika...” Gözlerimle Boris’in duyabileceğini işaret ederek bir adım yaklaştım adama.</p>

    <p>“Yok, karım hiç memnun değildi,” diye devam etti adam bana aldırmadan. “Her kavga başladığında kafasını yastığa gömerdi. Hatta bir keresinde mutfakta. Mutfağa girdim, bir de baktım kafasına yastık bastırmış, yemek pişiriyor. Hiç hoş değildi. Adamı hep ayık gördük, derli toplu bir adamdı. Bir selam verir, yoluna giderdi. Ama karım içki yüzünden diye düşünürdü hep...”</p>

    <p>“Baksanıza,” diye fısıldadım öfkeyle, aramızdaki beton duvarın üstünden eğilerek, “oğlum yanımda, görmüyor musunuz? Çocuğun önünde böyle şey konuşulur mu?”</p>

    <p>Adam şaşkın bir ifadeyle aşağıya, Boris’e baktı. Sonra, “O kadar küçük sayılmaz, değil mi?” dedi. “Her şeyden uzak tutamazsınız çocuğu. Ama madem hoşlanmıyorsunuz, tamam, başka şey konuşuruz. Sizin aklınıza daha iyi bir konu geliyorsa söyleyin. Ben sadece nasıldı diye anlatıyorum. Ama siz konuşmak istemiyorsanız...”</p>

    <p>“Hayır, kesinlikle istemiyorum! Kesinlikle duymak istemiyorum...”</p>

    <p>“Neyse, önemli değil. Yalnız ben doğal olarak kadından ziyade adamdan yanaydım. Öyle şiddete başvurmuş olsa, tamam, mesele değişirdi, ama öyle bir şey görmedik. O yüzden de ben kadını suçluyordum. Tamam, adam çok seyahat ediyordu, ama anladığımız kadarıyla mecburdu, işi yüzünden gidiyordu. Yani kadının öyle davranmasını gerektirecek bir şey değildi, onu demek istiyorum...”</p>

    <p>“Susar mısınız artık? Hiç izan yok mu sizde? Çocuk! Duyacak her şeyi...”</p>

    <p>“Tamam, dinliyordur belki. Ne olmuş? Çocuklar er veya geç duyar böyle şeyleri. Ben sadece niçin adamın tarafını tuttuğumu açıklıyordum; karım içki meselesini o yüzden öne sürüyordu. Seyahate bir diyeceğim yok derdi, ama içki başka...”</p>

    <p>“Bakın, böyle devam edecekseniz bu konuşmayı burada kesmek zorunda kalacağım. Uyarıyorum. Keseceğim.”</p>

    <p>“Oğlunuzu sonsuza kadar koruyamazsınız ama. Kaç yaşında? O kadar küçük görünmüyor. Aşırı korumacılık iyi değildir çocuklar için. Dünyayı tanıması gerek, iyisiyle kötüsüyle...”</p>

    <p>“Henüz gerekmiyor! Henüz değil! Ayrıca sizin ne düşündüğünüz benim umurumda değil. Zaten size ne? O benim oğlum, sorumluluğu bana ait, bu tür lafları duymasına...”</p>

    <p>“Niye bu kadar öfkeleniyorsunuz ki? Ben laf olsun diye söylüyorum. Bizim ne düşündüğümüzü anlatıyordum sadece. Kötü insanlar değillerdi, onlardan nefret filan etmiyorduk, ama bazen fazla geliyordu. Aslında kavga duvarın arkasından dinleyince hep daha abartılı gelir kulağa. Bakın, bu yaştaki bir çocuktan saklamanın anlamı yok. Siz bu savaşı zaten baştan kaybetmişsiniz. Üstelik ne anlamı var...”</p>

    <p>“Sizin ne düşündüğünüz umurumda değil! Daha birkaç yılı var! İstemiyorum böyle laflar işitmesini, kesinlikle...”</p>

    <p>“Saçmalıyorsunuz. Benim söylediklerim hayatta olan şeyler. Karımla benim bile kötü günlerimiz oldu. Ben o yüzden adamın tarafını tutuyordum. İnsanın neler hissettiğini biliyorum; o ilk fark ettiği an...”</p>

    <p>“Bakın uyarıyorum! Bitiriyorum bu konuşmayı! Uyarıyorum sizi!”</p>

    <p>“Ama ben hiç içki içmedim. Bu önemli bir fark tabii. Çok seyahat etmek başka, öyle içmek başka...”</p>

    <p>“Son kez uyarıyorum sizi! Tek laf daha söylerseniz gidiyorum!”</p>

    <p>“Sarhoşken çok acımasız olurdu. Tamam, fiziksel şiddet yoktu, ama söylediklerinin çoğunu işitirdik, çok acımasızdı. Bütün kelimeleri anlamazdık, ama karanlıkta yatakta doğrulup dinlerdik...”</p>

    <p>“Yeter! Yeter dedim! Uyardım sizi! Gidiyorum! Gidiyorum!”</p>

    <p>Adama sırtımı dönüp koşarak basamakları indim, Boris’in yanına gittim. Kolundan tutup hızla yürümeye başladım, ama biz yürürken adam arkamızdan bağırmaya başladı:</p>

    <p>“Bu savaşı siz baştan kaybetmişsiniz! Hayatı tanıması şart! Hayat bu! Kötü bir şey değil! Gerçek hayat sadece!”</p>

    <p>Boris merakla arkaya bakıyordu; kolunu sertçe çekiştirmek zorunda kaldım. Bir süre boyunca hızlı hızlı yürüdük. Birkaç kere Boris’in yavaşlamaya çalıştığını hissettim, ama ben aynı süratle devam ettim; adamın peşimizden gelme ihtimalini ortadan kaldırmaya çalışıyordum. Nihayet durduğumuzda, nefes nefese kalmış olduğumu fark ettim. Sendeleyerek duvara yaklaştım –endişe verecek kadar alçaktı, belimin biraz yukarısında bitiyordu– dirseklerimi duvara dayayıp eğildim. Göle, ardındaki çok katlı binalara, solgun, geniş gökyüzüne baktım ve kalbimin yatışmasını bekledim.</p>

    <p>Bir süre sonra, Boris’in yanımda durduğunu fark ettim. Arkası bana dönüktü, duvarın üst kısmında yerinden oynamış bir taşla oynuyordu. Az önce olanlar yüzünden utandım ve ona bir açıklama yapmam gerektiğini düşündüm. Ben daha ne diyeceğime karar veremeden Boris sırtı hâlâ bana dönük, mırıldandı:</p>

    <p>“Deliydi o adam, değil mi?”</p>

    <p>“Evet Boris, zırdeli. Ruh hastası herhalde.”</p>

    <p>Boris taşı kurcalamaya devam etti. Sonra, “Boş ver, önemli değil,” dedi, “Dokuz Numara’yı almasak da olur.”</p>

    <p>“O adam olmasaydı Boris...”</p>

    <p>“Önemli değil. Gerçekten önemli değil.” Boris sonra bana dönüp gülümsedi. “Ne güzel eğlendik işte,” dedi neşeyle.</p>

    <p>“Güzel vakit geçirdin mi?”</p>

    <p>“Harika. Otobüs, her şey. Harika vakit geçirdik.”</p>

    <p>İçimden uzanıp ona sarılmak geçti, ama şaşıracağını, muhtemelen korkacağını düşündüm. Sonunda saçını şöyle bir karıştırıp tekrar manzaraya döndüm.</p>

    <p>Rüzgârın hızı kesilmişti, rahatsız etmiyordu; bir süre sessizce yan yana durup siteyi seyrettik. Sonra ben konuştum:</p>

    <p>“Boris, merak ediyorsundur, biliyorum. Yani üçümüz niçin bir yere yerleşip sakin sakin yaşayamıyoruz diye. Eminim merak ediyorsundur, annen bu kadar üzüldüğü halde niye ben hep bir yerlere gidiyorum diye. Bak, ben ikinizi sevmediğim için, sizinle birlikte olmak istemediğim için gitmiyorum oralara. Aslında bir yandan, seninle ve annenle evde kalmak, şu dairelerden birinde, herhangi bir yerde yaşamak en çok istediğim şey. Ama o kadar basit değil. Sürekli bir yerlere gitmek zorundayım, çünkü insan hangisinin olacağını bilmiyor. Yani o çok özel, çok önemli, yalnız benim için değil, herkes için, bütün dünya için çok çok önemli yolculuğun hangisi olacağını bilemiyor. Nasıl anlatabilirim sana Boris, daha çok küçüksün. Kaçırmak o kadar kolay ki. Sırf bir keresinde yok, gitmeyeceğim, dinleneceğim dersin. Sonra çok çok önemli yolculuğun meğer o yolculuk olduğunu anlarsın. Bir kere kaçırdın mı, geri dönüşü yok, geç kalmış olursun. Ondan sonra ne kadar çok yolculuk yaparsam yapayım, fark etmez, geç kalmış olurum, bunca yılı boşa harcamış olurum. Başka insanların başına geldi, gözlerimle gördüm Boris. Yıllar boyu seyahat ederler, sonra yorulmaya, bazen biraz tembelleşmeye başlarlar. Ama çoğunlukla tam o sırada fırsat ortaya çıkar. Ve onlar kaçırırlar fırsatı. Sonra da hayatları boyunca pişmanlık duyarlar. HınçIanırlar, üzülürler. Mağlup düşüp ölürler sonunda. İşte bu yüzden Boris, anlıyor musun? Bu yüzden şimdilik böyle devam etmek, sürekli seyahat etmek zorundayım. Hayatımızı çok zorlaştırdığını biliyorum. Ama üçümüzün de güçlü ve sabırlı olması gerek. Çok uzun sürmeyecek, eminim. Yakında en önemli yolculuğun sırası gelecek ve o zaman bitecek, o zaman rahatlayıp dinlenebileceğim. Keyfim isterse evde kalacağım, sorun olmayacak, üçümüz canımız ne isterse onu yapacağız. Şimdiye kadar yapamadığımız şeyleri yaparız. Artık yaklaştı, eminim, ama sabretmemiz lazım. Boris, söylediklerimi anlıyorsundur umarım.”</p>

    <p>Boris uzun bir süre cevap vermedi. Sonra birden doğrulup sertçe konuştu: “Sessizce uzaklaşın. Hepiniz.” Sonra da birkaç adım koşup karate hamlelerine başladı tekrar.</p>

    <p>Birkaç dakika boyunca duvara yaslanarak manzaraya bakmaya, hararetle kendi kendine mırıldanan Boris’i dinlemeye devam ettim. Ona tekrar baktığımda, son haftalarda sürekli kurduğu bir hayalin son versiyonunu canlandırdığını anladım. Kuşkusuz bilfiil hayalin geçtiği mekânın yakınında bulunduğumuzdan, baştan sona bir kez daha canlandırma arzusuna karşı koyamamıştı. Bu hayalin senaryosunda, Boris’le büyükbabası tam bu koridorda, eski dairenin hemen önünde, kalabalık bir sokak serserileri güruhuyla kavgaya girişiyordu.</p>

    <p>Boris’in seri hareketlerini izlemeye devam ettim; benden birkaç metre uzaklaşmıştı; büyükbabasıyla omuz omuza, yeni bir saldırıya hazırlandıkları bölüme yaklaştığını tahmin ettim. Bu bölümde yerde baygın yatanlar bir ordu oluşturur, ama en dayanıklı serseriler, yeniden saldırıya geçmek üzere bir araya toplanmaktadır. Boris’le büyükbabası sakin bir tavırla, yan yana durup beklerken serseriler koridorun karanlık köşelerinde fısıldaşarak strateji tayin ederler. Boris bu ve benzeri senaryolarda bir şekilde daha büyük olurdu. Tam yetişkin sayılmasa da –öylesi hem fazlasıyla uzak bir gelecek olurdu, hem de büyükbabasının yaşıyla ilgili sorun çıkarırdı– gerekli fiziksel performansı gösterebilecek kadar büyümüş olurdu bir şekilde.</p>

    <p>Boris’le Gustav serserilerin örgütlenmesi için gerekli zamanı onlara tanırdı. Sonra, mükemmel bir koordinasyon içindeki büyükbabayla torun gelen dalgayı karşılar, dört bir yandan üzerlerine çullanan saldırganların işini seri ve etkili hareketlerle, neredeyse üzülerek bitirirlerdi. Sonunda saldırı biterdi –yok hayır, son bir serseri, elinde korkunç bir bıçak, karanlıktan fırlayabilirdi. Daha yakındaki Gustav adamın boynuna hızla vurur ve nihayet savaş noktalanırdı.</p>

    <p>Boris’le büyükbabası birkaç saniye sessizce, ciddiyetle etraflarına saçılmış bedenleri gözden geçirirdi. Sonra Gustav deneyimli bakışlarını son bir kez sahnede gezdirip başını sallar, ikisi birlikte, yapmaları gereken bir şeyi yapmış, ama istemeyerek yapmış insanların ifadesiyle sırtlarını dönerlerdi. Eski dairenin kapısına çıkan birkaç basamağı tırmanır, yenilen sokak serserilerine son bir kez bakar –bazıları bu arada inlemeye, yerde sürünmeye başlamış olurdu– ve eve girerlerdi.</p>

    <p>“Tehlike geçti,” diye bildirirdi Gustav kapıdan. “Gittiler.”</p>

    <p>Bunun üzerine Sophie’yle ben gergin bir şekilde holde belirirdik. Büyükbabasının ardından içeri giren Boris eklerdi: “Ama henüz bitmedi. Bir kez daha saldıracaklar, belki sabaha karşı.”</p>

    <p>Büyükbabayla torunun söze dökme ihtiyacı bile duymadan mutabık oldukları bu durum değerlendirmesini Sophie’yle ben telaşla karşılardık.</p>

    <p>“Yok, dayanamayacağım!” diye ağlamaya başlardı Sophie ve hıçkırıklarını tutamazdı. Ben onu teskin etmek için kollarıma alır, ama benim de yüzüm ağlayacakmış gibi buruşurdu. Boris’le Gustav bu içler acısı sahne karşısında en ufak bir aşağılamada bulunmazlardı. Gustav beni teskin etmek üzere elini omzuma koyar, “Merak etme,” derdi, “Boris’le ben buradayız. Bu son saldırı olacak.”</p>

    <p>“Evet, doğru,” diye onaylardı Boris. “Tek bir defa saldıracak gücü ancak bulabilirler.” Sonra Gustav’a dönüp, “Büyükbaba, bu sefer son bir kez laf anlatmaya çalışayım onlara. Vazgeçmeleri için son bir fırsat vereyim,” derdi.</p>

    <p>“Dinlemezler ki,” diye cevap verirdi Gustav, başını ciddiyetle iki yana sallayarak. “Ama haklısın. Son bir şans tanımamız gerekir onlara.”</p>

    <p>Sophie’yle ben korku içinde, birbirimize sarılmış ağlayarak dairenin derinliklerine kaçardık. Boris’le Gustav birbirlerine bakıp sıkıntıyla iç çeker, sonra sokak kapısının sürgüsünü açıp tekrar dışarı çıkarlardı.</p>

    <p>Dışarıdaki koridoru karanlık, sessiz, bomboş bulurlardı.</p>

    <p>“Biraz dinlenelim bari,” derdi Gustav. “Önce sen uyu Boris. Geldiklerini duyarsam uyandırırım seni.”</p>

    <p>Boris başını sallayarak en üst basamağa oturur ve sırtını sokak kapısına dayayıp anında uykuya dalardı.</p>

    <p>Bir süre sonra koluna dokunulur, bir anda uyanarak ayağa fırlardı. Büyükbabasını koridorda, önlerinde toplanan sokak serserilerine bakar halde bulurdu. Her zamankinden daha kalabalık olurlardı; son hezimetin ardından kentin en karanlık köşelerini dolaşıp tek tek bütün yandaşlarını seferber ederlerdi. Hepsi karşılarında toplanmış olurdu; yırtık pırtık deri giysileri, asker ceketleri, amansız kemerleri, ellerinde metal çubukları, bisiklet zincirleriyle –ama onların kendi şeref anlayışları da tabanca getirmelerine mâni olurdu. Boris’le Gustav basamakları ağır ağır inerek onlara yaklaşır, ikinci veya üçüncü basamakta dururlardı. Sonra Boris büyükbabasının işareti üzerine konuşmaya başlar, sesi beton sütunların arasında yankılanırdı:</p>

    <p>“Sizinle birçok defa savaştık. Bu sefer daha da kalabalık olduğunuzu görüyorum. Ama her biriniz, kazanamayacağınızı içten içe biliyorsunuz mutlaka. Bu sefer büyükbabam ve ben kimsenin ciddi biçimde incinmeyeceğini garanti edemeyiz. Bu kavga anlamsız. Bir zamanlar hepinizin birer yuvası vardı mutlaka. Anneleriniz, babalarınız vardı. Belki erkek ve kız kardeşleriniz de. Size durumu anlatmak istiyorum. Sizin bu saldırılarınız, dairemize terör saçmanız sonucu annem sürekli ağlıyor. Sürekli gergin ve sinirli, dolayısıyla sık sık sebepsiz yere beni azarlıyor. Ayrıca babam uzun süreli seyahatlere çıkmak zorunda kalıyor, bazen yurtdışına gidiyor, annem de bundan hoşlanmıyor. Bütün bunlar sizin saçtığınız terörün sonuçları. Belki siz bunu sırf kanınız kaynadığı için yapıyorsunuz, aileleriniz parçalanmış olduğu ve doğrusunu düşünemediğiniz için yapıyorsunuz. Olanları iyice anlamanızı, düşüncesiz davranışlarınızın gerçek sonuçlarını anlamanızı bu yüzden istiyorum. Bu durum er veya geç nereye varacak? Babam eve hiç dönmeyecek sonunda. Hatta daireden taşınmak zorunda da kalabiliriz. Büyükbabamı bu yüzden getirdim buraya, büyük bir otelin idaresini bırakıp gelmek zorunda kaldı. Bu şekilde devam etmenize izin veremeyiz. İşte bu yüzden savaşıyoruz sizinle. Artık size her şeyi açıkladım; iyice düşünüp vazgeçme şansınız var. Yok vazgeçmezseniz, büyükbabamla benim tekrar sizinle savaşmaktan başka çaremiz kalmıyor. Kalıcı bir zarar vermeden bayıltmaya özen göstereceğiz, ama bu çapta bir kavgada, bizim beceri düzeyimizle bile, bazılarınızın çok kötü berelenmeyeceğine, hatta kemiklerinin kırılmayacağına söz veremeyiz. Bu fırsatı kullanın ve vazgeçin.”</p>

    <p>Gustav gülümseyerek bu konuşmayı onaylar, sonra ikisi tekrar karşılarındaki izbandutların suratlarını gözden geçirirdi. Adamların büyük bölümü kararsız kararsız bakışır, mantıklarından çok korkularına boyun eğerek vazgeçmeyi düşünürlerdi. Ama sonra öncüleri –korkunç, abus tipler– bir savaş uluması tuttururdu; bu uluma bütün saflara dalga dalga yayılırdı. Sonra da ileriye atılırlardı. Boris’le büyükbabası hızla sırt sırta verip pozisyon alır, düzenli ve koordine hareket ederek özenle geliştirdikleri karate ve diğer dövüş teknikleri karışımını kullanırlardı. Sokak serserileri dört bir yandan saldırır, hepsi şaşkın dehşet çığlıkları içinde döne döne, düşe kalka, havada uçarak püskürtülür ve yerler bir kez daha baygın bedenlerle kaplanırdı. Boris’le Gustav birkaç dakika yan yana durup bekler, dikkatle adamları izlerlerdi; sonunda serseriler kıpırdanmaya başlar, bazıları inler, bazıları nerede olduklarını anlamaya çalışarak başlarını sallardı. Gustav bu noktada bir adım öne çıkıp konuşurdu:</p>

    <p>“Gidin artık, bu son olsun. Bu eve bulaşmayın. Siz terör saçmaya başlamadan önce burası mutlu bir yuvaydı. Tekrar gelecek olursanız, torunumla benim kemik kırmaktan başka çaremiz kalmayacak.”</p>

    <p>Aslında bu konuşmanın yapılması gerekmezdi. Sokak serserileri bu kez fena yenildiklerini, daha ağır yaralar almadıkları için şanslı olduklarını anlamış olurdu. Yavaş yavaş, tökezleyip sendeleyerek doğrulur, topallayarak, ikişer üçer birbirlerine dayanarak, birçoğu acıdan inleyerek uzaklaşırlardı.</p>

    <p>Son serseri de ağır aksak uzaklaştıktan sonra Boris’le Gustav sessizce, memnun, bakışır, sonra dönüp eve girerlerdi. Geldiklerinde Sophie’yle ben –sahnenin tamamını pencereden izlemiş olurduk– coşkuyla karşılardık onları. “Tanrı’ya şükür, bitti artık,” derdim ben heyecanla, “Tanrı’ya şükür.”</p>

    <p>“Ben kutlamak için yemek hazırlamaya başladım bile,” derdi Sophie, ağzı kulaklarında; yüzünde gerginlikten eser kalmamış olurdu. “Büyükbabana da, sana da minnettarız Boris. Bu akşam hep beraber bir oyun oynasak ya?”</p>

    <p>“Benim gitmem lazım,” derdi Gustav. “Otelde işim çok. Herhangi bir sorun olursa haber verin. Ama eminim devamı gelmeyecek.”</p>

    <p>Gustav merdivenden aşağı inerken bizler ona el sallardık. Sonra Boris, Sophie ve ben kapıyı kapatıp rahatça yerleşirdik evimize. Sophie mutfağa girip çıkarak, kendine kendine şarkı söyleyerek yemeği hazırlar, Boris’le ben de salonda yere yayılıp oyuna dalardık. Bir saat kadar oynadıktan sonra, Sophie’nin salonda olmadığı bir an, ben ansızın başımı kaldırıp ciddi bir ifadeyle Boris’e bakar ve sakin bir sesle, “Boris, her şey için çok teşekkür ederim,” derdim. “Artık her şey eskisi gibi olabilir.”</p>

    <p>“Bak!” diye bağırdı Boris; yine yanı başımda duruyor, duvarın üstünden işaret ediyordu: “Bak! Kim Teyze!”</p>

    <p>Gerçekten de, aşağıda bir kadın bizim dikkatimizi çekebilmek için deli gibi el sallıyordu. Üzerindeki yeşil hırkaya sıkı sıkı sarınıyor, saçları rüzgârda dağılıp uçuşuyordu. Nihayet onu fark ettiğimizi görünce bağırarak bir şey söyledi, ama rüzgârdan duyulmadı.</p>

    <p>“Kim Teyze!” diye seslendi Boris aşağıya.</p>

    <p>Kadın el kol hareketleri yapıp tekrar bağırdı.</p>

    <p>“Aşağı inelim,” dedi Boris ve birden tekrar heyecanlanarak önden yürümeye başladı.</p>

    <p>Birkaç kat beton merdiveni Boris koşarak önde, ben arkada indik. Zemine vardığımızda rüzgâr bir anda bütün gücüyle yüzümüzde şakladı, ama Boris buna rağmen paraşütle atlamış taklidi yapıp sendeleyerek kadına şov yapmayı başardı.</p>

    <p>“Kim Teyze” kırk yaşlarında, tıkız bir kadındı; biraz sert ifadeli yüzü kesinlikle tanıdık geliyordu.</p>

    <p>“İkiniz de sağır mısınız ne?” dedi ona yaklaştığımızda. “Otobüsten inerken gördük sizi, seslendik durduk, ama ne fayda? Sonra sizi almaya aşağı indim, ara ara bulamadım.”</p>

    <p>“Ne aksilik,” dedim, “hiçbir şey duymadık, değil mi Boris? Rüzgârdan herhalde. Demek” –etrafa bir göz gezdirdim– “kendi dairenizden gördünüz bizi.”</p>

    <p>Tıkız kadın dört bir yanımızda yükselen sayısız pencereden birini işaret etti gelişigüzel. “Seslendik durduk.” Sonra Boris’e döndü: “Annen yukarıda delikanlı. Seni çok özlemiş.”</p>

    <p>“Annem mi?”</p>

    <p>“Hemen çıksan iyi olur, çok özlemiş seni. Hem biliyor musun? Öğlenden beri yemek pişiriyor; bu akşam eve döndüğünde seni ziyafetle karşılamak için. İnanamayacaksın, en sevdiğin yemekleri, aklına ne gelirse hepsini hazırlamış. Az önce anlatıyordu, sonra pencereden dışarı bir baktık, sizi gördük, otobüsten iniyordunuz. Baksanıza, yarım saattir sizi arıyorum, dondum. Hadi, ne duruyoruz burada?”</p>

    <p>Kadın elini uzatmıştı. Boris kadının elinden tuttu; kadının gösterdiği yönde yola koyulduk. Yaklaştığımızda Boris önden koşarak gidip bir yangın merdiveninin kapısını açtı ve içeri daldı. Tıkız kadın biz vardığımızda kapanmak üzere olan yaylı kapıyı açıp tuttu, “Ryder, senin başka bir yerde olman gerekmiyor mu?” dedi. “Sophie öğlenden beri telefonun hiç susmadığını söylüyordu, insanlar seni bulmaya çalışıyormuş.”</p>

    <p>“Ya, öyle mi? Ama gördüğün gibi buradayım.” Güldüm. “Boris’i getirdim.”</p>

    <p>Kadın omuz silkti. “Her neyse, senin bileceğin iş.”</p>

    <p>Bir merdiven altında, loş bir sahanlıkta duruyorduk. Yanımdaki duvarda sıra sıra posta kutuları ve yangın söndürme malzemesi vardı. Merdiveni tırmanmaya başladığımızda –en az beş kat vardı üstümüzde– tepemizde bir yerlerde Boris’in koşan ayak sesleri yankılandı; sonra, “Anne!” diye bağırdığını duydum. Sevinç ünlemleri işitildi, tekrar koşan ayak sesleri, Sophie’nin, “Ah canım, canım benim!” diyen sesi. Sesinin boğukluğundan kucaklaştıkları belliydi; tıkız kadınla ben sahanlığa vardığımızda evin içine girip gözden kaybolmuşlardı.</p>

    <p>“Ev dağınık, kusura bakma,” dedi kadın beni içeri buyur ederek.</p>

    <p>Minik bir holden sade ve modern eşyalarla döşenmiş bir salona geçtim. Salonun bir duvarını geniş bir pencere kaplıyordu. Ben içeri girdiğimde Sophie’yle Boris pencerenin önünde duruyorlardı; gri gökyüzü fonunda iki siluet gibiydiler. Sophie bana şöyle bir gülümseyip Boris’le konuşmasına devam etti. Bir şeye heyecanlanmış gibiydiler; Sophie Boris’in omuzlarına sarılıp duruyordu. Pencereden işaret ettiklerini görüp Sophie’nin daha önce tıkız kadınla birlikte bizi nasıl gördüklerini anlatıyor olabileceğini düşündüm. Ama yaklaştığımda Sophie’nin, “Evet, gerçekten. Her şey hazır sayılır. Sadece bir iki şeyi ısıtacağız, etli börekleri mesela,” dediğini duydum.</p>

    <p>Boris duyamadığım bir şey söyledi, Sophie de şöyle cevap verdi:</p>

    <p>“Tabii oynarız. Sen hangisini istersen onu oynarız. Yemek bittiğinde karar verirsin hangisini istediğine.”</p>

    <p>Boris annesine soran bakışlarını çevirdiğinde tavrının daha temkinli olduğunu, belki Sophie’nin arzu ettiği kadar heyecanlı olamadığını fark ettim. Sonra, o salonun bir başka tarafına gittiğinde Sophie bana yaklaştı ve üzgün üzgün başını iki yana salladı.</p>

    <p>“Kusura bakma,” dedi usulca, “yaramaz. Geçen aykinden bile beterdi. Manzara inanılmaz, uçurumun hemen kenarında, ama sağlam değil. Sonunda Mr. Mayer kabul etti. Çatının kuvvetli bir kasırgada uçabileceğini düşünüyor, hatta belki önümüzdeki birkaç yıl içinde. Hemen döndüm, on birde evdeydim. Kusura bakma. Üzüldün, belli.” Salonun karşı tarafına, bir rafın üzerinde duran kasetçaları inceleyen Boris’e baktı.</p>

    <p>“Üzülecek bir şey yok,” dedim iç çekerek. “Yakında bir şey bulacağız, eminim.”</p>

    <p>“Ben düşündüm de,” dedi Sophie, “dönüşte, otobüste. Ev olsa da olmasa da, şu anda birlikte bir şeyler yapabiliriz yine de diye düşündüm. Eve varır varmaz yemek pişirmeye başladım. Bu akşam üçümüz baş başa müthiş bir ziyafet çekelim diye düşündüm. Ben küçükken annemin hazırladığı ziyafetleri hatırladım, hastalanmadan önce. Çeşit çeşit bir yığın şey yapar, istediğimizi seçip yiyelim diye hepsini sofraya dizerdi. Harika olurdu; ben de bu gece öyle bir şey yapsak ya diye düşündüm, üçümüz baş başa. Aslında daha önce hiç düşünmemiştim, o mutfağın hali yüzünden, ama şöyle bir etrafıma baktım ve saçmaladığımı anladım. Tamam, ideal mutfak değil, ama her şey çalışıyor aşağı yukarı. Bunun üzerine yemek pişirmeye başladım. Bütün öğleden sonrayı yemek pişirerek geçirdim. Her şeyi hazırlamayı da başardım. Boris’in en sevdiği yemekleri. Hepsi bizi bekliyor, sadece ısıtacağız. Bu gece harika bir ziyafet çekeceğiz.”</p>

    <p>“Güzel. Çok sevindim.”</p>

    <p>“Niye yapmayalım? O dairede bile olsa. Üstelik sen çok anlayışlı davrandın... her konuda. Uzun uzun düşündüm. Dönüşte, otobüste. Artık geçmişi geride bırakmamız lazım. Birlikte tekrar bir şeyler yapmaya başlamamız lazım. Güzel şeyler.”</p>

    <p>“Evet. Çok haklısın.”</p>

    <p>Sophie birkaç saniye boyunca pencereden dışarı baktı. Sonra, “Ah neredeyse unutuyordum,” dedi. “Bir kadın arayıp durdu. Ben yemek pişirirken. Miss Stratmann. Nerede olduğunu bilip bilmediğimi sordu. Ulaştı mı sana?”</p>

    <p>“Miss Stratmann mı? Hayır. Ne istiyormuş?”</p>

    <p>“Bugünkü randevularının bazılarında karışıklık olmuş galiba. Çok nazik konuşuyordu, rahatsız ettiği için özür diliyordu her defasında. Her şeyin senin kontrolünün altında olduğundan kuşku duymadığını, sadece takip etmek için aradığını, merak etmediğini söylüyordu. Ama on beş dakika sonra tekrar telefon çalıyor, gene arıyordu.”</p>

    <p>“Her neyse, merak edilecek bir şey yok. Şey... benim başka bir yerde olmam gerektiğini mi zannediyormuş dedin?”</p>

    <p>“Tam anlamadım ne dediğini aslında. Çok nazikti, ama telefon edip duruyordu. O yüzden bir tepsi tavuklu böreği azıcık yaktım. Son aradığında da bu akşamki davetten memnun olup olmadığımı sordu. Bu akşam Karwinsky Galerisi’ndeki resepsiyon. Sen söylememiştin, ama beni bekliyorlarmış gibi sordu. Ben de, evet, çok memnun oldum dedim. Sonra Boris de memnun mu diye sordu, ben de evet, o da memnun dedim, senin de çok memnun olduğunu, iple çektiğini söyledim. Öyle söyleyince rahatladı galiba. Merak etmediğini, öylesine sorduğunu söyledi. Telefonu kapadığımda önce biraz hayal kırıklığı yaşadım. Resepsiyonun ziyafetimize engel olacağını düşündüm. Ama sonra baktım, her şeyi önceden hazırlayacak vaktim var, sonra hep birlikte gidip döner, resepsiyonda çok uzun kalmazsak akşamki programı yine yapabiliriz diye düşündüm. Sonra aslında iyi bir şey olduğuna ikna oldum. Böyle bir resepsiyona gitmek hem benim için, hem de Boris için iyi olur.” Salonda dolaşırken yanımıza gelmiş olan Boris’e uzandı birden ve sertçe kucakladı onu. “Boris, çok sükse yapacaksın, değil mi? Bütün o insanlara aldırmayacaksın. Her zamanki gibi davranacaksın, çok eğleneceksin. Herkes sana hayran olacak. Sonra daha ne olduğunu anlayamadan eve dönme vakti gelecek, sonra üçümüz baş başa harika bir akşam geçireceğiz. Her şey hazır, en sevdiğin yemekleri yaptım.”</p>

    <p>Boris sıkkın bir tavırla annesinin kollarından sıyrılıp tekrar uzaklaştı. Sophie onu gülümseyerek seyrettikten sonra bana döndü:</p>

    <p>“Artık yola çıksak iyi olmaz mı? Buradan Karwinsky Galerisi’ne gitmek epey uzun sürebilir.”</p>

    <p>“Evet,” deyip saatime baktım, “evet, haklısın.” Salona girmiş olan tıkız kadına döndüm. “Sen biliyorsundur belki,” dedim. “Galeriden hangi otobüs geçiyor tam bilemiyorum. Yakında otobüs var mıdır acaba?”</p>

    <p>“Karwinsky Galerisi’ne mi?” Tıkız kadın küçümseyen bakışlarla beni süzdü ve belli ki sırf Boris yanımızda olduğu için alaylı bir cevap vermedi. Sonra, “Buradan Karwinsky Galerisi’ne otobüs yok,” dedi. “Buradan otobüse binip kent merkezine döneceksiniz. Sonra kütüphanenin önünden tramvaya bineceksiniz. Yetişmenize imkân yok.”</p>

    <p>“Tüh, ne aksilik. Otobüs vardır diye düşünüyordum.”</p>

    <p>Tıkız kadın yine aşağılayıcı bakışlarla beni süzüp, “Benim arabamı alın,” dedi. “Bu akşam lazım değil bana.”</p>

    <p>“Çok teşekkür ederim,” dedim. “Ama gerçekten mâni olmayalım...”</p>

    <p>“Öf, kes tıraşı Ryder. Araba şart. Başka türlü Karwinsky Galerisi’ne vaktinde gitmene imkân yok. Arabayla da hemen yola çıkmanız lazım.”</p>

    <p>“Evet,” dedim, “ben de aynı şeyi düşünüyordum. Ama gerçekten, senin işine mâni olmak istemiyoruz.”</p>

    <p>“O zaman yanınıza birkaç kutu kitap alabilirsiniz. Ben yarın otobüsle gidersem taşıyamam.”</p>

    <p>“Tabii. Memnuniyetle.”</p>

    <p>“Sabah saat ona kadar Hermann Roth’un dükkânına bırakılacak.”</p>

    <p>“Merak etme Kim,” dedi Sophie, ben bir şey demeye fırsat bulamadan. “Ben hallederim. Eksik olma.”</p>

    <p>“Hadi, siz bir an önce yola çıkın. Delikanlı” –tıkız kadın Boris’e işaret etti– “yardım etsene şu kitapları yükleyelim.”</p>

    <p>Bundan sonraki birkaç dakika boyunca pencerenin önünde tek başıma kalarak dışarıyı seyrettim. Diğerleri bir yatak odasına girmişlerdi; arkamdan, konuşmaları, gülüşmeleri geliyordu. İçeri gidip yardım etmem gerekir, diye geçti aklımdan, ama sonra bu fırsatı değerlendirip bu akşamla ilgili düşüncelerimi toparlamamın iyi olacağını düşündüm ve aşağıdaki suni göle bakmaya devam ettim. Gölün karşı tarafından birkaç çocuk çitin önünde top oynamaya başlamıştı, ama onlar dışında gölün çevresi bomboştu.</p>

    <p>Bir süre sonra tıkız kadının bana seslendiğini duydum ve gitmek için beni beklediklerini fark ettim. Hole çıktığımda Sophie’yle Boris kucaklarında birer mukavva kutu, koridora çıkmışlardı bile. Merdivenden inerken bir konuda tartışmaya başladılar.</p>

    <p>Tıkız kadın bana kapıyı tutuyordu. “Sophie bu gecenin iyi geçmesi konusunda ısrarlı,” dedi alçak sesle. “Yani tekrar hayal kırıklığına uğratma onu Ryder.”</p>

    <p>“Merak etme,” dedim, “her şey güzel olacak, bana güven.”</p>

    <p>Kadın bana sert sert baktı ve sonra dönüp anahtarlarını şıkırdatarak merdiveni indi.</p>

    <p>Ben de onu izledim. İki kat inmiştik ki, yorgun argın merdiveni çıkan bir kadına rastladık. “Pardon...” diye mırıldanarak tıkız kadının yanından zar zor geçti; ancak yanımdan geçtikten sonra, Fiona Roberts’ı tanıyabildim; üstünde hâlâ kontrolör üniforması vardı. O da belli ki son anda tanımıştı beni –merdiven loştu–; bitkin bir tavırla madeni tırabzana tutunup konuştu:</p>

    <p>“A, geldin demek. Vaktinde gelmişsin, teşekkür ederim. Kusura bakma, biraz geciktim. Güzergâh değişikliği oldu, doğu hattında bir tramvay; o yüzden vardiyam uzun sürdü. Çok uzun süredir beklemiyorsundur umarım.”</p>

    <p>“Yo, hayır.” Birkaç basamak yukarı çıktım. “Fazla beklemedim. Ama maalesef programım çok sıkıştı...”</p>

    <p>“Önemli değil, fazla zamanını almayacağım. Aslında biliyor musun, kızlara telefon ettim, aynı konuştuğumuz gibi, molada garajın kantininden aradım. Bir arkadaşımla uğrayacağımı söyledim, ama <em>sen</em> olduğunu söylemedim. Aslında kararlaştırdığımız gibi söyleyecektim, ama önce Trude’yi aradım, o sesini. ‘A, sen misin şekerim?’ deyişini duyunca, o ses o kadar kibirli, o kadar fesat geldi ki. Belli ki bütün gün beni konuşmuş, Inge’yi, bütün herkesi sırayla aramış, dün geceyi konuşmuşlar, hepsi bana açıyormuş gibi yapmış, bana iyi davranmalarını gerektiğini, ne de olsa hasta sayılacağımı, iyi davranmaya mecbur olduklarını söylemişler birbirlerine. Ama tabii aralarında kalamayacağıma da karar vermişler; benim gibi biri Vakıf üyesi olabilir mi? Aman, bugün ne eğlenmişlerdir, kulağımla duyar gibi oldum, telefonu açar açmaz, konuşmasından. ‘A, <em>sen</em> misin şekerim?’ Ben de o zaman, peki öyleyse, sürpriz olsun diye düşündüm. Bana inanma daha sen. Öyle düşündüm kendi kendime. Kapıyı açtığında yanımda kimin durduğunu görünce ne hale geleceğini görürüm, diye düşündüm. Hele bir de üstün başın dökülüyorsa, <em>eşofmanlaysan,</em> yüzünde makyaj yoksa, o burnunun kenarındaki koca et beni olduğu gibi meydandaysa, saçını toplamışsan, on beş yaş büyük görünüyorsan. Ev de darmadağınsa, o aptal dergilerin, dedikodu gazetelerin, beyaz dizi romanların ortalığa saçılmışsa, ne diyeceğini şaşırırsın, yerin dibine girersin, durumu toparlamaya çalıştıkça batarsın. Bir şeyler ikram etmeye kalkıp her şeyin eksik olduğunu görürsün, bana inanmadığına pişman olursun. Hadi öyle yapalım, diye düşündüm. Ve söylemedim, hiçbirine söylemedim. Sadece bir arkadaşımla uğrayacağım dedim.” Durup biraz sakinleşti. Sonra devam etti: “Kusura bakma. Kindarlık gibi gelmemiştir umarım. Ama bütün gün bu anı iple çektim. Beni ayakta tutan buydu, onca bileti kontrol ederken bu sayede ayakta durdum. Yolcular niye öyle gözlerim parlayarak dolaştığımı merak etmişlerdir. Eh, madem programın sıkışık, hemen başlasak iyi olur herhalde. Trude’den başlayabiliriz. Inge de onunladır, genellikle bu saatte uğrar, böylece ikisini birden aradan çıkarırız. Ötekiler pek de umurumda değil zaten. Bir tek o ikisinin suratının ne hale geleceğini görmek istiyorum. Hadi gidelim.”</p>

    <p>Merdiveni tırmanmaya başladı; önceki yorgunluğundan eser kalmamıştı. Katlar çık çık bitmiyordu, nefes nefese kalmıştım. Oysa Fiona hiç zorlanmıyormuş gibiydi. Bir yandan çıkıyor, bir yandan da, etrafımızda dinleyen olabilirmiş gibi, sesini alçaltarak konuşuyordu.</p>

    <p>“Fazla bir şey konuşman gerekmez,” dediğini duydum bir ara. “Birkaç dakika sana yaltaklanmalarına izin ver yeter. Ama annenle baban konusunu konuşmak isteyebilirsin tabii.”</p>

    <p>Çıkacağımız kata nihayet geldiğimizde o kadar nefes nefeseydim ki –göğsümden hırıltılar geliyordu resmen– etrafla fazla ilgilenemedim. Loş bir koridor boyunca dizilmiş kapıların önünden geçtiğimizin ve benim halimin hiç farkında olmayan Fiona’nın rap rap ilerlediğinin farkındaydım. Sonra birden durup bir kapıyı tıklattı. Ben de ona yetiştim, soluklanabilmek için başım eğik, elimi kapının pervazına dayamak zorunda kaldım. Kapı açıldığında, muzaffer Fiona’nın yanında pek süklüm püklüm görünmüş olmalıyım.</p>

    <p>“Trude,” dedi Fiona, “arkadaşımı getirdim.”</p>

    <p>Bir gayret doğrulup kibarca gülümsedim.</p>
  </div>
</body>
</html>
