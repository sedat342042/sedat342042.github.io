<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>15. Denizin Kadını</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>15.<br />
  DENİZİN KADINI</h1>

  <p>Şehrin ortalık yerinde bir deniz kadınına rastlamak belki de akla yatkın bulunmaz, ama ben onu, Maidstone’un yoksulluk içinde yüzen mahallelerinin bir arka sokağında buldum. Kapının üzerine asılı duyuruda boş yer olmadığı yazılıydı gerçi, ama direnç gösterdiğimden, ön odada yatmama izin verdi. Yerin altı denebilecek mutfaklarında onunla ve yaşlı kocası Thomas Mugridge ile konuştum.</p>

  <p>Onlarla yaptığım konuşma ile, yaşamımızı sürdüğümüz makine uygarlığının tüm ilişkileri, karmaşıklığı görünmez oldu. Bu İngiliz milletinin derisi altına girmiş, onun ruhuna dek ulaşmış gibiydim. Thomas Mugridge ve karısı, kendilerine münhasır kimselerdi.</p>

  <p>Bay Mugridge yetmiş yaş civarında, kısa boylu biriydi. Görünümü nedeniyle orduya katılmayıp, ülkesinde kalmıştı. Bütün yaşamını çalışarak tüketti. Tüm yaşamı çalışma üstüne kurulmuştu, başka bir şey bilmiyordu ve anıları da bu doğrultudaydı. Adam gündüz işçisiydi. Karısıysa yetmiş üç yaşındaydı ve yedi yaşından bu yana çalışıyordu. Yemek pişirmek, çamaşır yıkamak, evini temizlemek, yaptığı işlerdendi. Bunca yıllık çalışmanın karşılığı bir şey edinememişti, gelecekten ise bir beklentisi yoktu.</p>

  <p>İstekleri sınırlıydı, basit bir yaşam kurmuşlardı kendilerine. Akşam olduğunda yer altında yudumlanacak bir bira, haftalık bir dergi ve konuşmak. Duvarda asılı resimdeki kadın, ince yüzlü biriydi ve resmin altında, gelecekteki kraliçemiz yazıyordu. Bir başka yaşlıca resmin altındaysa, kraliçemizin jübilesi yazısı okunuyordu.</p>

  <p>Onlara, artık dinlenmeleri gerektiğini salıkladığımda kadın: “İnsanın kendi kazandığını yemesi tatlıdır,” dedi. Kocası: “Yardıma gereksinim duymuyoruz,” diye karısının sözünü tamamladı. “Anneyle birlikte, öteki tarafa göç edinceye değin çalışacağız,” diye sürdürdü ve kadın da onun bu tümcesini başıyla onayladı.</p>

  <p>On beş çocukları dünyaya gelmişti, ama şimdi hiçbiri yanlarında değildi, hepsi uzaklardaydı. Bazılarıysa ölmüştü. Yirmi yedi yaşında olan kızları Londra’da oturuyordu. Evlilik gerçekleşince, herkes kendi başının derdine düşüyordu. Çocukların diğerleri nerede mi? Lizzie; Avustralya’da, Mary; Buenos Aires’te, Poll; New York’ta, Joe ise Hindistan’da ölmüştü. Bana uzattıkları resimdeki asker, iri yarı bir delikanlıydı. “Bu resimdeki oğlunuzun adı ne?” diye sorduğumda ikisi de güldü.</p>

  <p>Resimdeki asker, torunlarıydı. Hindistan’dan henüz yeni dönmüştü ve kraliçenin koruma alayındaydı, boru çalıyordu. Kızlar, oğullar, torunlardan söz ederken, uzayıp gitti konuşma. Büyükleri ülkelerinde kalırken, onlar dünyanın çeşitli yerlerine dağılmışlardı.</p>

  <p class="quote">“Kuzey kapısının bulunduğu yerde bir kadın var, zengindir;</p>

  <p class="quote">Kürek çeken oğullar yetiştirmektir görevi,</p>

  <p class="quote">Kimisi derinlere dalar boğulur,</p>

  <p class="quote">Çığlıkları kulaklarıma değin uzanır,</p>

  <p class="quote">Ve yılmaz, yeniden oğullar gönderir denize.”</p>

  <p>Denizin kadınının görevi son bulmuştur artık. Var olanlar azalsa bile, gezegen tüm hızıyla doluyor. Soyu artık oğullar tarafından sürdürülecektir. İngiltere, bunca yıl süren serüveninde iyi olanlarını hep uzaklara yollamış, kalanları ise kendi kucağında yok etmiştir. O yaşlı kadıncağızın bundan sonra yapacağı iş, duvardaki resimleri seyretmektir. Tüccar gemilerinin yeri yoktur artık, Trafalgar’da, Nil’de çarpışan denizcilerin de. Güney Afrika kolonilerinde subaylar, yerlilere silahı öğretirler, uçuruma düşen insanları ise ülkelerinde birer birer yitiklere karışır.</p>

  <p>İngiliz İmparatorluğu’nun gücü, yarı aç yarı tok yaşayan ada halkından değil, Bayan Mugridge gibi kadınların büyütüp, dünyanın dört yanına yolladığı evlatlarından gelir. Kuzey kapısındaki yaşlı denizin kadını, görevini bütünüyle yerine getirmiştir, fakat bunun ayırdında değildir kendisi. Artık oturup dinlenme zamanı gelmiştir ve o, bugün yoksullar evinin yollarını aşındırmıyorsa, yetiştirdiği kızları ve oğulları yüzündendir.</p>

  <p><br /></p>
</body>
</html>
