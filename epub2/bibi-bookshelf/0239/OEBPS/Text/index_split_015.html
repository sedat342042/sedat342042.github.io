<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Dublinliler</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_14">Toprak</h1>

  <p class="block_">Müdire kadınların çayı biter bitmez çıkmasına izin vermişti. Maria da dışarıda geçireceği akşamı iple çekiyordu. Mutfak pırıl pırıldı; büyük bakır kazanlara baksan ayna gibi kendini görürsün, diyordu aşçı. Ateş parlak, sıcacıktı şöminede ve büfelerin birinin üstüne dört tane kocaman kek konmuştu. Kesilmemiş gibi duruyorlardı; ama biraz yakınından bakınca uzun kalın ve eşit dilimlere ayrılmış oldukları ve çayda dağıtılmaya hazır bekledikleri görülebilirdi: Maria kendisi kesmişti keki.</p>

  <p class="block_">Maria çok, çok ufak tefek bir insandı, ama burnuyla çenesi de çok uzundu. Biraz burnundan konuşurdu, karşısındakini yatıştırır gibi: “Evet, canım,” “hayır, canım”. Kadınlar ne zaman tekne kavgasına tutuşsa hemen onu gönderirler, o da ortalığı yatıştırmayı başarırdı hep. Bir gün müdire hanım da böyle demişti ona:</p>

  <p class="block_">“Maria, gerçek bir barıştırma uzmanısın sen.”</p>

  <p class="block_">Müdire yardımcısı ile Kurul’dan iki hanım da işitmişlerdi bu iltifatı. Ginger Mooney de Maria olmasa ütülere bakan serseme neler yapacağını her zaman söylerdi. Herkes Maria’yı çok seviyordu.</p>

  <p class="block_">Kadınlar saat altıda içeceklerdi çayı, o da yediden önce çıkabilecekti. Ballsbridge’den Pillar’a, yirmi dakika; Pillar’dan Drumcondra’ya yirmi dakika; yirmi dakika da alışverişte geçer. Sekize kalmadan olacaktı orada. Gümüş tokalı cüzdanı çıkardı. <i class="calibre1">Belfast’tan bir Armağan</i> sözünü bir kere daha okudu. Bu cüzdanı çok severdi, çünkü Joe beş yıl önce Alphy ile Paskalya sonrası yolculuğunda Belfast’a gittiğinde getirmişti onu. Cüzdanın içinde iki iki buçuklukla birkaç mangır vardı. Tramvay parasını ödedikten sonra beş şilin kalıyor. Ne hoş bir akşam olacaktı, bütün çocuklar şarkı söylerken! Tek kuşkusu Joe’nun eve sarhoş gelmesiydi. Biraz içince ne kadar değişiyordu.</p>

  <p class="block_">Joe kaç kere Maria’nın onların yanına yerleşmesini istemişti; ama kendini fazlalık gibi görecekti (Joe’nun karısı ona çok iyi davrandığı halde), hem de alışmıştı çamaşırhanedeki hayata. Joe iyi insandı. Onunla Alphy’yi de o büyütmüştü; hep söylerdi Joe:</p>

  <p class="block_">“Annem annemdir, ama asıl annem Maria’dır.”</p>

  <p class="block_">Ev dağılınca oğlanlar ona <i class="calibre1">Dublin by Lamplight</i> çamaşırhanesindeki bu işi bulmuşlar, o da işten hoşlanmıştı. Protestanlardan hoşlanmazdı eskiden, ama şimdi bakıyordu da, pekâlâ iyi insanlardı, biraz sessiz ve ciddi, ama birlikte yaşanabilir insanlar. Sonra limonluktaki çiçekleri vardı, onlara bakmayı da seviyordu. Eğrelti otları, balmumu çiçeği çok güzeldi; ziyaretine biri gelse hemen birkaç sap armağan ederdi limonluktan. Sevmediği bir şey varsa o da duvara asılı dini levhalardaki sözlerdi; ama müdireyle geçinmek çok rahattı, çok kibar insandı.</p>

  <p class="block_">Aşçı her şeyin hazır olduğunu söyleyince kadınların odasına girip büyük çanın ipini çekmeye başladı. Birkaç dakika sonra kadınlar ikişer üçer sökün ettiler; duman tüten ellerini eteklerine silerek ve bluzlarının yenlerini gene dumanı tüten kızarmış kollarının üstüne indirerek. Aşçıyla yamağın kocaman tenekelerde süt ve şekerini katıp sonra da kocaman kupalara doldurduğu çaylarının başına çöktüler. Maria keklerin dağıtımına nezaret etti, her kadına dörder dilim düşmesini sağladı. Yemek boyunca bol bol konuşuldu, şakalaşıldı. Lizzie Fleming Maria’nın artık yüzüğü takacağını söyledi; her Hallow Eve akşamı bunu söylediği halde gene de Maria’nın gülüp yüzük de koca da istemediğini söylemesi gerekti; gülünce griyle yeşil arası gözleri kırgın bir utangaçlıkla kıvılcımlanıyor, burnunun ucu da neredeyse çenesinin ucuna değiyordu. Sonra Ginger Mooney çay kupasını Maria’nın şerefine kaldırdı, bütün öteki kadınlar da kupalarını masaya vurup Maria’nın içecek şarabı olmadığına üzüldüğünü söylediler. Maria gene kahkahalar attı, burnunun ucu çenesinin ucuna değecek, minik vücudu gülmekten çatlar gibi olacak kadar, çünkü Mooney’in iyi niyetli olduğunu biliyordu, kafası biraz adi kadın düşünceleriyle dolu olsa da.</p>

  <p class="block_">Ama asıl çay bitip aşçıyla yamak tabak çanağı toparlamaya başladığı zaman sevindi Maria! Küçük yatak odasına gitti, sonra ertesi sabah Mes ayini olacağını hatırlayınca alarm kolunu yediden altıya getirdi. Sonra iş etekliğiyle ev potinlerini çıkartıp yabanlık eteğini yatağına serdi, küçük şık potinlerini de yatağın ayakucuna bıraktı. Bluzunu da değiştirdi, aynanın önünde dururken, genç kızlığında pazar sabahı Mes’e gitmek için nasıl giyindiğini hatırladı; onca süslediği o ufacık vücuda tuhaf bir şefkatle baktı. Yaşlanmıştı ama, gene de düzgün kalmış bir vücuttu.</p>

  <p class="block_">Çıktığında sokaklar yağmurdan parlıyordu, iyi ki giymişti eski kahverengi yağmurluğu. Tramvay doluydu, en uçtaki iner kalkar taburelerde yer bulabildi, ayakları yere zor değerek yüzünü herkese dönüp oturdu. Bütün yapacaklarını aklından geçirdi, bağımsız olmanın, cebinde kendi paranı taşımanın ne kadar iyi olduğunu düşündü. Güzel bir akşam geçireceklerini umuyordu. Güzel olacağından şüphesi yoktu, ama Alphy ile Joe’nun küs olmalarına yerinmekten de kendini alamadı. Şimdi hiç geçinemez olmuşlardı, oysa çocukken birbirlerinin en iyi arkadaşıydılar; ama hayat böyle.</p>

  <p class="block_">Pillar’da tramvaydan inip hızlı hızlı geçti sokakları, Downes’ın pastacı dükkânına girdi, ama öylesine doluydu ki ona biri bakana kadar dünyanın zamanı geçti. Bir düzine pötibör aldı ve sonunda bir dolu torba ile çıktı dükkândan. Başka ne alabileceğini düşündü: şöyle güzel bir şey almak istiyordu. Elmayı, fındık fıstığı mutlaka almışlardır. Zordu ne almak gerektiğine karar vermek, aklına kekten başka bir şey gelmiyordu. Erikli kek almayı tasarladı, yalnız Downes’daki erikli kekin üstündeki badem şekerli tabaka çok inceydi, onun için Henry sokağındaki pastacıya gitti. Burada da karar vermesi uzun sürdü, tezgâhın arkasındaki modaya uygun genç hanım belli ki sıkılmıştı oyalanmasından. Düğün pastası mı aradığını sordu. Yüzü kızararak gülümsedi genç kadına; ama kadın çok ciddiydi; sonunda erikli kekten kalın bir parça kesti; paketledi.</p>

  <p class="block_">“İki şilin dört peni lütfen,” dedi.</p>

  <p class="block_">Delikanlılardan hiçbiri onu fark etmiş görünmediğine göre Drumcondra tramvayında ayakta kalacağına hükmetti, ama yaşlıca bir bey yer verdi ona. İri yapılı bir beydi, kahverengi şapkalı; dört köşe kırmızı yüzünde bıyığı biraz ağarmıştı. Maria bu beyi bir albaya benzetti ve boş boş önlerine bakan gençlerden ne kadar daha nazik olduğunu düşündü. Adam ona Hallow Eve’den ve yağmurlu havadan söz etmeye başladı. Torbanın küçüklere alınmış güzel şeylerle dolu öldüğünü tahmin etti ve çocukların çocukken hayatın tadını çıkarmasının ne kadar doğru olduğunu anlattı. Maria da ona hak verdi ve türlü utangaç tavırlarla ona iyi davranmaya çalıştı. Adam çok nazikti. Kanal köprüsünde tramvaydan inerken Maria reverans yapıp teşekkür etti, adam da eğildi ve nazik bir gülümsemeyle şapkasını çıkardı; minik başını yağmurun altında eğerek kaldırımda yürürken bir beyefendinin biraz içkili olsa bile hemen kendini belli ettiğini düşündü.</p>

  <p class="block_">Joe’nun evine gelince herkes <i class="calibre1">“Aa, işte Maria geldi!”</i> dedi. Joe oradaydı, işten doğru eve gelmişti, bütün çocuklar da yabanlık elbiselerini giymişlerdi. Yandaki komşunun iki büyük kızı da gelmiş, birlikte oyunlar oynanıyordu. Maria pötibör torbasını oğlanların en büyüğü Alphy’ye verdi dağıtsın diye. Mrs Donelly de böyle dünya kadar yiyecek getirmesine teşekkür edip bütün çocuklara,</p>

  <p class="block_">“Teşekkürler, Maria,” dedirtti.</p>

  <p class="block_">Ama Maria anneyle babaya da özel bir şey, seveceklerini bildiği bir şey getirdiğini söyleyip erikli keki aramaya başladı. Downes’ın torbasına baktı, yağmurluğun ceplerini karıştırdı, sonra da askılığı aradı, ama hiçbir yerde bulamadı. Sonra bütün çocuklara sordu, yediler mi diye -yanlışlıkla tabii- ama çocuklar da hayır dediler ve hırsızlıkla suçlanacaklarsa kek filan yemek istemeyeceklerini belli eder bir tavır takındılar. Herkesin bu esrarlı olaya önerdiği bir açıklama vardı; Mrs Donelly de Maria’nın paketi ancak tramvayda unutabileceğini söyledi. Bıyıkları ağarmış beyin kendisini ne kadar duygulandırdığını hatırlayan Maria utançtan, öfkeden ve hayal kırıklığından kıpkırmızı oldu. Küçük sürprizinin başarısızlığını ve sokağa attığı iki şilin dört peniyi düşününce ağlayacak gibi oldu.</p>

  <p class="block_">Ama Joe zararı yok deyip şöminenin yanına oturttu onu. Çok iyi davrandı. Büroda olup biten her şeyi anlattı ona, şefe verdiği zekice bir cevabı da aktardı. Maria, kendi yaptığı bu şakaya Joe’nun niçin bu kadar güldüğünü anlayamadı, ama şefin herhalde çok kibirli bir adam olması gerektiğini söyledi. Joe ise nasıl davranacağını bilirsen o kadar kötü olmadığını, tersine gitmedikçe zararsız bir adam olduğunu söyledi. Mrs Donelly çocuklara piyano çaldı, onlar da şarkı söyleyip dans ettiler. Sonra komşu kızlar herkese fındık tuttu. Fındıkkıranı kimse bulamadı. Joe da kızmaya başladı bu işe. Fındıkkıran olmadan Maria nasıl kırsındı fındıkları. Ama Maria aslında fındık sevmediğini ve kimsenin kendisi için dertlenmemesini söyledi. Sonra Joe biraz bira isteyip istemediğini sordu. Mrs Donelly de tercih ederse evde port şarabı da olduğunu ekledi. Maria hiçbir şey ikram etmemelerini istiyordu: ama Joe ısrar etti.</p>

  <p class="block_">O zaman Maria da razı oldu; ateşin başında eski günlerden konuşmaya başlayınca Alphy hakkında birkaç iyi şey söylemek istedi. Joe kardeşiyle bir kelime konuşursa Tanrı’dan kendisini taş etmesini diledi ve Maria konuyu açtığına üzüldüğünü belirtti. Mrs Donelly kocasına kendi soyu hakkında böyle konuşmasının ne kadar ayıp olduğunu söyleyince Joe da Alphy’nin kardeşi mardeşi olmadığını ileri sürdü. Az kalsın kavga çıkıyordu. Fakat Joe böyle bir gecede sinirlenmek istemediğini söyleyerek karısından birkaç bira daha açmasını istedi. İki komşu kızı Hallow Eve oyunları hazırlamışlardı. Birazdan herkes yeniden neşelendi. Maria çocukları bu kadar neşeli, Joe ile karısını da bu kadar keyifli görünce çok sevindi. Komşunun kızları masaya birkaç tabak koyup çocukların gözlerini bağladılar, masanın başına götürdüler. Çocukların biri dua kitabını, öbür üçü de suyu bulabildi; derken komşu kızlardan biri de yüzüğü alınca Mrs Donelly parmağını salladı yüzü kızaran kıza, <i class="calibre1">Biliyorum, haberim var!</i> anlamında. Sonra da Maria’nın gözünü bağlayacağız diye tutturdular; bakalım o neyi tutacaktı masada; gözü bağlanırken Maria gene gülmekten kırılıyor, burnunun ucu da çenesinin ucuna yaklaştıkça yaklaşıyordu.</p>

  <p class="block_">Gülüşmeler, şakalar arasında masanın başına götürdüler, dedikleri gibi yapıp elini havaya kaldırdı. Havada elini sağa sola gezdirip tabaklardan birine indirdi. Yumuşak ve ıslak bir şeye değdi parmakları, ama kimsenin konuşmamasına ve gözünü açmamasına anlam veremedi. Birkaç saniye sessizlik oldu; sonra ayak sürtmeleri ve fısıldaşmalar. Biri bahçeyle ilgili bir şey söyledi, derken Mrs Donelly komşu kızlarından birine çok öfkeli bir şekilde bunun oyun olmadığını, çabuk onu atmasını söyledi. Maria bu sefer bir yanlışlık olduğunu anlayıp yeniden kaldırdı, indirdi elini: bu sefer dua kitabını tuttu.</p>

  <p class="block_">Bundan sonra Mrs Donelly çocuklara Mrs McCloud dansını çaldı. Joe da Maria’ya bir kadeh şarap içirdi. Birazdan yeniden hepsi neşelenmişlerdi. Mrs Donelly de dua kitabını tuttuğuna göre Maria’nın bir yıla kadar manastıra gireceğini söyledi. Maria, Joe’nun kendisine o geceki kadar iyi davrandığını hiç hatırlamıyordu, sohbet ediyor, eski günleri anıyordu hep. Hepsinin kendisine karşı çok iyi olduğunu söyledi.</p>

  <p class="block_">Sonunda çocuklar yoruldu, uykuları geldi. Gitmeden önce bir küçük şarkı söylemez mi diye sordu Joe Maria’ya, eski havalardan birini. Mrs Donelly de üsteledi. <i class="calibre1">“Haydi, Maria, Lütfen!”</i> Onun için Maria kalkıp piyanonun yanında durdu. Mrs Donelly çocuklara seslerini kesip Maria’nın şarkısını dinlemelerini söyledi. Girişi çaldı ve <i class="calibre1">“Başla Maria!”</i> dedi. Maria, utancından kıpkırmızı, küçük titrek sesiyle başladı şarkısına. <i class="calibre1">Rüyamda gördüm</i>’ü söylüyordu; ikinci kısma gelince bir kere daha tekrarladı:</p>

  <p class="block_2">&nbsp;</p>

  <p class="block_19">Rüyamda gördüm ki mermer salonlarda</p>

  <p class="block_19">Vassal ve serflerle oturmuşum.</p>

  <p class="block_19">Kim varsa toplanmış bu duvarlar arasında</p>

  <p class="block_19">Kıvanç ve umutları ben olduğum.</p>

  <p class="block_2">&nbsp;</p>

  <p class="block_19">Sayılmaz mallarım vardı; hem de soylu,</p>

  <p class="block_19">Adı yüce bir aileden kalma.</p>

  <p class="block_19">Gene gördüm: en sevindiğim de buydu,</p>

  <p class="block_19">Siz seviyordunuz beni hâlâ.</p>

  <p class="block_2">&nbsp;</p>

  <p class="block_">Ama kimse ona yanlışını göstermeye çalışmadı; şarkısı bittiğinde Joe çok duygulanmıştı. Eski zamanlar gibi zaman olmadığını, zavallı Balfe’ınki gibi de müzik olmadığını söyledi, başkaları ne derse desin; gözleri öylesine nemlenmişti ki aradığını bir türlü bulamadı ve sonunda karısına sormak zorunda kaldı tirbüşonun yerini.</p>

  <p class="block_20" id="calibre_pb_16">&nbsp;</p>
</body>
</html>
