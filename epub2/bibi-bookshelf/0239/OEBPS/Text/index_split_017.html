<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Dublinliler</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_14">İdarehanede Ulusal Bayram Günü</h1>

  <p class="block_">İhtiyar Jack bir karton parçasıyla korları bir yana çekip sonra da kömürlerin ağaran kubbesi üzerine dikkatle yaydı. Kubbe böylece ince bir örtüyle kaplandıktan sonra yüzü karanlığa gömüldü, ama ateşi yeniden yellemeye başlayınca çömelmiş gölgesi karşı duvara tırmandı, yansıyan aydınlıkta yüzü de yeniden seçilir hale geldi: İhtiyar bir adamın yüzü, eni konu kemikli ve tüylü. Nemli mavi gözleri ateşin karşısında kırpışıyor, nemli ağzı arada bir açılıyor, kapanmadan önce de mekanik bir şekilde birkaç kere çiğneme hareketi yapıyordu. Korlar yeniden alevlenir gibi olunca karton parçasını duvara yasladı, içini çektikten sonra konuştu:</p>

  <p class="block_">“Şimdi biraz düzeldi, Mr O’Connor.”</p>

  <p class="block_">Saçı erken ağarmış, yüzü de bir sürü sivilce ve çille biçimsizleşmiş genç bir adam olan Mr O’Connor tam bu sırada tütününü sigara sarmak üzere düzgün bir silindir haline getirmişti, ama kendisine bir şey söylenince düşünceli düşünceli bozdu yaptığını. Gene düşünceli bir tavırla tütünü yeniden yuvarladı ve bir an düşündükten sonra kâğıdı yalamaya karar verdi.</p>

  <p class="block_">“Mr Tierney ne zaman döneceğini söyledi mi?” diye sordu kuru ve tiz bir sesle.</p>

  <p class="block_">“Söylemedi.”</p>

  <p class="block_">Mr O’Connor sigarasını ağzına koydu, ceplerini yoklamaya başladı. Bir deste ince kartvizit çıkardı.</p>

  <p class="block_">“Kibrit bulayım,” dedi ihtiyar.</p>

  <p class="block_">“Uğraşma, bununla hallederiz,” dedi Mr O’Connor.</p>

  <p class="block_">Kartlardan birini ayırıp üstündeki yazıyı okudu:</p>

  <p class="block_2">&nbsp;</p>

  <p class="block_7">BELEDİYE SEÇİMLERİ</p>

  <p class="block_7">Royal Exchange Ward</p>

  <p class="block_8">&nbsp;</p>

  <p class="block_7">Mr Richard J. Tierney yaklaşan Royal Exchange</p>

  <p class="block_7">Ward seçiminde oyunuzu ve desteğinizi</p>

  <p class="block_7">beklediğini saygılarıyla arzeder.</p>

  <p class="block_8">&nbsp;</p>

  <p class="block_">Tierney’nin meneceri Mr O’Connor’u bölgenin bir kısmında propaganda çalışması yapmak üzere tutmuştu, ama hava acımasız olduğu, ayakkabıları da su aldığı için günün büyük kısmını Kurul Lokali’nde ihtiyar kapıcı Jack’le oturarak geçiriyordu. Kısa gün karardığından beri böyle baş başa oturmuşlardı. Ekimin altısıydı ve dışarıda hava yağışlı, soğuktu.</p>

  <p class="block_">Mr O’Connor kartın bir kenarını yırttı, ateşten onu tutuşturarak sigarasını yaktı. Bu sırada ateş, ceket yakasına taktığı koyu renkli parlak sarmaşığı da aydınlattı. İhtiyar onu dikkatle süzdü, sonra karton parçasını yeniden alıp, arkadaşı sigarasını içerken o da ateşi ağır ağır yelledi.</p>

  <p class="block_">“İşte böyle,” dedi, yarım kalmış sözünü sürdürerek, “insan çocukları nasıl yetiştireceğini bilemiyor. Büyüyünce böyle olacağı kimin aklına gelirdi? Hıristiyan Kardeşlere de gönderdim, her şeyi de yaptım, ama içkiden başka düşündüğü yok. Ben biraz adam olması için uğraşmıştım.”</p>

  <p class="block_">Yorgun bir tavırla kartonu yerine koydu.</p>

  <p class="block_">“Yaşlanmış olmasam gösterirdim ben ona adam gibi davranmayı. Sopayı kaptığım gibi basardım sırtına - az mı dövdüm zaten. Annesi. Tabii, eline geçeni veriyor ona.”</p>

  <p class="block_">“Bu zaten çocukları mahvetti,” dedi Mr O’Connor.</p>

  <p class="block_">“Tabii bu,” dedi ihtiyar. “Karşılığında da teşekkür filan yok, sade küstahlık. Bir yudum içtiğimi görsün, bir karış dil. Oğullar babalarına böyle davranırsa bu dünyanın sonu ne olur.”</p>

  <p class="block_">“Kaç yaşında?” dedi Mr O’Connor.</p>

  <p class="block_">“On dokuz,” dedi ihtiyar.</p>

  <p class="block_">“Niye bir işe yerleştirmiyorsun?”</p>

  <p class="block_">“Ne diyorsun? Sarhoş kerataya okul bitti biteli söylüyorum, ‘Sana ben bakacak değilim’ diyorum. Tamam da, işe girince daha beter; aldığını içkiye yatırıyor.”</p>

  <p class="block_">Mr O’Connor anlayışlı bir tavırla başını salladı, ihtiyar da ateşe bakarak sustu. Biri odanın kapısını açıp seslendi: “Merhabalar! Mason toplantısı mı var burada?”</p>

  <p class="block_">“Kim o?” dedi ihtiyar.</p>

  <p class="block_">“Ne yapıyorsunuz karanlıkta?” diye sordu ses.</p>

  <p class="block_">“Sen misin, Hynes?” diye sordu Mr O’Connor.</p>

  <p class="block_">“Benim. Ne yapıyorsunuz böyle karanlıkta?” dedi Mr Hynes, ateşin ışığına girerek.</p>

  <p class="block_">Açık kahverengi bıyıklı, ince uzun bir gençti. Şapkasının kenarından damladı damlayacak yağmur suları birikmiş, yakaları yukarı kalkmıştı.</p>

  <p class="block_">“Ne haber, Mat,” dedi O’Connor’a, “nasıl gidiyor?”</p>

  <p class="block_">Mr O’Connor başını salladı. İhtiyar ocağın yanından ayrıldı, odada sendeler gibi arandıktan sonra elinde iki şamdanla döndü, sırayla ateşte mumları yakıp masaya götürdü. Çıplak bir oda gözle görünür hale geldi böylece ve ateşin sevinç veren rengi solgunlaştı. Odanın duvarları bir seçim nutku dışında çıplaktı. Odanın ortasında üstüne kâğıt yığılmış bir masa vardı.</p>

  <p class="block_">Mr Hynes şöminenin rafına dayanarak sordu:</p>

  <p class="block_">“Paranı verdi mi?”</p>

  <p class="block_">“Vermedi daha,” dedi Mr O’Connor. “Tanrı’dan dileğim bu gece bizi açıkta bırakmaması.”</p>

  <p class="block_">Mr Hynes güldü.</p>

  <p class="block_">“Yok canım verir. Korkma,” dedi.</p>

  <p class="block_">“Niyeti ciddiyse umarım çabuk davranır,” dedi Mr O’Connor.</p>

  <p class="block_">“Sen ne diyorsun, Jack?” dedi Mr Hynes ihtiyara, alaylı bir tonla.</p>

  <p class="block_">İhtiyar ateşin yanındaki iskemlesine gelip oturdu. “Vermezse olmadığından değil. Öteki herife benzemez.”</p>

  <p class="block_">“Kim o öteki herif dediğin?” diye sordu Mr Hynes.</p>

  <p class="block_">“Colgan,” dedi ihtiyar, küçümseyerek.</p>

  <p class="block_">“Colgan bir işçi diye mi böyle konuşuyorsun? Dürüst duvarcı ustasıyla meyhaneci arasındaki fark nedir? Ha? İşçinin de herkes kadar hakkı yok mu Birlik’te bulunmaya? Var tabii. Hem de, adı sanı olan herkesin önünde ceketini ilikleyen o dalkavuklardan daha fazla hakkı var. Öyle değil mi, Mat?” dedi Mr Hynes, Mr O’Connor’a seslenerek.</p>

  <p class="block_">“Bence haklısın,” dedi Mr O’Connor.</p>

  <p class="block_">“Bir yanda bir adam, dürüst, gıllıgışlı işleri yok. Emekçi sınıfları temsilen geliyor. Bu seni çalıştıran adamsa kendine bir kapı bulmak için bu işin içinde.”</p>

  <p class="block_">“Elbette emekçi sınıfların da temsil edilmesi gerekir,” dedi ihtiyar.</p>

  <p class="block_">“Çalışan adama bas tekmeyi, ekmeğini de elinden al,” dedi Mr Hynes. “Oysa her şeyi üreten emektir. Çalışan adam oğullarına, yeğenlerine, teyzezadelerine arpalık aramıyor. Çalışan adam, bir Alman kralına şirin görünmek için Dublin’in şerefini çamura batırmıyor.”</p>

  <p class="block_">“O ne demek?” diye sordu ihtiyar.</p>

  <p class="block_">“Bilmiyor musunuz, önümüzdeki yıl buraya gelecek olursa Kral Edward’a hoşgeldin nutku çekecekler. Yabancı bir krala ne diye yağ çekecekmişiz yani?”</p>

  <p class="block_">“Bizim adayımız bundan yana değil,” dedi Mr O’Connor. “O da Milliyetçi listeden giriyor.”</p>

  <p class="block_">“Bundan yana değil, ha?” dedi Mr Hynes. “Bekle görürsün neden yana olduğunu. Ben onu tanırım. Tilki Dicky Tierney değil mi?”</p>

  <p class="block_">“Hay Allah, belki de haklısın, Joe,” dedi Mr O’Connor. “Her neyse, umarım mangizi ortaya çıkarır.”</p>

  <p class="block_">Üçü de sustular. İhtiyar gene korları toparlamaya koyuldu. Mr Hynes şapkasını çıkarıp silkeledi, kalkık yakalarını düzeltirken, iliğe takılı sarmaşık yaprağı göründü.</p>

  <p class="block_">“Bu adam hayatta olsaydı,” dedi, parmağıyla sarmaşık yaprağını işaret ederek, “böyle hoşgeldin nutku filan konuşuyor olmazdık.”</p>

  <p class="block_">“Çok doğru,” dedi Mr O’Connor.</p>

  <p class="block_">“Ah, ne günlerdi onlar,” dedi ihtiyar. “O zaman insanlık vardı.”</p>

  <p class="block_">Odaya yeniden sessizlik çöktü. Tam o sırada, kulakları soğuktan buz kesmiş, ufak tefek ve telaşlı bir adam, burnunu çeke çeke kapıdan içeri daldı. Hızlı adımlarla şömineye yaklaştı; ellerini hızlı hızlı ovuşturuyordu, sanki bir kıvılcım çaktırmak ister gibi.</p>

  <p class="block_">“Para yok, beyler,” dedi.</p>

  <p class="block_">“Böyle oturun, Mr Henchy,” dedi ihtiyar, kendi sandalyesini terk ederek.</p>

  <p class="block_">“Aman, karıştırma Jack, karıştırma,” dedi Mr Henchy.</p>

  <p class="block_">Başıyla Mr Hynes’ı şöyle bir selamladı ve ihtiyarın boşalttığı sandalyeye oturdu.</p>

  <p class="block_">“Aungier sokağını hallettiniz mi?” diye sordu Mr O’Connor’a.</p>

  <p class="block_">“Evet,” dedi Mr O’Connor, ceplerinde not defterini aramaya başladı.</p>

  <p class="block_">“Grimes’a uğradınız mı?”</p>

  <p class="block_">“Uğradım.”</p>

  <p class="block_">“Ee? Ne diyor?”</p>

  <p class="block_">“Söz vermiyor. ‘Kime oy vereceğimi kimseye açıklayanım,’ dedi. Ama halloldu sanıyorum.”</p>

  <p class="block_">“Nasıl?”</p>

  <p class="block_">“Aday gösterenlerin kimler olduğunu sordu; ben de söyledim. Peder Burke’ün adını verdim. Sanırım halloldu.”</p>

  <p class="block_">Mr Henchy burnunu çekmeye ve şömineye doğru uzattığı ellerini dehşet bir hızla ovuşturmaya başladı. Sonra seslendi: “Allah rızası için, Jack, biraz kömür getir şuraya. Hepsi bitmedi ya.” ihtiyar odadan çıktı.</p>

  <p class="block_">“Para kesik,” dedi Mr Henchy, başını sallayarak. “Sordum namussuz herife, dedi ki: ‘Bakın, Mr Henchy, işlerin iyi yürüdüğünü görürsem sizi unutmayacağım, buna güvenebilirsiniz.’ Pis çingene! Ne olmasını beklersin zaten?”</p>

  <p class="block_">“Ne demiştim sana, Mat?” dedi Mr Hynes. “Tilki Dicky Tierney.”</p>

  <p class="block_">“Hıh, tilkiliğine tilki,” dedi Mr Henchy. “O domuz gibi bakan gözleri boşuna mı öyle bakıyor? Canı cehenneme. Para yok, bir sürü laf: ‘Ah, Mr Henchy, Mr Fanning’le konuşmam gerek... Çok para harcadım.’ Cimri kerata. Babasının Mary’s Lane’de işlettiği eskici dükkânını çoktan unuttu herhalde.”</p>

  <p class="block_">“Sahi mi? Eskici miydi?” diye sordu Mr O’Connor.</p>

  <p class="block_">“Tabii ya,” dedi Mr Henchy. “Bilmiyor muydunuz? Pazar sabahları, evler açılmadan, hani o evler, adamlar gidip kendilerine yelek ya da pantolon alırlardı! Ama Tilki Dicky’nin babası, dükkânın bir köşesinde bir de kara şişe sotalardı. Anlıyor musun? Öyle işte. Hayatı ilk orada öğrendi.”</p>

  <p class="block_">İhtiyar birkaç kömür parçasıyla geri gelip bunları ateşin orasına burasına serpiştirdi.</p>

  <p class="block_">“Güzel bir tanışma oldu, doğrusu,” dedi Mr O’Connor. “Paranın ucunu göstermeyecekse nasıl ister ona çalışmamızı?”</p>

  <p class="block_">“Elimden bir şey gelmiyor,” dedi Mr Henchy. “Eve gittiğimde icra memurlarını sofada oturmuş beni beklerken bulacağım herhalde.”</p>

  <p class="block_">Mr Hynes güldü, bir omuz hareketiyle şömineden kendini ayırıp gitmeye hazırlandı.</p>

  <p class="block_">“Kral Eddie geldiğinde işler düzelir,” dedi. “Ee, beyler, ben gidiyorum. Görüşürüz. Hoşça kalın.”</p>

  <p class="block_">Ağır ağır çıktı odadan. Mr Henchy de, ihtiyar da ağızlarını açmadılar, ama tam kapı kapanırken Mr O’Connor, sıkkın bir halle ateşe bakmaktan vazgeçip ansızın seslendi:</p>

  <p class="block_">“Güle güle, Joe.”</p>

  <p class="block_">Mr Henchy birkaç saniye bekledi, sonra kapıya doğru başını salladı.</p>

  <p class="block_">“Söylesenize,” dedi, ateşin öbür tarafındakilere, “Bu arkadaş ne arıyor burada? Ne istiyor?”</p>

  <p class="block_">“Ne olacak, zavallı Joe!” dedi Mr O’Connor, sigarasının izmaritini şömineye atarken, “o da darda, hepimiz gibi.”</p>

  <p class="block_">Mr Henchy sıkı sıkı burnunu çekti ve öyle bir tükürük tükürdü ki neredeyse ateşi söndürüyordu; kömürler bunu tıslayarak protesto ettiler.</p>

  <p class="block_">“Ben size özel ve halisane fikrimi söyleyivereyim,” dedi, “Bana sorarsanız bu arkadaş karşı tarafın adamı. Colgan’ın casusu, bana sorarsanız. Bir düşün peşine de bakın, görün, araları nasıl. Sizden şüphelenmezler. Çakozluyor musun?”</p>

  <p class="block_">“Yok canım, iyi adamdır Joe,” dedi Mr O’Connor.</p>

  <p class="block_">“Babası iyi, saygıdeğer bir adamdı,” dedi Mr Henchy. “Zavallı Larry Hynes! Vaktiyle çok iyilikleri olmuştu! Ama korkarım arkadaşımız on dokuz kırat değil. Yahu, tamam, insan darda olabilir. Bunu anlıyorum da, asalak gibi yaşamayı anlamıyorum. Adamda biraz insanlık olur.”</p>

  <p class="block_">“Geldiği zaman benden yüz bulmuyor,” dedi ihtiyar. “Gitsin kendi tarafına çalışsın, burada ispiyonculuk etmesin.”</p>

  <p class="block_">“Bilemiyorum,” dedi Mr O’Connor, kuşkulu bir tonla. Tütünüyle sigara kâğıdını çıkardı. “Ben Joe Hynes’ı dürüst bir adam olarak tanıyorum. Ayrıca akıllı adam da, hele yazmakta. Hani o yazdığı şeyi hatırlıyor musunuz?..”</p>

  <p class="block_">“Bu dağlılar ve Fenian’lar biraz fazla akıllı oluyor, bana sorarsanız,” dedi Mr Henchy. “Benim özel ve halisane görüşüm nedir, biliyor musunuz, bu efendiler hakkında? Bence bunların yarısı Şato’dan para alıyor.”</p>

  <p class="block_">“Bilinmez ki,” dedi ihtiyar.</p>

  <p class="block_">“Yok, ben biliyorum,” dedi Mr Henchy. “Şato’nun adamları bunlar... Hynes için söylemiyorum... Yok, o ne olsa biraz daha iyi... Hani, şaşı bir asilzade parçası var - hangi yurtseverden söz ettiğimi anlıyorsunuz?”</p>

  <p class="block_">Mr O’Connor başını salladı.</p>

  <p class="block_">“Binbaşı Sirr’ün torunu sanki sözün gelişi! Öf, ne vatansever ama! O adam üç paraya satar vatanını - evet, sonra da diz çöküp Allah’ına şükreder, iyi ki satacak bir vatanım varmış diye!”</p>

  <p class="block_">Kapı vuruldu.</p>

  <p class="block_">“Girin!” dedi Mr Henchy.</p>

  <p class="block_">Kapıda yoksul bir din adamı ya da yoksul bir aktörü andıran bir adam belirdi. Siyah elbisesi, bodur vücuduna sıkı sıkı oturacak şekilde iliklenmişti. Yakasının papaz yakası mı, yoksa sivil yaka mı olduğu anlaşılmıyordu, çünkü ceketinin yakalarını kaldırmıştı, böylece açığa çıkan düğmeleri de ışığı yansıtıyordu. Sert, siyah ve yuvarlak bir fötr şapkası vardı. Üzerinde yağmur damlaları ışıldayan yüzü nemli ve sarı bir peyniri andırıyordu. İki pembemsi benek, elmacık kemiklerinin yerini göstermekteydi. Upuzun ağzını bir hayal kırıklığını dile getirmek üzere açarken aynı zamanda, sevinç ve şaşkınlığını dile getirmek üzere de, parlak mavi gözlerini iyice açmıştı.</p>

  <p class="block_">“Aa, Peder Keon!” dedi Mr Henchy, sandalyesinden ayağa fırlayarak, “Siz misiniz? Buyurun!”</p>

  <p class="block_">“Yo, yo, yo!” dedi Peder Keon hemen, bir çocukla konuşur gibi dudaklarını büzerek.</p>

  <p class="block_">“Girip oturmaz mısınız?”</p>

  <p class="block_">“Yo, yo, yo!” dedi Peder Keon. Anlayışlı, hoşgörülü, kadife gibi bir sesi vardı. “Sizi rahatsız etmeyeyim! Ben Mr Fanning’i arıyordum da...”</p>

  <p class="block_">“Kara Kartal meyhanesinde olmalı,” dedi Mr Henchy. “Ama gelip beş dakika otursaydınız.”</p>

  <p class="block_">“Yo, yo, çok teşekkür ederim. Küçük bir iş meselesi vardı,” dedi Peder Keon. “Çok teşekkür ederim.”</p>

  <p class="block_">Kapıdan geri çekildi; Mr Henchy de şamdanlardan birini alarak merdiveni aydınlatmaya koştu.</p>

  <p class="block_">“Aman, zahmet etmeyin, lütfen!”</p>

  <p class="block_">“Ne münasebet! Merdiven çok karanlık.”</p>

  <p class="block_">“Yo, yo, görüyorum... Çok teşekkür ederim.”</p>

  <p class="block_">“İnebildiniz mi?”</p>

  <p class="block_">“Evet, evet, teşekkürler... Teşekkürler.”</p>

  <p class="block_">Mr Henchy yeniden odaya gelip şamdanı masanın üstüne yerleştirdi. Yeniden ateşin başına oturdu. Bir süre, sessiz oturdular.</p>

  <p class="block_">“Anlatsana, John,” dedi Mr O’Connor, sigarasını bir başka kart parçasıyla yakarken.</p>

  <p class="block_">“Ha?”</p>

  <p class="block_">“Neyin nesi bu adam?”</p>

  <p class="block_">“Daha kolay bir soru soramaz mısın?” dedi Mr Henchy. “Fanning’le aralarından su sızmıyor. Sık sık Kavanagh’da görüyorum birlikte, Papaz mı gerçekten?”</p>

  <p class="block_">“Mmmm, galiba... Sürüye tam uyamayanlardan, hani derler ya. Neyse ki böylelerinin sayısı fazla değildir! Gene de, birkaç tane var... Bir biçimde talihsiz bir adam...”</p>

  <p class="block_">“Peki nasıl geçiniyor?” diye sordu Mr O’Connor.</p>

  <p class="block_">“Bu da başka bir muamma.”</p>

  <p class="block_">“Yani herhangi bir şapelle, kiliseyle, kurumla, ne bileyim...”</p>

  <p class="block_">“Hayır,” dedi Mr Henchy. “Yalnız başına çalışıyor... Tövbe, tövbe,” diye ekledi, “ben de biralar geldi sanmıştım.”</p>

  <p class="block_">“Sahi böyle bir imkân var mı? diye sordu Mr O’Connor. “Ben de iyice susadım,” dedi ihtiyar.</p>

  <p class="block_">“O alçak herife üç kere söyledim,” dedi Mr Henchy, “bir kasa yollatsın diye. Az önce gene söyledim, ama ceketi filan çıkarmış, tezgâha abanmış, Alderman Cowley ile kaynatıyordu.”</p>

  <p class="block_">“Niye hatırlatmadın?” dedi Mr O’Connor.</p>

  <p class="block_">“Nasıl hatırlatayım, Alderman Cowley ile bir laf, bir laf. Sonra bir aralık göz göze gelince, ‘Hani o konuştuğumuz küçük konu vardı’ dedim. ‘O konu tamam, Mr H.’ dedi. Dedi de, Allahın cezası, unuttu gitti tabii.”</p>

  <p class="block_">“Onların arasında bir işler dönüyor ya,” dedi Mr O’Connor, düşünceli bir tavırla. “Dün Suffolk sokağının köşesinde üçü kafa kafaya vermiş, mırıl mırıl konuşuyorlardı.”</p>

  <p class="block_">“Neyin peşinde olduklarını biliyorum galiba,” dedi Mr Henchy. “Bugünlerde Belediye Başkanı olmak istiyorsan, Şehir Meclisi’ne borcun olacak. O zaman seni Belediye Başkanlığına seçiyorlar. Vallahi! Ben de ciddi ciddi düşünüyorum Başkan olmayı. Ne dersiniz? Kıvırabilir miyim?”</p>

  <p class="block_">Mr O’Connor güldü.</p>

  <p class="block_">“İşin para tarafına baktığında...”</p>

  <p class="block_">“Belediye Sarayı’ndan çıktığımı düşünün,” dedi Mr Henchy, “hermink yakalı pelerinimle filan. Bizim Jack de arkamdan gelir, pudralı perukasıyla, ha, ne dersin?”</p>

  <p class="block_">“Beni de özel kalem müdürü yaparsın, John.”</p>

  <p class="block_">“Tabii. Peder Keon’u da rahip olarak yanıma alırım. Bir aile eğlentisi düzenleriz.”</p>

  <p class="block_">“Aslında, Mr Henchy,” dedi ihtiyar, “siz çoğundan daha yüksek bir düzey tutturursunuz. Geçenlerde ihtiyar Keegan’la konuşuyordum, hani kapıcı var ya. ‘Ee, yeni beyinden memnun musun, Pat?’ dedim. ‘Pek fazla davet kalmadı galiba,’ dedim. ‘Ne daveti?’ dedi. ‘Bulaşık bezinin kokusuyla doyar o,’ dedi. Biliyor musunuz, ne dedi bana? Vallahi billahi, inanmadım.”</p>

  <p class="block_">“Ne dedi?” diye sordular, Mr Henchy ile Mr O’Connor.</p>

  <p class="block_">“Dedi ki: ‘Akşam yemeği için yarım kilo domuz pirzolası aldıran bir Dublin Belediye Başkanı düşünebiliyor musun?’ dedi. ‘Nasıl bu hayat standardı?’ dedi. ‘Belediye Sarayı’na gelen et, bu.’ ‘Vay canına!’ dedim. ‘Bunlar ne biçim insanlar?’”</p>

  <p class="block_">Tam bu sırada kapı vuruldu, bir çocuk kapıdan başını uzattı.</p>

  <p class="block_">“Kim o?” dedi ihtiyar.</p>

  <p class="block_">“Kara Kartal’dan,” dedi çocuk, odadan içeri yan yan girdi, bir şişe şangırtısıyla elindeki sepeti yere bıraktı.</p>

  <p class="block_">İhtiyar, çocuğun şişeleri sepetten masanın üstüne aktarmasına yardım etti, şişeleri de saydı. Aktarma işi bitince çocuk sepeti koluna takarak sordu:</p>

  <p class="block_">“Şişe var mı?”</p>

  <p class="block_">“Ne şişesi?” dedi ihtiyar.</p>

  <p class="block_">“Önce içmemize fırsat vermeyecek misin?” dedi Mr Henchy.</p>

  <p class="block_">“Şişe varsa al dediler de,”</p>

  <p class="block_">“Yarın gelir alırsın,” dedi ihtiyar.</p>

  <p class="block_">“Hey evlat!” dedi Mr Henchy, “şuradan O’Farrell’a koşup bize bir tirbuşon alır mısın - Mr Henchy istiyor, deyiver. Beş dakkada geri veririz. Sepet kalsın orada.”</p>

  <p class="block_">Çocuk çıkınca Mr Henchy keyifli keyifli ellerini ovuşturdu.</p>

  <p class="block_">“Eh, sonuç olarak o kadar da kötü adam değil yani,” dedi. “Hiç olmazsa sözünü tutuyor.”</p>

  <p class="block_">“Bardak yok,” dedi ihtiyar.</p>

  <p class="block_">“Boşver bardağı, Jack,” dedi Mr Henchy. “Nice iyi insanlar içtiklerini şişeyle içmesini becermiştir.”</p>

  <p class="block_">“Hiç yoktan iyi,” dedi Mr O’Connor.</p>

  <p class="block_">“Öyle kötü bir adam değil,” dedi Mr Henchy, “yalnız, Fanning’in elinde oyuncak. Yoksa iyi niyetli aslında, kendi çapında.”</p>

  <p class="block_">Çocuk tirbuşonu getirdi. İhtiyar üç şişe açıp tirbuşonu geri verirken Mr Henchy çocuğa seslendi:</p>

  <p class="block_">“Sen de içer misin, evlat?”</p>

  <p class="block_">“Memnuniyetle, beyim,” dedi çocuk.</p>

  <p class="block_">İhtiyar gönülsüzce dördüncü şişeyi de açtı, oğlana verdi.</p>

  <p class="block_">“Kaç yaşındasın sen?” diye sordu.</p>

  <p class="block_">“On yedi,” dedi oğlan.</p>

  <p class="block_">İhtiyar başka bir şey söylemeyince çocuk şişeyi aldı, “Size saygılarımla, efendim, Mr Henchy şerefine,” diyerek birayı dikti, şişeyi masaya bırakıp kolunun yeniyle ağzını sildi. Sonra tirbuşonu alarak ve bir veda sözü mırıldanarak yan yan çıktı.</p>

  <p class="block_">“İşte böyle başlar,” dedi ihtiyar.</p>

  <p class="block_">“Böyle böyle yoldan çıkar,” dedi Mr Henchy.</p>

  <p class="block_">İhtiyar açtığı üç şişeyi dağıttı. Hepsi aynı anda içtikten sonra da şişeleri şöminenin üstüne, uzanabilecekleri bir yere yerleştirip keyifli bir soluk aldılar.</p>

  <p class="block_">“Eh bugün iyi iş çıkardım sayılır,” dedi Mr Henchy, sessizliği bozarak.</p>

  <p class="block_">“Öyle mi, John?”</p>

  <p class="block_">“Evet. Dawson sokağında bir iki işi bağladım. Crofton’la ben. Laf aramızda, Crofton, iyi adam filan da, bir seçim kampanyasında beş para etmez. Ağzından laf çıkmıyor ki. Kazık gibi durup bakıyor, bütün gevezelik bana kalıyor.”</p>

  <p class="block_">O anda odaya iki kişi girdi. Biri çok şişmandı. Mavi, serj takımı yokuşlu vücudundan sıyrılıp düşecek gibiydi. İfade bakımından, genç bir öküzü andıran bir yüzü, anlamsız anlamsız bakan mavi gözleri ve kırçıl bir bıyığı vardı. Çok daha genç ve ince olan öbür adamın yüzü zayıftı, sinekkaydı traş olmuştu. Yüksek bir yakalığı ve geniş kenarlı melon şapkası vardı.</p>

  <p class="block_">“Oo, merhaba, Crofton!” dedi Mr Henchy şişman olanına. “iti an...”</p>

  <p class="block_">“İçkiler nereden?” diye sordu, genç olanı. “İnek yavruladı mı?”</p>

  <p class="block_">“Evet, evet. Tabii Lyons önce içkiyi görür!” dedi Mr O’Connor, gülerek.</p>

  <p class="block_">“Kampanyayı böyle mi yürütüyorsunuz siz?” dedi Lyons. “Crofton’la ben de soğukta, yağmurda oy peşinde koşuyoruz.”</p>

  <p class="block_">“Haydi, git işine,” dedi Mr Henchy, “benim beş dakikada toplayacağım oyu siz ikiniz bir haftada bir araya getiremezsiniz.”</p>

  <p class="block_">“iki şişe bira açsana, Jack,” dedi Mr O’Connor.</p>

  <p class="block_">“Nasıl açayım,” dedi ihtiyar. “Tirbuşon yok ki.”</p>

  <p class="block_">“Durun hele, durun hele!” dedi Mr Henchy, ayağa fırladı. “Siz bu numarayı hiç görmüş müydünüz?”</p>

  <p class="block_">Masadan iki şişe alıp şömineye götürdü ve demire dayadı. Sonra yeniden ateşin yanına oturup şişesinden bir yudum daha aldı. Mr Lyons masanın kenarına oturdu, şapkasını ensesine doğru kaykılttı ve bacaklarını sallamaya başladı.</p>

  <p class="block_">“Benim şişem hangisi?” diye sordu.</p>

  <p class="block_">“Şu işte, evlat,” dedi Mr Henchy.</p>

  <p class="block_">Mr Crofton bir sandığın üstüne oturup gözünü ocağa dayalı duran öteki şişeye dikti. İki nedenle sessiz duruyordu. Birincisi, ki zaten kendi başına yeterli bir neden, söyleyecek herhangi bir sözü yoktu: İkincisi de, yanında bulunduğu insanları kendi dengi saymamasıydı. Muhafazakâr aday Wilkins’in kampanyasını üstlenmişti, ama Muhafazakârlar adamlarını geri çekip kötünün iyisi olarak Milliyetçi adayı desteklemeye karar verince, Mr Tierney adına çalışmak durumunda kalmıştı.</p>

  <p class="block_">Az sonra, Mr Lyons’ın şişesinin mantarı, özür dilemesine bir “pıt” sesiyle fırladı. Mr Lyons oturduğu masadan yere atladı, şömineye gidip şişesini aldı, gene masaya döndü.</p>

  <p class="block_">“Crofton,” dedi Mr Henchy, “siz geldiğinizde ben de birkaç oyu sağlama bağladığımızı anlatıyordum.”</p>

  <p class="block_">“Kimlerinki?” diye sordu Mr Lyons.</p>

  <p class="block_">“Bir kere Parkes’tan aldım, İkincisi Atkinson, sonra Dawson sokağından Ward. İyi adamdır, sağlam, çekirdekten yetişme Muhafazakâr! ‘İyi ama, sizin aday Milliyetçi değil mi?’ diye sordu. Ben de, ‘Saygıdeğer bir insan,’ dedim. ‘Bu ülkenin yararını düşünüyor. Dünyanın vergisini ödüyor,’ dedim. ‘Şehirde bir sürü bina sahibi, üç tane de işyeri var. Demek ki vergileri düşük düzeyde tutmak onun çıkarına. İleri gelen, saygıdeğer bir yurttaş,’ dedim. ‘Ayrıca Yoksullar Yasası’ndan yana ve iyi, kötü hiçbir partiye bağlı değil.’ Bunlarla böyle konuşmak gerek.”</p>

  <p class="block_">“Krala hoşgeldin nutkundan ne haber?” dedi Mr Lyons, içtikten sonra ağzını şapırdatarak.</p>

  <p class="block_">“Beni dinleyin,” dedi Mr Henchy. “Ward’a da söylediğim gibi, bu ülkede bize sermaye gerek. Kralın buraya gelmesi bu ülkeye bir sürü para akacak demektir. Dublin halkı bundan fayda görür. Şu rıhtımın oradaki fabrikalara bakın, hepsi işsiz duruyor! Şu eski sanayii canlandırabilsek, tezgâhları, tersaneleri, fabrikaları, bakın bu ülkede ne biçim para olur. Bize sermaye gerek.”</p>

  <p class="block_">“İyi ama, baksana, John,” dedi Mr O’Connor. “İngiltere kralına neden hoşgeldin diyelim? Parnell kendisi de...”</p>

  <p class="block_">“Parnell öldü,” dedi Mr Henchy. “Bakın, ben bu olaya şöyle bakıyorum. Bu adam tahta oturuncaya kadar anasını bekleye bekleye saçları ağardı. Keyfine düşkün bir adam, bizim hakkımızda da kötü bir niyeti yok. Bayağı doğru dürüst bir adam, bana sorarsanız, hiç öyle bozuk bir tarafı yok. Şunu diyor kendi kendine: ‘İhtiyar bu yabani Mandalıları görmeye gitmedi hiç. İsa hakkı için, ben kendim gidip göreceğim, ne menem şeylermiş.’ Yani, şimdi dostça bir ziyarete gelen bir adama hakaret mi edeceğiz? Ha? Doğru mu böyle yapmak, Crofton?”</p>

  <p class="block_">Mr Crofton başını salladı.</p>

  <p class="block_">“Bunlar iyi hoş da,” dedi Mr Lyons, tartışmaya hazırlanan bir tavırla, “Kral Edward’ın hayatı, hani...”</p>

  <p class="block_">“Geçmişi unutalım,” dedi Mr Henchy. “Ben adama kişi olarak hayranım. Senin benim gibi zevkine düşkün bir adam, içkisine biraz düşkün, biraz da serseri, belki, hem de iyi sporcu. Ne yani, İrlanda milleti adamın hakkını veremez mi?”</p>

  <p class="block_">“Bunlar hepsi güzel,” dedi Mr Lyons. “Ama şimdi şu Parnell durumunu düşünelim.”</p>

  <p class="block_">“Yahu, Allah aşkına,” dedi Mr Henchy, “bu iki durum arasında ne benzerlik var?”</p>

  <p class="block_">“Demek istediğim,” dedi Mr Lyons, “bizim ideallerimiz var. Şimdi niçin böyle bir adamı bağrımıza basalım? Parnell, sence, o yaptığı işlerden sonra bizim önderimiz olabilecek bir adam mıydı? Öyleyse, Yedinci Edward’ı niçin benimseyelim?”</p>

  <p class="block_">“Bugün Parnell’in ölüm yıldönümü,” dedi Mr O’Connor, “onun için şimdi kızgınlık yaratacak sözler söylemeyelim. Adam öldü gitti ve artık hepimizin ona saygısı var - Muhafazakârların bile,” diye ekledi, dönüp Mr Crofton’a bakarak.</p>

  <p class="block_">Pıt! Mr Crofton’ın şişesinin gecikmiş mantarı da uçtu. Mr Crofton sandığından kalkıp şömineye gitti. Ganimetiyle yerine dönerken kalın bir sesle konuştu:</p>

  <p class="block_">“Bizim cenahın saygısı var, çünkü soyluydu.”</p>

  <p class="block_">“Çok haklısın, Crofton,” dedi Mr Henchy, şiddetle. “Bu kadar iti köpeği dalaşmadan idare edebilen bir o vardı. ‘Yatın aşağı, itler! Yatın, köpekleri’ işte böyle davranırdı onlara. Gelsene Joe! Gel içeri!” diye seslendi, kapıda Mr Hynes’ı görünce.</p>

  <p class="block_">Mr Hynes ağır ağır içeri girdi.</p>

  <p class="block_">“Bir bira daha aç, Jack,” dedi Mr Henchy. “Ha unuttum, tirbuşon yoktu! Verin bir tane de ateşe koyayım.”</p>

  <p class="block_">İhtiyarın verdiği şişeyi ocağın demirine dayadı.</p>

  <p class="block_">“Otur Joe,” dedi Mr O’Connor, “biz de Şefin sözünü ediyorduk.”</p>

  <p class="block_">“Evet, evet,” dedi Mr Henchy.</p>

  <p class="block_">Mr Hynes masaya, Mr Lyons’ın yakınma oturdu, ama ağzını açmadı.</p>

  <p class="block_">“İşte bu da ona ihanet etmeyenlerden biri,” dedi Mr Henchy. “Senin için bunu her zaman söylerim, Joe! Yok, gerçekten, erkekçe sadık kaldın ona!”</p>

  <p class="block_">“Hey, Joe,” dedi Mr O’Connor, ansızın. “Şu yazdığın şeyi bize bir okusana - hatırladın mı? Ezberinde mi?”</p>

  <p class="block_">“Ha, tabii” dedi Mr Henchy. “Oku şunu. Sen hiç dinlemiş miydin. Crofton? Dinleyin bakın: Harika bir şey.”</p>

  <p class="block_">“Haydi, haydi,” dedi Mr O’Connor. “Oku şunu, Joe.”</p>

  <p class="block_">Mr Hynes sözü edilen parçanın hangisi olduğunu hemen anlayamamış gibiydi, ama biraz düşününce hatırladı.</p>

  <p class="block_">“Ha, şu şiir... Eskidi artık.”</p>

  <p class="block_">“Canım, sen oku gene!” dedi, Mr O’Connor.</p>

  <p class="block_">“Susalım, susalım,” dedi Mr Henchy. “Haydi, Joe!”</p>

  <p class="block_">Mr Hynes biraz daha duraladı. Sonra sessizlik içinde başından şapkasını çıkarıp masaya koydu ve ayağa kalktı. Parçayı zihninde evirip çeviriyor gibiydi. Uzun bir duraklamadan sonra başladı:</p>

  <p class="block_2">&nbsp;</p>

  <p class="block_">“Parnell’in Ölümü</p>

  <p class="block_">6 Ekim 1891</p>

  <p class="block_2">&nbsp;</p>

  <p class="block_">Bir iki kere boğazını temizledikten sonra şiiri okudu:</p>

  <p class="block_2">&nbsp;</p>

  <p class="block_19">“Öldü o. Taçsız kralınız öldü.</p>

  <p class="block_19">Ey Erin, mateme bürün ve ağla!</p>

  <p class="block_19">Modern ikiyüzlülüğün kurbanı olan</p>

  <p class="block_19">O büyük ve kahraman evladına.</p>

  <p class="block_2">&nbsp;</p>

  <p class="block_19">Çamurun içinden çekip çıkardığı</p>

  <p class="block_19">Korkak köpekler ölüme onu itti,</p>

  <p class="block_19">Erin’in umutları ve Erin’in özlemleri</p>

  <p class="block_19">Böylece biranda kül olup gitti.</p>

  <p class="block_2">&nbsp;</p>

  <p class="block_19">“Sarayda olsun, evde, izbede olsun</p>

  <p class="block_19">Her nerede çarpıyorsa İrlanda kalbi</p>

  <p class="block_19">Şimdi acıyla yıkıktır -çünkü ölen</p>

  <p class="block_19">O insan yoğurup biçimlendirecekti kaderini</p>

  <p class="block_2">&nbsp;</p>

  <p class="block_19">“Oydu şan katacak Erin diyarına,</p>

  <p class="block_19">Göklerde dalgalanan yeşil bayrağıyla,</p>

  <p class="block_19">Devlet adamları, ozanları, savaşçıları</p>

  <p class="block_19">Dünya ulusları karşısında elimdik ayakta.</p>

  <p class="block_2">&nbsp;</p>

  <p class="block_19">Düşünü görmüştü (heyhat, sadece bir düş!)</p>

  <p class="block_19">Özgürlüğün: ama o bunun için çabalarken,</p>

  <p class="block_19">Hedefine varmadan araya ihanet girdi</p>

  <p class="block_19">Ve aldılar sevdiği şeyi elinden</p>

  <p class="block_2">&nbsp;</p>

  <p class="block_19">“Utansın ona vuran ödlek eller!</p>

  <p class="block_19">Ya da fırsatçı ikiyüzlü papaz yığınına</p>

  <p class="block_19">Onu bir öpücükle ihbar edenler-</p>

  <p class="block_19">O papazlar ki hiçbiri dost değildi ona.</p>

  <p class="block_2">&nbsp;</p>

  <p class="block_19">“Ebedî bir utanç içinde kavrulsun</p>

  <p class="block_19">Adları ve anıları o iğrenç güruhun.</p>

  <p class="block_19">Adını pisleyip lekelemeye çalıştılar</p>

  <p class="block_19">Gururla tümüne tepeden bakan bir ruhun</p>

  <p class="block_2">&nbsp;</p>

  <p class="block_19">“Bütün kudretliler gibi devrildi o da,</p>

  <p class="block_19">Son anına kadar soylu ve korkusuzca</p>

  <p class="block_19">Şimdi ölüm onu birleştirdi</p>

  <p class="block_19">Erin’in geçmişteki kahramanlarıyla.</p>

  <p class="block_2">&nbsp;</p>

  <p class="block_19">Uykusunu bozmasın çirkin bağırışmalar,</p>

  <p class="block_19">Huzur için dinleniyorken mezarında!</p>

  <p class="block_19">Ne insanca bir acı, ne de yüce tutku,</p>

  <p class="block_19">İtiyor onu şan ve şeref doruklarına.</p>

  <p class="block_2">&nbsp;</p>

  <p class="block_19">“İstedikleri oldu: devirdiler onu,</p>

  <p class="block_19">Ama Erin, sen de sakın unutma bunu;</p>

  <p class="block_19">Kendi küllerinden canlanarak çıkan Anka gibi,</p>

  <p class="block_19">Şafak sökerken yükselebilir ruhu.</p>

  <p class="block_2">&nbsp;</p>

  <p class="block_19">“Bir gün, getirebilir bize özgürlüğün egemenliğini</p>

  <p class="block_19">O gün Erin tokuştururken bardağını,</p>

  <p class="block_19">Bütün bu sevincinin içinde üzüntüyle</p>

  <p class="block_19">Bir şeyi hatırlayacaktır: Parnell’in anısını.”</p>

  <p class="block_2">&nbsp;</p>

  <p class="block_">Mr Hynes yeniden masaya oturdu. Şiiri okuması bitince bir sessizlik oldu ve bunu coşkulu bir alkış izledi: Mr Lyons bile el çırpıyordu. Alkış bir süre devam etti. Kesildiğinde, bütün dinleyenler şişelerine uzanıp sessizce içtiler.</p>

  <p class="block_">Pıt! Mr Hynes’ın şişesinin mantarı da uçtu, ama Mr Hynes yüzü kızarmış bir halde oturduğu masadan kalkmadı. Bu daveti duymamış gibiydi.</p>

  <p class="block_">“Harikasın, Joe!” dedi Mr O’Connor; duygularını gizleyebilmek için sigara kâğıtlarıyla tütün torbasına davrandı.</p>

  <p class="block_">“Ne dersin, Crofton?” diye seslendi Mr Henchy. “Nasıl? Güzel değil mi?” Mr Crofton çok güzel bir parça olduğunu söyledi.</p>

  <p class="block_22"><span class="text_1"><br class="calibre2" id="calibre_pb_18" /></span></p>
</body>
</html>
