<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-18.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-18.html" xml:lang="tr-TR">
    <div class="Basic-Text-Frame-4">
      <p class="split"></p>

      <p class="anabaslik" id="toc_marker-43" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">41</span></p>

      <p class="cizgi30" xml:lang="en-GB"><img alt="19316.jpg" class="Basic-Graphics-Frame" src="../Images/19316.jpg" width="42%" /></p>

      <p class="paragraf"><span class="metin-1" xml:lang="tr-TR">Tankerler Kerrville’e gelmeyince, onları araması için gönderilen bir İG devriyesi üçünü ertesi günün ikindisinde kurtardı. Peter, Michael ve Lore sığınaktan çıkıp saldırı mahalline geri dönmüşlerdi. Patlama en az elli metre çapında bir krater açmıştı; etraftaki tarlalarda, yamulmuş enkaz parçaları yığınlar halinde yatıyordu. Hâlâ yanan petrol birikintilerinden yükselen dumanlar, kanatlı leş yiyicilerden oluşan bir bulutun şimdiden toplandığı gökyüzünü kaplamıştı. Enkaz parçalarının arasında, yanıp kararmış cesetler vardı. Bu tüyler ürpertici kalıntılardan hangilerinin saldırganlara ait olduğunu anlamak olanaksızdı. Gizemli, parlak kamyondan geriye kalan birkaç galvanize metal levha hiçbir şeyi kanıtlamıyordu.</span></p>

      <p class="paragraf"><span class="metin-1" xml:lang="tr-TR">Michael yıkılmıştı. Aldığı fiziksel yaraları –çıkan omzunu sığınak duvarına vura vura yerine oturtmuştu, ayak bileği incinmişti ve sağ kulağının üstündeki yarığa dikiş atılması gerekiyordu– pek umursamıyordu. On bir petrolcü ve on İG görevlisi; birlikte yaşadığı, birlikte çalıştığı adamlar ve kadınlar. Michael onların lideriydi, ona güvenmişlerdi. Şimdi hepsi ölmüştü.</span></p>

      <p class="paragraf"><span class="metin-1" xml:lang="tr-TR">“Neden öyle yaptı sence?” diye sordu Peter. Seps’i kastediyordu; sığınakta geçirdikleri uzun gecede Michael, Peter’a dikiz aynasından gördüklerini anlatmıştı. İkisi nehir kenarında oturuyorlardı; Lore nehrin yukarısına gitmişti. Peter onun su kenarında çömeldiğini ve tanık olmalarını istemediği gözyaşlarını dökerken sarsıldığını görebiliyordu.</span></p>

      <p class="paragraf"><span class="metin-1" xml:lang="tr-TR">“Başka çare olmadığını düşündü herhalde.” Michael kısık gözlerle yukarı bakıp, turlayan kuşları seyretti; gerçi hiçbir şeye dikkatli bakmıyor gibiydi. “Sen onu benim kadar tanımıyordun. Oldukça derin bir adamdı. Kimsenin dönüştürülmesine göz yummazdı. Onun yaptığı şeyi yapabilecek kadar cesur olsaydım keşke.”</span></p>

      <p class="paragraf"><span class="metin-1" xml:lang="tr-TR">Peter arkadaşının yüzündeki acıyı ve şüpheyi görebiliyordu: sağ kalmanın utancını. İyi bildiği bir histi bu. İnsanın peşini hiç bırakmazdı. “Senin suçun değildi Michael. İlla suçlanacak birisi varsa o benim.”</span></p>

      <p class="paragraf"><span class="metin-1" xml:lang="tr-TR">Sözleri teselli vermiyor gibiydi. “O insanlar kimdi sence?” diye sordu Michael.</span></p>

      <p class="paragraf"><span class="metin-1" xml:lang="tr-TR">“Keşke bilsem.”</span></p>

      <p class="paragraf"><span class="metin-1" xml:lang="tr-TR">“O neydi öyle Peter? Bir kamyon dolusu viral? Evcil hayvanlar gibi? Ve o kadın?”</span></p>

      <p class="paragraf"><span class="metin-1" xml:lang="tr-TR">“Ben de anlamadım.”</span></p>

      <p class="paragraf"><span class="metin-1" xml:lang="tr-TR">“İstedikleri petrol olsa alabilirlerdi.”</span></p>

      <p class="paragraf"><span class="metin-1" xml:lang="tr-TR">“İstedikleri o değildi bence.”</span></p>

      <p class="paragraf"><span class="metin-1" xml:lang="tr-TR">“Hı hı, eh. Bence de.” Michael öfkeyle kasıldı. “Bildiğim bir şey var ama. O insanları bir elime geçirirsem, canlarını yakacağım.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Geceyi arama ekibiyle birlikte, San Antonio’nun doğusundaki bir sığınakta geçirip ertesi sabah Kerrville’e vardılar. Şehre girince yolları ayrıldı: Peter Tümen Karargâhı’na, Michael’la Lore ise Freeport petrol kompleksi de dahil olmak üzere sur dışındaki tüm maddi varlıklardan sorumlu olan İçişleri Bakanlığı’na gitti. Peter’ın bilgilendirmeden önce yıkanmasına izin verildi. Vakit öğlendi, kışlalar neredeyse boştu. Duşta uzun süre kalan Peter ayaklarının çevresindeki kirli suyun dönüp durmasını seyretti. Yaşadığı olayların duygusal etkisini henüz tamamen hissetmediğini bilecek kadar iyi tanıyordu kendini. Başının epey belada olduğunun farkındaydı, ama bu pek önemli gelmiyordu. Michael’la Lore’a üzülüyordu en çok.</span></p>

      <p class="paragraf"><span class="metin-1" xml:lang="tr-TR">En temiz üniformasını giyip karargâha gitti; burası belediye binasının yanındaydı ve eskiden ofis kompleksiydi. Peter konferans odasına girip de tanıdık birini, Gunnar Apgar’ı görünce şaşırdı. Ama adamdan rahatlatıcı bir söz beklemesinin boşuna olduğunu çabucak anladı. Hazır ola geçen Peter’a soğuk bir bakış fırlatan albay dikkatini önünde, uzun masada duran sayfalara (bunlar İG devriyesinin raporuydu şüphesiz) yöneltti tekrar.</span></p>

      <p class="paragraf"><span class="metin-1" xml:lang="tr-TR">Ama Peter’ı en çok tereddüte düşüren kişi, üç adamdan ikincisi oldu. Apgar’ın sağında ordu generali Abram Fleet haşmetle oturuyordu. Peter o adamı daha önce tek bir kez görmüştü; Seferberlik Ordusu askerlerine bir generalin yemin ettirmesi âdettendi. Generalin fiziksel görünüşünde dikkat çekici hiçbir şey yoktu –her yerinden sıradanlık akıyordu–, ama adamın odadaki varlığı havadaki moleküllerin bile farklı bir frekansta titreşmesine yol açıyordu sanki. Peter masada oturan üçüncü kişiyi, bakımlı gri sakalı, taranmış buğday gibi saçı olan sivili ise tanımıyordu.</span></p>

      <p class="paragraf"><span class="metin-1" xml:lang="tr-TR">“Oturun teğmen” dedi general. “Hemen başlayalım. Albay Apgar’ı tanıyorsunuz. Bay Chase de başkanın temsilcisi olarak burada bulunuyor. Kendisi bu –adam uygun sözcüğü aradı– talihsiz meselenin soruşturulmasında başkanın gözü ve kulağı olacak.”</span></p>

      <p class="paragraf"><span class="metin-1" xml:lang="tr-TR">Peter’ı iki saatten uzun süre boyunca soru yağmuruna tuttular. En çok general konuştu, ikinci sırada Chase yer aldı; çoğunlukla susan Apgar, arada sırada notlar çiziktirdi veya açıklamalar istedi. Adamların amirane tavırları huzursuz ediciydi; Peter’ı tuzağa düşürüp çelişkili konuşmasını sağlamaya çalışır gibiydiler. Sağ kalan sadece üç kişiden (ki aralarında konvoyun baş petrolcüsü de vardı) biri olan Peter’ın felaketten sorumlu olduğunu ve bunu gizlemek için yalan söylediğini ima ediyorlardı sanki. Ama sorgulama ilerledikçe, Peter bu şüphesinin yersiz olduğunu ve adamların bu suçlayıcı tavrı daha derin bir kaygılarını gizlemekte kullandıklarını sezmeye başladı. Kadın konusuna defalarca döndüler. Üstünde ne vardı, ne söylemişti, görünüşü nasıldı? Görünüşünde bir tuhaflık var mıydı? Peter bu ısrarlı soruların her birini elinden geldiğince yanıtladı. Kadın pelerinliydi. Çok güzeldi.</span> <span class="metin-italik" xml:lang="tr-TR">Yorgunsun,</span> <span class="metin-1" xml:lang="tr-TR">demişti.</span> <span class="metin-italik" xml:lang="tr-TR">Yerinizi biliyoruz. An meselesi,</span> <span class="metin-1" xml:lang="tr-TR">demişti. “Çoğul konuşmuş” dedi general. Bizden kastı neydi?</span> <span class="metin-italik" xml:lang="tr-TR">Bilmiyorum.</span> <span class="metin-1" xml:lang="tr-TR">Hatırlamadığın için mi bilmiyorsun?</span> <span class="metin-italik" xml:lang="tr-TR">Hayır, eminim. Başka bir şey söylemedi.</span> <span class="metin-1" xml:lang="tr-TR">Aynı soruları tekrar tekrar sordular, öyle ki sonunda Peter kendi hafızasından şüpheye düşmeye başladı. Sorgulama bittiğinde –başladığı gibi ansızın, ürkütücü bir şekilde bitti– Peter yalnızca duygusal değil fiziksel açıdan da bitkin haldeydi.</span></p>

      <p class="paragraf"><span class="metin-1" xml:lang="tr-TR">“Seni uyarıyorum teğmen” dedi general son olarak. “Petrol Yolu’nda ve bu sorgulama sırasında olanlardan kimseye bahsetmeyeceksin. Konvoyun sağ kalan üyelerine ve sizi getiren arama ekibine de. Tankerlerden birinin bilinmeyen bir sebepten dolayı patladığı ve konvoyla San Marcos köprüsünü havaya uçurduğu sonucuna vardık. Anlaşıldı mı?”</span></p>

      <p class="paragraf"><span class="metin-1" xml:lang="tr-TR">Bu doğruydu demek. Petrol Yolu’nda olanlar, bu üç adamın birleştirmeye çalıştıkları büyük bir yapbozun parçasıydı. Peter, Apgar’a kaçamak bir bakış fırlattı; adamın yüzünde, üstlerinin emirlerine uyan birinin hesaplı tarafsızlığı vardı sadece.</span></p>

      <p class="paragraf"><span class="metin-1" xml:lang="tr-TR">“Evet generalim.”</span></p>

      <p class="paragraf"><span class="metin-1" xml:lang="tr-TR">Fleet duraksadıktan sonra, ihtiyat telkin eden bir ses tonuyla devam etti: “Son bir şey Jaxon; bundan da başkalarına bahsetmen kesinlikle yasak. Arkadaşın Lucius Greer hapisten kaçmış.”</span></p>

      <p class="paragraf"><span class="metin-1" xml:lang="tr-TR">Peter kulaklarına inanamadı bir an. “Komutanım?” Diğerlerine çabucak göz attı. “Bunu nasıl?..”</span></p>

      <p class="paragraf"><span class="metin-1" xml:lang="tr-TR">“Henüz bilmiyoruz. Ama yardım almıştır muhtemelen. Greer’ın sırra kadem bastığı gece, rahibelerden biri yetimhaneden ayrılmış ve geri gelmemiş. Batı karakollarından birindeki bir İG, gece üçü biraz geçe iki kişinin at sırtında şehri terk ettiğini bildirdi. Bir adamın –ki Greer’dır elbette– ve tarikat cüppeli bir ergen kızın.”</span></p>

      <p class="paragraf"><span class="metin-1" xml:lang="tr-TR">“Amy’den mi bahsediyorsunuz?”</span></p>

      <p class="paragraf"><span class="metin-1" xml:lang="tr-TR">“Öyle görünüyor.” Fleet masaya dirseklerini dayayıp öne eğildi. “Beni asıl kaygılandıran Greer değil. O firari bir mahkûm ve eninde sonunda yakalanacak. Amy ise bambaşka bir mesele. Senin o kızla ilgili iddialarına asla pek inanmasam da, orduya ait o.” Fleet, Peter’a pür dikkat bakmaya başlamıştı tekrar. “Rafineriye gitmeden önce o ikisini ziyaret ettiğini biliyoruz. Söyleyecek bir şeyin varsa şimdi söylemeni tavsiye ederim.”</span></p>

      <p class="paragraf"><span class="metin-1" xml:lang="tr-TR">Peter soruyu hemen anlayamadı. “Bundan haberim olduğunu mu düşünüyorsunuz?”</span></p>

      <p class="paragraf"><span class="metin-1" xml:lang="tr-TR">“Haberin var mıydı teğmen?”</span></p>

      <p class="paragraf"><span class="metin-1" xml:lang="tr-TR">Peter’ın zihni aynı anda üç düşünceyle birden cebelleşti. Amy, Lucius’u hapisten kaçırmıştı; o ikisi birlikte şehirden kaçmışlardı ve nereye gittikleri bilinmiyordu; general, Peter’ın suç ortağı olduğundan şüpheleniyordu. Bunlardan herhangi biri Peter’ı afallatmaya yeterdi; bir araya gelince, Peter’ın düşüncelerinin kendini savunmak gibi acil bir meseleye odaklanmasına yol açtılar. Ve zihninin gerisinde yeni bir soru belirdi: Amy’nin sırra kadem basmasının Petrol Yolu’ndaki kadınla ne ilgisi vardı? Karşısındaki üç adam da aynı şeyi merak ediyordu şüphesiz.</span></p>

      <p class="paragraf"><span class="metin-1" xml:lang="tr-TR">“Kesinlikle hayır generalim. Bana bir şey söylemediler.”</span></p>

      <p class="paragraf"><span class="metin-1" xml:lang="tr-TR">“Emin misin? Söylediklerinin resmi ifaden olarak kayda geçtiğini hatırlatayım.”</span></p>

      <p class="paragraf"><span class="metin-1" xml:lang="tr-TR">“Evet, eminim. Ben de sizin kadar şaşırdım.”</span></p>

      <p class="paragraf"><span class="metin-1" xml:lang="tr-TR">“O ikisinin nereye gitmiş olabilecekleri konusunda da fikrin yok?”</span></p>

      <p class="paragraf"><span class="metin-1" xml:lang="tr-TR">“Keşke olsaydı.”</span></p>

      <p class="paragraf"><span class="metin-1" xml:lang="tr-TR">Fleet, Peter’ı sert bir ifadeyle bir an daha süzdü. Chase’e bakınca, adam başıyla onay verdi.</span></p>

      <p class="paragraf"><span class="metin-1" xml:lang="tr-TR">“Pekâlâ Jaxon. Sana inanıyorum. Albay Apgar, senin Fort Vorhees’e bir an önce dönmek istediğini söyledi. Bu isteğini yerine getirmeye meyilliyim. Motorlu araç merkezindeki nöbetçi subaya söyle, bir sonraki nakliye aracında sana yer ayarlasın.”</span></p>

      <p class="paragraf"><span class="metin-1" xml:lang="tr-TR">Bu ansızın Peter’ın en son istediği şey haline geldi. Generalin niyeti belliydi: Peter’ın ağzının sıkılığını garantilemek için, onu sürgüne gönderiyordu.</span></p>

      <p class="paragraf"><span class="metin-1" xml:lang="tr-TR">“Sizin için uygunsa rafineriye dönmek isterim komutanım.”</span></p>

      <p class="paragraf"><span class="metin-1" xml:lang="tr-TR">“Öyle bir seçeneğin yok teğmen. Emrimi duydun.”</span></p>

      <p class="paragraf"><span class="metin-1" xml:lang="tr-TR">Peter’ın aklına bir fikir geldi. “Açık konuşabilir miyim komutanım?”</span></p>

      <p class="paragraf"><span class="metin-1" xml:lang="tr-TR">Fleet derin derin iç geçirdi. “Anladığım kadarıyla açık konuşmadan duramayan birisin zaten teğmen. Ne diyeceksen de bari.”</span></p>

      <p class="paragraf"><span class="metin-1" xml:lang="tr-TR">“Martínez ne olacak?”</span></p>

      <p class="paragraf"><span class="metin-1" xml:lang="tr-TR">“Ona ne olmuş ki?”</span></p>

      <p class="paragraf"><span class="metin-1" xml:lang="tr-TR">Apgar, Peter’la göz göze geldi hemen.</span> <span class="metin-italik" xml:lang="tr-TR">Adımlarını dikkatli at.</span></p>

      <p class="paragraf"><span class="metin-1" xml:lang="tr-TR">“Mağaradaki adam. ‘Bizi terk etti’ demişti.”</span></p>

      <p class="paragraf"><span class="metin-1" xml:lang="tr-TR">“Bunun farkındayım Jaxon. Raporu okudum. Nereye varmak istiyorsun?”</span></p>

      <p class="paragraf"><span class="metin-1" xml:lang="tr-TR">“O da olması gereken yerde değildi. Belki de Greer’la Amy onu aramaya gitmişlerdir.” Peter üç adama sırayla baktı; sonra hepsine birden baktı. “Belki de onun yerini biliyorlardır.”</span></p>

      <p class="paragraf"><span class="metin-1" xml:lang="tr-TR">Bir an sessizlik oldu. Sonra Fleet konuştu: “Bu ilginç bir fikir teğmen. Başka bir şey var mı?”</span></p>

      <p class="paragraf"><span class="metin-1" xml:lang="tr-TR">General bu fikri göz ardı etmişti. Veya belki de etmemişti. Peter her halükârda hedefi on ikiden vurduğunu sezdi.</span></p>

      <p class="paragraf"><span class="metin-1" xml:lang="tr-TR">“Hayır komutanım.”</span></p>

      <p class="paragraf"><span class="metin-1" xml:lang="tr-TR">Generalin gözleri tehditkârlıkla karardı. “Dediğim gibi, bunlardan kimseye bahsetmeyeceksin. Boşboğazlığının hoş karşılanmayacağını söylememe gerek yok sanırım. Gidebilirsin teğmen.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">“Üzgünüm, Rahibe Peg gitti, bugün dönmeyecek.”</span></p>

      <p class="paragraf"><span class="metin-1" xml:lang="tr-TR">Rahibe Peg geceyi asla dışarıda geçirmezdi. Kapıdaki kadının savunmacı duruşundaki mesaj belliydi: Peter’ın içeri girmesine izin vermeyecekti.</span></p>

      <p class="paragraf"><span class="metin-1" xml:lang="tr-TR">“En azından Caleb’a geldiğimi söyler misiniz?”</span></p>

      <p class="paragraf"><span class="metin-1" xml:lang="tr-TR">“Elbette teğmen.” Kadın gözetlendiğini düşünürcesine Peter’ın ardına baktı. “Şimdi izninizle...”</span></p>

      <p class="paragraf"><span class="metin-1" xml:lang="tr-TR">Peter kışlaya geri dönüp ikindiyi ranzasında, tavana bakarak geçirdi. Nakliye aracı ertesi sabah altıda kalkacaktı; onu bir an önce göndermek istediklerinden şüphesi yoktu. Adamlar gelip gidiyorlardı, postalları gürültü çıkarıyordu, ama Peter onları hayal meyal fark ediyordu. Amy ile Greer... Nereye gitmiş olabilirlerdi? Hem neden birlikte gitmişlerdi? Amy, Greer’ı hapishaneden nasıl kaçırabilmişti ve kapıdaki nöbetçileri nasıl aşmışlardı? Peter o ikisinin kaçacaklarını sözleriyle veya davranışlarıyla belli edip etmediklerini anlamak için hafızasını yokladı. Aklına gelen tek belirti, binbaşının tuhaf sakinliğiydi... Adamın içinde hapsolduğu duvarlar önemsizdi, yanılsamaydı sanki. Binbaşının öyle bir ruh halinde olmasının sebebi neydi?</span></p>

      <p class="paragraf"><span class="metin-1" xml:lang="tr-TR">Son otuz güne dair neredeyse her şey gibi bu da bir sırdı. Her şey bir sis perdesinin ardında hayal meyal görünüyordu sanki.</span></p>

      <p class="paragraf"><span class="metin-1" xml:lang="tr-TR">Saatler boş boş geçerken, Peter rahibelerle birlikte geçirdiği akşamı hatırladı: Caleb’la birlikte geçirdiği zamanı, çocuğun genç enerjisini ve zekâsını; fırına sırtını dönünce Peter’ın öylece durduğunu gören Amy’nin yüzündeki sevinci; Peter giderken paylaştıkları sessiz anı, havada birbirine dokunan ellerini. Bu hareket son derece doğal gelmişti, tereddütsüz ve düşünmeden yapılan bir refleksti; hem Peter’ın içindeki derin bir kuyudan yükselmiş, hem de kıyıya vurmasını seyretmeye bayıldığı dalgaları hareket ettiren güç gibi çok uzaklardan gelmişti sanki. Peter son birkaç günde olanlar içinde en çok bahçe kapısında geçirdikleri o anı hatırlıyordu; gözlerini kapatıp o anı yeniden yaşadı. Yanağında Amy’nin sıcak yanağı, Amy’nin sarılışındaki parlak güç; birleşmiş ellerine bakışı.</span> <span class="metin-italik" xml:lang="tr-TR">Seni öptüğüm zamanı hatırlıyor musun?</span> <span class="metin-1" xml:lang="tr-TR">Peter bu sözü zihninde duymaya devam ederken uykuya daldı.</span></p>

      <p class="paragraf"><span class="metin-1" xml:lang="tr-TR">Karanlıkta uyandı; kupkuru ağzında toz tadı vardı. Bu kadar çok uyumuş olmasına şaşırdı; uyumuş olmasına da şaşırdı. Yerden matarasını almak için eğilirken, yan ranzada oturan birini fark etti.</span></p>

      <p class="paragraf"><span class="metin-1" xml:lang="tr-TR">“Albay?”</span></p>

      <p class="paragraf"><span class="metin-1" xml:lang="tr-TR">Apgar ona dönük oturuyordu, ayakları yerdeydi, elleriniyse dizlerinin üstünde kavuşturmuştu. Konuşmaya başlamadan önce derin bir nefes aldı. Peter onun varlığı yüzünden uyandığını anladı.</span></p>

      <p class="paragraf"><span class="metin-1" xml:lang="tr-TR">“Bak Jaxon, bugün orada olanlar hoşuma gitmedi. Şimdi anlatacaklarım aramızda kalacak, anlaşıldı mı?”</span></p>

      <p class="paragraf"><span class="metin-1" xml:lang="tr-TR">Peter başıyla onayladı.</span></p>

      <p class="paragraf"><span class="metin-1" xml:lang="tr-TR">“Bahsettiğin kadın yıllar önce bir kez görülmüştü. Ben şahsen görmedim, ama görenler oldu. Tarla Katliamı’nı bilir misin?”</span></p>

      <p class="paragraf"><span class="metin-1" xml:lang="tr-TR">Peter kaşlarını çattı. “Siz orada mıydınız?”</span></p>

      <p class="paragraf"><span class="metin-1" xml:lang="tr-TR">“Daha çocuktum, on altı yaşındaydım. Normalde bahsettiğim bir şey değil bu. Hiçbirimiz bahsetmeyiz. Annemle babamı ve kız kardeşimi kaybettim. Annemle babam orada öldürüldüler, ama kız kardeşimin başına ne geldiğini bilmiyorum. Dönüştürülmüştür herhalde. Hâlâ kâbuslarımda görüyorum. Dört yaşındaydı.”</span></p>

      <p class="paragraf"><span class="metin-1" xml:lang="tr-TR">Apgar, Peter’a bu kadar kişisel şeylerden bahsetmemişti hiç; aslında kişisel hiçbir şeyden bahsetmemişti. “Başınız sağ olsun albayım.”</span></p>

      <p class="paragraf"><span class="metin-1" xml:lang="tr-TR">Bu anının acısı albayın yüzünden okunuyordu; adamın bunları anlatmakta zorlandığı belliydi. “Eh, aradan epey zaman geçti. Baş sağlığı dilemen güzel, ama gelmemin sebebi bu değil ve bunları anlatmakla kendimi tehlikeye atıyorum. Fleet öğrenirse rütbemi söker. Veya beni hapse atar.”</span></p>

      <p class="paragraf"><span class="metin-1" xml:lang="tr-TR">“Aramızda kalacak komutanım, söz.”</span></p>

      <p class="paragraf"><span class="metin-1" xml:lang="tr-TR">Apgar duraksadıktan sonra tekrar söze başladı: “O gün yirmi sekiz kişi kaybettik. Bunların on altısı, ki kız kardeşim de aralarındaydı, ortadan kayboldu. Güneş tutulması meselesini herkes biliyor. Ama bilmedikleri şey şu ki, o gün viraller sığınaklarda saklanıyordu; güneşin tutulacağından haberleri vardı sanki. Saldırıdan hemen önce, kuledeki genç bir İG subayı tam da senin anlattığına benzer, büyük bir kamyonun ağaç hattının hemen ötesinde beklediğini bildirdi. Ne demek istediğimi anlıyor musun?”</span></p>

      <p class="paragraf"><span class="metin-1" xml:lang="tr-TR">“Aynı insanlardı diyorsunuz.”</span></p>

      <p class="paragraf"><span class="metin-1" xml:lang="tr-TR">Apgar başıyla onayladı. “Kadını iki adam gördü. Önce o bahsettiğim İG subayı. Sonra da bir tarla işçisi, Kuzey Tarım kompleksinin ustabaşı. Karısıyla kızları, o gün kaybedilen insanlar arasındaydı. Adamın adı Curtis Vorhees’ti.”</span></p>

      <p class="paragraf"><span class="metin-1" xml:lang="tr-TR">Peter yine şaşırdı. “</span><span class="metin-italik" xml:lang="tr-TR">General</span> <span class="metin-1" xml:lang="tr-TR">Vorhees mi?”</span></p>

      <p class="paragraf"><span class="metin-1" xml:lang="tr-TR">“Bunu ilginç bulacağını tahmin etmiştim, özellikle de Vorhees’le Greer’ın arkadaş olduklarını bildiğin için. Vorhees katliamdan hemen sonra orduya yazıldı. İkinci Seferberlik Ordusu’nun lider kadrosunun yarısı, o günden sağ çıkmış insanlardı. Kuledeki diğer İG, Nate Crukshank’ti. Bu ismi hatırlarsın. Onun Vorhees’in kayınbiraderi olduğunu biliyor muydun?”</span></p>

      <p class="paragraf"><span class="metin-1" xml:lang="tr-TR">Crukshank, Roswell’de komutandı. Bütün taşlar yerine oturuyordu sanki. Peter, Colorado garnizonunda Greer’la ve Vorhees’le birlikte geçirdiği günleri hatırladı... Onların samimi, rahat, dostça tavırlarını ve generalin öldürülmesinden sonra Greer’ın gösterdiği karakalem resimleri. Vorhees bir kadınla iki küçük kızın resmini çizip durmuştu.</span></p>

      <p class="paragraf"><span class="metin-1" xml:lang="tr-TR">“Peki ya ilk İG? O kimdi?”</span></p>

      <p class="paragraf"><span class="metin-1" xml:lang="tr-TR">“Eh, onu herkes tanır. Tifty Lamont.”</span></p>

      <p class="paragraf"><span class="metin-1" xml:lang="tr-TR">Bu çok saçmaydı. “Tifty Lamont İG miydi?”</span></p>

      <p class="paragraf"><span class="metin-1" xml:lang="tr-TR">“Ah, daha da fazlasıydı. O adam defalarca hayatımı kurtardı; sırf benimkini de değil. Katliamdan sonra o da Seferberlik Ordusu’na yazıldı, keşifçi ve keskin nişancı olarak; gelmiş geçmiş en iyi keskin nişancıydı belki de. Yüzbaşılığa kadar yükseldikten sonra ordudan ayrıldı. Vorhees, Crukshank ve Tifty çok eskiden beri tanışıyorlar. Aralarında tam olarak ne geçti bilmiyorum, ama bir şeyler geçtiği kesin.”</span></p>

      <p class="paragraf"><span class="metin-1" xml:lang="tr-TR">Tifty Lamont bir zamanlar Seferberlik Ordusu’ndaydı, hatta subaydı demek. Peter’ın o adamla ilgili duyduğu diğer şeylere hiç uymuyordu bu. “Ona ne oldu peki?”</span></p>

      <p class="paragraf"><span class="metin-1" xml:lang="tr-TR">“Tifty’ye mi?”</span></p>

      <p class="paragraf"><span class="metin-1" xml:lang="tr-TR">“Adam kanun kaçağı.”</span></p>

      <p class="paragraf"><span class="metin-1" xml:lang="tr-TR">Apgar’ın yüz ifadesi değişti. “Bilmiyorum teğmen. Kendisine sormalısın. Bulabilirsen tabii. Mesela onu tanıyan birini tanıyan birini biliyorsan.”</span></p>

      <p class="paragraf"><span class="metin-1" xml:lang="tr-TR">Uzun bir sessizlik oldu. Apgar, Peter’a hevesle bakıyordu. Sonra:</span></p>

      <p class="paragraf"><span class="metin-1" xml:lang="tr-TR">“Sizin şu California’daki kolonide kaç kişi vardı demiştin?”</span></p>

      <p class="paragraf"><span class="metin-1" xml:lang="tr-TR">“Doksan iki.”</span></p>

      <p class="paragraf"><span class="metin-1" xml:lang="tr-TR">“Doksan iki kişi iz bırakmadan ortadan kaybolmuş. Bana sorarsan gayet şaşırtıcı. Virallerin işine benzemiyor pek. Roswell’deki altmış yedi kişiyi de katarsan, neredeyse iki yüz kişi sırra kadem bastı. Şimdi de, tam bu kadın tekrar ortaya çıkıp da petrol nakliyatımızı durdurunca, Amy kaçıp gitti. Generallerin kaygılanmasını anlayabiliyorum. Üstüne üstlük, bu kadını gören diğer tek kişi bir... ne demiştin?”</span></p>

      <p class="paragraf"><span class="metin-1" xml:lang="tr-TR">“Kanun kaçağı.”</span></p>

      <p class="paragraf"><span class="metin-1" xml:lang="tr-TR">“Kesinlikle. İstenmeyen kişi. Siyasi açıdan en hafif tabirle hassas bir durum. Ordu o adamla hiçbir ilişiğinin olmasını istemiyor. Sivil Otorite de, istese bile Lamont’la diyaloğa giremez, en azından</span> <span class="metin-italik" xml:lang="tr-TR">resmi olarak.</span> <span class="metin-1" xml:lang="tr-TR">Dediklerimi anlıyor musun teğmen?”</span></p>

      <p class="paragraf"><span class="metin-1" xml:lang="tr-TR">“Ben siyasetten pek hazzetmem komutanım.”</span></p>

      <p class="paragraf"><span class="metin-1" xml:lang="tr-TR">“Al benden de o kadar. Kendilerinden başkasını düşünmez onlar. Şimdi burada olmamızın sebebi de bu. Koşullar üçüncü bir şahsın müdahalesini gerektiriyor. Ortadaki meseleyle bağlantısı olan, diyelim ki kişisel bir bağlantısı olan ve geniş düşünebilen birinin. Böyle düşünen tek kişi ben değilim. Bazı üst düzey yetkililerin arasında gizli görüşmeler yapıldı. Sivillerden bahsediyorum, askerlerden değil. Komutanın olduğum için, senin karakterin hakkında uzman olduğumu düşünüyorlar anlaşılan. Senin ve Donadio’nun.”</span></p>

      <p class="paragraf"><span class="metin-1" xml:lang="tr-TR">Peter kaşlarını çattı. “Alicia’nın bu işle ne ilgisi var?”</span></p>

      <p class="paragraf"><span class="metin-1" xml:lang="tr-TR">“Bilmiyorum. Ama iki şey söyleyebilirim; gerisi sana kalmış. Birincisi, üç aydır Fort Kearney’den haber alınamıyor. İkincisi, Donadio’ya iki ayrı yerden emir gelmişti. Tümen komutanlığının emirlerini söylemiştim zaten. Bir de Sanchez’in mühürlü zarfla gönderdiği çok gizli emirler var.”</span></p>

      <p class="paragraf"><span class="metin-1" xml:lang="tr-TR">“Anlamıyorum. Alicia’ya verilen emirleri sizin bilmenizi neden istemesinler ki?”</span></p>

      <p class="paragraf"><span class="metin-1" xml:lang="tr-TR">“Mükemmel bir soru. Görünüşe göre bütün mesele, kimin neyi bildiği. Bazı şeylerin gizlenmesi isteniyor, sırf senden değil başkalarından da. Fleet senin ayak altından çekilmeni istiyor; bunu biliyorsun zaten. Aramızda kalsın ama Fleet’le Sanchez pek anlaşamıyorlar ve emir komuta zinciri sandığın kadar net değil. Bildirge epey yoruma açık olduğundan karmaşa yaşanıyor bazen. Askeri ve sivil otoriteler Petrol Yolu’ndaki o kadın konusunda, nasıl desem, görüş birliğine varmış değiller. Martínez konusunda da, ki senin kısa ve öz bir şekilde ifade ettiğin gibi, o da olması gereken yerde değildi; üstelik Amy de bir şekilde Greer’ı askeri hapishaneden kaçırıp sırra kadem bastı. Tüm bunlar çok ilginç.”</span></p>

      <p class="paragraf"><span class="metin-1" xml:lang="tr-TR">“Martínez’in bu meseleyle ilgisi olduğunu düşünüyorsunuz yani.”</span></p>

      <p class="paragraf"><span class="metin-1" xml:lang="tr-TR">Apgar omuz silki. “Ben ulağım sadece. Ama Fleet böyle şeylere asla inanmadı. Amy’yi önemsiz buluyor, On İki’nin de efsaneden ibaret olduğunu düşünüyor. Donadio konusunda itiraz edemiyor –Donadio’nun farklı olduğu belli çünkü– ama bunun bir şey kanıtladığını da düşünmüyor. Ava sırf Sanchez’le tartışmak istemediği için katlandı ve Carlsbad’de olanlar, ona avı sonlandırma fırsatını verdi. Onun gibi düşünmeyenler de var.”</span></p>

      <p class="paragraf"><span class="metin-1" xml:lang="tr-TR">Peter bütün bunları hazmetmek için bir an duraksadı. “Sanchez, Fleet’in arkasından dolap çeviriyor yani.”</span></p>

      <p class="paragraf"><span class="metin-1" xml:lang="tr-TR">Apgar alaycı bir tavırla kaşlarını çattı. “Öyle bir şey söylediğimi sanmıyorum. Üstlerim hakkında öyle konuşmam yakışık almaz. Yine de, bazı şeyleri netliğe kavuşturabilecek marifetli birini bulmamda yardımcı olursan, bunu şahsıma yapılmış bir iyilik kabul ederim. Böyle birini tanıyor musun teğmen?”</span></p>

      <p class="paragraf"><span class="metin-1" xml:lang="tr-TR">Mesaj gayet açıktı. “Sanırım evet albayım.”</span></p>

      <p class="paragraf"><span class="metin-1" xml:lang="tr-TR">“Harika.” Apgar söze devam etmeden önce bir anlığına sustu: “Nakledilmen konusunda tuhaf bir şey oldu. Aslında çok garip bir tesadüf. Gerekli belgeler kaybolmuş anlaşılan. Olur böyle şeyler, bilirsin. Sorunun hallolması aşağı yukarı kırk sekiz saat sürer, en fazla yetmiş iki saat.” Ayağa kalktı. “Dinlenmene sevindim teğmen. Seni yoğun günler bekliyor.”</span></p>

      <p class="paragraf"><span class="metin-1" xml:lang="tr-TR">“Teşekkürler albayım.”</span></p>

      <p class="paragraf"><span class="metin-1" xml:lang="tr-TR">“Lafı bile olmaz. Olmasın da.” Adam tekrar Peter’a baktı. “Dikkatli ol Jaxon. Lamont’ı kızdırmaya gelmez.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">İki gecedir at sürüyorlardı. Artık Luling’in doğusundaydılar. Haritaları yoktu, ama haritaya ihtiyaçları da yoktu; 10. Eyaletlerarası Yol onları Houston’ın yeşillikler bürümüş merkezine götürecekti. Greer oraya daha önce bir kez gitmişti, sadece civarına, ama yeterince şey görmüştü. Şehir aşılmaz bir bataklıktı; sık ağaçlarla ve rutubetli harabelerle kaplı, çamurlu, uyuşuk kaynayan, havası pis bir yerdi. Uyuşuklardan kurtulsanız timsahlara yem olurdunuz. Kirli sularda yarı batmış kayıklar misali gezinirlerdi, birçoğu devasaydı, güçlü ağızları sürekli yem arardı. Sivrisinekler büyük sürüler halinde, battaniye gibi uçuşurdu. Burnunuza, ağzınıza, gözlerinize girerlerdi: Vücudunuzun kapısını, zayıf noktaları ararlardı hep. Houston’ın kalıntıları yaşanacak yer değildi; Greer bazı insanların bunun tersini düşünmüş olmalarına şaşıyordu.</span></p>

      <p class="paragraf"><span class="metin-1" xml:lang="tr-TR">Yakında o güçlüklerle yüzleşeceklerdi. Şimdi denize doğru kilometrelerce uzanan, uzun otlarla ve çalılarla kaplı bir çayırdaydılar. Epey doğudaydılar; otobanın bu kısmı temizlenmemişti. Sel sularının bıraktığı killi toprağın altında kalmış çatlak yüzeyi pek seçilmiyordu. Eski araba mezarlıkları yolu tıkamıştı yer yer. Greer ile Amy yola çıktıklarından beri pek konuşmamışlardı: konuşmalarına gerek yoktu çünkü. Greer günler geçtikçe Amy’de bir değişiklik, bir fiziksel rahatsızlık havası sezmişti. Amy hızlı hızlı soluyordu; Greer onun acı çekercesine yüzünü ekşittiğini görmüştü birkaç kez. Ama kaygısını dile getirdiğinde, kız bir şeyi yokmuş gibi davranıyordu.</span> <span class="metin-italik" xml:lang="tr-TR">Ben iyiyim,</span> <span class="metin-1" xml:lang="tr-TR">diyordu ısrarla.</span> <span class="metin-italik" xml:lang="tr-TR">Önemli değil.</span> <span class="metin-1" xml:lang="tr-TR">Sinirli konuşuyordu neredeyse; Greer’ı üstelememesi yönünde uyarıyordu.</span></p>

      <p class="paragraf"><span class="metin-1" xml:lang="tr-TR">Karanlık çökünce, harap bir motelin civarındaki bir açıklıkta kamp kurdular. Gökyüzü açıktı, hava sıcaklığı düşüyor, hava nemleniyordu. Greer güvende olduklarını biliyordu; Amy’nin yanındayken, bir koruma alanının içindeydi. Yataklarını serip yattılar.</span></p>

      <p class="paragraf"><span class="metin-1" xml:lang="tr-TR">Greer irkilerek uyandı; bir terslik vardı. Yan dönünce, Amy’nin yatağının boş olduğunu gördü.</span></p>

      <p class="paragraf"><span class="metin-1" xml:lang="tr-TR">Kendine paniğe kapılma izni vermedi. Onlar uyurken yükselen dışbükey ay, karanlığı ışıklı ve gölgeli alanlara bölmüş, uzun ve tehditkâr gölgelerle kapkaranlık boşluklardan oluşan bir diyara dönüştürmüştü. Atlar sakin sakin ot çiğniyordu. Çantasından Browning’i çıkaran Greer loşluğa doğru ihtiyatla yürüdü. Şekilleri birbirinden ayırt etmeye çalıştı. Amy nereye gitmişti? Greer ona seslenmeli miydi? Ama etrafın sessizliği ve içerdiği gizli tehlikeler yüzünden vazgeçti.</span></p>

      <p class="paragraf"><span class="metin-1" xml:lang="tr-TR">Sonra onu gördü. Amy kamplarından sadece birkaç metre ötede, sırtı dönük halde ayakta duruyordu. Greer’ın kulaklarına ritmik konuşma sesleri geldi. Amy biriyle mi konuşuyordu? Öyle gibiydi, ama orada başka kimse yoktu.</span></p>

      <p class="paragraf"><span class="metin-1" xml:lang="tr-TR">Greer ona arkadan yaklaştı. “Amy?”</span></p>

      <p class="paragraf"><span class="metin-1" xml:lang="tr-TR">Karşılık gelmedi. Amy mırıldanmayı kesmişti; hiç kımıldamıyordu.</span></p>

      <p class="paragraf"><span class="metin-1" xml:lang="tr-TR">“Amy, ne oldu?”</span></p>

      <p class="paragraf"><span class="metin-1" xml:lang="tr-TR">Amy hafif bir şaşkınlık ifadesiyle Greer’a döndü. “Ah. Anlıyorum.”</span></p>

      <p class="paragraf"><span class="metin-1" xml:lang="tr-TR">“Kiminle konuşuyordun?”</span></p>

      <p class="paragraf"><span class="metin-1" xml:lang="tr-TR">Amy yanıt vermedi. Sadece kısmen burada gibiydi. Uyurgezer miydi yoksa?</span></p>

      <p class="paragraf"><span class="metin-1" xml:lang="tr-TR">Sonra “Dönsek iyi olur herhalde” dedi.</span></p>

      <p class="paragraf"><span class="metin-1" xml:lang="tr-TR">“Beni öyle korkutma.”</span></p>

      <p class="paragraf"><span class="metin-1" xml:lang="tr-TR">“Üzgünüm. Niyetim bu değildi.” Amy gözlerini indirip adamın elindeki tabancaya baktı. “Onunla ne yapıyordun?”</span></p>

      <p class="paragraf"><span class="metin-1" xml:lang="tr-TR">“Nereye gittiğini bilmiyordum. Endişelendim.”</span></p>

      <p class="paragraf"><span class="metin-1" xml:lang="tr-TR">“Açık konuştuğumu sanıyordum binbaşı. Çabuk kaldır şunu.”</span></p>

      <p class="paragraf"><span class="metin-1" xml:lang="tr-TR">Amy, Greer’ın yanından geçip kampa doğru yürüdü.</span></p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="anabaslik" id="toc_marker-44" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">42</span></p>

      <p class="cizgi30" xml:lang="en-GB"><img alt="19318.jpg" class="Basic-Graphics-Frame" src="../Images/19318.jpg" width="42%" /></p>

      <p class="Normal-4 para-style-override-22" xml:lang="en-US"></p>

      <p class="Normal-4 para-style-override-22" xml:lang="en-US"></p>

      <p class="paragraf"><span class="metin-1" xml:lang="tr-TR">Sonsuz zaman, bitimsiz zaman. Grey’in varlığı, uyanamadığı bir kâbustu. Nereye baksa, parlak toz zerreleri gibi salınarak geçen düşünceler görüyordu. Her gün geliyorlardı. Parlak gözlü, kan kırmızısı gözlü adamlar. Şişkin torbaları kancalardan indirip, yenilerini asıyorlardı. Hep doldurulması gereken torbalar, Grey’ın şıp şıp damlayan kanıyla dolan.</span></p>

      <p class="paragraf"><span class="metin-1" xml:lang="tr-TR">Adamlar işlerinden keyif alıyorlardı. Espriler yaparak eğleniyorlardı. Grey’le dalga geçiyorlardı, hayvanat bahçesinde bir hayvanı rahatsız eden çocuklar gibi.</span> <span class="metin-italik" xml:lang="tr-TR">Al bakalım,</span> <span class="metin-1" xml:lang="tr-TR">diyorlardı sahte bir sevecenlikle, mis gibi kokan damlalığı Grey’in ağzına yaklaştırarak,</span> <span class="metin-italik" xml:lang="tr-TR">bebecik biberonunu mu istiyor? Bebeciğin karnı mı acıkmış?</span></p>

      <p class="paragraf"><span class="metin-1" xml:lang="tr-TR">Grey onlara direnmeye çalıştı. Kaslarını sıkıp zincirleri zorladı, yüzünü yana çevirdi. Onlara karşı gelmek için tüm irade gücünü topladı, ama her seferinde pes etti. İçindeki açlık, büyük bir siyah kuş gibi süzülüyordu.</span></p>

      <p class="paragraf"><span class="metin-1" xml:lang="tr-TR">– Anneciğin için söyle bakayım. Ben bebeğim, biberonuma ihtiyacım var, uslu olacağıma söz veriyorum de bakayım. Uslu bebek ol Grey.</span></p>

      <p class="paragraf"><span class="metin-1" xml:lang="tr-TR">Grey’in burnunun dibine cezbedici bir şekilde yaklaştırılan damlalığın ucundan yayılan kan kokusu, Grey’in beyninde bomba etkisi yarattı; milyonlarca nöronun harekete geçmesiyle birlikte, safi arzudan oluşan bir elektrik fırtınası koptu.</span></p>

      <p class="paragraf"><span class="metin-1" xml:lang="tr-TR">– Bu seferkini seveceksin. Mükemmel bir mahsul. Gençlerden hoşlanıyorsun, değil mi Grey?</span></p>

      <p class="paragraf"><span class="metin-1" xml:lang="tr-TR">Grey’in sımsıkı yumulu gözlerinden yaşlar aktı. Özlem ve tiksinti gözyaşları. Fazla uzun süren yaşamına, bir yüzyılı çırılçıplak zincirlenmiş halde geçirmesine ağlıyordu. Grey olmasına ağlıyordu.</span></p>

      <p class="paragraf"><span class="metin-1" xml:lang="tr-TR">– Lütfen.</span></p>

      <p class="paragraf"><span class="metin-1" xml:lang="tr-TR">– Söyle. Gençlerden hoşlanıyorum de.</span></p>

      <p class="paragraf"><span class="metin-1" xml:lang="tr-TR">– Sana yalvarıyorum. Beni zorlama.</span></p>

      <p class="paragraf"><span class="metin-1" xml:lang="tr-TR">– Söylesene Grey. Grey’in kulağına pis bir nefes dalgası vurdu. Söylediğini... duyayım.</span></p>

      <p class="paragraf"><span class="metin-1" xml:lang="tr-TR">– Evet! Evet, gençlerden hoşlanıyorum! Lütfen! Bir yudum olsun tadayım! Ne isterseniz yaparım!</span></p>

      <p class="paragraf"><span class="metin-1" xml:lang="tr-TR">Nefis, koyu sıvıyla dolu damlalığı dilinde hissetti nihayet. Ağzını şapırdattı. Kalın, kaslı dilini damağında gezdirdi. Bebek gibi emdi; bu hissin hiç bitmemesini istiyordu, ama asla başaramazdı bunu: Kendiliğinden yutkundu ve sıvı bitiverdi.</span></p>

      <p class="paragraf"><span class="metin-1" xml:lang="tr-TR">– Daha, daha.</span></p>

      <p class="paragraf"><span class="metin-1" xml:lang="tr-TR">– Yapma Grey. Daha fazla veremeyiz, biliyorsun. Günde bir damla, doktoru uzak tutmaya yeter. O güzel viral kanını üretmeyi sürdürmene yeter.</span></p>

      <p class="paragraf"><span class="metin-1" xml:lang="tr-TR">– Bir damlacık daha, hepsi bu. Kimseye söylemem, söz veriyorum.</span></p>

      <p class="paragraf"><span class="metin-1" xml:lang="tr-TR">Karanlık bir kıkırtı: Ya versem? Bir damlacık daha versem? Ne yaparsın?</span></p>

      <p class="paragraf"><span class="metin-1" xml:lang="tr-TR">– Bir şey yapmam, yemin ederim, benim tek istediğim...</span></p>

      <p class="paragraf"><span class="metin-1" xml:lang="tr-TR">– Sana ne istediğini söyleyeyim. Şu zincirleri yerden sökmek istiyorsun dostum. Ki yerinde olsam ben de aynısını isterdim. Aklımda bu olurdu. Beni buraya kapatan adamları öldürmek isterdim. Bir sessizlikten sonra ses daha yakından geldi: İstediğin bu mu Grey? Hepimizi öldürmek mi?</span></p>

      <p class="paragraf"><span class="metin-1" xml:lang="tr-TR">Grey bunu istiyordu. Onları paramparça etmek istiyordu. Kanlarının su gibi akmasını istiyordu; ölüm çığlıklarını duymaya can atıyordu. Bunu ölmekten bile daha fazla istiyordu, çok daha fazla olmasa da.</span> <span class="metin-italik" xml:lang="tr-TR">Lila,</span> <span class="metin-1" xml:lang="tr-TR">diye düşündü,</span> <span class="metin-italik" xml:lang="tr-TR">Lila, seni hissedebiliyorum, yakında olduğunu biliyorum. Lila, elimden gelse kurtarırdım seni.</span></p>

      <p class="paragraf"><span class="metin-1" xml:lang="tr-TR">– Yarın görüşürüz Grey.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Günler böyle geçip gidiyordu. Torbalar boş gelip dolu gidiyordu, damlalık işini görüyordu. O kırmızı gözlü adamlar, Grey’in kanıyla besleniyorlardı. Grey’in kanıyla besleniyor ve ebediyen yaşıyorlardı. Tıpkı Grey’in ebediyen yaşadığı gibi. Ebediyen, zincirler içinde.</span></p>

      <p class="paragraf"><span class="metin-1" xml:lang="tr-TR">Ona içirilen kanın nereden geldiğini merak ettiği oluyordu bazen. Ama çok sık değil. Böyle şeyleri düşünmek istemiyordu.</span></p>

      <p class="paragraf"><span class="metin-1" xml:lang="tr-TR">Arada sırada Sıfır’ı duyuyordu hâlâ, gerçi Sıfır artık onunla konuşmaz gibiydi. Anlaşmanın o kısmı çoktan feshedilmişti görünüşe göre. Sıfır’ın sesi boğuk ve çok uzaklardan gelirdi, Grey bir duvarın ardında yapılan bir konuşmaya kulak kabartıyormuş gibi; aslında Grey kendi düşünceleriyle baş başa kalmaktan, Sıfır’ın gevezeliğinden kurtulmaktan az çok memnundu.</span></p>

      <p class="paragraf"><span class="metin-1" xml:lang="tr-TR">Grey’in kanını kaynağından içen tek kişi Guilder’dı. Grey’e böyle diyorlardı, Kaynak, sanki insan bile değil de cansız bir şeymiş gibi ki öyleydi herhalde. Guilder her zaman olmasa da bazen, çok açken veya Grey’in kestiremediği sebeplerden dolayı, kapıda külotuyla (takım elbisesine kan bulaşmasın diye) belirirdi. Serum torbasını kancadan indirir ve borusunu çıkarıp ağzına alarak (bu arada üstüne kan sıçrardı) Grey’in kanını pipetle gazoz içen küçük bir çocuk gibi emerdi.</span> <span class="metin-italik" xml:lang="tr-TR">Lawrence,</span> <span class="metin-1" xml:lang="tr-TR">demekten hoşlanırdı,</span> <span class="metin-italik" xml:lang="tr-TR">çok iyi görünmüyorsun. Seni yeterince beslemiyorlar mı? Senin için kaygılanıyorum; burada böyle yapayalnızsın.</span> <span class="metin-1" xml:lang="tr-TR">Bir keresinde, yıllar hatta onyıllar önce, Guilder ayna getirmişti. Bir zamanlar pudralık denen şeylerdendi bu. Guilder kapağı açıp aynayı Grey’in yüzüne çevirmiş ve</span> <span class="metin-italik" xml:lang="tr-TR">Neden bir bakmıyorsun?</span> <span class="metin-1" xml:lang="tr-TR">demişti. Grey kuru üzüm gibi buruşuk yüzlü bir ihtiyarın aynadan kendisine baktığını görmüştü... Ölümün sınırında yaşayan birinin yüzüydü bu.</span></p>

      <p class="paragraf"><span class="metin-1" xml:lang="tr-TR">Grey sürekli ölüyordu.</span></p>

      <p class="paragraf"><span class="metin-1" xml:lang="tr-TR">Sonra bir gün uyanınca Guilder’ı, ters çevrilmiş bir sandalyede oturmuş kendisine bakan Guilder’ı buldu karşısında. Adamın kravatı gevşekti, saçı dağınıktı; takım elbisesi buruşuk ve lekeliydi. Grey adamın beslenme zamanının çoktan geldiğini görebiliyordu. Ondan yayılan çürük kokusunu –çöplük, ceset ve biraz da meyve kokusu karışımı, iğrenç bir kokuyu– alabiliyordu, ama Guilder beslenmeye kalkışmadı. Grey, Guilder’ın epeydir orada oturduğu hissine kapıldı.</span></p>

      <p class="paragraf"><span class="metin-1" xml:lang="tr-TR">“Sana bir şey sorayım Lawrence.”</span></p>

      <p class="paragraf"><span class="metin-1" xml:lang="tr-TR">Bu soru bir şekilde sorulacaktı. “Tamam.”</span></p>

      <p class="paragraf"><span class="metin-1" xml:lang="tr-TR">“Sen hiç... nasıl desem?” Guilder hafifçe omuz silkti. “Hiç âşık oldun mu?”</span></p>

      <p class="paragraf"><span class="metin-1" xml:lang="tr-TR">Adamın ağzından bu sözcüğün çıkması çok tuhaf geldi. Aşk başka bir çağa aitti; tarih öncesinde kalmıştı kesinlikle.</span></p>

      <p class="paragraf"><span class="metin-1" xml:lang="tr-TR">“Ne sorduğunu anlamadım.”</span></p>

      <p class="paragraf"><span class="metin-1" xml:lang="tr-TR">Guilder kaşlarını çattı. “Bana gayet basit bir soru gibi geliyor oysa. Hani cennette melekler koro halinde şarkı söylerken ayakların yerden bir metre havalanır ya. Bilirsin. Âşık olmak.”</span></p>

      <p class="paragraf"><span class="metin-1" xml:lang="tr-TR">“Bilmem.”</span></p>

      <p class="paragraf"><span class="metin-1" xml:lang="tr-TR">“Ya evet ya hayır Lawrence. Birinden biri.”</span></p>

      <p class="paragraf"><span class="metin-1" xml:lang="tr-TR">Grey, Lila’yı düşündü. Ona karşı sevgi duyuyordu, ama Guilder’ın kastettiği anlamda aşk değil. “Hayır. Hiç âşık olmadım.”</span></p>

      <p class="paragraf"><span class="metin-1" xml:lang="tr-TR">Guilder görmeyen gözlerle bakıyordu ona. “Eh, ben bir kere oldum. Adı Shawna’ydı. Gerçek adı bu değildi tabii. Cildi kaymak gibiydi Lawrence. Çok ciddiyim. Tadı öyleydi. Gözleri Asyalılarınki gibi çekikti biraz; o tip gözleri bilir misin? Vücudu da, eh.” Yüzünü ovuşturup melankolik bir tavırla derin bir nefes aldı. “O kısmı hissetmiyorum artık. Seks dürtüsünü. Virüs sağ olsun. Nelson virüsün sende farklı etki yapmasının sebebinin kullandığın steroitler olabileceğini düşünüyordu. Haklı olabilir. Ama her koyun kendi bacağından asılır.” Alaycı bir tavırla kıkırdadı. “Kendi bacağından asılır. Bu komik. Çok komik.”</span></p>

      <p class="paragraf"><span class="metin-1" xml:lang="tr-TR">Grey bir şey demedi. Guilder’ın ruh halinin kendisiyle alakası yok gibiydi.</span></p>

      <p class="paragraf"><span class="metin-1" xml:lang="tr-TR">“Çok da kötü olmadı galiba. Seksin bir hayrını gördüğümü söyleyemem, gerçekten. Ama bunca yıldan sonra bile hâlâ o kadını düşünüyorum. Küçük şeyleri. Söylediklerini. Yatağını aydınlatan gün ışığını. Güneşi özlüyorum.” Duraksadı. “Beni sevmiyordu, biliyorum. Rol yapıyordu sadece. Baştan beri biliyordum, kendime itiraf edemesem de. Ama sana söyledim işte.”</span></p>

      <p class="paragraf"><span class="metin-1" xml:lang="tr-TR">“Bunu bana neden anlatıyorsun?”</span></p>

      <p class="paragraf"><span class="metin-1" xml:lang="tr-TR">“Neden mi?” Guilder kısık gözlerle Grey’in yüzünü inceledi. “Nedeni gayet bariz. Kusura bakma ama bazen çok salak olabiliyorsun. Anlatıyorum, çünkü biz</span> <span class="metin-italik" xml:lang="tr-TR">arkadaşız</span> <span class="metin-1" xml:lang="tr-TR">Lawrence. Başına gelen en kötü şey olduğumu düşünüyorsundur, biliyorum. Öyle düşünmeni anlarım kesinlikle. Biraz haksızlığa uğradığını düşünüyorsundur eminim. Ama bana başka çare bırakmadın. Çok samimi bir şey söyleyeyim mi Lawrence? Tuhaf gelecek ama, en eski dostum sensin.”</span></p>

      <p class="paragraf"><span class="metin-1" xml:lang="tr-TR">Grey dilini tuttu. Bu adam tamamen hayal dünyasında yaşıyordu. Grey farkında olmadan zincirleri zorlamaya başladığını fark etti. Ölmek dışında onu en mutlu edecek şey, Guilder’ın başını koparıvermekti.</span></p>

      <p class="paragraf"><span class="metin-1" xml:lang="tr-TR">“Peki ya Lila? Haddimi aşmak istemem, ama ikinizin arasında bir şey olduğunu düşündüm hep, ki senin geçmişin göz önüne alındığında epey şaşırtıcıydı bu.”</span></p>

      <p class="paragraf"><span class="metin-1" xml:lang="tr-TR">Grey sinirlendi. Bu konuda şimdi veya başka herhangi bir zaman konuşmak istemiyordu. “Beni rahat bırak.”</span></p>

      <p class="paragraf"><span class="metin-1" xml:lang="tr-TR">“Böyle yapma işte. Soruyorum sadece.”</span></p>

      <p class="paragraf"><span class="metin-1" xml:lang="tr-TR">“Neden def olup gitmiyorsun?”</span></p>

      <p class="paragraf"><span class="metin-1" xml:lang="tr-TR">Guilder yüzünü biraz yaklaştırdı ve sesini sır verircesine alçalttı. “Söylesene. O adamı hâlâ duyuyor musun Lawrence? Gerçeği söyle çabuk.”</span></p>

      <p class="paragraf"><span class="metin-1" xml:lang="tr-TR">“Kimden bahsettiğini bilmiyorum.”</span></p>

      <p class="paragraf"><span class="metin-1" xml:lang="tr-TR">Guilder ona kaşlarını çatarak ters ters baktı. “Lütfen başlamayalım, olur mu? Bunu yapmasak? O adam gerçek mi diye soruyorum. Kafamın içindeki bir hayal olup olmadığını.” Grey’e pür dikkat bakıyordu. “Onun ne yapmamı istediğini biliyorsun, değil mi?”</span></p>

      <p class="paragraf"><span class="metin-1" xml:lang="tr-TR">İnkâr etmek anlamsız gibiydi. Grey başıyla onayladı.</span></p>

      <p class="paragraf"><span class="metin-1" xml:lang="tr-TR">“Peki genel olarak, her şeyi göz önüne alınca, iyi bir fikir mi sence? Bu konuda tavsiyene ihtiyacım var.”</span></p>

      <p class="paragraf"><span class="metin-1" xml:lang="tr-TR">“Ne düşündüğümün ne önemi var ki?”</span></p>

      <p class="paragraf"><span class="metin-1" xml:lang="tr-TR">“Bu kadar alçakgönüllü olma. Sen hâlâ onun gözdesisin Lawrence, orası kesin. İdare bende olabilir. Bu geminin kaptanı benim. Ama anlayabiliyorum.”</span></p>

      <p class="paragraf"><span class="metin-1" xml:lang="tr-TR">“Hayır.”</span></p>

      <p class="paragraf"><span class="metin-1" xml:lang="tr-TR">“Neye hayır?”</span></p>

      <p class="paragraf"><span class="metin-1" xml:lang="tr-TR">“Hayır, iyi bir fikir değil. Berbat bir fikir. Dünyanın en kötü fikri.”</span></p>

      <p class="paragraf"><span class="metin-1" xml:lang="tr-TR">Guilder’ın kaşları, havada açılan bir çift paraşüt misali kalktı.</span></p>

      <p class="paragraf"><span class="metin-1" xml:lang="tr-TR">“Şu haline bak.” Grey çok uzun zamandır ilk kez gerçekten güldü. “Onu</span> <span class="metin-italik" xml:lang="tr-TR">arkadaşın</span> <span class="metin-1" xml:lang="tr-TR">mı sanıyorsun? Onlardan herhangi birini arkadaşın mı sanıyorsun? Sen onların orospususun Guilder. Ben onların ne olduğunu</span> <span class="metin-italik" xml:lang="tr-TR">biliyorum</span><span class="metin-1" xml:lang="tr-TR">. Sıfır’ın ne olduğunu biliyorum.</span> <span class="metin-italik" xml:lang="tr-TR">Oradaydım.</span><span class="metin-1" xml:lang="tr-TR">”</span></p>

      <p class="paragraf"><span class="metin-1" xml:lang="tr-TR">Hedefi on ikiden vurduğu belliydi. Guilder yumruklarını sıkıp sıkıp açmaya başladı; Grey adamın ona vurup vurmayacağını fütursuzca merak etti. Bundan hiç çekinmiyordu; monoton hayatında bir değişiklik olurdu. Farklı bir şey, yeni bir tür acı olurdu.</span></p>

      <p class="paragraf"><span class="metin-1" xml:lang="tr-TR">“Verdiğin karşılığın beni epey hayal kırıklığına uğrattığını söylemeliyim Lawrence. Bana biraz olsun destek olursun sanıyordum. Ama senin seviyene inmeyeceğim. Bu hoşuna giderdi biliyorum, ama büyüklük bende kalsın. Ayrıca haberin olsun: Proje bugün tamamlandı. Kurdele kesme törenini hak eden bir proje. Bunu sona saklayacaktım, sürpriz yapacaktım, sevinirsin diye düşünmüştüm. İstesen bunun parçası olabilirdin. Ama yanılmışım.”</span></p>

      <p class="paragraf"><span class="metin-1" xml:lang="tr-TR">Guilder kalkıp kapıya yöneldi.</span></p>

      <p class="paragraf"><span class="metin-1" xml:lang="tr-TR">“Ne istiyorsun Guilder?”</span></p>

      <p class="paragraf"><span class="metin-1" xml:lang="tr-TR">Adam dönüp, kan kırmızısı gözleriyle Grey’i süzdü.</span></p>

      <p class="paragraf"><span class="metin-1" xml:lang="tr-TR">“Senin çıkarın ne olacak? Bunu asla çözemedim.”</span></p>

      <p class="paragraf"><span class="metin-1" xml:lang="tr-TR">Uzun bir sessizlikten sonra: “Onların ne olduğunu biliyor musun Grey?”</span></p>

      <p class="paragraf"><span class="metin-1" xml:lang="tr-TR">“Tabii ki biliyorum.”</span></p>

      <p class="paragraf"><span class="metin-1" xml:lang="tr-TR">Ama Guilder başını iki yana salladı. “Hayır, bilmiyorsun. Bilsen, sorman gerekmezdi. O yüzden söyleyeyim. Onlar dünyanın en özgür yaratıkları. Pişmanlık duymuyorlar. Merhamet duymuyorlar. Sevgi duymuyorlar. Hiçbir şey onları incitemez, zarar veremez. Bunun nasıl bir şey olduğunu hayal et Lawrence. Bu mutlak özgürlüğü. Bunun ne kadar muhteşem bir şey olacağını hayal et.”</span></p>

      <p class="paragraf"><span class="metin-1" xml:lang="tr-TR">Grey karşılık vermedi; verecek karşılık yoktu.</span></p>

      <p class="paragraf"><span class="metin-1" xml:lang="tr-TR">“Ne istediğimi sormuştun arkadaşım; söyleyeyim. Onların sahip olduğu şeyi istiyorum. O küçük orospunun kafamdan def olup gitmesini istiyorum.</span> <span class="metin-italik" xml:lang="tr-TR">Hiçbir şey</span><span class="metin-1" xml:lang="tr-TR">... hissetmek istemiyorum.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Duvara çarpan cam vazo tatminkâr bir şekilde parçalandı. Arabayla bombalama olayı bardağı taşıran son damlaydı. Bu iş</span> <span class="metin-italik" xml:lang="tr-TR">artık</span> <span class="metin-1" xml:lang="tr-TR">bitmeliydi.</span></p>

      <p class="paragraf"><span class="metin-1" xml:lang="tr-TR">Guilder, Wilkes’i ofisine çağırdı. Özel kalemi odaya girdiğinde, Guilder biraz sakinleşmeyi başarmıştı artık.</span></p>

      <p class="paragraf"><span class="metin-1" xml:lang="tr-TR">“Her gün onar kişiyi daha gözaltına alın.”</span></p>

      <p class="paragraf"><span class="metin-1" xml:lang="tr-TR">Wilkes afallamış gibiydi. “Eee, kimleri mesela?”</span></p>

      <p class="paragraf"><span class="metin-1" xml:lang="tr-TR">“Fark eder mi?” Tanrım, bu herif bazen tam bir geri zekâlı olabiliyordu. “Anlamıyor musun? Asla</span> <span class="metin-italik" xml:lang="tr-TR">fark etmedi</span> <span class="metin-1" xml:lang="tr-TR">ki. Sabah yoklamasında seçin işte.”</span></p>

      <p class="paragraf"><span class="metin-1" xml:lang="tr-TR">Wilkes duraksadı. “Şey, rastgele seçelim diyorsun yani. İsyana karışmış olmaları şart değil.”</span></p>

      <p class="paragraf"><span class="metin-1" xml:lang="tr-TR">“Bravo Fred. Aynen öyle diyorum.”</span></p>

      <p class="paragraf"><span class="metin-1" xml:lang="tr-TR">Wilkes bir an öylece durup Guilder’a hayretle bakakaldı. Hayretle değil rahatsızca.</span></p>

      <p class="paragraf"><span class="metin-1" xml:lang="tr-TR">“Eee? Kendi kendime mi konuşuyorum?”</span></p>

      <p class="paragraf"><span class="metin-1" xml:lang="tr-TR">“Öyle diyorsan. Bir liste hazırlayıp tepenin aşağısına, İK’ye gönderebilirim.”</span></p>

      <p class="paragraf"><span class="metin-1" xml:lang="tr-TR">“Nasıl yaparsan yap, umurumda değil. Dediğimi yap yeter.” Guilder elini kapıya doğru salladı. “Şimdi git buradan. Ve bir hizmetçi gönder de burayı temizlesin.”</span></p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="anabaslik" id="toc_marker-45" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">43</span></p>

      <p class="paragraf"></p>

      <p class="cizgi30" xml:lang="en-GB"><img alt="19320.jpg" class="Basic-Graphics-Frame" src="../Images/19320.jpg" width="42%" /></p>

      <p class="paragraf"></p>

      <p class="paragraf"><span class="metin-1" xml:lang="tr-TR">Hollis’e ulaşmak Peter’ın tahmininden zor oldu. Önce Lore’un bir arkadaşına gitmişlerdi, ki bu kişi birini tanıyan birini tanıyordu; hedefleri hep bir adım öndeydi sanki.</span></p>

      <p class="paragraf"><span class="metin-1" xml:lang="tr-TR">Görüştükleri son kişi onları Quonset’teki, yasadışı kumarhane işletilen bir barakaya yöneltti. Kendilerini H-kasabası’ndaki karanlık, çöplerle dolu bir arka sokakta bulduklarında vakit geceyarısını geçmişti. Sokağa çıkma yasağı başlayalı epey olsa da, dört bir yandan hafif sesler geliyordu: bağrışmalar, cam kırılma sesleri, piyano tıngırtıları.</span></p>

      <p class="paragraf"><span class="metin-1" xml:lang="tr-TR">“İlginç bir yer” dedi Peter.</span></p>

      <p class="paragraf"><span class="metin-1" xml:lang="tr-TR">“Buraya çok gelmedin ha?” dedi Michael.</span></p>

      <p class="paragraf"><span class="metin-1" xml:lang="tr-TR">“Hayır. Aslında ilk kez geliyorum.”</span></p>

      <p class="paragraf"><span class="metin-1" xml:lang="tr-TR">Bir kapı eşiğinden çıkan biri yollarını kesti. Bir kadın.</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">Oye, mi soldadito. ¿Tienes planes esta noche?</span><span class="metin-1" xml:lang="tr-TR">”</span><span class="dipnot"><a class="footnote-link" href="#footnote-225-17" id="footnote-225-17-backlink">17</a></span></p>

      <p class="paragraf"><span class="metin-1" xml:lang="tr-TR">Kadın gölgelerin içinden çıkıp yaklaştı. Ne gençti ne yaşlıydı, öyle zayıftı ki oğlan çocuğu gibi görünüyordu neredeyse; ama şehvetli sesindeki özgüven ve duruş tarzı –ağırlığını bir bacağından diğerine aktarması, mini eteğini geren hafif çıkık kalçası–, Peter’ın vücudunu baştan aşağı süzen kalın kirpikli gözleriyle birleşince, ona müthiş bir seksapel katıyordu.</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">¿Cómo te puedo ayudar, Teniente?</span><span class="metin-1" xml:lang="tr-TR">”</span><span class="dipnot"><a class="footnote-link" href="#footnote-225-18" id="footnote-225-18-backlink">18</a></span></p>

      <p class="paragraf"><span class="metin-1" xml:lang="tr-TR">Peter yutkundu; yüzünün kızardığını hissetti. “Kuzen’in mekânını arıyoruz.”</span></p>

      <p class="paragraf"><span class="metin-1" xml:lang="tr-TR">Kadın gülümseyerek inci gibi dişlerini sergiledi. “Herkes birilerinin kuzenidir. İstersen senin kuzenin olabilirim.” Lore’a, sonra da Michael’a baktı. “Ya sen yakışıklı? Bir arkadaşımı getirebilirim. Kız arkadaşın da isterse gelebilir. Seyretmek hoşuna gider belki.”</span></p>

      <p class="paragraf"><span class="metin-1" xml:lang="tr-TR">Lore, Michael’ın kolunu sımsıkı tuttu. “İstemiyor.”</span></p>

      <p class="paragraf"><span class="metin-1" xml:lang="tr-TR">“Biz sadece birini arıyoruz aslında” dedi Peter. “Rahatsız ettiğimiz için kusura bakmayın.”</span></p>

      <p class="paragraf"><span class="metin-1" xml:lang="tr-TR">Kadın karanlık bir kahkaha attı. “Yo, sorun değil. Fikrini değiştirirsen beni nerede bulacağını biliyorsun</span> <span class="metin-italik" xml:lang="tr-TR">Teniente</span><span class="metin-1" xml:lang="tr-TR">.”</span></p>

      <p class="paragraf"><span class="metin-1" xml:lang="tr-TR">Yürümeye devam ettiler. “Hoş adam” dedi Michael.</span></p>

      <p class="paragraf"><span class="metin-1" xml:lang="tr-TR">Peter dönüp arkasına baktı. Kadın veya Peter’ın kadın sandığı kişi kapı eşiğine geri dönmüştü.</span></p>

      <p class="paragraf"><span class="metin-1" xml:lang="tr-TR">“Hadi ya. Emin misin?”</span></p>

      <p class="paragraf"><span class="metin-1" xml:lang="tr-TR">Michael başını iki yana sallayarak esefle kıkırdadı. “Cidden biraz daha fazla dışarı çıkmalısın arkadaşım.”</span></p>

      <p class="paragraf"><span class="metin-1" xml:lang="tr-TR">İleride aradıkları barakayı gördüler. Bir çift irikıyım adamın nöbet tuttuğu kapının kenarlarından ışık sızıyordu. Üçü dolup taşmış bir çöp bidonunun gölgesinde durdular.</span></p>

      <p class="paragraf"><span class="metin-1" xml:lang="tr-TR">“Konuşma işini bana bırakın en iyisi” dedi Lore.</span></p>

      <p class="paragraf"><span class="metin-1" xml:lang="tr-TR">Peter başını iki yana salladı. “Bu benim fikrimdi. Ben gitmeliyim.”</span></p>

      <p class="paragraf"><span class="metin-1" xml:lang="tr-TR">“Bu üniformayla mı? Saçmalama. Sen Michael’ın yanında kal. Travestilerin sizi ayartmasına izin vermemeye çalışın.”</span></p>

      <p class="paragraf"><span class="metin-1" xml:lang="tr-TR">Lore’un kapıya doğru yürümesini seyrettiler. “Bu iyi bir fikir mi?” diye sordu Peter usulca.</span></p>

      <p class="paragraf"><span class="metin-1" xml:lang="tr-TR">Michael elini kaldırdı. “Bekle hele.”</span></p>

      <p class="paragraf"><span class="metin-1" xml:lang="tr-TR">Lore yaklaşınca iki adam gerildiler ve kadının girmesini engellemek için kapının önüne geçtiler. Peter’ın duyamadığı kısa bir konuşma oldu; sonra Lore geri geldi.</span></p>

      <p class="paragraf"><span class="metin-1" xml:lang="tr-TR">“Tamamdır, giriyoruz.”</span></p>

      <p class="paragraf"><span class="metin-1" xml:lang="tr-TR">“Onlara ne söyledin ki?”</span></p>

      <p class="paragraf"><span class="metin-1" xml:lang="tr-TR">“Maaşlarınızı yeni aldığınızı.</span> <span class="metin-italik" xml:lang="tr-TR">Ve</span> <span class="metin-1" xml:lang="tr-TR">sarhoş olduğunuzu. O yüzden sarhoş numarası yapın.”</span></p>

      <p class="paragraf"><span class="metin-1" xml:lang="tr-TR">Baraka kalabalık ve gürültülüydü; içeride kumar oynanan büyük, altıgen masalar vardı. Boğucu havadaki ipeksi duman bulutları ekşimsi, tatlı püre kokusuna eşlik ediyordu; yakında bir imbik duruyordu. Odanın kenarlarındaki taburelerde yarı çıplak kadınlar –en azından Peter kadın olduklarını düşündü– oturuyordu. En gençleri taş çatlasın on altı yaşındaydı, en yaşlılarıysa ellisine yaklaşmıştı ve palyaço gibi makyajlıydı. Arka taraftaki perdeli kapıdan girip çıkan kadınlar da vardı; zilzurna sarhoş adamlarla kol kolaydı çoğu. Peter’ın anladığı kadarıyla, H-kasabası’nın varoluş sebebi yasa dışı faaliyetleri belirli bir bölgede sınırlı tutmaktı. Peter bunu mantıklı bulsa da –insan insandı sonuçta– bizzat tanık olmak farklıydı. Michael’ın söylediğinde haklı olup olmadığını merak etti. Nasıl bu kadar kuralcı bir tip olmuştu?</span></p>

      <p class="paragraf"><span class="metin-1" xml:lang="tr-TR">“Pişpirik oynamıyorlar herhalde, değil mi?” diye sordu Michael’a.</span></p>

      <p class="paragraf"><span class="metin-1" xml:lang="tr-TR">“Texas pokeri, görünüşe göre potu yirmi beş dolar. Beni aşar.” O da tıpkı Peter gibi odada Hollis’i arıyordu. “Kalabalığa karışmaya çalışmalıyız. Yanında ne kadar para var?”</span></p>

      <p class="paragraf"><span class="metin-1" xml:lang="tr-TR">“Hiç yok.”</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">Hiç</span> <span class="metin-1" xml:lang="tr-TR">mi?”</span></p>

      <p class="paragraf"><span class="metin-1" xml:lang="tr-TR">“Hepsini Rahibe Peg’e verdim.”</span></p>

      <p class="paragraf"><span class="metin-1" xml:lang="tr-TR">Michael iç geçirdi. “Elbette. En azından tutarlısın.”</span></p>

      <p class="paragraf"><span class="metin-1" xml:lang="tr-TR">“Siz ikiniz” dedi Lore. “Amma hanım evladıymışsınız. Seyredin ve öğrenin arkadaşlar.”</span></p>

      <p class="paragraf"><span class="metin-1" xml:lang="tr-TR">En yakın masaya gidip oturdu. Kot pantolonunun cebinden çıkardığı bir deste paradan aldığı iki banknotu masaya attı. Üçüncü bir banknotla satın aldığı bir bardak viskiyi de, güneşten sararmış saçını geriye atarak fondip yaptı. Krupiye oyunculara ikişer kart dağıttı; sonra bahis başladı. Lore ilk dört el boyunca kartlarıyla pek ilgilenmedi sanki; diğer oyuncularla çene çaldı ve gözlerini devirerek pas dedi çabucak. Sonra beşinci elde, tavırlarını hiç değiştirmeden bahsi artırmaya başladı. Masadaki para yığını büyüdü; Peter orada en az üç yüz Austin olduğunu tahmin etti. Diğer oyuncular birer birer çekildi ve geride tek oyuncu, hidro tulumu giymiş, yanakları çiçek bozuğu olan, zayıf bir adam kaldı. Son kartlar dağıtıldı; Lore ortaya beş banknot daha koydu ifadesiz bir yüzle. Adam başını iki yana sallayıp kartlarını masaya bıraktı.</span></p>

      <p class="paragraf"><span class="metin-1" xml:lang="tr-TR">“Tamam, etkilendim” dedi Peter, Lore paraları toplarken. Yanda, dikkat çekmeden seyredecek mesafede duruyorlardı. “Bunu nasıl yaptı?”</span></p>

      <p class="paragraf"><span class="metin-1" xml:lang="tr-TR">“Hile yapıyor.”</span></p>

      <p class="paragraf"><span class="metin-1" xml:lang="tr-TR">“Sahi mi? Nasıl yaptığını anlamadım.”</span></p>

      <p class="paragraf"><span class="metin-1" xml:lang="tr-TR">“Aslında çok basit. Bütün kartlar işaretli. İşaretler çok küçük, ama fark ediliyor. Masadakilerden biri kumarhanenin adamı, o yüzden de en çok o kazanıyor. Lore ilk birkaç elde o adamı saptadı ve kartlardaki işaretlerin anlamını çözdü. Kadın olması da avantaj. Burada onu ciddiye alan yok. Eli iyiyse oyuna devam edeceğini, eli kötüyse de pas diyeceğini varsayıyorlar. Lore her dört elden üçünde blöf yapıyor.”</span></p>

      <p class="paragraf"><span class="metin-1" xml:lang="tr-TR">“Yaptığı şeye uyandıklarında ne olacak peki?”</span></p>

      <p class="paragraf"><span class="metin-1" xml:lang="tr-TR">“Hemen uyanmazlar. Bir iki el kaybeder.”</span></p>

      <p class="paragraf"><span class="metin-1" xml:lang="tr-TR">“Ya sonra?”</span></p>

      <p class="paragraf"><span class="metin-1" xml:lang="tr-TR">“Sonrası gitme vakti.”</span></p>

      <p class="paragraf"><span class="metin-1" xml:lang="tr-TR">Odanın arkasından bağrışmalar gelince o tarafa döndüler. Elbisesinin omzu yırtılmış, çıplak memelerini çapraz kollarıyla gizleyen, siyah saçlı bir kadın perdenin ardından çığlık çığlığa fırladı. Hemen ardından bir adam belirdi; pantolonu ayak bileklerine inmişti komik bir şekilde. Bir metre havada durur gibiydi... Arkasındaki adamın onu havada tuttuğunu fark etti Peter. Birinci adam havada uçarken, Peter onu tanıdı; Vorhees Kampı’ndan dönüşte nakliye aracını kullanan genç onbaşıydı bu, Satch’in bölüğündendi. Gür kırçıl sakalı yüzünün alt yarısını gizleyen, ızbandut gibi ikinci adamsa Hollis’ti.</span></p>

      <p class="paragraf"><span class="metin-1" xml:lang="tr-TR">“Aha” dedi Michael.</span></p>

      <p class="paragraf"><span class="metin-1" xml:lang="tr-TR">Hollis etkileyici bir soğukkanlılıkla adamı yakasından tutup ayağa kaldırdı. Onu ite kaka, zaman zaman da ayaklarını yerden keserek çıkışa doğru götürürken, kadın o ikisini parmağıyla göstererek küfürler haykırıyordu:</span> <span class="metin-italik" xml:lang="tr-TR">Gebert şu puştu! Bu pisliğe katlanmak zorunda değilim! Duyuyor musun beni? Sen öldün piç!</span></p>

      <p class="paragraf"><span class="metin-1" xml:lang="tr-TR">“Şimdi tam sırası” dedi Peter.</span></p>

      <p class="paragraf"><span class="metin-1" xml:lang="tr-TR">Hızlı adımlarıyla kapıya doğru yürüdüler; barakadan çıkarlarken Lore peşlerinden geldi. Âcizce bağırarak özür dileyen onbaşı aynı anda hem pantolonunu çekmeye, hem de kaçmaya çalışıyordu. Hollis adamın yalvarmasından etkilendiyse bile, bunu belli etmiyordu. İki nöbetçi ise kahkahalarla gülüyorlardı. Hollis onbaşıyı pantolonunun belinden tutup sokağın ilerisine doğru savurdu. Adamı tekrar ayağa kaldırırken, Peter ona seslendi.</span></p>

      <p class="paragraf"><span class="metin-1" xml:lang="tr-TR">“Hollis!”</span></p>

      <p class="paragraf"><span class="metin-1" xml:lang="tr-TR">Şaşıran Hollis, onları tanımamış gibi göründü bir an. Sonra hafif bir şaşkınlık nidası attı. “Peter.</span> <span class="metin-italik" xml:lang="tr-TR">Hola.</span><span class="metin-1" xml:lang="tr-TR">”</span></p>

      <p class="paragraf"><span class="metin-1" xml:lang="tr-TR">Sımsıkı tuttuğu onbaşı hâlâ çırpınıyordu. “Teğmenim, Tanrı aşkına bir şeyler yapın! Bu canavar beni öldürmeye çalışıyor!”</span></p>

      <p class="paragraf"><span class="metin-1" xml:lang="tr-TR">Peter arkadaşına baktı. “Öyle mi?”</span></p>

      <p class="paragraf"><span class="metin-1" xml:lang="tr-TR">İrikıyım adam keyifle omuz silkti. “Eh, madem senin adamlarından biri, bu seferlik istisna yapabilirim.”</span></p>

      <p class="paragraf"><span class="metin-1" xml:lang="tr-TR">“Kesinlikle! Beni bırakırsan bir daha asla gelmem, yemin ediyorum!”</span></p>

      <p class="paragraf"><span class="metin-1" xml:lang="tr-TR">Peter adının Udall olduğunu hatırladığı, dehşete kapılmış onbaşıya baktı. “Onbaşı? Şu an nerede olman gerekiyor? Sakın yalan söyleme.”</span></p>

      <p class="paragraf"><span class="metin-1" xml:lang="tr-TR">“Batı kışlasında komutanım.”</span></p>

      <p class="paragraf"><span class="metin-1" xml:lang="tr-TR">“Öyleyse oraya git asker.”</span></p>

      <p class="paragraf"><span class="metin-1" xml:lang="tr-TR">“Sağ olun komutanım! Pişman olmayacaksınız!”</span></p>

      <p class="paragraf"><span class="metin-1" xml:lang="tr-TR">“Oldum bile. Yürü git, gözüm görmesin seni.”</span></p>

      <p class="paragraf"><span class="metin-1" xml:lang="tr-TR">Adam pantolonunu yukarı çekerek kaçtı.</span></p>

      <p class="paragraf"><span class="metin-1" xml:lang="tr-TR">“Bir şey yapmayacaktım aslında” dedi Hollis. “Korkutacaktım sadece.”</span></p>

      <p class="paragraf"><span class="metin-1" xml:lang="tr-TR">“Ne yapmış ki?”</span></p>

      <p class="paragraf"><span class="metin-1" xml:lang="tr-TR">“Kadını öpmeye çalışmış. Bu yasak.”</span></p>

      <p class="paragraf"><span class="metin-1" xml:lang="tr-TR">Büyük bir kabahat gibi gelmedi bu. Aslında Peter’ın gördüğü onca şeyden sonra, hiç kabahat gibi gelmedi. “Hadi ya?”</span></p>

      <p class="paragraf"><span class="metin-1" xml:lang="tr-TR">“Kurallar böyle. Neredeyse her şey serbest, o hariç. Kadın isterse oluyor.” Hollis, Peter’ın arkasına baktı. “Michael, seni görmek güzel. Epey oldu. İyi görünüyorsun.”</span></p>

      <p class="paragraf"><span class="metin-1" xml:lang="tr-TR">“Sen de öyle. Tanıştırayım, Lore.”</span></p>

      <p class="paragraf"><span class="metin-1" xml:lang="tr-TR">Hollis kadına dönüp gülümsedi. “Ah, seni biliyorum. Ama nihayet doğru dürüst tanıştırılmamız iyi oldu. Poker nasıl geçti?”</span></p>

      <p class="paragraf"><span class="metin-1" xml:lang="tr-TR">“Fena değildi” diye karşılık verdi Lore. “Üçüncü masadaki adamınız geri zekâlının önde gideni. Daha yeni başlamıştım.”</span></p>

      <p class="paragraf"><span class="metin-1" xml:lang="tr-TR">Hollis’in yüz ifadesi sertleşti. “Burada çalışıyorum diye beni yargılama Peter. Tek istediğim bu. Burada hayat böyle.”</span></p>

      <p class="paragraf"><span class="metin-1" xml:lang="tr-TR">Sessizlik oldu. Hollis genzini temizledi. “Eee, hatır sormaya gelmediniz sanırım.”</span></p>

      <p class="paragraf"><span class="metin-1" xml:lang="tr-TR">Peter başını geriye çevirip kapıdaki iki adama baktı; adamlar kulak misafiri olduklarını gizlemeye çalışmıyorlardı.</span></p>

      <p class="paragraf"><span class="metin-1" xml:lang="tr-TR">“Konuşabileceğimiz bir yer var mı?”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Hollis onlarla iki saat sonra H-kasabası’nın batı ucundaki, katranlı mukavvayla kaplı bir kulübe olan evinde buluştu. Evin dışı harap görünse de içi şaşılacak kadar hoştu; pencerelerde perde vardı ve tavan kirişlerinden kurutulmuş şifali bitkiler sarkıyordu. Çay yapmak isteyen Hollis, sobayı yakıp üstüne bir tencere su koydu; diğerleri küçük masada beklediler.</span></p>

      <p class="paragraf"><span class="metin-1" xml:lang="tr-TR">“Limon sıktım” dedi Hollis, buharı tüten dört fincanı masaya koyarken. “Arkada küçük bir bahçem var; orada limon yetiştiriyorum.”</span></p>

      <p class="paragraf"><span class="metin-1" xml:lang="tr-TR">Peter, Petrol Yolu’nda olanları ve Apgar’ın kendisine söylediklerini anlattı. Hollis düşünceli bir edayla, çayını yudumlayarak ve sakalını sıvazlayarak dinledi.</span></p>

      <p class="paragraf"><span class="metin-1" xml:lang="tr-TR">“Bizi ona götürebilir misin?” diye sordu Peter.</span></p>

      <p class="paragraf"><span class="metin-1" xml:lang="tr-TR">“Mesele başka. Tifty senin haşır neşir olmak isteyeceğin biri değil... Komutanın o konuda haklı. Sana kefil olabilirim, ama o adamlar tehlikelidir. Onlara sözüm bir yere kadar geçer. Ordudan pek hazzetmezler.”</span></p>

      <p class="paragraf"><span class="metin-1" xml:lang="tr-TR">“Çok seçeneğim yok. Sezilerim doğruysa, Tifty bize Amy ile Greer’ın nereye gittiklerini söyleyebilir. Bütün bunlar birbiriyle bağlantılı. Apgar’ın söylediği buydu.”</span></p>

      <p class="paragraf"><span class="metin-1" xml:lang="tr-TR">“Bana pek ikna edici gelmedi.”</span></p>

      <p class="paragraf"><span class="metin-1" xml:lang="tr-TR">“Haklı olabilirsin. Ama Apgar haklıysa, Roswell’de olanlardan da aynı kişiler sorumlu olabilir.” Peter ısrarcı olmak istemiyordu, ama sıradaki soruyu sorması şarttı. “Ne hatırlıyorsun?”</span></p>

      <p class="paragraf"><span class="metin-1" xml:lang="tr-TR">Hollis’in yüzünde ıstırap belirdi birden. “Peter, boşuna uğraşma, tamam mı? Bir şey görmedim ben. Caleb’ı kaptığım gibi kaçtım, o kadar. Belki öyle yapmamalıydım. Bunu düşündüm inan. Ama bebek varken...”</span></p>

      <p class="paragraf"><span class="metin-1" xml:lang="tr-TR">“Aksini iddia eden yok zaten.”</span></p>

      <p class="paragraf"><span class="metin-1" xml:lang="tr-TR">“Öyleyse bu konuyu kapat. Lütfen. Tek bildiğim şu ki, sur kapıları açılınca içeri akın ettiler.”</span></p>

      <p class="paragraf"><span class="metin-1" xml:lang="tr-TR">Peter, Michael’a göz attı. Bundan haberleri yoktu. “Kapılar niye açıktı ki?”</span></p>

      <p class="paragraf"><span class="metin-1" xml:lang="tr-TR">“Bunu bilen yok bence” dedi Hollis. “Emri her kim verdiyse, saldırıda ölmüş olmalı. Bir kadından bahsedildiğini de duymadım hiç. Kadın filan görmedim. Sizin şu kamyonları da.” Derin bir nefes aldı. “Gerçek şu ki, Sara öldü. Ölmediğine bir an olsun inansam deliririm. Bunu söylemek beni üzüyor inan. İçim rahatmış numarası yapamam. Ama gerçeği kabullenmek en iyisi. Bu senin için de geçerli Michael.”</span></p>

      <p class="paragraf"><span class="metin-1" xml:lang="tr-TR">“O ablamdı.”</span></p>

      <p class="paragraf"><span class="metin-1" xml:lang="tr-TR">“Benim de karım olacaktı.” Hollis afallayan Michael’ın yüzüne baktı. “Bunu bilmiyordun, değil mi?”</span></p>

      <p class="paragraf"><span class="metin-1" xml:lang="tr-TR">“Uçanlar adına Hollis. Evet, bilmiyordum.”</span></p>

      <p class="paragraf"><span class="metin-1" xml:lang="tr-TR">“Kerrville’e gidince söyleyecektik sana. Seni beklememizi istedi. Üzgünüm Devre.”</span></p>

      <p class="paragraf"><span class="metin-1" xml:lang="tr-TR">Kimse ne diyeceğini bilemedi sanki. Sessizlik uzayınca Peter odaya bakındı. Gördüklerini ilk kez anladı. Şifalı bitkiler bulunan bu sobalı, yuva sıcaklığındaki küçük kulübe... Hollis, Sara hayatta olsa birlikte yaşayacakları evi hazırlamıştı.</span></p>

      <p class="paragraf"><span class="metin-1" xml:lang="tr-TR">“Söyleyebileceklerim bu kadar” dedi Hollis. “Bununla yetinmeniz gerekecek.”</span></p>

      <p class="paragraf"><span class="metin-1" xml:lang="tr-TR">“Bunu kabul edemem. Buraya baksana. Sara’nın eve dönmesini bekliyorsun sanki.”</span></p>

      <p class="paragraf"><span class="metin-1" xml:lang="tr-TR">Hollis’in fincan tutan eli bariz şekilde kasıldı. “Uzatma.”</span></p>

      <p class="paragraf"><span class="metin-1" xml:lang="tr-TR">“Belki de haklısın. Belki de Sara ölmüştür. Ama ya yaşıyorsa?”</span></p>

      <p class="paragraf"><span class="metin-1" xml:lang="tr-TR">“O zaman dönüştürülmüştür. Bak, kibarca rica ediyorum. Arkadaşlığımıza değer veriyorsan, böyle şeyleri düşünmeye zorlama beni.”</span></p>

      <p class="paragraf"><span class="metin-1" xml:lang="tr-TR">“Buna mecburum. Onu hepimiz seviyorduk Hollis. Biz bir aileydik,</span> <span class="metin-italik" xml:lang="tr-TR">onun</span> <span class="metin-1" xml:lang="tr-TR">ailesiydik.”</span></p>

      <p class="paragraf"><span class="metin-1" xml:lang="tr-TR">Hollis kalkıp fincanını lavaboya geri götürdü.</span></p>

      <p class="paragraf"><span class="metin-1" xml:lang="tr-TR">“Bizi Tifty’ye götür yeter. Tek istediğim bu.”</span></p>

      <p class="paragraf"><span class="metin-1" xml:lang="tr-TR">Hollis sırtı dönük halde konuştu. “O adam düşündüğünüz gibi değil. Ona borcum var.”</span></p>

      <p class="paragraf"><span class="metin-1" xml:lang="tr-TR">“Ne borcu? Kerhanede sana iş bulduğu için mi?”</span></p>

      <p class="paragraf"><span class="metin-1" xml:lang="tr-TR">Hollis başını eğmişti ve lavabonun kenarına iki eliyle sımsıkı tutunmuştu; darbe yemişti sanki. “Tanrım, Peter. Hiç değişmiyorsun.”</span></p>

      <p class="paragraf"><span class="metin-1" xml:lang="tr-TR">“Sen yanlış bir şey yapmadın. Yapman gerekeni yaptın. Caleb’ı kurtardın.”</span></p>

      <p class="paragraf"><span class="metin-1" xml:lang="tr-TR">“Caleb.” Hollis derin derin iç geçirdi. “O nasıl? Ziyaretine gideceğim, ama erteleyip duruyorum.”</span></p>

      <p class="paragraf"><span class="metin-1" xml:lang="tr-TR">“Gidip kendin görmelisin. Sana hayatını borçlu; iyi ki de yaşıyor.”</span></p>

      <p class="paragraf"><span class="metin-1" xml:lang="tr-TR">Hollis dönüp tekrar onlara baktı. Ruh hali değişmişti; Peter adamın gözlerinden anladı bunu. Ufak bir umut alevi belirmişti.</span></p>

      <p class="paragraf"><span class="metin-1" xml:lang="tr-TR">“Peki ya sen Michael? Peter’ın fikrini biliyorum.”</span></p>

      <p class="paragraf"><span class="metin-1" xml:lang="tr-TR">“Arkadaşlarım öldürüldü. Öçlerinin alınmasını istiyorum. Ablamın hâlâ yaşıyor olma ihtimali varsa da, hiçbir şey yapmadan öylece duracak değilim.”</span></p>

      <p class="paragraf"><span class="metin-1" xml:lang="tr-TR">“Bu kıta epey büyük.”</span></p>

      <p class="paragraf"><span class="metin-1" xml:lang="tr-TR">“Hep öyleydi. Bu canımı sıkmadı hiç.”</span></p>

      <p class="paragraf"><span class="metin-1" xml:lang="tr-TR">Hollis, Lore’a baktı. “Sen ne düşünüyorsun?”</span></p>

      <p class="paragraf"><span class="metin-1" xml:lang="tr-TR">Kadın biraz irkildi. “Bana niye soruyorsun ki? Ben bunlara eşlik etmek için geldim o kadar.”</span></p>

      <p class="paragraf"><span class="metin-1" xml:lang="tr-TR">İriyarı adam omuz silkti. “Bilmem ki, pokerde gayet iyisin. Şansımız nedir, onu söyle.”</span></p>

      <p class="paragraf"><span class="metin-1" xml:lang="tr-TR">Michael’a göz atan Lore, tekrar Hollis’e baktı. “Şans meselesi değil bu. O kadın dünyadaki onca erkeğin arasından seni seçmiş. Hâlâ yaşıyorsa seni bekliyordur. Sen onu bulana kadar bir şekilde sağ kalmaya çalışıyordur. Önemli olan tek şey bu.”</span></p>

      <p class="paragraf"><span class="metin-1" xml:lang="tr-TR">Herkes Hollis’in ne diyeceğini duymayı bekledi.</span></p>

      <p class="paragraf"><span class="metin-1" xml:lang="tr-TR">“Lafını hiç sakınmıyorsun ha?”</span></p>

      <p class="paragraf"><span class="metin-1" xml:lang="tr-TR">Lore sırıttı. “Dobralığım meşhurdur.”</span></p>

      <p class="paragraf"><span class="metin-1" xml:lang="tr-TR">Tekrar sessizlik çöktü. Sonra:</span></p>

      <p class="paragraf"><span class="metin-1" xml:lang="tr-TR">“Yanıma birkaç şey alayım” dedi.</span></p>

      <p class="anabaslik" id="toc_marker-46" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">44</span></p>

      <p class="Normal-4 para-style-override-22" xml:lang="en-US"></p>

      <p class="cizgi30" xml:lang="en-GB"><img alt="19324.jpg" class="Basic-Graphics-Frame" src="../Images/19324.jpg" width="42%" /></p>

      <p class="Normal-4 para-style-override-22" xml:lang="en-US"></p>

      <p class="paragraf"><span class="metin-1" xml:lang="tr-TR">Alicia’nın şehir civarında keşif yaptığı üçüncü gece ilk kar yağdı; iri kar taneleri, kapkara gökyüzünden döne döne yağıyordu. Yeryüzüne tertemiz bir kış soğuğu çökmüştü. Hava sert ve arıydı. Alicia’nın bedeninde peş peşe atılan küçük çığlıklar misali hareket ediyordu, ciğerlerine buz gibi bir netlik getiriyordu. Alicia ateş yakmak istiyordu, ama alevlerin ışığı görülebilirdi. His kaybı yaşamaya başlayınca ellerine hohladı ve donmuş toprakta tepindi. Bu şoke edici soğukta, duruma uygun bir taraf vardı; savaş tadı vardı.</span></p>

      <p class="paragraf"><span class="metin-1" xml:lang="tr-TR">Alicia’nın yanında Asker yoktu artık. Alicia’nın gittiği yere gidemezdi o. Onda uhrevi bir yön vardı hep, sanki ruhlar dünyasından Alicia’ya gönderilmişti. Derin bir farkındalığa sahip olan Asker, Alicia’ya olan şeyi, onun geçirdiği karanlık evrimi fark etmişti. Alicia bayırda bıçağını geyiğe sapladığı, hayvanın kalbini canlı canlı söktüğü günden beri o yoğun tadı unutamıyordu. O baş döndürücü gücün, o akan enerjinin bir bedeli vardı ama. Açlığa ne zaman boyun eğeceğini, yüzeydeki insani yönünün ne zaman ortadan kalkacağını merak etti, ki geride tek bir şey kalacaktı o zaman. Seferberlik Ordusu keşifçisi ve keskin nişancısı Alicia Donadio, o kadar.</span></p>

      <p class="paragraf"><span class="metin-italik" xml:lang="tr-TR">Hadi git,</span> <span class="metin-1" xml:lang="tr-TR">demişti ata.</span> <span class="metin-italik" xml:lang="tr-TR">Yanımda güvende değilsin.</span> <span class="metin-1" xml:lang="tr-TR">Gözleri yaşarmıştı; gözlerini Asker’den kaçırmak istemişti, ama başaramamıştı.</span> <span class="metin-italik" xml:lang="tr-TR">Seni koca, muhteşem çocuk; seni asla unutmayacağım.</span></p>

      <p class="paragraf"><span class="metin-1" xml:lang="tr-TR">Son kilometreleri yayan kat etmiş, nehri takip etmişti. Nehir hâlâ serbestçe akıyordu, ama çok uzun sürmeyecekti bu; kıyılarda buzlanma başlamıştı bile. Bölge ağaçsız ve çıplaktı. Alacakaranlık çökerken, ufukta şehrin silueti yükseliyordu artık. Alicia oranın kokusunu saatlerdir alıyordu. Şehrin büyüklüğüne şaşırdı. Çantasındaki sararmış, elle çizilmiş haritayı çıkarıp inceledi. Tepenin zirvesinde yükselen kubbe, kâseye benzeyen stadyum, iki kola ayrılan nehir ve hidroelektrik barajı, dev betonarme bina ve vinçler, tel örgüyle çevrili sıra sıra barakalar... Her şey aynen Greer’ın on beş yıl önce kaydettiği gibiydi. Alicia RDF’yi çıkarıp, soğuktan uyuşmuş parmaklarıyla ayarladı. Cihazla etrafı taradı. Statik sesi; sonra ibre bir santim kımıldadı. Şimdi kubbeyi gösteriyordu.</span></p>

      <p class="paragraf"><span class="metin-1" xml:lang="tr-TR">Evde biri vardı.</span></p>

      <p class="paragraf"><span class="metin-1" xml:lang="tr-TR">Alicia günün en aydınlık saatleri dışında gözlüğe ihtiyaç duymuyordu artık. Bu nasıl olmuştu? Gözlerine ne olmuştu? Nehir yüzeyindeki yansımasını inceledi; turuncu ışık sönmeye devam ediyordu. Bunun anlamı neydi? Alicia neredeyse normal görünüyordu. Sıradan kadınlar gibi.</span> <span class="metin-italik" xml:lang="tr-TR">Keşke öyle olsam,</span> <span class="metin-1" xml:lang="tr-TR">diye düşündü.</span></p>

      <p class="paragraf"><span class="metin-1" xml:lang="tr-TR">İlk iki günü şehrin etrafında dolanarak, savunma tedbirlerini inceleyerek geçirdi. Gördüklerini not aldı: taşıtları, askerleri, silahları. Ana kapıdan düzenli olarak çıkan devriyelerden saklanmak kolaydı; işlerini üstünkörü yapıyorlardı sanki, gerçek bir tehdit algılamıyorlardı. Şafak söker sökmez barakalardan yola çıkan kamyonlar fabrikalarla ahırlara ve tarlalara işçi taşıyor, karanlık çökerken de dönüyorlardı. Günler geçtikçe Alicia bu şehrin bir çeşit hapishane olduğunu, vatandaşlarının efendilerle kölelerden oluştuğunu anlamaya başladı; kölelere karşı yeterli güvenlik önlemi alınmıyor gibiydi oysa. Tel örgülerde yeterince nöbetçi olmuyordu, olanların da birçoğu silahsız gibiydi. Nüfusu kontrol eden güç her ne idiyse, içten geliyordu.</span></p>

      <p class="paragraf"><span class="metin-1" xml:lang="tr-TR">Alicia iki yapıda odaklandı. Bunlardan birincisi vinçli, büyük binaydı. Kale gibi görünüyordu. Alicia dürbünle bakınca tek bir giriş gördü; bu geniş girişte kalın metal kapılar vardı. Vinçler hareketsiz duruyordu; binanın inşası tamamlanmış gibiydi, oysa görünüşe göre kullanılmıyordu. Neden inşa edilmişti? Virallerden korunmak için mi, son bir sığınak olarak mı? Bu mümkün görünüyordu; gerçi şehrin başka yerlerinde benzer bir tedbir alınmamış gibiydi.</span></p>

      <p class="paragraf"><span class="metin-1" xml:lang="tr-TR">Diğeri stadyumdu; şehrin doğu sınırına bitişik olan, tel örgüyle çevrili bir bina kompleksindeydi. Büyük binanın aksine, stadyum her gün işlekti. Hep günbatımında veya biraz öncesinde gelip giden kamyonetler ve kamyonlar, muhtemelen bodruma inen derin bir rampada gözden kayboluyorlardı. Ne taşıdıkları bir muammaydı; ta ki dördüncü günde, sığır dolu bir kamyon rampayı inene dek.</span></p>

      <p class="paragraf"><span class="metin-1" xml:lang="tr-TR">O bodrumda bir şeyler besleniyordu.</span></p>

      <p class="paragraf"><span class="metin-1" xml:lang="tr-TR">Alicia beşinci gün öğleden hemen sonra, kamp kurduğu kanalda dinlenirken, uzaktan gelen bir patlama sesi duydu. Dürbününü şehir merkezine çevirdi. Tepenin dibinden siyah dumanlar yükseliyordu döne döne. Alicia hızla olay yerine giden adamlar ve araçlar gördü. Alevleri söndürmek için itfaiye kamyonu getirildi. Alicia tutsaklarla gardiyanları birbirinden ayırt etmeyi öğrenmişti artık, ama bu sefer üçüncü bir tür belirdi. Üç kişiydiler. Felaket mahalline Alicia’nın şimdiye kadar gördüğü, sağdan soldan toplanmış döküntü araçlara hiç benzemeyen, şık, siyah bir taşıtla geldiler ve aydınlık kış havasına çıkarken kravatlarını ve takım elbiselerindeki kırışıklıkları düzelttiler. Bunlar ne tuhaf giysilerdi... Adamlar gözlerini gizleyen, kalın çerçeveli, siyah gözlükler takmışlardı. Bunun sebebi gözlerinin güneşten rahatsız olması mıydı, yoksa başka bir şey miydi? Varlıkları bir gölcüğe atılan taşın su yüzeyini dalgalandırması gibi ani bir etki yarattı. Olay mahallindeki diğer insanlardan dalga dalga kaygı enerjisi yayılmaya başladı adeta. Takım elbiseli adamlardan biri, kâğıt altlığı taşıyan bir adam not almaya başladı; diğer ikisiyse hararetle el kol hareketleri yaparak, bağırarak emirler yağdırdı. Alicia neye tanık oluyordu? Bu adamların lider kadrosundan oldukları belliydi; şehirdeki her şey, böyle bir kadronun varlığına işaret ediyordu. O patlama neydi peki? Kaza mıydı, yoksa bilinçli mi yapılmıştı? Hedef zırhta bir delik açmak mıydı?</span></p>

      <p class="paragraf"><span class="metin-1" xml:lang="tr-TR">Alicia’ya verilen emirler açıktı. Şehri gözle, tehdidin boyutunu sapta, altmış gün içinde Kerrville’e dönüp rapor ver. Şehir sakinleriyle çatışması kesinlikle yasaktı. Ama tel örgülerin dışında kalması gerektiği söylenmemişti.</span></p>

      <p class="paragraf"><span class="metin-1" xml:lang="tr-TR">Daha yakından bakmanın vakti gelmişti.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Stadyumu seçti.</span></p>

      <p class="paragraf"><span class="metin-1" xml:lang="tr-TR">Kamyonların geliş gidişlerini iki gün daha gözlemledi. Tel örgüler sorun değildi; asıl mesele bodruma inebilmekti. Buranın kapısı da büyük binanın girişi kadar geçit vermez görünüyordu. Kapı ancak rampaya kamyon girince açılıyordu ve araç içeri girer girmez kapanıyordu; zamanlaması mükemmeldi.</span></p>

      <p class="paragraf"><span class="metin-1" xml:lang="tr-TR">Üçüncü günün günbatımı: Alicia bütün silahlarını çalıların arkasına bıraktı... Kılıfında duran Browning’le belinin arkasındaki bıçak hariç. Tel örgülerde uygun bir tırmanma yeri bulmuştu; kullanılmaz gibi görünen binalardan biri bu noktayı gizliyordu. Bu binalarla rampanın arasında yüz metrelik açık alan vardı. Kamyon köşeyi dönünce, Alicia’nın o mesafeyi koşarak kat etmek için altı saniyesi olacaktı.</span> <span class="metin-italik" xml:lang="tr-TR">Kolay,</span> <span class="metin-1" xml:lang="tr-TR">dedi kendine.</span> <span class="metin-italik" xml:lang="tr-TR">Çocuk oyuncağı.</span></p>

      <p class="paragraf"><span class="metin-1" xml:lang="tr-TR">Tel örgüyü bir çırpıda aşıp binanın arka duvarına koştu ve gizlice köşeden baktı. Kamyon işte oradaydı, tam vaktinde gelmişti, sarsıla sarsıla stadyuma doğru gidiyordu. Sürücü köşeye yaklaşırken vites düşürdü.</span></p>

      <p class="paragraf"><span class="metin-italik" xml:lang="tr-TR">Haydi.</span></p>

      <p class="paragraf"><span class="metin-1" xml:lang="tr-TR">Araç rampanın tepesine vardığında, Alicia sadece altı metre gerideydi. Kapı zincir şıngırtılarıyla yükseldi. Alicia uzun bir sıçrayış yaparak kamyonun tepesine düştü ve kapının altından geçmeden yarım saniye önce yüzüstü yattı.</span></p>

      <p class="paragraf"><span class="metin-1" xml:lang="tr-TR">Uçanlar adına, bu işlerde cidden</span> <span class="metin-italik" xml:lang="tr-TR">iyiydi</span><span class="metin-1" xml:lang="tr-TR">.</span></p>

      <p class="paragraf"><span class="metin-1" xml:lang="tr-TR">Onu,</span> <span class="metin-italik" xml:lang="tr-TR">onları</span> <span class="metin-1" xml:lang="tr-TR">şimdiden hissediyordu. Tenindeki fazla tanıdık karıncalanmayı ve kafatasının derinliklerindeki, uzak bir sahili okşayan dalgaların sesini andıran mırıltıları. Kamyon yavaşlamıştı, bir tünelden geçiyordu. Alicia ileride ikinci bir kapı gördü. Sürücü kornaya bastı; kapı yükselerek açıldı. Üç saniye daha geçti; kamyon durdu.</span></p>

      <p class="paragraf"><span class="metin-1" xml:lang="tr-TR">On beş metre genişliğindeki, büyük bir alandaydılar. Başını kaldırıp gizlice bakan Alicia sekiz adam saydı. Altısı tüfekliydi; ikisiyse ağır sırt çantalarında tüpler ve uzun, çelik borular taşıyorlardı. Odanın karşı ucundaki kapı, diğer iki kapıdan farklıydı: Bu ağır çelik kapının üstünde kalın sürgüler vardı.</span></p>

      <p class="paragraf"><span class="metin-1" xml:lang="tr-TR">Kâğıt altlıklı bir adam, kamyona doğru sallana sallana yürüdü; Alicia kamyonun tepesine olabildiğince uzandı.</span></p>

      <p class="paragraf"><span class="metin-1" xml:lang="tr-TR">“Kaç tane var?”</span></p>

      <p class="paragraf"><span class="metin-1" xml:lang="tr-TR">“Her zamanki kadar.”</span></p>

      <p class="paragraf"><span class="metin-1" xml:lang="tr-TR">“Birer birer mi, grup olarak mı?”</span></p>

      <p class="paragraf"><span class="metin-1" xml:lang="tr-TR">“Hiç bilmiyorum. Emir kâğıdında ne yazıyor?”</span></p>

      <p class="paragraf"><span class="metin-1" xml:lang="tr-TR">Kâğıt hışırtıları. “Eh, bir şey yazmıyor” diye karşılık verdi ikinci adam. “Grup olarak herhalde.”</span></p>

      <p class="paragraf"><span class="metin-1" xml:lang="tr-TR">“Bahis hâlâ açık mı?”</span></p>

      <p class="paragraf"><span class="metin-1" xml:lang="tr-TR">“İstiyorsan.”</span></p>

      <p class="paragraf"><span class="metin-1" xml:lang="tr-TR">“Yedi saniye diyorum.”</span></p>

      <p class="paragraf"><span class="metin-1" xml:lang="tr-TR">“Yediyi Kulampara seçti. Sen başka bir şey seç.”</span></p>

      <p class="paragraf"><span class="metin-1" xml:lang="tr-TR">“Öyleyse altı.” Sürücü kapısı gıcırdayarak açıldı; Alicia adamın beton zemine atladığını işitti. “Ben inekleri tercih ediyorum, daha uzun sürüyor.”</span></p>

      <p class="paragraf"><span class="metin-1" xml:lang="tr-TR">“Sen cidden hastasın, biliyor musun?” Sessizlik oldu. “Ama haklısın. Gayet heyecanlı oluyor.” Adam kamyona sırtını dönüp seslendi: “Pekâlâ millet, şov vakti geldi! Işıkları karartalım!”</span></p>

      <p class="paragraf"><span class="metin-1" xml:lang="tr-TR">Pat diye sönen ışıkların yerini, tavandaki kafesli ampullerden yayılan alacakaranlık mavisi ışık aldı. Bütün adamlar geri çekiliyorlardı, odanın diğer ucundaki kapıdan uzaklaşıyorlardı. Kapının ardında ne olduğu belliydi; Alicia bunu kemiklerinde hissediyordu. Tavandan inmeye başlayan metal kapı sarsılarak durdu. Sırt çantalı adamlar kapının yakınında duruyorlardı; ellerindeki boruların ucundan alevler çıkıyordu. Sürücü kamyonun arkasına uzun adımlarla gidip kapıyı açtı.</span></p>

      <p class="paragraf"><span class="metin-1" xml:lang="tr-TR">“Dışarı çıkın haydi.”</span></p>

      <p class="paragraf"><span class="metin-1" xml:lang="tr-TR">“Lütfen” diye yalvardı bir adam, “bunu yapmak zorunda değilsiniz! Siz onlara benzemiyorsunuz!”</span></p>

      <p class="paragraf"><span class="metin-1" xml:lang="tr-TR">“Sorun yok, düşündüğün gibi değil. Zorluk çıkarma.”</span></p>

      <p class="paragraf"><span class="metin-1" xml:lang="tr-TR">Bu sefer bir kadın konuştu: “Biz bir şey yapmadık! Ben daha otuz sekiz yaşındayım!”</span></p>

      <p class="paragraf"><span class="metin-1" xml:lang="tr-TR">“Hadi ya? Seni daha yaşlı sanmıştım.” Bir altıpatların çekilen horozu tıkırdadı. “Hepiniz, kımıldayın.”</span></p>

      <p class="paragraf"><span class="metin-1" xml:lang="tr-TR">El ve ayak bileklerinden zincirlenmiş altı adamla dört kadın birer birer kamyondan indirildi. Hüngür hüngür ağlıyorlardı, canlarının bağışlanması için yalvarıyorlardı. Bazıları ayakta durmakta zorlanıyordu. İki adam tüfeklerini onlara doğru tutarken, sürücü bir tomar anahtar taşıyarak aralarında gezindi ve zincirlerini çözdü.</span></p>

      <p class="paragraf"><span class="metin-1" xml:lang="tr-TR">“Zincirlerini neden çözüyorsun ki?” diye sordu diğer muhafızlardan biri.</span></p>

      <p class="paragraf"><span class="metin-1" xml:lang="tr-TR">“N’olur bunu yapmayın!” diye haykırdı kadın. “Size yalvarıyorum! Çocuklarım var!”</span></p>

      <p class="paragraf"><span class="metin-1" xml:lang="tr-TR">Sürücü elinin tersiyle vurup kadını yere serdi. “Kapa çeneni demiş miydim sana?” Sonra bir çift zinciri kaldırıp muhafıza gösterdi. “Bunları sonra sen mi temizlemek istiyorsun? Benim istemediğim kesin.”</span></p>

      <p class="paragraf"><span class="metin-italik" xml:lang="tr-TR">Şehir sakinleriyle çatışma,</span> <span class="metin-1" xml:lang="tr-TR">dedi Alicia kendine.</span> <span class="metin-italik" xml:lang="tr-TR">Şehir sakinleriyle çatışma. Şehir sakinleriyle çatışma.</span></p>

      <p class="paragraf"><span class="metin-1" xml:lang="tr-TR">“Kulampara?” diye seslendi sürücü. “Hazır mıyız?”</span></p>

      <p class="paragraf"><span class="metin-1" xml:lang="tr-TR">Yandaki bir çeşit gösterge panelinin başında domuza benzeyen bir adam duruyordu. Bir kolu çekince kapı hafifçe sarsıldı. “Bir saniye, kol sıkıştı.”</span></p>

      <p class="paragraf"><span class="metin-italik" xml:lang="tr-TR">Çatışma, çatışma, çatışma...</span></p>

      <p class="paragraf"><span class="metin-1" xml:lang="tr-TR">“İşte oldu.”</span></p>

      <p class="paragraf"><span class="metin-italik" xml:lang="tr-TR">Başlarım emirlerine.</span></p>

      <p class="paragraf"><span class="metin-1" xml:lang="tr-TR">Alicia yuvarlanarak aşağı atlayınca sürücüyle yüz yüze geldi. “N’aber?”</span></p>

      <p class="paragraf"><span class="metin-1" xml:lang="tr-TR">“Orospu... çocuğu?”</span></p>

      <p class="paragraf"><span class="metin-1" xml:lang="tr-TR">Alicia bıçağını çekip adamın kaburgalarının altına daldırdı. Sert bir nefes veren adam geriye doğru sendeledi.</span></p>

      <p class="paragraf"><span class="metin-1" xml:lang="tr-TR">“Hepiniz” diye haykırdı Alicia, “yere yatın!”</span></p>

      <p class="paragraf"><span class="metin-1" xml:lang="tr-TR">Browning’ini kılıfından çıkarıp odada ilerledi ve silahı iki eliyle tutarak, sistemli bir şekilde ateş etmeye başladı. Muhafızlar tepki veremeyecek kadar afallamış gibiydiler: Alicia onları birer birer vurdukça, kurşun yaralarından pas rengi kanlar fışkırıyordu. Kafadan. Kalpten. Tekrar kafadan. Alicia’nın arkasındaki tutsaklar vahşi çığlıklar atmaya başlamışlardı hep bir ağızdan. Alicia’nın zihni odaklanmıştı, cam gibi netti. Havaya tatlı, sarhoş edici kan kokusu yayıldı. Alicia onları vurup yere seriyordu. Şimşek gibi saldırıyordu. Şarjöründe dokuz kurşun kalmıştı; işi bittiğinde bir kurşun artacaktı.</span></p>

      <p class="paragraf"><span class="metin-1" xml:lang="tr-TR">Alicia’yı alev makineli adamlardan biri durdurdu. Gerçi niyeti bu değildi kesinlikle. Alicia tetiği çektiği anda, adam yalnızca kendini korumaya çalışıyordu... Başını eğip sırtını ona dönmesi içgüdüsel bir hareketti.</span></p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="anabaslik" id="toc_marker-47" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">45</span></p>

      <p class="cizgi30" xml:lang="en-GB"><img alt="19326.jpg" class="Basic-Graphics-Frame" src="../Images/19326.jpg" width="42%" /></p>

      <p class="Normal-4 para-style-override-22" xml:lang="en-US"></p>

      <p class="paragraf"></p>

      <p class="paragraf"><span class="metin-1" xml:lang="tr-TR">“Belgeler.”</span></p>

      <p class="paragraf"><span class="metin-1" xml:lang="tr-TR">Parmaklarının titremesini irade gücüyle durdurmaya çalışan Sara sahte geçiş izni belgesini muhafıza uzattı. Küt küt atan kalbinin sesini kadının duymaması mucizeydi. Sara’nın ellerinden kaptığı belgeye çabucak göz gezdiren kadın, Sara’nın yüzüne bir bakış attıktan sonra belgeye son bir kez bakıp kâğıdı ifadesizce geri uzattı.</span></p>

      <p class="paragraf"><span class="metin-1" xml:lang="tr-TR">“Sıradaki!”</span></p>

      <p class="paragraf"><span class="metin-1" xml:lang="tr-TR">Sara döner tel kapıdan geçti. Son bir adım daha: Diğer tarafa geçince tek başına olacaktı. Kapının ardında mezbahayı çağrıştıran, tel örgüyle çevrili bir geçit uzanıyordu. Sıraya girmiş gündelik işçiler, bahçıvanlar, mutfak çalışanları, motor tamircileri ayaklarını sürüyerek buradan geçiyorlardı. Geçidin iki yanında da işbirler vardı; hırlayan köpekleri zincirlerinden tutarak zapt ederken, yaylacıların ürktüğünü gördükçe kendi aralarında gülüşüyorlardı. Torbalar aranıyordu, herkesin üstü aranıyordu. Eşarbını başına iyice dolayan Sara gözlerini kaçırmayı sürdürdü. Asıl tehlike onu tanıyan biri tarafından görülmesiydi; yaylacı, işbir fark etmezdi. Anonimliğin güvenliğine ancak hizmetçi peçesi takınca kavuşacaktı.</span></p>

      <p class="paragraf"><span class="metin-1" xml:lang="tr-TR">Eustace’ın onu Kubbe’ye yerleştirmeyi nasıl başardığını bilmiyordu.</span> <span class="metin-italik" xml:lang="tr-TR">Biz her yerdeyiz,</span> <span class="metin-1" xml:lang="tr-TR">demekle yetinmişti adam. Sara içeri girince, bağlantı kuracağı kişi onu bulacaktı. Şifreler, gizli anlamlara sahip sıradan sözcükler söyleyerek birbirlerine kimliklerini kanıtlayacaklardı. Sara tepeye çıkarken gözlerini yerden ayırmayarak görünmez olmaya çalıştı, ama buna gerek var mıydı? Etrafa bakınması daha doğal olmaz mıydı? Buranın havası bile değişikti sanki... Daha temizdi, ama tehlike hissiyle yüklü gibiydi. Sara gözucuyla aşağı bakınca, ikişer üçer yürüyen çok sayıda İK personeli gördü. Arabayla bombalama olayından sonra güvenlik tedbirleri artırılmıştı herhalde, ama sebebi kim bilebilirdi? Belki de burası hep böyleydi.</span></p>

      <p class="paragraf"><span class="metin-1" xml:lang="tr-TR">Kubbe beton barikatlarla çevriliydi. Sara nöbetçi kulübesine varınca geçiş izni belgesini gösterdi ve bronz çerçeveli, çift kanatlı, devasa kapıya doğru yükselen geniş merdiveni çıktı.</span> <span class="metin-italik" xml:lang="tr-TR">Hadi bakalım,</span> <span class="metin-1" xml:lang="tr-TR">diye düşündü.</span></p>

      <p class="paragraf"><span class="metin-1" xml:lang="tr-TR">Kapının kanatları açılınca Sara yana çekilmek zorunda kaldı. Soğuk yüzünden yakalarını kaldırmış, takım elbiseli, deri evrak çantalarını sallayan iki kırmızı gözlü yanından geçtiler; bir tanesi ona sürtündü. Sara onların dikkatini çekmemeyi başardığını düşünürken, soldaki kırmızı gözlü en üst basamakta durup döndü ve ona baktı. “Önüne baksana yaylacı.”</span></p>

      <p class="paragraf"><span class="metin-1" xml:lang="tr-TR">Sara onlarla göz göze gelmemek için yere bakıyordu. Adamların siyah gözlükleri bile, Sara’nın içinin ürpermesini engellemiyordu. “Kusura bakmayın efendim. Benim hatamdı.”</span></p>

      <p class="paragraf"><span class="metin-1" xml:lang="tr-TR">“Ben konuşurken bana bak.”</span></p>

      <p class="paragraf"><span class="metin-1" xml:lang="tr-TR">Bir tuzak gibi geldi bu. “Rahatsızlık vermek istememiştim” diye mırıldandı Sara. “Geçiş iznim var.” Belgeyi uzattı.</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">Bana bak</span> <span class="metin-1" xml:lang="tr-TR">dedim.”</span></p>

      <p class="paragraf"><span class="metin-1" xml:lang="tr-TR">Sara tüm içgüdülerine karşı gelerek yavaşça başını kaldırdı. Kırmızı gözlü adam belgeyi almadan, gözlüğünün geçit vermez kalkanının ardından Sara’yı endişe yüklü bir an boyunca süzdü. İkincisinin dikkati başka yerde gibiydi; arkadaşının oyalanmasına göz yumuyordu sadece.</span> <span class="metin-italik" xml:lang="tr-TR">Kesinlikle çocuksu görünüyorlar,</span> <span class="metin-1" xml:lang="tr-TR">diye düşündü Sara. Yumuşak ve pürüzsüz tenli yüzleriyle, çevik ve oğlansı vücutlarıyla, oyun olsun diye yetişkin kıyafeti giymiş aşırı uzun boylu çocuklara benziyorlardı. Her şeyi oyun olarak görüyorlardı.</span></p>

      <p class="paragraf"><span class="metin-1" xml:lang="tr-TR">“İçimizden biri sana bir şeyi yapmanı söylediğinde yap.”</span></p>

      <p class="paragraf"><span class="metin-1" xml:lang="tr-TR">Diğeri sabırsızca yanaklarını şişirdi. “Senin bugün neyin var yahu? Bu kız önemsiz. Artık gidebilir miyiz lütfen?”</span></p>

      <p class="paragraf"><span class="metin-1" xml:lang="tr-TR">“Bu iş bitmeden olmaz.” Sonra Sara’ya: “Anlaşıldı mı?”</span></p>

      <p class="paragraf"><span class="metin-1" xml:lang="tr-TR">Sara’nın kanı donmuş gibiydi. Gözlerini kaçırmamak için tüm irade gücünü kullanıyordu. O şeytani gözler. O hafif, küçümseyici gülümseme. “Evet efendim” dedi Sara kekeleyerek. “Kesinlikle.”</span></p>

      <p class="paragraf"><span class="metin-1" xml:lang="tr-TR">“Söylesene. Ne yaparsın sen?”</span></p>

      <p class="paragraf"><span class="metin-1" xml:lang="tr-TR">“Ne mi yaparım?”</span></p>

      <p class="paragraf"><span class="metin-1" xml:lang="tr-TR">Adam fare yakalamış kedi gibi gülümsedi. “Evet, ne yaptığını sordum. Yani işin ne?”</span></p>

      <p class="paragraf"><span class="metin-1" xml:lang="tr-TR">Sara itaatkâr bir tavırla omuz silkti. “Sadece temizlik yaparım efendim.” Adam karşılık vermeyince ekledi: “Hizmetçi olacağım.”</span></p>

      <p class="paragraf"><span class="metin-1" xml:lang="tr-TR">Sara’yı bir an daha süzen kırmızı gözlü, bunun tatminkâr bir yanıt olup olmadığına karar vermeye çalıştı. “Eh, sana bir tavsiye vereyim yaylacı. Bu kapıdan geçince dikkatli ol. Küçücük bir hata bile sonun olabilir.”</span></p>

      <p class="paragraf"><span class="metin-1" xml:lang="tr-TR">“Dikkatli olurum efendim. Sağ olun efendim.”</span></p>

      <p class="paragraf"><span class="metin-1" xml:lang="tr-TR">“Def ol şimdi, işinin başına git.”</span></p>

      <p class="paragraf"><span class="metin-1" xml:lang="tr-TR">Sara ancak o ikisinin merdiveni tamamen inmelerini bekledikten sonra gevşedi.</span> <span class="metin-italik" xml:lang="tr-TR">Uçanlar adına,</span> <span class="metin-1" xml:lang="tr-TR">diye düşündü.</span> <span class="metin-italik" xml:lang="tr-TR">Tanrı aşkına, kendine hâkim ol. Şimdi gireceğin bina bu yaratıklarla dolu.</span></p>

      <p class="paragraf"><span class="metin-1" xml:lang="tr-TR">Cesaretini toplayıp kapıyı açtı.</span></p>

      <p class="paragraf"><span class="metin-1" xml:lang="tr-TR">Kendini çok geniş bir mekânda buluverince sersemledi; boyut algısı bozuldu. Hayatında böyle bir yer görmemişti hiç; ışıldayan mermer zemin, kat kat yükselen balkonlar, devasa döner merdivenler. Tavan çok yüksekti. Kümbetin yüksek pencerelerinden inen zayıf gün ışığı, içeriyi alacakaranlığa bürüyordu. Burası hem gürültülü, hem sessiz gibiydi; en ufak ses bile, boşluk tarafından yutulmadan önce yankılanıyordu. Hem odanın kenarlarında, hem de merdivenlerde düzenli aralıklarla nöbet tutan işbirler vardı. Odanın ortasındaki kayıt masasının önünde on işçi kuyruk olmuştu. Sara omzuna aletlerle dolu bir torba atmış bir adamın arkasına geçti. Adamın yanından bakmayı, ileride ne olduğunu görmeyi çok istese de kendini tuttu. Geçiş izni belgelerine damga vuruldukça, sıra ağır ağır ilerledi. Sara beşinci, üçüncü, ikinci sıradaydı şimdi. Alet torbalı adam yana çekilince, masanın ardında oturan kişi belirdi.</span></p>

      <p class="paragraf"><span class="metin-1" xml:lang="tr-TR">Vale’di bu.</span></p>

      <p class="paragraf"><span class="metin-1" xml:lang="tr-TR">Sara’nın nabzı adrenalin yüzünden hızlandı. Kımıldayamıyordu; nefes alamıyordu. Her şey başlamadan bitecekti. Ona verilen emirler açıktı. Sağ olarak ele geçirilmemeliydi. Nina kırmızı gözlülerin ona ne yapacaklarını ayrıntılarıyla anlatmıştı.</span> <span class="metin-italik" xml:lang="tr-TR">Hayatında hiç yaşamadığın bir şey. Seni öldürmeleri için yalvarırsın. Tereddüt etmemelisin.</span> <span class="metin-1" xml:lang="tr-TR">Sara’nın kullanabileceği ne vardı? Yoksa en iyisi kaçmak ve onu vurmaları için dua etmek miydi?</span></p>

      <p class="paragraf"><span class="metin-1" xml:lang="tr-TR">“İyi misiniz hanımefendi?”</span></p>

      <p class="paragraf"><span class="metin-1" xml:lang="tr-TR">Vale ona dikkatle bakıyordu; geçiş izni belgesini almak için elini uzatmıştı.</span></p>

      <p class="paragraf"><span class="metin-1" xml:lang="tr-TR">“Ne dediniz?”</span></p>

      <p class="paragraf"><span class="metin-1" xml:lang="tr-TR">“İyi... misiniz?”</span></p>

      <p class="paragraf"><span class="metin-1" xml:lang="tr-TR">Sara bir uçurumun kenarından geriye çekildiğini hissetti. Uygun karşılığı bulmaya çabaladı. “Biraz heyecanlıyım sadece.”</span></p>

      <p class="paragraf"><span class="metin-1" xml:lang="tr-TR">Vale onu gördüğüne şaşırmışsa bile belli etmedi. Sara’dan daha iyi bir aktör olduğu kesindi. Sara onca yıl boyunca Vale’den şüphelenmemişti hiç.</span></p>

      <p class="paragraf"><span class="metin-1" xml:lang="tr-TR">“Kubbe ilk görüşte biraz sersemletici olabiliyor. Siz yeni kız, Dani olmalısınız. Doğru mu?”</span></p>

      <p class="paragraf"><span class="metin-1" xml:lang="tr-TR">Sara başıyla onayladı. Dani, ismi buydu artık. Sara değil.</span></p>

      <p class="paragraf"><span class="metin-1" xml:lang="tr-TR">“Kimlik levhanızı gösterin lütfen.”</span></p>

      <p class="paragraf"><span class="metin-1" xml:lang="tr-TR">Sara kolunu sıyırıp uzattı. Eustace kayıt departmanındaki bir adamını kullanarak Sara’nın numarasını onun yeni, kurgusal kimliğine vermişti. Vale biraz gösterişli bir tavırla, numarayı elindeki kâğıtlarda aradı.</span></p>

      <p class="paragraf"><span class="metin-1" xml:lang="tr-TR">“Görünüşe göre Yönetici Yardımcısı Wilkes’e gitmeniz gerekiyor.” Bir başka işbire, masadaki yerini almasını işaret etti. “Benimle gelin.”</span></p>

      <p class="paragraf"><span class="metin-1" xml:lang="tr-TR">Sara bu ismi bilmiyordu. Ama yönetici yardımcısı... üst düzey kadrodan biri olsa gerekti. Vale onu kısa bir koridordan geçirip, yansıtıcı metal kapıları olan bir asansöre götürdü. Sessizce ileriye bakarak, asansörün gelmesini beklediler.</span></p>

      <p class="paragraf"><span class="metin-1" xml:lang="tr-TR">“Binin lütfen.”</span></p>

      <p class="paragraf"><span class="metin-1" xml:lang="tr-TR">Sara’nın arkasından binen Vale altıncı kat düğmesine bastı. Asansör yükselmeye başladı. Adam hâlâ Sara’ya bakmıyordu. Sara onun bir şey söyleyip söylemeyeceğini merak etti. Sonra, dördüncü katı geçerlerken, adam tekrar panele uzanıp bir düğmeyi çevirdi. Asansör duruverdi.</span></p>

      <p class="paragraf"><span class="metin-1" xml:lang="tr-TR">“Çok az zamanımız var” dedi Vale. “Lila denen kadına hizmet edeceksin. Umduğumuzdan da iyi bu.”</span></p>

      <p class="paragraf"><span class="metin-1" xml:lang="tr-TR">“Lila kim?”</span></p>

      <p class="paragraf"><span class="metin-1" xml:lang="tr-TR">“Viralleri kontrol eden kadın. Önemli bir hedef. Çok sıkı korunuyor ve odasından neredeyse hiç çıkmıyor.”</span></p>

      <p class="paragraf"><span class="metin-1" xml:lang="tr-TR">Sara adamın söylediklerinin her kelimesini ezberlemeye çalıştı. “Ne yapmam gerekiyor?”</span></p>

      <p class="paragraf"><span class="metin-1" xml:lang="tr-TR">“Şimdilik onu izle sadece. Güvenini kazanmaya çalış. Biz ikimiz bir daha doğrudan temas kurmayacağız. Mesajlarını yemeklerini getirecek kıza verirsin. Tepsindeki kaşık yukarı dönükse, tabağının altında bir not var demektir. Mesajlara aynı şekilde karşılık ver, ama ancak acil durumlarda. Anladın mı?”</span></p>

      <p class="paragraf"><span class="metin-1" xml:lang="tr-TR">Sara başıyla onayladı.</span></p>

      <p class="paragraf"><span class="metin-1" xml:lang="tr-TR">“Senden hep hoşlandım Sara. Seni korumak için elimden geleni yaptığımı düşünmek hoşuma gidiyor. Ama artık bunların hiçbirinin önemi yok. Kırmızı gözlüler kim olduğunu anlarlarsa sana yardım edemem.” Adam parmaklarını pantolonunun beline sokup küçük, kare şeklinde bir metal folyo çıkardı ve Sara’nın eline tutuşturdu. “Bunu hep yanında tut. İçinde bir parça kurutma kâğıdı var. Nina’nın seni bayıltmakta kullandığı bileşime, ama çok daha yoğununa batırıldı. Dilinin altına koyarsın. İki saniyeden fazla sürmez. Bodruma gitmekten iyidir inan.”</span></p>

      <p class="paragraf"><span class="metin-1" xml:lang="tr-TR">Sara zarfı pantolon cebine koydu. Ölüm onunla birlikteydi artık. Zamanı gelirse gerekeni yapabileceğini umdu.</span></p>

      <p class="paragraf"><span class="metin-1" xml:lang="tr-TR">Vale’in eli düğmedeydi. “Hazır mısın?”</span></p>

      <p class="paragraf"><span class="metin-1" xml:lang="tr-TR">Sarsılarak yukarı çıkmaya devam eden asansör, hedeflerine iyice yaklaştıklarında yavaşladı. Rolüne dönen Vale, Sara’nın kolunu dirseğinin hemen üstünden sımsıkı tuttu. Kapılar kayarak açılınca karşılarında iriyarı, dişleri kararmış, elleri belinde duran, öfkeyle bakan bir işbir belirdi.</span></p>

      <p class="paragraf"><span class="metin-1" xml:lang="tr-TR">“Bu asansörün nesi var yahu?” Sonra, gözlerini Sara’ya çevirerek: “Bunun bu katta ne işi var?”</span></p>

      <p class="paragraf"><span class="metin-1" xml:lang="tr-TR">“Yeni hizmetçi. Onu Wilkes’e götürüyorum.”</span></p>

      <p class="paragraf"><span class="metin-1" xml:lang="tr-TR">İşbir, Sara’yı tepeden tırnağa süzdü. Kaşlarını imalı bir şekilde kaldırıp indirdi. “Yazık. Güzelmiş.”</span></p>

      <p class="paragraf"><span class="metin-1" xml:lang="tr-TR">Vale, Sara’yı ağır ahşap kapıların bulunduğu bir koridordan geçirdi. Kapıların her birinde, göz hizasında, isim ve unvan yazan birer pirinç plaka vardı; Sara bu isimlerden bazılarını yaylada asılı afişlerden tanıdı: “Aidan Hoppel, Propaganda Bakanı” “Clay Anderson, İmar Bakanı” “Daryl Chee, Maddi Kaynakları Geri Kazanma Bakanı” “Vikram Suresh, Sağlık Bakanı.” Son kapıya geldiler: “Frederick Wilkes, Özel Kalem ve Vatan’ın Yönetici Yardımcısı.”</span></p>

      <p class="paragraf"><span class="metin-1" xml:lang="tr-TR">“Gel.”</span></p>

      <p class="paragraf"><span class="metin-1" xml:lang="tr-TR">Ofisteki kişi masasında oturuyordu, bir kâğıt yığınına eğilmişti, dolmakalemle bir şeyler yazıyordu. Arkasındaki kapalı perdelerden içeri donuk kış ışığı sızıyordu. Bir an geçti; sonra adam başını kaldırıp baktı.</span></p>

      <p class="paragraf"><span class="metin-1" xml:lang="tr-TR">“Dani, öyle mi?”</span></p>

      <p class="paragraf"><span class="metin-1" xml:lang="tr-TR">Sara başıyla onayladı.</span></p>

      <p class="paragraf"><span class="metin-1" xml:lang="tr-TR">Kırmızı gözlü, bakışlarını Vale’e çevirdi. “Dışarıda bekle lütfen.”</span></p>

      <p class="paragraf"><span class="metin-1" xml:lang="tr-TR">Kapı tıkırdayarak kapandı. Wilkes koltuğunda geriye doğru yaylandı. Bezgin görünüyordu. Kâğıt yığınından çekip aldığı bir sayfayı inceledi.</span></p>

      <p class="paragraf"><span class="metin-1" xml:lang="tr-TR">“Mandıra. Orada mı çalıştın?”</span></p>

      <p class="paragraf"><span class="metin-1" xml:lang="tr-TR">“Evet efendim.”</span></p>

      <p class="paragraf"><span class="metin-1" xml:lang="tr-TR">“Yakın akraban yok.”</span></p>

      <p class="paragraf"><span class="metin-1" xml:lang="tr-TR">“Yok efendim.”</span></p>

      <p class="paragraf"><span class="metin-1" xml:lang="tr-TR">Wilkes masasındaki sayfaya tekrar baktı. “Eh, bugün şanslı günündesin anlaşılan. Lila’nın hizmetçisi olacaksın. Bu isim sana bir şey ifade ediyor mu?”</span></p>

      <p class="paragraf"><span class="metin-1" xml:lang="tr-TR">Sara başını uysalca iki yana salladı.</span></p>

      <p class="paragraf"><span class="metin-1" xml:lang="tr-TR">“Söylentiler duymuşsundur belki. Güvenlik tedbirlerinin her zaman yeterli olmadığının farkındayız. Kulağına gelen bir şeyler varsa söyleyebilirsin.”</span></p>

      <p class="paragraf"><span class="metin-1" xml:lang="tr-TR">Sara adamın gözlerinin içine bakmayı muazzam bir çabayla başardı. “Hayır, bir şey duymadım.”</span></p>

      <p class="paragraf"><span class="metin-1" xml:lang="tr-TR">Wilkes bir an bekledikten sonra sözüne devam etti. “Eh. Lila’nın eşsiz olduğunu söylemem yeterli. Senin işin çok basit. Senden ne isterse yapacaksın. O biraz şeydir... nasıl desem? Sağı solu belli olmaz. Senden istediği bazı şeyler tuhaf gelecek. Bu işi kıvırabileceğini düşünüyor musun?”</span></p>

      <p class="paragraf"><span class="metin-1" xml:lang="tr-TR">Sara başını hafifçe sallayarak karşılık verdi. “Evet efendim.”</span></p>

      <p class="paragraf"><span class="metin-1" xml:lang="tr-TR">“Onun yemek yemesini sağlaman şart. Onu ikna etmen gerekecek. Son derece dikkafalı olabiliyor.”</span></p>

      <p class="paragraf"><span class="metin-1" xml:lang="tr-TR">“Bana güvenebilirsiniz efendim.”</span></p>

      <p class="paragraf"><span class="metin-1" xml:lang="tr-TR">Adam tekrar koltuğuna yaslanıp ellerini kucağında kavuşturdu. “Kubbe’deki hayatın yayladakinden çok daha rahat olduğunu göreceksin. Günde üç öğün yemek. Yıkanmak için sıcak su. Bahsettiğim görevler dışında pek bir şey istenmeyecek senden. İşini iyi yaparsan, uzun yıllar boyunca cömertliğimizden faydalanmaman için bir sebep yok. Son bir şey. Çocuklarla aran nasıldır?”</span></p>

      <p class="paragraf"><span class="metin-1" xml:lang="tr-TR">“Çocuklarla mı efendim?”</span></p>

      <p class="paragraf"><span class="metin-1" xml:lang="tr-TR">“Evet. Onları sever misin? Onlarla iyi anlaşır mısın? Ben şahsen çocuklara tahammül etmekte epey zorlanırım.”</span></p>

      <p class="paragraf"><span class="metin-1" xml:lang="tr-TR">Sara tanıdık bir sızı hissetti. “Evet efendim. Çok severim.”</span></p>

      <p class="paragraf"><span class="metin-1" xml:lang="tr-TR">Wilkes’in daha fazla açıklama yapmasını bekledi, ama adamın bunu yapmayacağı belliydi. Wilkes masasının ardından Sara’yı birkaç saniye daha süzdükten sonra telefonu kaldırdı.</span></p>

      <p class="paragraf"><span class="metin-1" xml:lang="tr-TR">“Onlara söyle, geliyoruz.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Bir saat kadar sonra, hizmetçi cüppesi giymiş olan Sara kendini bir odanın eşiğinde buldu; burası öyle gösterişli dekore edilmişti ki, insan nereye bakacağını şaşırıyordu. Pencerelerdeki ağır perdeler kapalıydı; içerideki yegâne ışık kaynağı, odanın çeşitli yerlerindeki büyük gümüş şamdanlardı. Sara odaya yavaşça göz gezdirdi. İçeride öyle çok mobilya ve biblo vardı ki burası ikamet edilen bir yerden çok, çeşitli nesnelerin konduğu bir depo gibiydi. Bir yanda duran, şişkin ve püsküllü yastıklarla kaplı büyük kanepenin ve yine yastıklarla kaplı iki koltuğun karşısında cilalı ahşaptan yapılma, üstüne kitaplar yığılmış, kare şeklinde bir sehpa vardı. Yerdeki desenli halının dört bir yanına da çeşitli renklerde yastıklar saçılıydı. Duvarlar kalın, yaldızlı çerçeveli yağlıboya tablolarla, peyzajlarla, at ve köpek resimleriyle, tuhaf kıyafetler giymiş kadınlarla çocukların birçok portresiyle kaplıydı; bu resimler rahatsız edici bir şekilde yarı gerçek görünüyordu. Bir tanesi Sara’nın dikkatini çekti: bir bahçede, küçük bir kızın yanında oturan mavi elbiseli, turuncu şapkalı bir kadın. Sara yakından bakmak için resme yaklaştı. Çerçevenin altındaki küçük plakada “Pierre-Auguste Renoir,</span> <span class="metin-italik" xml:lang="tr-TR">Terasta</span><span class="metin-1" xml:lang="tr-TR">, 1881” yazılıydı.</span></p>

      <p class="paragraf"><span class="metin-1" xml:lang="tr-TR">“Eh, geldin demek. Nihayet birini gönderdiler.”</span></p>

      <p class="paragraf"><span class="metin-1" xml:lang="tr-TR">Sara döndü. Yatak odasının eşiğinde, kollarını göğsünde kavuşturmuş bir kadın duruyordu. Sara’nın Vale’le Wilkes’in söylediklerinden yola çıkarak zihninde oluşturduğu imgeye hem uyuyor, hem de uymuyordu. Sara en azından haşmetli birini hayal etmişti, oysa karşısındaki kadın oldukça narin görünüyordu. Altmış yaşında vardı belki. Yüzündeki derin kırışıklıklar kesişiyordu; sulu gözlerinin altında hilal şeklindeki, sarkık torbalar hamağa benziyordu. Dudakları öyle solgundu ki sanki yoktu, hayalet dudağı gibiydi. Parlak kumaşlı, tiril tiril bir sabahlık giymiş, kalın bir havluyu başına türban gibi dolamıştı.</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">¿Hablas inglés?</span><span class="metin-1" xml:lang="tr-TR">”</span></p>

      <p class="paragraf"><span class="metin-1" xml:lang="tr-TR">Soruyu anlamayan Sara aval aval baktı.</span></p>

      <p class="paragraf"><span class="metin-1" xml:lang="tr-TR">“İngilizce... biliyor... musun?”</span></p>

      <p class="paragraf"><span class="metin-1" xml:lang="tr-TR">“Evet” dedi Sara. “İngilizce biliyorum.”</span></p>

      <p class="paragraf"><span class="metin-1" xml:lang="tr-TR">Kadın biraz şaşırdı. “Ah. Biliyorsun demek. Buna şaşırdığımı söylemeliyim. Bana biraz olsun İngilizce bilen birini göndermelerini kaç kez söyledim biliyor musun? Saymak bile istemiyorum.” Ellerini dalgınca ovuşturdu. “Pardon, ismin neydi?”</span></p>

      <p class="paragraf"><span class="metin-1" xml:lang="tr-TR">Sara ismini söylememişti oysa. “Dani.”</span></p>

      <p class="paragraf"><span class="metin-1" xml:lang="tr-TR">“Dani” diye tekrarladı kadın. “Nerelisin?”</span></p>

      <p class="paragraf"><span class="metin-1" xml:lang="tr-TR">En genel yanıt en akıllıca yanıt gibi geldi. “Buralıyım.”</span></p>

      <p class="paragraf"><span class="metin-1" xml:lang="tr-TR">“Elbette</span> <span class="metin-italik" xml:lang="tr-TR">buralısın. Memleketini</span> <span class="metin-1" xml:lang="tr-TR">sordum. Kabileni. Halkını. Klanını.” Kadın ellerini sinirle ovuşturdu yine. “Bilirsin.</span> <span class="metin-italik" xml:lang="tr-TR">Aileni.</span><span class="metin-1" xml:lang="tr-TR">”</span></p>

      <p class="paragraf"><span class="metin-1" xml:lang="tr-TR">Konuşma uzadıkça Sara kadının tuhaflığının bataklığına giderek saplandığını hissediyordu. Ama kadının neredeyse sevimli bir yanı da vardı. Oldukça âciz görünüyordu; kafese kapatılmış, cik cik öten bir kuş gibiydi.</span></p>

      <p class="paragraf"><span class="metin-1" xml:lang="tr-TR">“Aslında Californialıyım.”</span></p>

      <p class="paragraf"><span class="metin-1" xml:lang="tr-TR">“Ah. Hah şöyle.” Kadın duraksadıktan sonra, bir şeyi anlamışçasına baktı: “Ah,</span> <span class="metin-italik" xml:lang="tr-TR">anlıyorum.</span> <span class="metin-1" xml:lang="tr-TR">Okul masrafların yüzünden çalışıyorsun. Neden söylemedin?”</span></p>

      <p class="paragraf"><span class="metin-1" xml:lang="tr-TR">“Hanımefendi?”</span></p>

      <p class="paragraf"><span class="metin-1" xml:lang="tr-TR">“Lütfen” dedi kadın neşeyle, “bana Lila de. Bu kadar mütevazı da olma. Takdir edilesi bir şey yapıyorsun. Karakterli olduğun belli. Bu sana diğer kızlardan daha fazla para vereceğim anlamına gelmiyor elbette. Servise açıkça söyledim zaten. Saatte on dört; beğenmezsen keyfin bilir.”</span></p>

      <p class="paragraf"><span class="metin-italik" xml:lang="tr-TR">On dört ne?</span> <span class="metin-1" xml:lang="tr-TR">diye merak etti Sara. “On dört iyidir.”</span></p>

      <p class="paragraf"><span class="metin-1" xml:lang="tr-TR">“Sigortan da olacak tabii. Sigortanı, vergini ödeyeceğiz. David bu konularda çok titizdir. Her şey kitabına uygun olsun ister. Kanunlara düşkündür. Maalesef sağlık sigortanı ödemeyeceğiz, ama onu okulun ödüyordur zaten.” Kadın teşvik edici bir edayla gülümsedi. “Eee, anlaştık mı?”</span></p>

      <p class="paragraf"><span class="metin-1" xml:lang="tr-TR">Şaşkına dönen Sara başıyla onayladı.</span></p>

      <p class="paragraf"><span class="metin-1" xml:lang="tr-TR">“Harika. Şunu söylemeliyim ki Dani” diye söze devam etti Lila adlı kadın, odanın içine süzülerek, “Hızır gibi yetiştin. Tam zamanında geldin.” Sabahlık cebinden kibrit kutusu çıkarmıştı ve makyaj masasının yanındaki büyük bir şamdanın mumlarını yakıyordu. “Onu şuraya koyar mısın?”</span></p>

      <p class="paragraf"><span class="metin-1" xml:lang="tr-TR">Wilkes’in Sara’ya verdiği tepsiyi kastediyordu. Tepside metal bir matarayla bir bardak vardı. Sara tepsiyi kadının gösterdiği masaya, eşarplarla örtülü bir oymalı gardırobun yanına bıraktı. Lila bir boy aynasının karşısına geçmişti ve omuzlarını sağa sola döndürerek yansımasını inceliyordu.</span></p>

      <p class="paragraf"><span class="metin-1" xml:lang="tr-TR">“Eee, ne düşünüyorsun?”</span></p>

      <p class="paragraf"><span class="metin-1" xml:lang="tr-TR">“Pardon?”</span></p>

      <p class="paragraf"><span class="metin-1" xml:lang="tr-TR">Kadın bir elini koyduğu karnını içeri çekip göğsünü şişirmişti. “Ah şu iğrenç diyet. Hayatımda bu kadar aç kaldığımı hatırlamıyorum. İşe yaradığı da yok sanki. Ne dersin Dani? İki kilo daha versem mi? Samimi fikrini söyle.”</span></p>

      <p class="paragraf"><span class="metin-1" xml:lang="tr-TR">Profilden bakınca kadın bir deri bir kemik görünüyordu. “Böyle gayet iyisiniz bence” dedi Sara kibarca. “Daha fazla kilo vermenize gerek yok.”</span></p>

      <p class="paragraf"><span class="metin-1" xml:lang="tr-TR">“Sahi mi? Ben bu aynaya bakınca şöyle düşünüyorum da: Bu balon kim? Bu zeplin?</span> <span class="metin-italik" xml:lang="tr-TR">Ah Tanrım, berbat görünüyorum.</span> <span class="metin-1" xml:lang="tr-TR">Aynen böyle düşünüyorum.”</span></p>

      <p class="paragraf"><span class="metin-1" xml:lang="tr-TR">Sara, Wilkes’in emirlerini hatırladı. “Aslında biraz daha çok yemelisiniz bence.”</span></p>

      <p class="paragraf"><span class="metin-1" xml:lang="tr-TR">“Öyle diyorlar.</span> <span class="metin-italik" xml:lang="tr-TR">Bunu</span> <span class="metin-1" xml:lang="tr-TR">daha önce de duydum inan.” Kadın ellerini beline koyup yüzünü buruşturdu ve sesini bir oktav alçalttı. “Lila, çok zayıfsın. Lila, biraz kilo almalısın. Sen şöylesin, sen böylesin. Falan filan.” Gözlerini panikle, faltaşı gibi açtı birden. “Aman Tanrım, saat kaç?”</span></p>

      <p class="paragraf"><span class="metin-1" xml:lang="tr-TR">“Herhalde... öğlen olmuştur?”</span></p>

      <p class="paragraf"><span class="metin-1" xml:lang="tr-TR">“Aman Tanrım!” Kadın odada koşturmaya ve eline geçen şeyleri gelişigüzel alıp bırakmaya başladı. “Öyle durmasana” diye yalvardı, bir kitap yığınını alıp kitaplığa koyarken.</span></p>

      <p class="paragraf"><span class="metin-1" xml:lang="tr-TR">“Ne yapmamı istersiniz?”</span></p>

      <p class="paragraf"><span class="metin-1" xml:lang="tr-TR">“Sadece... bilmem ki.</span> <span class="metin-italik" xml:lang="tr-TR">Bir şeyler yap işte.</span> <span class="metin-1" xml:lang="tr-TR">Al...” Sara’nın ellerini yastıklarla doldurdu. “Bunları şuraya koy. Şu şeyin üstüne, adını unuttum şimdi.”</span></p>

      <p class="paragraf"><span class="metin-1" xml:lang="tr-TR">“Eee, kanepeyi mi kastediyorsunuz?”</span></p>

      <p class="paragraf"><span class="metin-1" xml:lang="tr-TR">“Tabii ki kanepeyi kastediyorum!”</span></p>

      <p class="paragraf"><span class="metin-1" xml:lang="tr-TR">Kadının yüzü bir ışık düğmesine basılmışçasına aydınlanıvermişti. Muhteşem, mutlu, parlak bir ışık yayıyordu. Sara’nın omzunun üstünden kapıya bakıyordu.</span></p>

      <p class="paragraf"><span class="metin-1" xml:lang="tr-TR">“Canım!”</span></p>

      <p class="paragraf"><span class="metin-1" xml:lang="tr-TR">O çömelirken, önlüklü küçük bir kız, sarı buklelerini hoplata hoplata Sara’nın yanından geçip kadının uzanmış kollarına koştu. “Meleğim! Tatlı kızım benim, tatlım!”</span></p>

      <p class="paragraf"><span class="metin-1" xml:lang="tr-TR">Elinde renkli bir kâğıt tutan çocuk, kadının türbanlı başını gösterdi. “Yıkandın mı anneciğim?”</span></p>

      <p class="paragraf"><span class="metin-1" xml:lang="tr-TR">“Evet! Anneciğin yıkanmaya bayılır, bilirsin. Sen ne zeki kızsın öyle! Eee, söyle bakayım” diye devam etti kadın, “derslerin nasıldı? Jenny sana kitap okudu mu?”</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">Tavşan Peter</span><span class="metin-1" xml:lang="tr-TR">’ı okuduk.”</span></p>

      <p class="paragraf"><span class="metin-1" xml:lang="tr-TR">“Harika!” dedi kadın gülümseyerek. “Komik miydi? Beğendin mi? Senin yaşındayken ona hayrandım, söylemişimdir.” Dikkatini kızın elindeki kâğıda yöneltti. “Bu neymiş bakalım?”</span></p>

      <p class="paragraf"><span class="metin-1" xml:lang="tr-TR">Küçük kız kâğıdı kaldırdı. “Resim.”</span></p>

      <p class="paragraf"><span class="metin-1" xml:lang="tr-TR">“Bu ben miyim? İkimizin resmi mi?”</span></p>

      <p class="paragraf"><span class="metin-1" xml:lang="tr-TR">“Bunlar kuş. Şunun adı Martha, diğeri de Bill. Yuva yapıyorlar.”</span></p>

      <p class="paragraf"><span class="metin-1" xml:lang="tr-TR">Kadının yüzünde hayal kırıklığı belirdi bir an; sonra tekrar gülümsedi. “Tabii ki yuva yapıyorlar. Kim olsa görür. Senin o güzel, miniminnacık yüzündeki burnun kadar bariz.”</span></p>

      <p class="paragraf"><span class="metin-1" xml:lang="tr-TR">Konuşmaya devam ettiler. Sara onların söylediklerinden pek bir şey anlamıyordu. Yoğun bir duyguya, biyolojik alarm hissine kapılmıştı. İçinin derinliklerindeki, atalardan kalma, ağır bir şey dalga gibi hareket ediyordu ve diğer yandan dikkati küçük kızın sarışın başına odaklanmıştı. O bukleler. Küçük kızın bedeninin uzayda kapladığı kendine özgü alan. Sara bilmese de biliyordu ve içinde bu paradoksun bir çeşit koridor, görüntüleri sonsuza dek yansıtan karşılıklı aynaların bulunduğu bir koridor oluşturduğunu da biliyordu.</span></p>

      <p class="paragraf"><span class="metin-1" xml:lang="tr-TR">“Ama ne kabayım” diyordu Lila adlı kadın; sesi bambaşka bir boyuttan geliyordu, uzak bir gezegenden yapılan bir yayındı. “Büyük düşüncesizlik ettim. Eva, seni biriyle tanıştırmalıyım. Bu yeni arkadaşımız...” Kadın duraksadı.</span></p>

      <p class="paragraf"><span class="metin-1" xml:lang="tr-TR">“Dani” demeyi başardı Sara.</span></p>

      <p class="paragraf"><span class="metin-1" xml:lang="tr-TR">“Yeni, muhteşem arkadaşımız Dani. Eva, nasılsınız desene.”</span></p>

      <p class="paragraf"><span class="metin-1" xml:lang="tr-TR">Çocuk döndü. Sara onun yüzünü görünce zaman durdu. O vücudun ve yüz hatlarının evrende eşi benzeri yoktu. Sara kesinlikle emindi.</span></p>

      <p class="paragraf"><span class="metin-1" xml:lang="tr-TR">Kendi kızına bakıyordu.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Ama bir an sonra bir şey değişti. Bir gölge düştü, karanlık bir varlık çöktü. Sara’yı sarsarak dünyaya geri döndürdü.</span></p>

      <p class="paragraf"><span class="metin-1" xml:lang="tr-TR">“Lila.”</span></p>

      <p class="paragraf"><span class="metin-1" xml:lang="tr-TR">Sara döndü. Adam arkasındaydı. Yüzü sıradandı, akılda kalıcı değildi, binlerce sima gibiydi; ama yerçekimi kadar belirgin, görünmez bir tehditkârlık yayıyordu. Görünüşü ürkütücüydü.</span></p>

      <p class="paragraf"><span class="metin-1" xml:lang="tr-TR">Sara’ya delici, küçümseyici gözlerle baktı. “Kim olduğumu biliyor musun?”</span></p>

      <p class="paragraf"><span class="metin-1" xml:lang="tr-TR">Sara yutkundu. Boğazı kamış gibi daralmıştı. Cüppe cebinin derinliklerinde gizli olan folyo paketi anımsadı ilk kez; onu son anımsayışı olmayacaktı bu.</span></p>

      <p class="paragraf"><span class="metin-1" xml:lang="tr-TR">“Evet efendim. Yönetici Guilder’sınız.”</span></p>

      <p class="paragraf"><span class="metin-1" xml:lang="tr-TR">Adamın ağız kenarları hoşnutsuzlukla aşağı kıvrıldı. “Tanrı aşkına, indir şu peçeni. Görünüşün midemi bulandırıyor.”</span></p>

      <p class="paragraf"><span class="metin-1" xml:lang="tr-TR">Sara söyleneni titreyen parmaklarla yaptı. Gölge gerçekten gölgeye dönüşmüştü şimdi; kumaşın ardından bakınca, adamın yüz hatları sisteymişçesine belirsizleşiyordu neyse ki. Sara’nın yanından uzun adımlarla geçen adam, hâlâ Sara’nın kızının önünde çömelmiş halde duran Lila’nın yanına gitti. Adamın varlığı kızı etkilememiş gibiydi, ama Lila için geçerli değildi bu. Onun bütün vücudu kasılmıştı. Çocuğu kalkan gibi önünde tutup ayağa kalktı.</span></p>

      <p class="paragraf"><span class="metin-1" xml:lang="tr-TR">“David...”</span></p>

      <p class="paragraf"><span class="metin-1" xml:lang="tr-TR">“Yeter.” Adam Lila’yı hoşnutsuzlukla süzdü. “Berbat görünüyorsun, biliyor musun?” Sonra tekrar Sara’ya döndü: “Nerede?”</span></p>

      <p class="paragraf"><span class="metin-1" xml:lang="tr-TR">Sara onun tepsiyi kastettiğini anladı. Gösterdi.</span></p>

      <p class="paragraf"><span class="metin-1" xml:lang="tr-TR">“Buraya getir.”</span></p>

      <p class="paragraf"><span class="metin-1" xml:lang="tr-TR">Sara bunu her nasılsa başardı.</span></p>

      <p class="paragraf"><span class="metin-1" xml:lang="tr-TR">Guilder “Şunları def et” dedi Lila’ya.</span></p>

      <p class="paragraf"><span class="metin-1" xml:lang="tr-TR">“Eva, tatlım, Dani seni dışarı çıkaracak, tamam mı?” Kadın Sara’ya yalvaran bir bakış attı. “Hava çok güzel. Biraz temiz hava almış olursun, ne dersin?”</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">Sen</span> <span class="metin-1" xml:lang="tr-TR">çıkar” diye itiraz etti kız. “Sen</span> <span class="metin-italik" xml:lang="tr-TR">hiç</span> <span class="metin-1" xml:lang="tr-TR">dışarı çıkmıyorsun.”</span></p>

      <p class="paragraf"><span class="metin-1" xml:lang="tr-TR">Lila’nın sesi şarkı söylemeye zorlanmış birininki gibi çıkıyordu. “Biliyorum canım, ama anneciğinin güneşe ne kadar duyarlı olduğunu biliyorsun. Hem anneciğinin ilacını alması gerekiyor şimdi. Anneciğin ilacını alınca nasıl olur biliyorsun.”</span></p>

      <p class="paragraf"><span class="metin-1" xml:lang="tr-TR">Çocuk gönülsüzce boyun eğdi. Lila’nın ellerinden kurtulup, kapının yanında duran Sara’ya gitti.</span></p>

      <p class="paragraf"><span class="metin-1" xml:lang="tr-TR">Kız mucizevi bir şekilde Sara’nın elini tutup onda içini yakan hisler uyandırdı.</span></p>

      <p class="paragraf"><span class="metin-1" xml:lang="tr-TR">Et ete dokundu. O elin dayanılmaz minikliği, belirgin gücü, canlandırdığı anılar. Sara’nın bütün duyuları o nefis hisse, çocuğun minicik elini tutma hissine odaklandı. Eskiden biri diğerinin içindeydi ve o zamandan beri vücutları ilk kez birbirine dokunuyordu; şimdi durum tam tersiydi: İçeride olan Sara’ydı.</span></p>

      <p class="paragraf"><span class="metin-1" xml:lang="tr-TR">“Siz ikiniz, gidin haydi” dedi Lila çatlak sesle. Müthiş bir bedbahtlıkla elini kapıya doğru salladı. “İyi eğlenceler.”</span></p>

      <p class="paragraf"><span class="metin-1" xml:lang="tr-TR">Kate –Eva– tek kelime etmeden Sara’yı odadan çıkardı. Sara su üstünde sürükleniyordu sanki, ağırlığı milyon kiloydu.</span> <span class="metin-italik" xml:lang="tr-TR">Eva,</span> <span class="metin-1" xml:lang="tr-TR">diye düşündü.</span> <span class="metin-italik" xml:lang="tr-TR">Ona Eva demeyi unutmamalıyım.</span> <span class="metin-1" xml:lang="tr-TR">Kısa bir koridordan sonra merdivenler: En alttaki çift kanatlı kapı, içinde tahterevalli ve paslı bir salıncak bulunan küçük, tel örgüyle çevrili bir avluya açılıyordu. Gökyüzü kasvetliydi; kar yağacak gibiydi.</span></p>

      <p class="paragraf"><span class="metin-1" xml:lang="tr-TR">“Gel” dedi çocuk. Sara’nın elinden kurtuldu.</span></p>

      <p class="paragraf"><span class="metin-1" xml:lang="tr-TR">Bir salıncağa oturdu. Sara onun arkasına geçti.</span></p>

      <p class="paragraf"><span class="metin-1" xml:lang="tr-TR">“İt beni.”</span></p>

      <p class="paragraf"><span class="metin-1" xml:lang="tr-TR">Sara zincirleri çekerken kaygılandı birden. Salıncak ne kadar güvenliydi? Bu değerli, sevgili varlık. Bu kutsal, mucizevi insan. En fazla bir metre yeter de artardı herhalde. Sara zincirleri bırakınca, bacaklarını canla başla sallayan kız kavis çizerek yükseldi.</span></p>

      <p class="paragraf"><span class="metin-1" xml:lang="tr-TR">“Daha yükseğe” diye emretti.</span></p>

      <p class="paragraf"><span class="metin-1" xml:lang="tr-TR">“Emin misin?”</span></p>

      <p class="paragraf"><span class="metin-1" xml:lang="tr-TR">“Daha yükseğe, daha yükseğe!”</span></p>

      <p class="paragraf"><span class="metin-1" xml:lang="tr-TR">Her dokunuş içine işliyordu. Yüreğe acısız kazınan bir oymaydı. Sara kızını belinin arkasından yakalayıp itiyordu. Kız aralık göğüne yükseliyordu. Çizdiği her kaviste geriye dökülen saçı, ardında tatlı kokusunu bırakıyordu. Kız salıncakta sessizce sallanıyordu; tamamen bu eyleme odaklanmıştı ve mutluydu. Kışın salıncakta sallanan küçük bir kız.</span></p>

      <p class="paragraf"><span class="metin-italik" xml:lang="tr-TR">Kate’im,</span> <span class="metin-1" xml:lang="tr-TR">diye düşündü Sara.</span> <span class="metin-italik" xml:lang="tr-TR">Bebeğim, bir tanem.</span> <span class="metin-1" xml:lang="tr-TR">Durmadan itti; havaya fırlayan kız her seferinde Sara’nın ellerine dönüyordu.</span> <span class="metin-italik" xml:lang="tr-TR">Biliyordum, biliyordum, hep biliyordum. Kimsesiz gecelerimde, o binlerce gecede hayatıma ışık veren kordun sen. Öldüğüne asla inanmadım.</span></p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="anabaslik" id="toc_marker-48" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">46</span></p>

      <p class="paragraf"></p>

      <p class="cizgi30" xml:lang="en-GB"><img alt="19328.jpg" class="Basic-Graphics-Frame" src="../Images/19328.jpg" width="42%" /></p>

      <p class="paragraf"></p>

      <p class="paragraf"><span class="metin-1" xml:lang="tr-TR">Houston.</span></p>

      <p class="paragraf"><span class="metin-1" xml:lang="tr-TR">Sulara gömülmüş, deniz tarafından boğulmuş şehir. Sadece merkezindeki gökdelenlerin ayakta durduğu o büyük bataklık şehri. Kasırgalar, tropikal sağanaklar; bir kıtanın, körfeze nihayet ulaşıp kaçmaya çabalayan kontrolsüz suları: Yüz yıllık gelgitler alçak bölgelerde bataklıklı nehir kolları ve mikrop kaynayan deltalar oluşturmuş, her şeyi silmişti.</span></p>

      <p class="paragraf"><span class="metin-1" xml:lang="tr-TR">Şehir merkezinden on altı kilometre ötedeydiler. Yolculuklarının son günleri seksek oyunu gibi geçmişti; böcek kaynayan dikenli çalıları kese kese ilerleyip, kuru yerler ve kullanılabilir durumda olan yollar aramışlardı. Burada doğa gerçek niyetini, fesatlığını sergiliyordu: Her şey sizi sokmak, kaplamak, ısırmak istiyordu. Rutubetli havada ağır çürük kokusu vardı. Kavrayan ellere benzeyen boğumlu ağaçlar bambaşka bir çağa aittiler sanki. Tasarlanmış gibiydiler kesinlikle. Böyle ağaçları kim icat ederdi ki?</span></p>

      <p class="paragraf"><span class="metin-1" xml:lang="tr-TR">Ortalığa kimyasal rengi, sarımsı bir loşluk çöktü giderek. Artık çok yavaş ilerliyorlardı. Amy bile can sıkıntısını belli etmeye başlamıştı. Hastalık belirtileri azalmamıştı; tam tersine. Greer onun izlenmediğini düşündüğü zamanlarda avuçlarını karnına bastırdığını ve çektiği acı yüzünden yavaş soluduğunu görüyordu. Geceyi bir zamanlar fazla gösterişli olan harap bir binanın en üst katında geçirmeye karar verdiler: üstünde mum sarkıtları oluşmuş şamdanlar, konferans salonu büyüklüğünde odalar ve her şeyi kaplamış siyah, pis kokulu küf. Duvarlardaki, mermer zeminin bir metre yukarısına kadar çıkan kahverengi çizgi, bir zamanlar sel sularının nereye kadar yükseldiğini gösteriyordu. Greer yerleştikleri devasa yatak odasındaki pis amonyak kokusu yüzünden pencereleri açtı. Aşağıdaki, asmalarla kaplı avluda uzanan yüzme havuzu çamur doluydu.</span></p>

      <p class="paragraf"><span class="metin-1" xml:lang="tr-TR">Greer dışarıdaki ağaçlarda gezinen uyuşukların seslerini gece boyunca duydu. İri goriller gibi daldan dala atlıyorlardı. Greer onların çalıların arasında hışır hışır hareket ettiklerini, sonra da sıçan ve sincap gibi küçük yaratıkların can verirken attıkları tiz çığlıkları işitti. Amy viralleri uzak tutsa da, Greer elinde tabancasıyla ve tek gözü açık uyudu.</span> <span class="metin-italik" xml:lang="tr-TR">Sakın unutma. Carter bizden biri.</span> <span class="metin-1" xml:lang="tr-TR">Greer bunun doğru olması için dua etti.</span></p>

      <p class="paragraf"><span class="metin-1" xml:lang="tr-TR">Sabah olduğunda, Amy düzelmemişti.</span></p>

      <p class="paragraf"><span class="metin-1" xml:lang="tr-TR">“Beklemeliyiz” dedi Greer.</span></p>

      <p class="paragraf"><span class="metin-1" xml:lang="tr-TR">Amy ayakta durmakta bile zorlanır gibiydi. Rahatsızlığını gizlemeye çalışmadı; karnını sımsıkı tutup başını acıyla eğdi. Greer onun karın kaslarının titrediğini, spazm geçirdiğini görebiliyordu.</span></p>

      <p class="paragraf"><span class="metin-1" xml:lang="tr-TR">Amy dişlerini sıkarak “Gidiyoruz” dedi.</span></p>

      <p class="paragraf"><span class="metin-1" xml:lang="tr-TR">Doğuya doğru yola devam ettiler. Şehir merkezindeki gökdelenler farklı farklıydı. Bazıları yıkılmıştı, yıllar geçtikçe killi toprağın hareketleri temellerini aşındırmıştı; bazılarıysa bardan çıkmış sarhoşlar misali birbirine yaslanmıştı. Amy ile Greer çalılarla çevrili nehir kollarının içinden geçen dar bir kum şeridinde ilerlediler. Tepedeki güneş parlaktı. Denizden gelmiş enkazlara rastlamaya başladılar: sığ kesimlerde yorgunluktan yığılıp kalmışçasına yan yatmış kayıklara ve kayık parçalarına. Karanın bittiği yere vardıklarında Greer atından inip eyer çantasından dürbününü çıkardı ve kirli sulara doğrulttu. Dosdoğru ileride karaya oturmuş, bir gökdelene yaslanmış büyük bir gemi vardı. Pupası inanılmayacak kadar yukarı kalkmıştı, dev pervaneleri su üstüne çıkmıştı. Üstündeki isim yazısı pasla kaplanmıştı: CHEVRON MARINER.</span></p>

      <p class="paragraf"><span class="metin-1" xml:lang="tr-TR">“Onu orada bulacağız” dedi Amy.</span></p>

      <p class="paragraf"><span class="metin-1" xml:lang="tr-TR">Oraya ancak kayıkla ulaşabilirlerdi. Şansları yaver gitti. Geldikleri yönde birkaç yüz metre ilerledikten sonra, çalıların arasında ters dönmüş bir alüminyum sandal buldular. Sandalın dibi ve perçinli kısımları sağlam görünüyordu. Greer sandalı lagüne kadar çektikten sonra suyun içine itti. Sandalın batmadığını görünce, Amy’nin atından inmesine yardım etti.</span></p>

      <p class="paragraf"><span class="metin-1" xml:lang="tr-TR">“Atlar ne olacak?” diye sordu ona.</span></p>

      <p class="paragraf"><span class="metin-1" xml:lang="tr-TR">Amy’nin çektiği acıya katlanmakta zorlandığı yüzünden belliydi. “Hava kararmadan önce döneriz bence.”</span></p>

      <p class="paragraf"><span class="metin-1" xml:lang="tr-TR">Amy binerken sandalı tutan Greer, onun ardından binip orta sıraya oturdu. Düz bir tahta parçasını kürek niyetine kullandı. Arka tarafta oturan Amy artık yüktü sadece. Gözleri kapalıydı, elleri belindeydi, alnından ter damlıyordu. Ses çıkarmasa da, Greer onun kendini tuttuğundan şüpheleniyordu. Yaklaştıkça büyüyen gemi akıl almaz boyutlara ulaştı. Paslı gövdesi, lagünün onlarca metre yukarısına kadar yükseliyordu. Yana eğikti; etrafındaki sular petrolden kararmıştı. Greer sandalı yandaki binanın lobisine yöneltip, hareket etmeyen yürüyen merdivenlerin yanında karaya oturttu.</span></p>

      <p class="paragraf"><span class="metin-1" xml:lang="tr-TR">“Lucius, yardımına ihtiyacım olacak galiba.”</span></p>

      <p class="paragraf"><span class="metin-1" xml:lang="tr-TR">Greer sandaldan inmesine yardım ettiği Amy’nin beline sarılarak, onu en yakın merdivenden yukarı çıkardı. Birkaç asansörün bulunduğu, buğulu cam duvarlarla çevrili bir orta avluda buldular kendilerini. Bir tabeladaki ONE ALLEN MERKEZİ yazısının altında mağaza listesi vardı. Yukarı çıkmaları epey zahmetli olacaktı; en az on kat çıkmaları gerekiyordu.</span></p>

      <p class="paragraf"><span class="metin-1" xml:lang="tr-TR">“Başarabilecek misin?” diye sordu Greer.</span></p>

      <p class="paragraf"><span class="metin-1" xml:lang="tr-TR">Amy dudağını ısırıp başıyla onayladı.</span></p>

      <p class="paragraf"><span class="metin-1" xml:lang="tr-TR">Tabelaya bakarak merdiveni buldular. Greer fener yaktı ve tekrar beline sarıldığı Amy ile birlikte yukarı çıkmaya başladı. Merdiven boşluğunda sıkışıp kalmış havada zehirli küf kokusu vardı; birkaç katta bir dışarı çıkıp temiz hava almak zorunda kalıyorlardı. On ikinci katta durdular.</span></p>

      <p class="paragraf"><span class="metin-1" xml:lang="tr-TR">“Yeterince çıktık bence” dedi Greer.</span></p>

      <p class="paragraf"><span class="metin-1" xml:lang="tr-TR">Duvarlarında kitaplar dizili bir ofisin kapalı pencerelerinden dışarıya, tankerin üç metre aşağıda binanın cephesine gömülmüş gövdesine baktılar. Oraya atlamak kolaydı. Greer alıp başının üstüne kaldırdığı sandalyeyi fırlatarak camı kırdı.</span></p>

      <p class="paragraf"><span class="metin-1" xml:lang="tr-TR">Amy’ye bakmak için döndü.</span></p>

      <p class="paragraf"><span class="metin-1" xml:lang="tr-TR">Amy fincan tutarcasına havaya kaldırdığı elini inceliyordu. Avcu parlak kırmızı sıvıyla doluydu. Greer onun tuniğindeki lekeyi fark etti. Amy’nin bacaklarından da kan akıyordu.</span></p>

      <p class="paragraf"><span class="metin-1" xml:lang="tr-TR">“Amy...”</span></p>

      <p class="paragraf"><span class="metin-1" xml:lang="tr-TR">Amy onunla göz göze geldi. “Yorgunsun.”</span></p>

      <p class="paragraf"><span class="metin-1" xml:lang="tr-TR">Sonsuz bir yumuşaklıkla sarmalanmak gibiydi. Tüm bedeni battaniye misali kaplayan uyku.</span></p>

      <p class="paragraf"><span class="metin-1" xml:lang="tr-TR">“Ah, lanet olsun” dedi Greer, bilincini yitirip yere yığılırken.</span></p>

      <p class="anabaslik" id="toc_marker-49" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">47</span></p>

      <p class="Normal-4 para-style-override-22" xml:lang="en-US"></p>

      <p class="cizgi30" xml:lang="en-GB"><img alt="19331.jpg" class="Basic-Graphics-Frame" src="../Images/19331.jpg" width="42%" /></p>

      <p class="Normal-4 para-style-override-22" xml:lang="en-US"></p>

      <p class="paragraf"><span class="metin-1" xml:lang="tr-TR">Peter’la diğerleri San Antonio’ya 90. Otoban’dan girdiler. Sabahın erken saatleriydi; ilk geceyi şehri halka şeklinde çevreleyen, yıkılmış ve aşınmış evlerden oluşan banliyöde geçirmişlerdi. Kaldıkları oda bir polis karakolunun altındaydı; arka tarafında istihkâmlı bir rampa vardı. Hollis buranın İG sığınağı olmadığını açıklamıştı; burası Tifty’nin sığınaklarından biriydi. Peter’ın daha önce gördüğü sığınaklardan büyüktü, ama daha konforlu değildi... Boğucu bir ranzalı oda, içinde büyük bir külüstür pikap kamyonetin beklediği bir garaj ve yatağın üstünde duran benzin bidonları vardı sadece. Bir de duvar diplerine dizilmiş sandıklarla metal asker dolapları. Michael “Bunların içinde ne var?” diye sorunca Hollis tek kaşını kaldırarak “Bilmem ki Michael. Ne vardır sence?” demişti.</span></p>

      <p class="paragraf"><span class="metin-1" xml:lang="tr-TR">Şafak sökerken, kapalı göğün altında yola çıkmışlardı; direksiyonda Hollis vardı, onun yanında Peter oturuyordu, kamyonetin kasasındaysa Michael’la Lore oturmaktaydı. Şehrin büyük bölümü salgın günlerinde yanmıştı; merkezinden geriye sadece, beyazlaşmış tepelerin önünde metrukluğun kasvetiyle yükselen bir avuç büyük bina kalmıştı. Bunların kavrulmuş cephelerinin ardındaki harap, kararmış odalarda bir uyuşuk ordusu uyuyordu. “Altı üstü uyuşuklar” derdi insanlar hep, oysa gerçek ortadaydı: Viral viraldi.</span></p>

      <p class="paragraf"><span class="metin-1" xml:lang="tr-TR">Peter, Hollis’in kuzeye ya da güneye sapmasını bekliyordu; ama Hollis otobandan ayrılıp dar sokaklara girerek onları şehir merkezine götürdü. Bu yollar açıktı; arabalarla kamyonlar yol kenarına çekilmişti. Binaların gölgeleri kamyoneti kaplarken, Hollis arka camı yana çekerek açtı. Michael’la Lore’u “Silahlarınızı hazırlasanız iyi olur” diye uyardı. “Burada tetikte olmalısınız.”</span></p>

      <p class="paragraf"><span class="metin-1" xml:lang="tr-TR">Michael “Gözümüzü dört açarız arkadaşım” diye karşılık verdi.</span></p>

      <p class="paragraf"><span class="metin-1" xml:lang="tr-TR">Peter yıkım manzarasına göz gezdirdi. Şehirler dünyanın eski halini düşünmesine yol açardı hep. Binalar ve evler, arabalar ve sokaklar: Bütün bunlar geleceği bilmeden, tarihin günün birinde sona ereceğini bilmeden hayatlarını yaşayan insanlarla kaynıyordu bir zamanlar.</span></p>

      <p class="paragraf"><span class="metin-1" xml:lang="tr-TR">Başlarına bir şey gelmeden ilerlediler. Binaların arası açıldıkça, yoldaki bitkiler gürleşiyordu.</span></p>

      <p class="paragraf"><span class="metin-1" xml:lang="tr-TR">Peter “Ne kadar kaldı?” diye sordu Hollis’e.</span></p>

      <p class="paragraf"><span class="metin-1" xml:lang="tr-TR">“Merak etme. Çok kalmadı.”</span></p>

      <p class="paragraf"><span class="metin-1" xml:lang="tr-TR">On dakika sonra, bir tel örgü boyunca ilerlemeye başladılar. Hollis aracı bahçe kapısının önüne park etti, torpido gözünden bir anahtar aldı ve kamyonetten indi. Peter geçmişi hatırladı; yıllar önce ağabeyi Theo’nun elektrik santralinin bahçe kapısını açmasını.</span></p>

      <p class="paragraf"><span class="metin-1" xml:lang="tr-TR">“Neredeyiz?” diye sordu, kamyonete dönen Hollis’e.</span></p>

      <p class="paragraf"><span class="metin-1" xml:lang="tr-TR">“Fort Sam Houston.”</span></p>

      <p class="paragraf"><span class="metin-1" xml:lang="tr-TR">“Askeri üs mü?”</span></p>

      <p class="paragraf"><span class="metin-1" xml:lang="tr-TR">“Askeri hastane daha çok” diye açıkladı Hollis. “En azından bir zamanlar öyleydi. Burada pek tedavi yapılmıyor artık.”</span></p>

      <p class="paragraf"><span class="metin-1" xml:lang="tr-TR">Yola devam ettiler. Peter küçük bir köyden geçtiği hissine kapıldı. Belki de eskiden kasaba meydanı olan dörtgen alanın bir yanında yüksek bir saat kulesi vardı. Peter birkaç göstermelik top hariç, askeri bir şey görmedi. Ne kamyon ya da tank, ne silah mevzisi, ne de herhangi bir istihkâm gözüne çarptı. Hollis kamyoneti düz çatılı, uzun, alçak bir binanın önüne park etti. Kapının üstündeki tabelada SU SPORLARI MERKEZİ yazılıydı.</span></p>

      <p class="paragraf"><span class="metin-1" xml:lang="tr-TR">“Su sporları” dedi Lore, hepsi inince. Tabelaya şüpheyle, kısık gözlerle baktı; göğsünde çarpaz tuttuğu tüfeği her an kullanmaya hazırdı. “Yüzme... filan gibi mi?”</span></p>

      <p class="paragraf"><span class="metin-1" xml:lang="tr-TR">Hollis tüfeği gösterdi. “Onu burada bırakmalısın. Kötü bir izlenim uyandırmak istemeyiz.” Dikkatini Peter’a yöneltti. “Son şans. Bunun geri dönüşü yok.”</span></p>

      <p class="paragraf"><span class="metin-1" xml:lang="tr-TR">“Evet, eminim.”</span></p>

      <p class="paragraf"><span class="metin-1" xml:lang="tr-TR">Binaya girdiler. Her şey göz önüne alındığında, binanın içi iyi durumdaydı: Tavanlarla pencereler sağlamdı, ortalıkta normalde görülen çöplerden eser yoktu.</span></p>

      <p class="paragraf"><span class="metin-1" xml:lang="tr-TR">“Hissediyor musunuz?” dedi Michael.</span></p>

      <p class="paragraf"><span class="metin-1" xml:lang="tr-TR">Yerden tok titreşimler geliyordu; dev bir enstrüman teli çekilip bırakılıyordu sanki. Binanın bir yerinde jeneratör çalışıyordu.</span></p>

      <p class="paragraf"><span class="metin-1" xml:lang="tr-TR">Peter “Nöbetçi olur diye düşünmüştüm” dedi Hollis’e.</span></p>

      <p class="paragraf"><span class="metin-1" xml:lang="tr-TR">“Bazen oluyor, Tifty gösteriş yapmak isteyince. Ama temelde nöbetçiye ihtiyacımız yok.”</span></p>

      <p class="paragraf"><span class="metin-1" xml:lang="tr-TR">Hollis onları çift kanatlı bir kapıya götürdü; kapıyı iterek açtığında geniş, fayans kaplı bir mekânla karşılaştılar; yüksek tavanlı odanın ortasında büyük, boş bir yüzme havuzu vardı. Hollis onları bir başka çift kanatlı kapıdan geçirdi ve cızırdayan floresan lambalarla aydınlanan merdivenlerden indirdi. Peter, Hollis’e Tifty’nin jeneratörüne nereden benzin bulduğunu sormayı düşündü, ama sonra yanıtı buldu. Tifty her şey gibi benzini de çalıyordu. Merdivenler, borular ve metal tanklarla dolu bir odaya iniyordu. Şimdi havuzun altındaydılar. Odayı sıkış tıkış geçerek bir başka kapıya vardılar; bu kapı diğerlerinden farklıydı, kalın çeliktendi. Üzerinde herhangi bir işaret bulunmadığı gibi, nasıl açılacağı da belirsizdi; pürüzsüz yüzeyinde görünür bir mekanizma yoktu. Yanındaki duvarda bir tuş takımı vardı. Hollis tuşlara çabucak basınca, kapı boğuk bir tıkırtıyla açıldı; karanlık bir koridora çıktılar.</span></p>

      <p class="paragraf"><span class="metin-1" xml:lang="tr-TR">“Merak etmeyin” dedi Hollis, başını koridora doğru eğerek, “ışıklar otomatikman yanar.”</span></p>

      <p class="paragraf"><span class="metin-1" xml:lang="tr-TR">İriyarı adam kapıdan geçerken floresan lambalar titreşerek yandı; koridorun hastane beyazı duvarları ışığı yansıtarak artırıyordu. Peter’ın hayalindeki Tifty hızla değişiyordu. Peter ne hayal etmişti? Tepeden tırnağa silahlı, iriyarı, goril gibi adamların kaldığı pis bir kamp mı? Şimdiye kadar gördüklerinin bu beklentilerle uzaktan yakından ilgisi yoktu. Tam tersine: Buradaki teknoloji Kerrville’dekinin çok ötesinde gibiydi. Fikri değişen tek kişi o değildi; Michael da hayretle, aval aval etrafa bakınıyordu. Yüz ifadesi</span> <span class="metin-italik" xml:lang="tr-TR">Burası muhteşem,</span> <span class="metin-1" xml:lang="tr-TR">diyordu sanki.</span></p>

      <p class="paragraf"><span class="metin-1" xml:lang="tr-TR">Koridor bir asansörle son buldu. Asansörün tepesine kamera yerleştirilmişti. Diğer tarafta her kim varsa, onların geldiğini biliyordu; koridora girdiklerinden beri gözleniyorlardı.</span></p>

      <p class="paragraf"><span class="metin-1" xml:lang="tr-TR">Hollis başını kaldırıp merceğe baktıktan sonra duvardaki, küçük bir hoparlörün yanındaki düğmeye bastı. “Sorun yok” dedi. “Benimle birlikteler.”</span></p>

      <p class="paragraf"><span class="metin-1" xml:lang="tr-TR">Cızırtılar geldi, sonra da: “Hollis, sen ne yaptığını sanıyorsun?”</span></p>

      <p class="paragraf"><span class="metin-1" xml:lang="tr-TR">“Herkes silahsız. Onlar arkadaşlarım. Onlara kefilim.”</span></p>

      <p class="paragraf"><span class="metin-1" xml:lang="tr-TR">“Ne istiyorlar?”</span></p>

      <p class="paragraf"><span class="metin-1" xml:lang="tr-TR">“Tifty ile görüşmemiz gerek.”</span></p>

      <p class="paragraf"><span class="metin-1" xml:lang="tr-TR">Diyafonun diğer ucundaki kişinin başka biriyle konuşmak için duraksadığını gösteren bir sessizlik oldu. “Onları buraya böyle getiremezsin. Delirdin mi sen?”</span></p>

      <p class="paragraf"><span class="metin-1" xml:lang="tr-TR">“Önemli olmasa istemezdim. Kapıyı aç Dunk.”</span></p>

      <p class="paragraf"><span class="metin-1" xml:lang="tr-TR">Bir an sessizlik oldu. Sonra kapının kanatları kayarak açıldı.</span></p>

      <p class="paragraf"><span class="metin-1" xml:lang="tr-TR">“Sorumluluk sende” dedi ses.</span></p>

      <p class="paragraf"><span class="metin-1" xml:lang="tr-TR">Bindiler; asansör aşağı inmeye başladı. “Tamam, soruyorum. “Burası neresi?”</span></p>

      <p class="paragraf"><span class="metin-1" xml:lang="tr-TR">“Eski bir USAMRIID istasyonundasınız. Maryland’deki ana tesise ek olarak inşa edildi ve salgın sırasında kullanıldı.”</span></p>

      <p class="paragraf"><span class="metin-1" xml:lang="tr-TR">“USAMRIID ne?” diye sordu Lore.</span></p>

      <p class="paragraf"><span class="metin-1" xml:lang="tr-TR">Michael yanıt verdi. “‘Birleşik Devletler Ordusu Tıp Araştırmaları Enstitüsü Bulaşıcı Hastalıklar Bölümü’nün kısaltılmışı.” Hollis’e bakıp kaşlarını çattı. “Anlamıyorum. Tifty’nin burada ne işi var?”</span></p>

      <p class="paragraf"><span class="metin-1" xml:lang="tr-TR">Asansör kapısı açılınca, horozu çekilen silahların sesini duydular ve her biri, üzerlerine doğrultulmuş birer tabanca namlusuyla karşı karşıya kaldı.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">“Hepiniz diz çökün.”</span></p>

      <p class="paragraf"><span class="metin-1" xml:lang="tr-TR">Altı kişiydiler. En gençleri taş çatlasın yirmi yaşında, en yaşlılarıysa kırk yaşlarındaydı. Saçları dağınıktı, dişleri ve sakalları kirliydi: En azından bu adamlar Peter’ın beklentilerine uyuyordu. İçlerinden biri dev gibiydi; iri, kel kafalı, kat kat gerdanlı, yüzü ve kolları mavimsi dövmelerle kaplı bir adamdı. Bu Dunk’tı anlaşılan.</span></p>

      <p class="paragraf"><span class="metin-1" xml:lang="tr-TR">“Dedim ya” dedi Hollis, diğerleri gibi diz çöküp ellerini başının üstüne koyarken, “onlar arkadaşlarım.”</span></p>

      <p class="paragraf"><span class="metin-1" xml:lang="tr-TR">“Sus.” Dunk’ın kıyafeti, çeşitli askeri üniformalarla İG üniformalarının karışımıydı. Altıpatlarını kılıfına koyup Peter’ın karşısında diz çöktü ve gri, dikkatli gözleriyle onu süzdü. Yakından bakınca, yüzündeki dövmeler net görülüyordu. Viraller. Viral elleri, viral yüzleri, viral dişleri. Peter adamın tüm vücudunun bunlarla kaplı olduğundan emindi.</span></p>

      <p class="paragraf"><span class="metin-1" xml:lang="tr-TR">“Seferberlik Ordusu’ndan” diye ağır ağır konuştu Dunk, başını ciddiyetle sallayarak. “Tifty’nin hoşuna gidecek. Adın ne teğmen?”</span></p>

      <p class="paragraf"><span class="metin-1" xml:lang="tr-TR">“Jaxon.”</span></p>

      <p class="paragraf"><span class="metin-1" xml:lang="tr-TR">“Peter Jaxon mı?”</span></p>

      <p class="paragraf"><span class="metin-1" xml:lang="tr-TR">“Evet.”</span></p>

      <p class="paragraf"><span class="metin-1" xml:lang="tr-TR">Dunk ayağa kalkmadan bot topuklarının üstünde diğerlerine döndü. “Buna ne dersiniz beyler? Her gün böyle saygın misafirlerimiz olmuyor.” Tekrar Peter’a odaklandı. “Aslında hiç misafirimiz olmaz. Bu bir sorun. Burası turistik bir yer değil.”</span></p>

      <p class="paragraf"><span class="metin-1" xml:lang="tr-TR">“Tifty’yle görüşmem gerek.”</span></p>

      <p class="paragraf"><span class="metin-1" xml:lang="tr-TR">“Duydum. Maalesef Tifty şu an meşgul. Bizim Tifty mahremiyetine epey düşkündür.”</span></p>

      <p class="paragraf"><span class="metin-1" xml:lang="tr-TR">“Saçmalamayı kes” dedi Hollis. “Dedim ya, onlara kefil olacağım. Tifty’nin onların söyleyeceği şeyleri duyması gerek.”</span></p>

      <p class="paragraf"><span class="metin-1" xml:lang="tr-TR">“Bu senin sorunun arkadaşım. Taleplerde bulunacak durumda değilsin bence. Peki ya siz ikiniz?” diye sordu adam, Lore’la Michael’a dönerek. “Siz kimsiniz?”</span></p>

      <p class="paragraf"><span class="metin-1" xml:lang="tr-TR">“Petrolcüyüz” diye karşılık verdi Michael.</span></p>

      <p class="paragraf"><span class="metin-1" xml:lang="tr-TR">“İlginç. Bize petrol mü getirdiniz?” Adam gözlerini kısarak Lore’a baktı; fesatça gülümsedi. “Seni tanıyorum galiba. Poker, değil mi? Veya zar. Hatırlamıyorsundur herhalde.”</span></p>

      <p class="paragraf"><span class="metin-1" xml:lang="tr-TR">“Seninki gibi bir suratı nasıl unutabilirim?”</span></p>

      <p class="paragraf"><span class="metin-1" xml:lang="tr-TR">Dunk sırıtarak ayağa kalkıp tombul ellerini ovuşturdu. “Eh, sizlerle tanışmak çok güzeldi. Gerçekten hoştu. Ölmeden önce diyeceğiniz bir şey var mı? Vedalaşmak filan istersiniz belki?”</span></p>

      <p class="paragraf"><span class="metin-1" xml:lang="tr-TR">“Tifty’ye söyle, tarlayla ilgili” dedi Hollis.</span></p>

      <p class="paragraf"><span class="metin-1" xml:lang="tr-TR">Bir şey değişti; Peter bunu hemen sezdi. Dunk’ın yüzü karardı.</span></p>

      <p class="paragraf"><span class="metin-1" xml:lang="tr-TR">“Söyle ona” dedi Hollis.</span></p>

      <p class="paragraf"><span class="metin-1" xml:lang="tr-TR">Adam şaşkınlıktan donakalmış gibiydi. Sonra tabancasını çekti.</span></p>

      <p class="paragraf"><span class="metin-1" xml:lang="tr-TR">“Gidelim.”</span></p>

      <p class="paragraf"><span class="metin-1" xml:lang="tr-TR">Dunk’la adamları onları uzun bir koridordan geçirdiler. Peter etrafa bakındı; gerçi koridorlarla kapalı kapılardan başka görecek pek bir şey yoktu. Havuzun altındaki kapı gibi, bu kapıların çoğunun yanında da tuş takımı vardı. Dunk onları bu kapılardan birinin önüne getirdikten sonra kapıyı üç kez sertçe çaldı.</span></p>

      <p class="paragraf"><span class="metin-1" xml:lang="tr-TR">“Gir.”</span></p>

      <p class="paragraf"><span class="metin-1" xml:lang="tr-TR">Büyük gangster Tifty Lamont. Peter bir kez daha şaşırdı. Tifty sırım gibi bir adamdı; gözlüğü uzun kanca burnunun ucunda duruyordu. Boynundan aşağı dökülen uzun, açık renkli saçı başının tepesinde seyrekti ve pembe kafa derisini sergiliyordu. Geniş bir metal masanın ardında oturmuştu; tahta çubuklarla kule yapıyordu garip bir şekilde.</span></p>

      <p class="paragraf"><span class="metin-1" xml:lang="tr-TR">“Evet Dunk?” dedi adam, başını kaldırmadan. “Ne var?”</span></p>

      <p class="paragraf"><span class="metin-1" xml:lang="tr-TR">“Üç tane davetsiz misafir yakaladık efendim. Hollis getirmiş.”</span></p>

      <p class="paragraf"><span class="metin-1" xml:lang="tr-TR">“Anlıyorum.” Adam kule yapmaya sabırla devam etti. “Neden öldürmediniz peki?”</span></p>

      <p class="paragraf"><span class="metin-1" xml:lang="tr-TR">Dunk genzini temizledi. “Tarlayla ilgiliymiş efendim. Bir şeyler bildiklerini söylüyorlar.”</span></p>

      <p class="paragraf"><span class="metin-1" xml:lang="tr-TR">Tifty’nin maketin üstündeki elleri donakaldı. Adam birkaç saniye sonra başını kaldırıp, gözlüğünün üstünden onlara baktı.</span></p>

      <p class="paragraf"><span class="metin-1" xml:lang="tr-TR">“Kim söylüyor?”</span></p>

      <p class="paragraf"><span class="metin-1" xml:lang="tr-TR">Peter öne çıktı. “Ben söylüyorum.”</span></p>

      <p class="paragraf"><span class="metin-1" xml:lang="tr-TR">Tifty onu bir an süzdü. “Peki ya diğerleri? Onlar ne biliyorlarmış?”</span></p>

      <p class="paragraf"><span class="metin-1" xml:lang="tr-TR">“Onu gördüğümde yanımdaydılar.”</span></p>

      <p class="paragraf"><span class="metin-1" xml:lang="tr-TR">“Kimi gördüğünde?”</span></p>

      <p class="paragraf"><span class="metin-1" xml:lang="tr-TR">“Kadını.”</span></p>

      <p class="paragraf"><span class="metin-1" xml:lang="tr-TR">Tifty bir şey demedi. Yüzü körmüşçesine kaskatıydı. Sonra: “Herkes dışarı. Sen hariç...” Parmağını Peter’a doğru salladı. “Adın ne?”</span></p>

      <p class="paragraf"><span class="metin-1" xml:lang="tr-TR">“Peter Jaxon.”</span></p>

      <p class="paragraf"><span class="metin-1" xml:lang="tr-TR">“Bay Jaxon hariç herkes çıksın.”</span></p>

      <p class="paragraf"><span class="metin-1" xml:lang="tr-TR">“Diğerlerini ne yapayım?” diye sordu Dunk.</span></p>

      <p class="paragraf"><span class="metin-1" xml:lang="tr-TR">“Hayal gücünü kullan. Aç görünüyorlar... Neden onlara yiyecek bir şeyler vermiyorsun?”</span></p>

      <p class="paragraf"><span class="metin-1" xml:lang="tr-TR">“Hollis ne olacak peki?”</span></p>

      <p class="paragraf"><span class="metin-1" xml:lang="tr-TR">“Pardon, seni yanlış mı duydum? Onları Hollis getirdi dememiş miydin?”</span></p>

      <p class="paragraf"><span class="metin-1" xml:lang="tr-TR">“Mesele de bu ya. Onlara yerimizi gösterdi.”</span></p>

      <p class="paragraf"><span class="metin-1" xml:lang="tr-TR">Tifty derin derin iç geçirdi. “Eh, bu bir pürüz. Hollis, sana ne yapayım şimdi? Kurallarımız var. Kanunlarımız var. Hırsız olsak bile. Bunu kaç kez söylemem gerekiyor?”</span></p>

      <p class="paragraf"><span class="metin-1" xml:lang="tr-TR">“Özür dilerim Tifty. Peter’ın söyleyeceklerini duymalısın diye düşündüm.”</span></p>

      <p class="paragraf"><span class="metin-1" xml:lang="tr-TR">“Eh, özür dilemen yetmez. Beni çok zor bir duruma soktun.” Tifty odaya bezgince, şimdi ne söyleyeceğini raflarla dosyalara bakarak bulabilirmişçesine bakındı. “Pekâlâ. Listede kaçıncı sıradasın?”</span></p>

      <p class="paragraf"><span class="metin-1" xml:lang="tr-TR">“Dört”</span></p>

      <p class="paragraf"><span class="metin-1" xml:lang="tr-TR">“Artık değilsin. Ben izin verene kadar kafese girmen yasak. Orayı çok sevdiğini biliyorum. Sana insaflı davranıyorum.”</span></p>

      <p class="paragraf"><span class="metin-1" xml:lang="tr-TR">Hollis’in yüzü ifadesizdi.</span> <span class="metin-italik" xml:lang="tr-TR">Kafes ne acaba?</span> <span class="metin-1" xml:lang="tr-TR">diye merak etti Peter.</span></p>

      <p class="paragraf"><span class="metin-1" xml:lang="tr-TR">“Sağ ol Tifty.”</span></p>

      <p class="paragraf"><span class="metin-1" xml:lang="tr-TR">“Hepiniz def olun şimdi.”</span></p>

      <p class="paragraf"><span class="metin-1" xml:lang="tr-TR">Kapı arkalarından kapandı. Peter önce Tifty’nin konuşmasını bekledi. Adam masasının ardından kalkıp, üstünde suyla dolu bir sürahi bulunan sehpaya gitti. Kendine bir bardak su koyup içti. Tam sessizlik gerginliğe yol açmaya başlarken, adam sırtı dönük halde konuştu.</span></p>

      <p class="paragraf"><span class="metin-1" xml:lang="tr-TR">“Kadının üstünde ne vardı?”</span></p>

      <p class="paragraf"><span class="metin-1" xml:lang="tr-TR">“Siyah bir pelerin ve gözlük.”</span></p>

      <p class="paragraf"><span class="metin-1" xml:lang="tr-TR">“Başka ne gördün? Kamyon var mıydı?”</span></p>

      <p class="paragraf"><span class="metin-1" xml:lang="tr-TR">Peter, Petrol Yolu’nda olanları anlattı. Tifty onu dinledi. Peter sözünü bitirince adam masasına döndü.</span></p>

      <p class="paragraf"><span class="metin-1" xml:lang="tr-TR">“Sana bir şey göstereyim.”</span></p>

      <p class="paragraf"><span class="metin-1" xml:lang="tr-TR">En üst çekmeceden çıkardığı sayfayı masanın üstünde kaydırdı. Karakalemle çizilmiş bir resim, bir kadınla iki küçük kızın resmiydi; kâğıt sertleşmiş ve biraz sararmıştı.</span></p>

      <p class="paragraf"><span class="metin-1" xml:lang="tr-TR">“Buna benzer bir resmi daha önce gördün, değil mi? Belli oluyor.”</span></p>

      <p class="paragraf"><span class="metin-1" xml:lang="tr-TR">Peter başıyla onayladı. Gözlerini kolayca ayırabileceği bir resim değildi bu. Tuhaf bir etkileyiciliği vardı; sanki o kadınla çocukları, zamanla mekânın olağan parametrelerinin ötesindeki bir yerden, sayfanın dışına bakıyorlardı. Onlara bakmak bir hayalete, yani üç hayalete bakmak gibiydi.</span></p>

      <p class="paragraf"><span class="metin-1" xml:lang="tr-TR">“Evet, Colorado’da. Greer göstermişti, Vorhees’in öldürülmesinden sonra. Bunlardan bir sürü vardı.” Peter gözlerini kaldırınca Tifty’nin kendisini dikkatle, sınav yapan bir öğretmen gibi incelediğini gördü. “Bu sende ne arıyor?”</span></p>

      <p class="paragraf"><span class="metin-1" xml:lang="tr-TR">“Çünkü onları severdim” diye karşılık verdi Tifty. “Vor’la ben pek anlaşamazdık, ama ne hissettiğimi bilirdi hep. Onlar benim de ailemdi. Vorhees o yüzden bunu bana verdi.”</span></p>

      <p class="paragraf"><span class="metin-1" xml:lang="tr-TR">“Tarlada öldüler.”</span></p>

      <p class="paragraf"><span class="metin-1" xml:lang="tr-TR">“Dee evet, küçük kızı Siri de. İkisi de çabuk öldüler. Çabucak oldu, gerçi ne derler bilirsin: Çabuk olsun, ama bugün değil. Büyük kız Nitia ortadan kayboldu.” Adam kaşlarını çattı. “Tüm bunlara şaşırdın mı? Beklediğin gibi çıkmadı mı?”</span></p>

      <p class="paragraf"><span class="metin-1" xml:lang="tr-TR">Peter ne diyeceğini bilemedi.</span></p>

      <p class="paragraf"><span class="metin-1" xml:lang="tr-TR">“Bizim kim ve ne olduğumuzu anlaman için söylüyorum bunları. Bu adamların hepsi birilerini kaybettiler. Ben onlara bir yuva verdim, öfkelerini yöneltebilecekleri bir şey verdim. Mesela Dunk’ı ele alalım. Şimdi heybetli görünüyor olabilir, ama ben ona bakınca ne görüyorum biliyor musun? On bir yaşında bir çocuk görüyorum. O da tarladaydı. Babasını, annesini, kız kardeşini kaybetti.”</span></p>

      <p class="paragraf"><span class="metin-1" xml:lang="tr-TR">“Kaçakçılığın bununla ne alakası var anlamadım.”</span></p>

      <p class="paragraf"><span class="metin-1" xml:lang="tr-TR">“Çünkü o yaptığımız işlerden sadece biri. Faturaları ödemenin bir yolu diyelim. Sivil Otorite bize mecburen katlanıyor. Senin Seferberlik Ordusu’ndan çok farklı değiliz aslında; madalyonun diğer yüzüyüz o kadar.”</span></p>

      <p class="paragraf"><span class="metin-1" xml:lang="tr-TR">Tifty işlediği suçları mazur göstermeye çalışır gibiydi; öte yandan Peter, adamın söylediklerinin mantıklı olduğunu gördü ister istemez.</span></p>

      <p class="paragraf"><span class="metin-1" xml:lang="tr-TR">“Albay Apgar senin eskiden subay olduğunu söyledi. Keşifçi ve keskin nişancıymışsın.”</span></p>

      <p class="paragraf"><span class="metin-1" xml:lang="tr-TR">Tifty bir an gülümsedi; belli ki bir geçmişleri vardı. “Gunnar’ın bu işte parmağı olduğunu tahmin etmeliydim. Sana ne anlattı?”</span></p>

      <p class="paragraf"><span class="metin-1" xml:lang="tr-TR">“Yüzbaşılığa kadar yükseldikten sonra ordudan ayrılmışsın. Gelmiş geçmiş en iyi S2 dedi senin için.”</span></p>

      <p class="paragraf"><span class="metin-1" xml:lang="tr-TR">“Sahi mi? Eh, abartmış, ama çok az.”</span></p>

      <p class="paragraf"><span class="metin-1" xml:lang="tr-TR">“Neden istifa ettin?”</span></p>

      <p class="paragraf"><span class="metin-1" xml:lang="tr-TR">Tifty umursamazca omuz silkti. “Bir sürü sebebi vardı. Genel olarak asker hayatının bana uymadığı söylenebilir. Burada olman, sana da pek uymadığını düşünmeme yol açıyor. Tahminimce firar ettin teğmen. Kaç gün oldu?”</span></p>

      <p class="paragraf"><span class="metin-1" xml:lang="tr-TR">Peter foyası meydana çıkmış gibi hissetti kendini. “Sadece iki gün.”</span></p>

      <p class="paragraf"><span class="metin-1" xml:lang="tr-TR">“Firar firardır. Bu konuda her şeyi bilirim inan. Ama sorduğun soruya cevap vereyim: Tarladaki kadın yüzünden Seferberlik Ordusu’ndan ayrıldım. Daha doğrusu, Genelkurmay’a o kadını anlatmama rağmen bir şey yapmadıkları için.”</span></p>

      <p class="paragraf"><span class="metin-1" xml:lang="tr-TR">Peter afallamıştı. “O kadının nereden geldiğini</span> <span class="metin-italik" xml:lang="tr-TR">biliyor</span> <span class="metin-1" xml:lang="tr-TR">musun?”</span></p>

      <p class="paragraf"><span class="metin-1" xml:lang="tr-TR">“Tabii ki biliyorum. Genelkurmay da biliyor. Gunnar seni neden buraya gönderdi sanıyorsun? Ben on beş yıl önce, Iowa’da bir yerden gelen bir telsiz sinyalinin kaynağını bulmak için kuzeye gönderilen üç kişilik ekipteydim. Sinyal çok zayıftı, hafif cızırtılar geliyordu sadece, ama RDF’yle takip edilebilecek kadar güçlüydü. Bunu yapmamızı neden istediklerini bilmiyordum, Seferberlik Ordusu bütün parazitlerin kaynağını araştırmazdı ne de olsa; ama her şey çok gizliydi ve emir çok yukarıdan gelmişti. Bize sadece sinyalin kaynağını bulup geri gelmemiz söylendi; başka hiçbir şey yapmayacaktık. Kerrville’den iki üç kat büyük bir şehir bulduk. Ama surları, projektörleri yoktu. Normalde bu şehrin var olmaması gerekirdi. Ve ne gördük, biliyor musun? Tarlada, saldırıdan hemen önce gördüğüme benzer kamyonlar. Şu senin üç gün önce gördüğün kamyon gibi.”</span></p>

      <p class="paragraf"><span class="metin-1" xml:lang="tr-TR">“Genelkurmay ne dedi peki?”</span></p>

      <p class="paragraf"><span class="metin-1" xml:lang="tr-TR">“Bunu kimseye söylemememizi emrettiler.”</span></p>

      <p class="paragraf"><span class="metin-1" xml:lang="tr-TR">“Neden?” Gerçi bunu Peter’a da söylemişlerdi elbette.</span></p>

      <p class="paragraf"><span class="metin-1" xml:lang="tr-TR">“Kim bilir? Ama tahminimce bu emri askeri değil Sivil Otorite verdi. Korkmuşlardı. O insanlar her kimseler, ellerinde başa çıkamayacağımız bir silah vardı.”</span></p>

      <p class="paragraf"><span class="metin-1" xml:lang="tr-TR">“Viraller.”</span></p>

      <p class="paragraf"><span class="metin-1" xml:lang="tr-TR">Adam başıyla onayladı sakince. “Kulaklarını tıka ve bir daha asla gelmemeleri için dua et. Haksız değildiler belki, ama ben öyle yapamazdım. O gün istifamı verdim.”</span></p>

      <p class="paragraf"><span class="metin-1" xml:lang="tr-TR">“Oraya tekrar gittin mi peki?”</span></p>

      <p class="paragraf"><span class="metin-1" xml:lang="tr-TR">“Iowa’ya mı? Neden gideyim ki?”</span></p>

      <p class="paragraf"><span class="metin-1" xml:lang="tr-TR">Peter giderek kaygılanıyordu. “Vorhees’in kızı orada olabilir. Sara da. O kamyonları gördün.”</span></p>

      <p class="paragraf"><span class="metin-1" xml:lang="tr-TR">“Pardon. Sara. Tanıdığım biri mi?”</span></p>

      <p class="paragraf"><span class="metin-1" xml:lang="tr-TR">“Hollis’in karısı. Daha doğrusu karısı olacaktı. Roswell’de ortadan kayboldu.”</span></p>

      <p class="paragraf"><span class="metin-1" xml:lang="tr-TR">Adamın yüzünde esef belirdi. “Tabii ya. Pardon. Bunu biliyordum, ama Hollis bana onun ismini söylemedi sanırım. Yine de, bu bir şeyi değiştirmez teğmen.”</span></p>

      <p class="paragraf"><span class="metin-1" xml:lang="tr-TR">“Ama hâlâ yaşıyor olabilirler.”</span></p>

      <p class="paragraf"><span class="metin-1" xml:lang="tr-TR">“Sanmam. Aradan epey zaman geçti. Zaten elimden bir şey gelmezdi. Şimdi de gelmez. O iş için ordu gerek. Sivil Otorite ordunun devreye girmesini engelledi. Hem doğruya doğru; o insanlar, her kimseler, bir daha gelmediler. En azından şimdiye kadar, söylediklerin doğruysa eğer.”</span></p>

      <p class="paragraf"><span class="metin-italik" xml:lang="tr-TR">Eksik bir şey var,</span> <span class="metin-1" xml:lang="tr-TR">diye düşündü Peter; farkındalığının kenarında gizlenen bir ayrıntı vardı. “Yanındakiler kimdi?”</span></p>

      <p class="paragraf"><span class="metin-1" xml:lang="tr-TR">“Keşif ekibindekiler mi? Komutanımız Nate Crukshank’ti. Üçüncü adam da Lucius Greer adında genç bir teğmendi.”</span></p>

      <p class="paragraf"><span class="metin-1" xml:lang="tr-TR">Peter bunu duyunca elektrik çarpmış gibi oldu.</span></p>

      <p class="paragraf"><span class="metin-1" xml:lang="tr-TR">“Beni oraya götür. Yerini göster.”</span></p>

      <p class="paragraf"><span class="metin-1" xml:lang="tr-TR">“Oraya gidince ne yapacağız ki?”</span></p>

      <p class="paragraf"><span class="metin-1" xml:lang="tr-TR">“Bizimkileri bulacağız. Bir şekilde kurtaracağız.”</span></p>

      <p class="paragraf"><span class="metin-1" xml:lang="tr-TR">“Sen beni dinliyor musun teğmen? O insanlar sağ kalmış sıradan insanlar değiller. Virallerle işbirliği içindeler. Daha da ötesi, o kadın viralleri kontrol edebiliyor. Bunu ikimiz de gördük.”</span></p>

      <p class="paragraf"><span class="metin-1" xml:lang="tr-TR">“Umurumda değil.”</span></p>

      <p class="paragraf"><span class="metin-1" xml:lang="tr-TR">“Olmalı ama. Kendini öldürtmekten başka bir şeye yaramaz. Veya dönüştürülürsün. Bu çok daha kötü olur tahminimce.”</span></p>

      <p class="paragraf"><span class="metin-1" xml:lang="tr-TR">“Oranın yerini söyle öyleyse. Ben tek başıma giderim.”</span></p>

      <p class="paragraf"><span class="metin-1" xml:lang="tr-TR">Tifty masasından kalkıp köşedeki sehpaya gitti tekrar ve kendine bir bardak su daha koydu. Suyu yavaş yavaş, yudum yudum içti. Sessizlik uzadıkça, Peter iyiden iyiye adamın düşüncelere daldığı izlenimine kapıldı. Görüşmenin bitip bitmediğini merak etti.</span></p>

      <p class="paragraf"><span class="metin-1" xml:lang="tr-TR">“Söylesene Bay Jaxon. Çocuğun var mı?”</span></p>

      <p class="paragraf"><span class="metin-1" xml:lang="tr-TR">“Bunun konumuzla ne alakası var?”</span></p>

      <p class="paragraf"><span class="metin-1" xml:lang="tr-TR">“Söyle sen.”</span></p>

      <p class="paragraf"><span class="metin-1" xml:lang="tr-TR">Peter başını iki yana salladı. “Yok.”</span></p>

      <p class="paragraf"><span class="metin-1" xml:lang="tr-TR">“Hiç akraban yok mu?”</span></p>

      <p class="paragraf"><span class="metin-1" xml:lang="tr-TR">“Yeğenim var.”</span></p>

      <p class="paragraf"><span class="metin-1" xml:lang="tr-TR">“Şimdi nerede peki?”</span></p>

      <p class="paragraf"><span class="metin-1" xml:lang="tr-TR">Peter bu sorulardan rahatsız oldu. Ama Tifty’nin sesi öyle samimiydi ki, yanıtlar Peter’ın ağzından kendiliğinden dökülüyordu sanki. “Rahibelerin yanında. Annesiyle babası Roswell’de öldürüldü.”</span></p>

      <p class="paragraf"><span class="metin-1" xml:lang="tr-TR">“Yakın mısınız? Seni önemsiyor mu?”</span></p>

      <p class="paragraf"><span class="metin-1" xml:lang="tr-TR">“Nereye varmaya çalışıyorsun?”</span></p>

      <p class="paragraf"><span class="metin-1" xml:lang="tr-TR">Tifty bu soruya aldırmadı. Boş bardağını sehpaya bırakıp masasına döndü.</span></p>

      <p class="paragraf"><span class="metin-1" xml:lang="tr-TR">“Sana hayrandır tahminimce. Büyük Peter Jaxon’a. Bu kadar mütevazı olma... Kim olduğunu çok iyi biliyorum, hem de resmi kayıtlarda yazanlardan fazlasını. Senin şu kızı, Amy’yi ve On İki meselesini. Hollis’i de suçlama ayrıca. Ondan öğrenmedim.”</span></p>

      <p class="paragraf"><span class="metin-1" xml:lang="tr-TR">“Kimden öğrendin peki?”</span></p>

      <p class="paragraf"><span class="metin-1" xml:lang="tr-TR">Tifty sırıttı. “Başka zaman söylerim belki. Şimdi konumuz yeğenin. Adı neydi demiştin?”</span></p>

      <p class="paragraf"><span class="metin-1" xml:lang="tr-TR">“Dememiştim. Adı Caleb.”</span></p>

      <p class="paragraf"><span class="metin-1" xml:lang="tr-TR">“Caleb’a babalık yapıyor musun diye soruyorum. Bölgelerde gezip tozarken, dünyayı büyük viral tehdidinden kurtarmaya çalışırken bir yandan da ona babalık yapıyor musun sence?”</span></p>

      <p class="paragraf"><span class="metin-1" xml:lang="tr-TR">Peter tamamen yönlendirildiği hissine kapıldı birden. Oğlanla satranç oynamasını hatırladı: Kendini oyunun akışına kaptırmışken, birden kapana kısıldığını görmesini ve oyunun bitmesini.</span></p>

      <p class="paragraf"><span class="metin-1" xml:lang="tr-TR">“Basit bir soru sordum teğmen.”</span></p>

      <p class="paragraf"><span class="metin-1" xml:lang="tr-TR">“Bilmiyorum.”</span></p>

      <p class="paragraf"><span class="metin-1" xml:lang="tr-TR">Tifty onu bir an daha süzdükten sonra, konunun kapandığını belirtircesine “Dürüstlüğün için teşekkürler” dedi. “Sana tavsiyem, bütün bunları boş verip evine gitmen ve o çocuğu yetiştirmendir. Sırf seni değil, o çocuğu da düşünerek bir istisna yapmaya, seni ve arkadaşlarını serbest bırakmaya hazırım; ama şu uyarıda bulunayım ki, yerimizi başkalarına söylemeniz, nasıl desem, sizin için iyi olmaz.”</span></p>

      <p class="paragraf"><span class="metin-1" xml:lang="tr-TR">Mat. “Hepsi bu mu? Hiçbir şey yapmayacak mısın?”</span></p>

      <p class="paragraf"><span class="metin-1" xml:lang="tr-TR">“Sana şimdiye kadar yapılan en büyük iyilik olarak gör bunu. Evine git Bay Jaxon. Hayatını yaşa. İleride bana teşekkür edersin.”</span></p>

      <p class="paragraf"><span class="metin-1" xml:lang="tr-TR">Peter adamın fikrini değiştirebilecek sözler bulmaya çalıştı telaşla. Masadaki resmi gösterdi. “O kızlar. Onları sevdiğini söylemiştin.”</span></p>

      <p class="paragraf"><span class="metin-1" xml:lang="tr-TR">“Severdim. Seviyorum. İşte bu yüzden sana yardım etmeyeceğim ya. İstersen duygusal adamın tekisin de, ama ölürsen vicdan azabı çekerim.”</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">Vicdan</span><span class="metin-1" xml:lang="tr-TR">?”</span></p>

      <p class="paragraf"><span class="metin-1" xml:lang="tr-TR">“Vicdanım var, evet.”</span></p>

      <p class="paragraf"><span class="metin-1" xml:lang="tr-TR">“Beni şaşırtıyorsun, biliyor musun?” dedi Peter.</span></p>

      <p class="paragraf"><span class="metin-1" xml:lang="tr-TR">“Öyle mi? Nasıl şaşırtıyorum?”</span></p>

      <p class="paragraf"><span class="metin-1" xml:lang="tr-TR">“Tifty Lamont’un korkak olduğu hiç aklıma gelmemişti.”</span></p>

      <p class="paragraf"><span class="metin-1" xml:lang="tr-TR">Peter adamı sinirlendirmeyi umduysa bile, bu yönde bir belirti görmedi. Tifty koltuğunda öne arkaya sallanmaya başladı, parmak uçlarını birleştirdi ve gözlüğünün üstünden Peter’a sakince baktı. “Beni kızdırırsan ağzımdan laf alabileceğini düşünüyordun, değil mi?”</span></p>

      <p class="paragraf"><span class="metin-1" xml:lang="tr-TR">“Aşağı yukarı, evet.”</span></p>

      <p class="paragraf"><span class="metin-1" xml:lang="tr-TR">“Başkalarının ne düşündüğünü umursayan biri olduğumu sanmışsın demek ki. İyi denemeydi teğmen.”</span></p>

      <p class="paragraf"><span class="metin-1" xml:lang="tr-TR">“Çocuklardan birinin bulunamadığını söylemiştin. O hâlâ yaşıyor olabilirken, sen nasıl burada böyle oturabiliyorsun anlamıyorum.”</span></p>

      <p class="paragraf"><span class="metin-1" xml:lang="tr-TR">Tifty hoşgörüyle iç geçirdi. “Belki duymamışsındır ama, burası ihtimallere göre yaşanacak bir dünya değil Bay Jaxon. İhtimalleri fazla düşünmen, geceleri uykunun kaçmasından başka işe yaramaz, ki buralarda doğru dürüst uyumak zaten zor. Yanlış anlama, iyimserliğini takdir ediyorum. Eh, takdir demeyelim... abartı olabilir bu. Ama seni anlıyorum. Bir zamanlar ben de çok farklı değildim. Ama o günler geride kaldı. Elimde bu resim var. Ona her gün bakıyorum. Şimdilik bununla yetinmem gerek.”</span></p>

      <p class="paragraf"><span class="metin-1" xml:lang="tr-TR">Peter resmi tekrar eline aldı. Kadının ışıl ışıl gülümseyişi, görünmez bir esintiyle dalgalanan saçı; bütün çocuklar gibi umutlu olan, hayatlarını yaşamayı bekleyen, gözlerini faltaşı gibi açmış küçük kızlar. Peter bu resmin Tifty’nin hayatının merkezinde olduğundan emindi. Resme bakarken karmaşık bir borcun, ilişkilerin, verilmiş sözlerin varlığını hissetti. Bu resim sadece yadigâr değildi; adamın kendini cezalandırmasının bir yoluydu. Tifty tarlada onlarla birlikte ölmediğine hayıflanıyordu. Peter’ın Tifty Lamont’a üzülmesi ne tuhaftı.</span></p>

      <p class="paragraf"><span class="metin-1" xml:lang="tr-TR">Peter resmi Tifty’nin masasına koydu tekrar. “Kaçakçılığın yaptığın işlerden sadece biri olduğunu söylemiştin. Başka ne iş yaptığını söylemedin.”</span></p>

      <p class="paragraf"><span class="metin-1" xml:lang="tr-TR">“Söylemedim değil mi?” Tifty gözlüğünü çıkarıp ayağa kalktı. “Haklısın. Gel benimle.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Tifty bir başka tuş takımının tuşlarına basınca ağır kapı açıldı ve içinde duvarlara yaslı büyük metal kafesler bulunan geniş bir oda göründü. Odada kesif hayvan, kan, çiğ et ve alkol kokuları vardı. Işık soğuktu, morumsuydu... Tifty’nin tabiriyle bu “viral mavisinin” dalga boyu dört yüz nanometreydi, görünür spektrumun en ucundaydı.</span> <span class="metin-italik" xml:lang="tr-TR">Tam onları sakin tutmaya yetecek kadar,</span> <span class="metin-1" xml:lang="tr-TR">dedi Peter’a. Tesisi inşa eden kişiler, viralleri epey çözmüşlerdi.</span></p>

      <p class="paragraf"><span class="metin-1" xml:lang="tr-TR">Michael’la Lore onlara katılmıştı. Kafesli odadan geçip kısa bir merdiveni çıktılar. Onları neyin beklediği belliydi; nasıl sergileneceği belirsizdi sadece.</span></p>

      <p class="paragraf"><span class="metin-1" xml:lang="tr-TR">“Bu da” dedi Tifty, bir paneli açıp biri yeşil, diğeri kırmızı olan iki düğmeyi ortaya çıkararak, “gözlem odası.”</span></p>

      <p class="paragraf"><span class="metin-1" xml:lang="tr-TR">Uzun bir balkondaydılar; önlerindeki metal rafın üstünde dar köprüler uzanıyordu. Tifty yeşil düğmeye bastı. Harekete geçen dişlilerle zincirlerin sesi duyuldu ve metal raf karşı duvarın içine girmeye başlayarak, altındaki kırılmaz camdan yüzeyi sergiledi.</span></p>

      <p class="paragraf"><span class="metin-1" xml:lang="tr-TR">“Haydi” diye teşvik etti Tifty. “Kendiniz görün.”</span></p>

      <p class="paragraf"><span class="metin-1" xml:lang="tr-TR">Peter’la diğerleri metal köprüye çıktılar. Virallerden biri aşağıdan sıçradı hemen; cama boğuk bir sesle çarpıp yere düştü ve hücresinin köşesine yuvarlanarak geri gitti.</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">Has</span><span class="metin-1" xml:lang="tr-TR">...siktir” diye inledi Lore.</span></p>

      <p class="paragraf"><span class="metin-1" xml:lang="tr-TR">Tifty yanlarına geldi. “Bu tesisin kurulmasının tek bir amacı vardı: Viralleri incelemek. Daha doğrusu, onları öldürmenin yolunu bulmak.”</span></p>

      <p class="paragraf"><span class="metin-1" xml:lang="tr-TR">Üçü aşağıdaki hücrelere bakıyorlardı. Peter toplam on yedi yaratık saydı; yirminci hücre boştu. Virallerin çoğu uyuşuk gibiydiler, onların varlığına pek tepki göstermiyorlardı; ama onlara doğru sıçrayan viral farklıydı... Yetişkin bir dişi draktı. Köprülerde yürümelerini aç gözlerle seyretti; vücudu gergindi, pençeleri açılıp kapanıyordu.</span></p>

      <p class="paragraf"><span class="metin-1" xml:lang="tr-TR">“Onları nasıl yakalıyorsunuz?” diye sordu Michael.</span></p>

      <p class="paragraf"><span class="metin-1" xml:lang="tr-TR">“Tuzağa düşürüyoruz.”</span></p>

      <p class="paragraf"><span class="metin-1" xml:lang="tr-TR">“Neyle, fırıldaklarla mı?”</span></p>

      <p class="paragraf"><span class="metin-1" xml:lang="tr-TR">“Fırıldakları amatörler kullanır. Fırıldağın dönmesi viralleri hipnotize eder, ama onları sağ ele geçiremezsin. Sağ yakalamak için, bu tesisi kuran kişilerin kullandığı tuzakları kullanıyoruz. Bunlar inanılmayacak kadar sağlam bir tungsten alaşımından yapılmış tuzaklar.”</span></p>

      <p class="paragraf"><span class="metin-1" xml:lang="tr-TR">Peter gözlerini draktan zor aldı. “Ne öğrendiniz peki?”</span></p>

      <p class="paragraf"><span class="metin-1" xml:lang="tr-TR">“İstediğim kadar çok şey öğrenemedik. Göğüs, damak. Kafatasının dibinde de üçüncü bir zayıf nokta var, ama çok küçük. Uzuvlarını kesince kan kaybından ölüyorlar, ama derilerini kesmek kolay değil. Sıcaktan ve soğuktan pek etkilenmez gibiler. Çeşitli zehirler vermeyi denedik, ama fazla zekiler. Koku alma duyuları inanılmayacak kadar güçlü; ne kadar aç olurlarsa olsunlar, zehirli şeyleri yemiyorlar. Bildiğimiz bir şey var: Boğulabiliyorlar. Vücutlarının ağırlığı yüzünden dibe çöküyorlar ve nefeslerini çok uzun süre tutamıyorlar. Rekorları yetmiş altı saniye.”</span></p>

      <p class="paragraf"><span class="metin-1" xml:lang="tr-TR">“Peki ya onları aç bıraksanız?” diye sordu Michael.</span></p>

      <p class="paragraf"><span class="metin-1" xml:lang="tr-TR">“Bunu denedik. Hareketleri yavaşlıyor ve bir çeşit uyku haline geçiyorlar.”</span></p>

      <p class="paragraf"><span class="metin-1" xml:lang="tr-TR">“Ve?”</span></p>

      <p class="paragraf"><span class="metin-1" xml:lang="tr-TR">“Görebildiğimiz kadarıyla, hep o halde kalabiliyorlar. Denemekten vazgeçtik sonunda.”</span></p>

      <p class="paragraf"><span class="metin-1" xml:lang="tr-TR">Peter ne gördüğünü anladı birden. Kaçakçılık göz boyamak içindi. Adam asıl işini burada, bu odada yapıyordu.</span></p>

      <p class="paragraf"><span class="metin-1" xml:lang="tr-TR">“Tifty, yalan söylüyordun.”</span></p>

      <p class="paragraf"><span class="metin-1" xml:lang="tr-TR">Herkes döndü. Tifty kollarını göğsünde kavuşturup Peter’e ters ters baktı.</span></p>

      <p class="paragraf"><span class="metin-1" xml:lang="tr-TR">“Söylemek istediğin bir şey mi var teğmen?”</span></p>

      <p class="paragraf"><span class="metin-1" xml:lang="tr-TR">“Iowa’ya gitmeyi hep istedin. Bunun bir yolunu bulamıyordun sadece.”</span></p>

      <p class="paragraf"><span class="metin-1" xml:lang="tr-TR">Tifty’nin yüz ifadesi değişmedi. Yüzü çok daha yaşlı ve yıpranmış göründü birden. “Bu ilginç bir teori.”</span></p>

      <p class="paragraf"><span class="metin-1" xml:lang="tr-TR">“Öyle mi?”</span></p>

      <p class="paragraf"><span class="metin-1" xml:lang="tr-TR">İki adam beş saniye boyunca bakıştı. Başka kimse konuşmadı. Tam sessizlik fazla uzamışken, Michael gergin havayı dağıttı.</span></p>

      <p class="paragraf"><span class="metin-1" xml:lang="tr-TR">“Senden hoşlandı bence Peter.”</span></p>

      <p class="paragraf"><span class="metin-1" xml:lang="tr-TR">Beş metre aşağıdaki iri drak yukarıya, Peter’a bakıyordu; kalın boynunun üstündeki başını miskince döndürüyordu. Çenesini esnercesine açmış, dudaklarını geriye çekmişti; parlak dişlerini sergiliyordu.</span> <span class="metin-italik" xml:lang="tr-TR">Bunlar senin için.</span></p>

      <p class="paragraf"><span class="metin-1" xml:lang="tr-TR">Tifty öne çıktı. “Bu son yakaladığımız” dedi. “Bununla hepimiz gurur duyuyoruz... haftalardır izini sürüyorduk. Yetişkin draklara pek rastlamıyoruz artık. Ona Sheila diyoruz.”</span></p>

      <p class="paragraf"><span class="metin-1" xml:lang="tr-TR">“Ona ne yapacaksınız?” diye sordu Michael.</span></p>

      <p class="paragraf"><span class="metin-1" xml:lang="tr-TR">“Karar vermedik. Az çok her zaman yaptığımız şeyleri yaparız herhalde. Biraz ondan, biraz bundan. Kafese konulmayacak kadar saldırgan ama.”</span></p>

      <p class="paragraf"><span class="metin-1" xml:lang="tr-TR">Peter, Hollis’e verilen cezayı anımsadı. “Kafes ne?”</span></p>

      <p class="paragraf"><span class="metin-1" xml:lang="tr-TR">Tifty gülümsedi. “Ah” dedi.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Gece yarısı. Üç adam son saatleri küçük, kullanılmayan bir odada hapis geçirmişlerdi; Tifty’nin adamlarından biri dışarıda nöbet tutuyordu. Peter sonunda uyumayı başarabilmişken, bir vızıltıyla kapı açıldı.</span></p>

      <p class="paragraf"><span class="metin-1" xml:lang="tr-TR">“Benimle gelin” dedi Tifty.</span></p>

      <p class="paragraf"><span class="metin-1" xml:lang="tr-TR">“Nereye gidiyoruz?” diye sordu Lore.</span></p>

      <p class="paragraf"><span class="metin-1" xml:lang="tr-TR">“Dışarı çıkıyoruz tabii ki.”</span></p>

      <p class="paragraf"><span class="metin-italik" xml:lang="tr-TR">Neden “tabii ki”?</span> <span class="metin-1" xml:lang="tr-TR">diye düşündü Peter. Ama Tifty’nin tarzı böyle gibiydi. Adam dramı seviyordu. “Hollis nerede?” diye sordu Peter.</span></p>

      <p class="paragraf"><span class="metin-1" xml:lang="tr-TR">“Merak etme, aramıza katılacak.”</span></p>

      <p class="paragraf"><span class="metin-1" xml:lang="tr-TR">Bulutlu, yıldızsız bir geceydi. Basamakların önüne park edilmiş bir kamyonet onları bekliyordu. Onlar kasaya tırmanırken, Tifty sürücünün yanına oturdu. Başlarında nöbetçi yoktu, ama karanlıkta silahsız nereye gideceklerdi ki?</span></p>

      <p class="paragraf"><span class="metin-1" xml:lang="tr-TR">Birkaç dakika sonra kamyonet, uçak hangarını andıran dev bir dikdörtgen binanın önünde durdu. Büyük bir açık kasa kamyon da dahil başka araçlar vardı burada. Etrafta gezinen, meşale taşıyan, tabancalı ve tüfekli adamlardan bazıları mısır püskülü sigarası içiyordu. Binanın içinden insan sesleri geliyordu.</span></p>

      <p class="paragraf"><span class="metin-1" xml:lang="tr-TR">“Şimdi bizim aslında ne yaptığımızı göreceksiniz” dedi Tifty.</span></p>

      <p class="paragraf"><span class="metin-1" xml:lang="tr-TR">Binanın içi çok genişti ve meşalelerle aydınlanıyordu. Çatı kirişlerine çok büyük, yıpranmış bir Amerikan bayrağı asılmıştı. Aşağı yukarı on beş metre çapında, kubbeli bir yapı olan kafes mekânın ortasındaydı; kancalı bir zincir, kafesin tepesinden yere kadar sarkıyordu. Kafesi çevreleyen tribünler ana baba günüydü; insanlar hep bir ağızdan yüksek sesle konuşuyor, sıraların arasından inip çıkan birine ellerindeki paraları telaşla sallıyorlardı. Tifty içeri girince kalabalık tezahürat yapmaya ve tepinmeye başladı. Tifty hiç istifini bozmadan üçünü en alt tribünün boş bir kısmına, kafesin çapraz parmaklıklarının sadece bir metre ötesine götürdü.</span></p>

      <p class="paragraf"><span class="metin-1" xml:lang="tr-TR">“Bahisler beş dakika sonra kapanıyor!” diye seslendi biri. “Beş dakika!”</span></p>

      <p class="paragraf"><span class="metin-1" xml:lang="tr-TR">Yanlarına Hollis oturdu. “Bu tahmin ettiğim şey mi?” dedi Peter.</span></p>

      <p class="paragraf"><span class="metin-1" xml:lang="tr-TR">Hollis başını hafifçe sallayarak onayladı. “Kesinlikle.”</span></p>

      <p class="paragraf"><span class="metin-1" xml:lang="tr-TR">“Sonuç üzerine bahse mi giriyorlar ciddi ciddi?”</span></p>

      <p class="paragraf"><span class="metin-1" xml:lang="tr-TR">“Bazıları. Uyuşuklar çıkacaksa, kaç dakika süreceği üstüne bahse giriliyor genellikle.”</span></p>

      <p class="paragraf"><span class="metin-1" xml:lang="tr-TR">“Sen de bahse girdin mi?”</span></p>

      <p class="paragraf"><span class="metin-1" xml:lang="tr-TR">Hollis ona tuhaf tuhaf baktı. “Neden girmeyeyim ki?”</span></p>

      <p class="paragraf"><span class="metin-1" xml:lang="tr-TR">Daha yüksek bir tezahürat kopunca konuşmaları yarıda kesildi. Peter başını kaldırıp bakınca, forkliftle içeri getirilen bir metal sandık gördü. Diğer taraftan mekâna giren biri erkeksi bir tavırla, kasıla kasıla yürüdü: Dunk. Üstünde kalın koruyucu yelekler, elinde de mızrak vardı; başının tepesindeki tarayıcı maskesi, dövmeli yüzünü örtmüyordu. Sağ yumruğunu havaya kaldırıp sallayınca, tribünlerdeki insanlar çılgınca tepindiler. Forklift operatörü sandığı kafesin ortasına bırakıp geri geri gitti; ikinci bir adam, zincirin kancasını sandığın üstündeki halkaya geçirdi. Adam uzaklaşırken Dunk kafese girdi. Kapı arkasından kapanıp kilitlendi.</span></p>

      <p class="paragraf"><span class="metin-1" xml:lang="tr-TR">Sessizlik çöktü. Peter’ın yanında oturan Tifty elinde megafonla ayağa kalktı. Genzini temizleyip kalabalığa seslendi. “Milli marşımızı okuyacağız; herkes ayağa kalksın lütfen.”</span></p>

      <p class="paragraf"><span class="metin-1" xml:lang="tr-TR">Herkes ayağa kalkıp sağ elini kalbine koydu ve marş okumaya başladı:</span></p>

      <p class="paragraf"></p>

      <p class="alinti-1 para-style-override-23" xml:lang="en-US"><span class="alinti-1" style="font-size:1.11em;" xml:lang="tr-TR">Ah söylesene, görebiliyor musun şafağın ilk ışığında,</span></p>

      <p class="alinti-1" xml:lang="en-US"><span class="alinti-1" style="font-size:1.11em;" xml:lang="tr-TR">Alacakaranlığın son ışığında gururla selamladığımız şeyi?</span></p>

      <p class="alinti-1" xml:lang="en-US"><span class="alinti-1" style="font-size:1.11em;" xml:lang="tr-TR">Geniş şeritleriyle parlak yıldızlarının tehlikeli savaş boyunca</span></p>

      <p class="alinti-1" xml:lang="en-US"><span class="alinti-1" style="font-size:1.11em;" xml:lang="tr-TR">Yiğitçe dalgalanmasını surlardan seyretmiştik hani?</span></p>

      <p class="paragraf"></p>

      <p class="paragraf para-style-override-23"><span class="metin-1" xml:lang="tr-TR">Kendisi de ayağa kalkan Peter sözleri hatırlamakta zorlandı. Çok eskilerden bir şarkıydı bu... Önceki Zaman’dandı. Sığınak’taki öğretmenleri bu şarkıyı öğretmişti. Ama şarkının melodisi karmaşıktı, sözleri de Peter’a asla anlamlı gelmemişti. Kendisi gibi şaşırmış, kaşlarını kaldıran Michael’a göz attı.</span></p>

      <p class="paragraf"><span class="metin-1" xml:lang="tr-TR">Son tiz nota biter bitmez yine tezahürat yükseldi. O işitsel kaosun arasında bir nakarat belirdi ve ona hep birlikte yere vurulan ayakların gökgürültüsünü andıran sesi eşlik etti:</span> <span class="metin-italik" xml:lang="tr-TR">Dunk, Dunk, Dunk, Dunk...</span> <span class="metin-1" xml:lang="tr-TR">Tifty buna bir süre göz yumduktan sonra elini kaldırıp herkesi susturdu. Tekrar kafese doğru döndü.</span></p>

      <p class="paragraf"><span class="metin-1" xml:lang="tr-TR">“Dunk Withers, hazır mısın?”</span></p>

      <p class="paragraf"><span class="metin-1" xml:lang="tr-TR">“Hazırım!”</span></p>

      <p class="paragraf"><span class="metin-1" xml:lang="tr-TR">“Öyleyse... kronometre başlasın!”</span></p>

      <p class="paragraf"><span class="metin-1" xml:lang="tr-TR">Kıyamet koptu. Dunk maskesini indirdi, boru sesi duyuldu, zincir yukarı çekildi. Bir an hiçbir şey olmadı; sonra sandığın içinden fırlayan uyuşuk kafesin içinde hızla, böceksi hareketlerle, duvara ulaşmaya çalışan bir karafatma gibi koştu. Dışarı çıkmanın yolunu arıyor veya uygun bir saldırı noktası bulmaya çalışıyor olabilirdi. Peter emin olamadı. Kalabalık kararını vermişti. Tezahüratın yerini yuhalamalar, ıslıklar aldı hemen. Kafesin tepesine tırmanan uyuşuk, çubuklardan birini ayaklarıyla tutup vücudunu kollarıyla birlikte aşağı sarkıttı. Onun altında duran Dunk gürültü yüzünden anlaşılmayan, alaycı hakaretler haykırdı ve mızrağını sallayarak, yaratığa aşağı atlaması için meydan okudu. Kalabalıktakiler birden değiştirdikleri ritimle el çırparak, hep bir ağızdan</span> <span class="metin-italik" xml:lang="tr-TR">Et!</span> <span class="metin-1" xml:lang="tr-TR">diye bağırdılar.</span> <span class="metin-italik" xml:lang="tr-TR">Et! Et! Et!</span></p>

      <p class="paragraf"><span class="metin-1" xml:lang="tr-TR">Uyuşuğun şaşkın, hatta neredeyse sersemlemiş bir hali vardı. Donuk gözlerle etrafa bakınıyordu; bu curcuna yüzünden içgüdüleri kısa devre yapmıştı sanki. Yüz hatları belirgin değildi; güçlü bir asit dökülerek insani özelliklerinden arındırılmış gibi görünüyordu. Beş saniye daha yukarıda asılı kaldı; sonra on.</span></p>

      <p class="paragraf"><span class="metin-italik" xml:lang="tr-TR">Et! Et! Et! Et!</span></p>

      <p class="paragraf"><span class="metin-1" xml:lang="tr-TR">“Yeter!” Tifty ayağa kalkıp megafonu ağzına götürdü. “Etleri içeri atın!”</span></p>

      <p class="paragraf"><span class="metin-1" xml:lang="tr-TR">Parmaklıkların arasından kafesin içine fırlatılan iri, kanlı et parçaları şap diye yere düşüp leke bıraktı. Bu kadarı yetti. Çelik çubuğu bırakan yaratık, en yakındaki et parçasına doğru atladı. Bir inek bacağının üst kısmı: Uyuşuk onu yerden kaptı ve dişlerini yağlı ete gömdü; etteki sıvıları içmekten çok, nefes alırcasına içine çekiyordu. İki saniye sonra et parçası kupkuruydu artık; yaratık onu fırlatıp attı.</span></p>

      <p class="paragraf"><span class="metin-1" xml:lang="tr-TR">Dunk’a doğru döndü. Adam cazipti. Uyuşuk çömelip, kavrayıcı arka ayaklarıyla iyice açılmış dev ellerinin üstünde dengede durdu. Başını kaldırıp Dunk’ı incelemesi, saldırıya geçmek üzere olduğunun göstergesiydi.</span></p>

      <p class="paragraf"><span class="metin-1" xml:lang="tr-TR">Saldırdı.</span></p>

      <p class="paragraf"><span class="metin-1" xml:lang="tr-TR">Viral kollarını açarak Dunk’ın üstüne sıçrar, pençelerini onun boğazına doğru savururken, Dunk eğilip yuvarlandı ve kalkarken mızrakla hamle yaptı. Kalabalık çılgına döndü. Peter da bu mücadelenin verdiği heyecanı damarlarında hissetti. Geri çekilerek mızraktan kurtulan uyuşuk, kafese hızla tırmandı tekrar. Bu sefer şaşkınlık yüzünden geri çekilmemişti; niyeti belliydi. Viraller yukarıdan saldırırlardı. Uyuşuk altı metre tırmandıktan sonra aşağı atladı ve dizlerini göğsüne çekip havada tirbuşon gibi dönerek Dunk’ın üç metre ötesine, ayaklarının üstüne düştü. Az önceki mücadelenin tersi yaşandı: Dunk saldırıya geçti; uyuşuk eğildi. Mızrak yaratığın başının üstünden geçti. Dunk momentumunun etkisiyle öne doğru düşerken uyuşuk yukarı fırladı ve onun koruyucu yelekli gövdesine başıyla vurdu; Dunk kafesin diğer tarafına savruldu.</span></p>

      <p class="paragraf"><span class="metin-1" xml:lang="tr-TR">Dunk parmaklıklara tutunarak doğruldu; sarsıldığı belliydi. Mızrağı yerde, solunda yatıyordu; maskesi yırtılmıştı. Peter onun silaha uzandığını gördü; ama adam dermansız ve sersemlemiş gibiydi, mızrağı el yordamıyla arıyordu. Göğsü körük gibi inip kalkıyor, burnundan üst dudağına kan sızıyordu. Uyuşuk neden hâlâ ona saldırmamıştı?</span></p>

      <p class="paragraf"><span class="metin-1" xml:lang="tr-TR">Çünkü bu bir tuzaktı. Uyuşuk da bundan şüphelenmiş gibiydi; Peter düşmüş savaşçıyı inceleyen yaratığın kararsızlığını sezebiliyordu. Öldürme güdüsü, her şeyin göründüğü gibi olmadığı yönündeki, yeni doğan bir taktiksel şüpheyle, belki de insanoğluna ait olan akıl yürütme kapasitesinin bir kalıntısıyla çatışma halindeydi. Hangisi galip gelecekti? Kalabalık Dunk’a sesleniyordu hep bir ağızdan, onu kendine getirmeye çalışıyordu. Veya uyuşuğu saldırıya geçirmeye. Hangisinin öleceği fark etmezdi. Dunk sırf o kafese girmekle bile en önemli zaferi, insan olma zaferini kazanmıştı. Virallerin kendisine, yoldaşlarına, dünyaya hükmetmelerine karşı gelmeyi başarmıştı.</span></p>

      <p class="paragraf"><span class="metin-1" xml:lang="tr-TR">Kan kazandı.</span></p>

      <p class="paragraf"><span class="metin-1" xml:lang="tr-TR">Uyuşuk havaya sıçradı. Dunk’ın etrafı yoklayan eli aynı anda mızrağı bulup kavradı. Yaratık üstüne düşerken, Dunk mızrağı dizlerinin arasına aldı ve kırk beş derecelik açıyla kaldırdı; mızrağın sivri ucunu uyuşuğun göğsünün ortasına doğrulturken, diğer ucunu yere dayadı.</span></p>

      <p class="paragraf"><span class="metin-1" xml:lang="tr-TR">Uyuşuk ne olacağını anlamış mıydı? Sadece bir an sonra öleceğinin farkına varmış mıydı? Mutlu muydu? Üzgün müydü? Sonra mızrağın ucu hedefini buldu ve öyle derine saplandı ki, yaratık aynı anda tek bir uzun nefes vererek öldü.</span></p>

      <p class="paragraf"><span class="metin-1" xml:lang="tr-TR">Dunk cesedi yana itti. Peter kalabalıkla birlikte ayağa kalkmıştı. Enerjisi onlarınkine karışmıştı; kolektif akımın içindeydi. Herkesle birlikte haykırdı:</span></p>

      <p class="paragraf"><span class="metin-italik" xml:lang="tr-TR">Dunk, Dunk, Dunk, Dunk!</span></p>

      <p class="paragraf"><span class="metin-italik" xml:lang="tr-TR">Dunk, Dunk, Dunk, Dunk!</span></p>

      <p class="paragraf"><span class="metin-italik" xml:lang="tr-TR">Bu neden farklıydı?</span> <span class="metin-1" xml:lang="tr-TR">diye merak etti Peter; beyninin başka bir bölümüyse umursamayı reddediyor, beklenmedik bir esriklikle salınıyordu. Virallerle surlarda, şehirlerde ve çöllerde, ormanlarda ve tarlalarda savaşmıştı. Viral kaynayan bir mağaranın iki yüz metre derinine inmişti. Yüzlerce kez ölümle burun buruna gelmişti, ama Dunk’ın cesareti daha büyüktü, daha saftı, daha aklayıcıydı. Peter arkadaşlarına göz attı. Michael, Hollis, Lore: görünüşlerinden belliydi. Peter’la aynı hisse kapılmışlardı.</span></p>

      <p class="paragraf"><span class="metin-1" xml:lang="tr-TR">Sadece Tifty farklı görünüyordu. Herkes gibi ayağa kalkmıştı, ama yüzü duygusuzdu. Zihninde ne vardı? Nereye gitmişti? Tarlaya gitmişti. Kafes bile bu yükü hafifletemezdi. Peter’ın eline bir fırsat geçmişti. Tezahüratın dinmesini bekledi. Masalarda bahis paraları sayılıp ödeniyordu.</span></p>

      <p class="paragraf"><span class="metin-1" xml:lang="tr-TR">“Oraya girmeme izin ver.”</span></p>

      <p class="paragraf"><span class="metin-1" xml:lang="tr-TR">Tifty tek kaşını kaldırarak onu inceledi. “Ne istiyorsun teğmen?”</span></p>

      <p class="paragraf"><span class="metin-1" xml:lang="tr-TR">“Bahis. Sağ kalırsam beni Iowa’ya götürürsün. Bu şehrin yerini söylemen yetmez. Benimle gelmelisin.”</span></p>

      <p class="paragraf"><span class="metin-1" xml:lang="tr-TR">“Peter, bu iyi bir fikir değil” diye uyardı Hollis. “Ne hissettiğini biliyorum. Buna kafes humması deriz.”</span></p>

      <p class="paragraf"><span class="metin-1" xml:lang="tr-TR">“Mesele o değil.”</span></p>

      <p class="paragraf"><span class="metin-1" xml:lang="tr-TR">Tifty kollarını kavuşturdu. “Bay Jaxon, ben çok mu salak görünüyorum? Şöhretin ortada. Bir uyuşuğu öldürmekte zorlanacağını sanmam.”</span></p>

      <p class="paragraf"><span class="metin-1" xml:lang="tr-TR">“Uyuşuk değil” dedi Peter. “Sheila.”</span></p>

      <p class="paragraf"><span class="metin-1" xml:lang="tr-TR">Tifty onu inceledi. Arkasındaki Michael’la Lore bir şey demediler. Peter’ın ne yaptığını anlamış veya anlamamış olabilirlerdi. Belki de bu deliliğine öyle şaşırmışlardı ki konuşamıyorlardı. Sonuç değişmezdi.</span></p>

      <p class="paragraf"><span class="metin-1" xml:lang="tr-TR">“Pekâlâ teğmen, sen bilirsin. Ama gömülecek cesedin bile kalmayacak geride.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Tifty ile iki adamı, Peter’ı arenanın arkasındaki küçük bir odaya götürdüler. Michael’la Hollis de Peter’ın yanındaydı; Lore bahis masalarının yanında bekledi. Üstünde koruyucu yeleklerle çeşitli silahlar bulunan uzun bir masadan başka bir şey yoktu odada. Peter giyindi. Koruyucu yeleklerin hareketlerini fazla yavaşlatacağından kaygılanmıştı, ama şaşılacak kadar hafif ve esnektiler. Maske ise ayrı bir meseleydi; faydalı olmaz gibiydi, üstüne üstlük görüş alanını daraltıyordu. Peter maskeyi bir yana koydu.</span></p>

      <p class="paragraf"><span class="metin-1" xml:lang="tr-TR">Sırada silah seçimi vardı. Peter iki tane seçebilirdi. Ateşli silahlar yasaktı, yalnızca delici silahlar serbestti. Çeşitli boy ve ağırlıkta bıçaklar, Tatar yayları, mızraklar, kılıçlar ve baltalar. Tatar yayı cazipti, ama yakın mesafede tekrar ok takılması fazla uzun sürerdi. Peter çelik ucu tırtıklı olan bir buçuk metrelik bir mızrağı seçti.</span></p>

      <p class="paragraf"><span class="metin-1" xml:lang="tr-TR">İkinciye gelince: Peter hedefine uygun bir silah aradı. Odanın köşesinde çinko kaplı bir çöp tenekesi duruyordu. Peter çöp tenekesinin kapağını kaldırıp inceledi.</span></p>

      <p class="paragraf"><span class="metin-1" xml:lang="tr-TR">“Bir bez parçası verin.”</span></p>

      <p class="paragraf"><span class="metin-1" xml:lang="tr-TR">İsteği yerine getirildi. Peter üstüne tükürdüğü bezle, kapağın iç tarafını sildi. Yansıması belirmeye başladı... Net değildi, bulanık bir şekilden ibaretti neredeyse; ama idare etmek gerekecekti.</span></p>

      <p class="paragraf"><span class="metin-1" xml:lang="tr-TR">“Bunu istiyorum.”</span></p>

      <p class="paragraf"><span class="metin-1" xml:lang="tr-TR">Tifty’nin adamları kahkahayı bastılar.</span> <span class="metin-italik" xml:lang="tr-TR">Çöp tenekesinin kapağı! Yetişkin bir draka karşı bu küçük, işe yaramaz kapağı kullanacakmış! İntihar etmek mi istiyor?</span></p>

      <p class="paragraf"><span class="metin-1" xml:lang="tr-TR">“Aptallığına itirazım yok teğmen” dedi Tifty. “Ama bu. Buna izin veremem.”</span></p>

      <p class="paragraf"><span class="metin-1" xml:lang="tr-TR">Michael kaşlarını şaşkınca çatarak Peter’a baktı. “Las Vegas’taki gibi mi?”</span></p>

      <p class="paragraf"><span class="metin-1" xml:lang="tr-TR">Peter başını çok hafifçe sallayarak onayladıktan sonra tekrar Tifty’ye döndü. “Odadaki her şeyi kullanabileceğimi söylemiştin.”</span></p>

      <p class="paragraf"><span class="metin-1" xml:lang="tr-TR">“Evet.”</span></p>

      <p class="paragraf"><span class="metin-1" xml:lang="tr-TR">“Öyleyse hazırım.”</span></p>

      <p class="paragraf"><span class="metin-1" xml:lang="tr-TR">Arenaya götürüldü. Kalabalık gürlemeye ve tepinmeye başladı, ama sesleri Dunk’ın arenaya çıktığı zamankinden farklıydı. Tuttukları taraf değişmişti. Peter onlardan biri değildi; bir drakı alt edebileceğini sanmaya cüret eden bu küstah Seferberlik Ordusu askerinin ölmesini seyretmeyi heyecanla bekliyorlardı. Sandık halkanın ortasına getirilmişti bile. Peter yaklaşırken, sandığın sarsıldığını görür gibi oldu. Tribünlerden birinin “Bütün bahisler kapanıyor!” dediğini işitti.</span></p>

      <p class="paragraf"><span class="metin-1" xml:lang="tr-TR">“Vazgeçmen için çok geç değil” dedi Hollis. “Kaçmaya çalışabiliriz.”</span></p>

      <p class="paragraf"><span class="metin-1" xml:lang="tr-TR">“Bahis oranları ne?”</span></p>

      <p class="paragraf"><span class="metin-1" xml:lang="tr-TR">“Otuz saniye sağ kalırsan bire on verecekler. Bir dakika sağ kalırsan bire yüz.”</span></p>

      <p class="paragraf"><span class="metin-1" xml:lang="tr-TR">“Sen de oynadın mı?”</span></p>

      <p class="paragraf"><span class="metin-1" xml:lang="tr-TR">“Kırk beş saniyede kazanacağına bahse girdim. Kazanırsam köşeyim.”</span></p>

      <p class="paragraf"><span class="metin-1" xml:lang="tr-TR">“Her zamanki anlaşma geçerli, tamam mı?” Peter’ın açıklama yapmasına gerek yoktu:</span> <span class="metin-italik" xml:lang="tr-TR">Isırılırsam ama sağ kalırsam öldür beni. Çabucak.</span></p>

      <p class="paragraf"><span class="metin-1" xml:lang="tr-TR">“Merak etme.”</span></p>

      <p class="paragraf"><span class="metin-1" xml:lang="tr-TR">“Michael? Ona sözünü hatırlatırsın.”</span></p>

      <p class="paragraf"><span class="metin-1" xml:lang="tr-TR">Adamın yüzü allak bullaktı. “Tanrım, Peter. Bunu</span> <span class="metin-italik" xml:lang="tr-TR">tek bir kez</span> <span class="metin-1" xml:lang="tr-TR">yaptın. Belki de onları başka bir şey yavaşlatmıştı. Bunu hiç düşündün mü?”</span></p>

      <p class="paragraf"><span class="metin-1" xml:lang="tr-TR">Peter halkanın ortasındaki sandığa baktı. Sandık motor gibi sarsılıyordu. “Sağ ol... şimdi düşünüyorum.”</span></p>

      <p class="paragraf"><span class="metin-1" xml:lang="tr-TR">El sıkıştılar. Kasvetli bir andı, ama daha önce de benzer anlar yaşamışlardı. Peter kafese girdi; Tifty’nin adamlarından biri kapıyı Peter’ın arkasından kapatıp kilitledi. Hollis’le Michael tribünde Lore’un yanına oturdular. Tifty elinde megafonuyla ayağa kalktı.</span></p>

      <p class="paragraf"><span class="metin-1" xml:lang="tr-TR">“Seferberlik Ordusu’ndan Teğmen Jaxon, hazır mısın?”</span></p>

      <p class="paragraf"><span class="metin-1" xml:lang="tr-TR">Seyirciler hep bir ağızdan yuhaladılar. Peter onlara aldırmamak için elinden geleni yaptı. Bu ana dek kendinden emindi, ama şimdi bedeni zihninden şüpheye düşmeye başlamıştı. Kalbi küt küt atıyordu, avuçları terliydi. Elindeki mızrak fazla ağır geliyordu. Göğsünü havayla doldurdu. “Hazırım!”</span></p>

      <p class="paragraf"><span class="metin-1" xml:lang="tr-TR">“Öyleyse... kronometre başlasın!”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Peter mücadelenin tam yirmi sekiz saniye sürdüğünü sonradan öğrenecekti. Bu süre hem uzun, hem kısa gibiydi; hem yavaş geçmiş, hem de bir anda bitivermişti ve Peter o sırada yaşadıklarını, zamanın olağan akışının dışında kalan olaylar olarak, hayal meyal hatırladı.</span></p>

      <p class="paragraf"><span class="metin-1" xml:lang="tr-TR">Hatırladığı şuydu:</span></p>

      <p class="paragraf"><span class="metin-1" xml:lang="tr-TR">Drakın hortumdan fışkıran su misali sandıktan fırlaması; kafesin tepesine tek hamlede, saf bir doğa gücü olarak, ihtişamla sıçraması ve ardından, Peter’ın gözlerinin takip edemediği kadar hızlı bir şekilde sağa sola üç kez atlaması; Peter’ın drakın havada kavis çizerek üstüne atladığını hayal etmesi ve ardından yaratığın tam da bunu yapması; baş aşağı uçan drakın sabit duran Peter’a çarpması; Peter’ın darbenin etkisiyle kafesin diğer tarafına savrulması ve bedeninin –nefessiz kalmış, güçsüzleşmiş, bir iki saniye sonra ona ait olmaktan çıkacak bedeninin– yuvarlanıp durması.</span></p>

      <p class="paragraf"><span class="metin-1" xml:lang="tr-TR">Yüzükoyun yatıyordu. Çöp tenekesi kapağını ve mızrağı düşürmüştü. Yuvarlanarak sırtüstü yatıp elleriyle ayaklarını kullanarak geri geri gidince, mızrağın bir parçasını buldu. Mızrak sivri ucun altmış santim kadar altından kırılmıştı. Bu parçayı sımsıkı tutup ayağa kalktı. Dövüşerek ölecekti; en azından ayaklarının üstünde durarak ölecekti. Kalabalık uzak bir gezegenden tezahürat yapmaktaydı. Viral ağır ağır, acele etmeden yaklaşıyordu. Başını yana eğdi ve ağzını açıp dişlerini sergiledi, Peter iyice ve uzun uzun baksın diye.</span></p>

      <p class="paragraf"><span class="metin-1" xml:lang="tr-TR">Bakıştılar.</span></p>

      <p class="paragraf"><span class="metin-1" xml:lang="tr-TR">Gerçekten</span> <span class="metin-italik" xml:lang="tr-TR">bakıştılar.</span> <span class="metin-1" xml:lang="tr-TR">Birbirlerinin ruhuna baktılar. Peter o uzun anda zihninin viralin zihnine daldığını hissetti: onun hislerine ve anılarına, düşüncelerine ve arzularına, eski haline ve şimdiki korkunç halinden duyduğu acıya. Yaratığın yüz ifadesi yumuşamış, vücudu gevşemişti. Yüzündeki vahşilikten başka bir şey vardı şimdi: derin bir hüzün. İçinde bir insan vardı hâlâ, karanlıkta yanan küçük bir alev gibi.</span> <span class="metin-italik" xml:lang="tr-TR">Gözlerini kaçırma,</span> <span class="metin-1" xml:lang="tr-TR">dedi Peter kendine.</span> <span class="metin-italik" xml:lang="tr-TR">Ne yaparsan yap, gözlerini sakın kaçırma.</span> <span class="metin-1" xml:lang="tr-TR">Mızrak elindeydi.</span></p>

      <p class="paragraf"><span class="metin-1" xml:lang="tr-TR">Bir adım attı, sonra bir adım daha. Viral hâlâ kımıldamıyordu. Peter korkudan değil özlem yüzünden için için ürperdiğini hissetti; viral bunu istiyordu. Kalabalık susmuştu. İkisi engin, hareketten yoksun bir mekânda baş başaydılar sanki. Boş bir kilisede. Metruk bir tiyatroda. Bir mağarada. Peter mızrağı geriye doğru kaldırırken, dengesini korumak için serbest eliyle viralin omzuna tutundu.</span> <span class="metin-italik" xml:lang="tr-TR">Lütfen,</span> <span class="metin-1" xml:lang="tr-TR">diyordu viralin gözleri.</span></p>

      <p class="paragraf"><span class="metin-1" xml:lang="tr-TR">Sonra her şey bitti.</span></p>

      <p class="paragraf"><span class="metin-1" xml:lang="tr-TR">Kalabalık taş kesilmiş gibiydi. Peter titrediğini fark etti. Geri döndürülemez, bilinemez bir şey gerçekleşmişti. Peter yerde yatan cesede baktı. Kadının ruhunun o bedeni terk ettiğini hissetmişti. O ruh, Peter’a esinti gibi sürtünmüştü, ama bu esinti Peter’ın içindeydi ve sözcüklerden oluşuyordu.</span> <span class="metin-italik" xml:lang="tr-TR">Sağ ol, sağ ol. Özgürüm.</span></p>

      <p class="paragraf"><span class="metin-1" xml:lang="tr-TR">Peter kafesten çıktığında, Tifty onu bekliyordu.</span></p>

      <p class="paragraf"><span class="metin-1" xml:lang="tr-TR">“Adı Sheila değildi” dedi Peter. “Emily idi.”</span></p>

      <p class="paragraf"><span class="metin-1" xml:lang="tr-TR">Hayretle bakan Tifty bir şey demedi.</span></p>

      <p class="paragraf"><span class="metin-1" xml:lang="tr-TR">“Dönüştürüldüğünde on yedi yaşındaydı. En son bir delikanlıyı öptüğünü hatırlıyor.”</span></p>

      <p class="paragraf"><span class="metin-1" xml:lang="tr-TR">“Anlamıyorum.”</span></p>

      <p class="paragraf"><span class="metin-1" xml:lang="tr-TR">Hollis, Michael ve Lore tribünlerden iniyorlardı. Peter onlara doğru yürüdü, sonra durdu ve tekrar Tifty’ye döndü.</span></p>

      <p class="paragraf"><span class="metin-1" xml:lang="tr-TR">“Onları öldürmenin yolunu bilmek ister misin?”</span></p>

      <p class="paragraf"><span class="metin-1" xml:lang="tr-TR">Şaşkınlıktan ağzı açık kalan adam başıyla onayladı.</span></p>

      <p class="paragraf"><span class="metin-1" xml:lang="tr-TR">“Gözlerinin içine bak.”</span></p>

      <p class="Normal-4 para-style-override-46" xml:lang="en-US"></p>

      <p class="Normal-4 para-style-override-46" xml:lang="en-US"></p>

      <p class="Normal-4 para-style-override-46" xml:lang="en-US"></p>

      <p class="anabaslik" id="toc_marker-50" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">48</span></p>

      <p class="paragraf"></p>

      <p class="cizgi30" xml:lang="en-GB"><img alt="19333.jpg" class="Basic-Graphics-Frame" src="../Images/19333.jpg" width="42%" /></p>

      <p class="paragraf"></p>

      <p class="paragraf"><span class="metin-1" xml:lang="tr-TR">Amy’nin zihni onunla doluydu. Carter’la ve Rachel adlı kadınla. Rachel Wood’la.</span></p>

      <p class="paragraf"><span class="metin-1" xml:lang="tr-TR">Amy hissediyordu, her şeyi hissediyordu. Hissediyor, görüyor ve biliyordu. Kadının Carter’a sarılmasını, onu aşağı çekmesini. Havuz suyunun iblis nefesini andıran tadını. Dibe çarptıklarında çıkan hafif, tok sesi ve sevgililer gibi birbirine dolanmış vücutlarını.</span></p>

      <p class="paragraf"><span class="metin-1" xml:lang="tr-TR">Carter o kadını öyle sevmişti ki. Amy en çok bunu hissediyordu, onun sevgisini. Adamın hayatı orada, havuzun dibinde son bulmuştu ve zihni bir keder döngüsünde ebediyen kısılı kalmıştı.</span> <span class="metin-italik" xml:lang="tr-TR">Ah, n’olur izin ver,</span> <span class="metin-1" xml:lang="tr-TR">diye düşünmüştü Anthony Carter.</span> <span class="metin-italik" xml:lang="tr-TR">İstersen ölürüm, senin için ölürüm, izin ver de senin yerine öleyim.</span> <span class="metin-1" xml:lang="tr-TR">Sonra kadın ilk nefesini alınca kabarcıklar yükselmişti, kadının ciğerleri o berbat suyla dolmuştu, can çekişen vücudu şiddetle kasılmıştı; sonra kadın kendini salmıştı.</span></p>

      <p class="paragraf"><span class="metin-1" xml:lang="tr-TR">Carter’ın üzüntüsü dünyanın merkezindeki üzüntüydü.</span> <span class="metin-italik" xml:lang="tr-TR">Chevron Mariner</span><span class="metin-1" xml:lang="tr-TR">: Buranın ismi buydu. Kederin canlı kalbiydi.</span></p>

      <p class="paragraf"><span class="metin-1" xml:lang="tr-TR">Eğik güvertede pupaya doğru giden Amy’den kan damlıyordu. Amy değişimin yaklaştığını hissedebiliyordu; tepelerin ardından gürleme sesi geliyordu. Değişim Amy’nin üstüne çığ gibi çökecekti. Onu yok edecek, baştan yaratacaktı. Geminin içine inen Amy labirent gibi koridorlardan, borularla dolu geçitlerden geçti. Pas rengi suda şıpırtılar çıkararak yürüdü. Su yüzeyinde gökkuşakları dans ediyordu. Amy içgüdüleriyle hareket ediyordu. Hedefine odaklanmıştı. Carter’ın sinyallerini alıyordu, onları takip ederek durmadan aşağı iniyordu.</span></p>

      <p class="paragraf"><span class="metin-1" xml:lang="tr-TR">Pompa odası.</span></p>

      <p class="paragraf"><span class="metin-1" xml:lang="tr-TR">Her yerden sarkmışlardı, içeriyi ışıklarıyla aydınlatıyorlardı. Bütün yüzeylere tutunmuşlardı. Yerde çocuk gibi kıvrılmış yatıyorlardı. Burası depoydu, indi. Anthony Carter’ın yuvasıydı; hüzünlü orduları onun emirlerini bekliyordu.</span> <span class="metin-italik" xml:lang="tr-TR">Neredesin?</span> <span class="metin-1" xml:lang="tr-TR">diye düşündü Amy ve bunu düşününce tepeden tırnağa sarsıldı, hemen ardından da karnı dev bir yumruk yemişçesine kasıldı. Sendeleyerek ayakta durmaya çabaladı. Görüş alanında salınan siyah lekeler belirdi. İşte başlıyordu. Şimdi başlıyordu.</span></p>

      <p class="paragraf"><span class="metin-italik" xml:lang="tr-TR">Buradayım.</span></p>

      <p class="paragraf"><span class="metin-1" xml:lang="tr-TR">– Nerede? Neredesin? Lütfen, galiba... ölüyorum.</span></p>

      <p class="paragraf"><span class="metin-italik" xml:lang="tr-TR">Gel bana Amy. Gel bana gel bana gel bana...</span></p>

      <p class="paragraf"><span class="metin-1" xml:lang="tr-TR">Amy’nin önünde bir kapı vardı. Kapıyı o mu açmıştı? Sendeleyerek kapıdan geçip dar bir koridora girdi. Yer petrol yüzünden kaygandı; zamanın damıttığı, bir gezegenin sıkıştırdığı petrol dünyanın kanıydı. Amy ikinci bir kapıya vardı. Bunda T1 yazılıydı: 1 Numaralı Tank. Amy kapının ardında ne olduğunu biliyordu. Kapının ardındaki şey hep orada olmuştu. Amy paslı halkayı var gücüyle çevirdi. Geniş bir mekâna girdi; dev bir katedrale adım atmıştı sanki.</span></p>

      <p class="paragraf"><span class="metin-1" xml:lang="tr-TR">İşte oradaydı. Anthony Carter, On İki’nin On İkincisi. İnsan hali kadar (ki kalbi insan kalbiydi hâlâ) ufak tefek, çökmüş, cılız bir yaratık. Cismanileşmiş bir ret. Yerde, dünyanın artıklarının arasında yatıyordu; Amy’yi karşılamak için yavaşça doğrulup ayağa kalktı. Kederli Carter, Yapamayan, kendi oluşturduğu hapishanede kısılı kalmıştı.</span></p>

      <p class="paragraf"><span class="metin-1" xml:lang="tr-TR">“Bana yardım et” diyen Amy, son bir kez şiddetle sarsıldıktan sonra bilincini yitirip Carter’ın kollarına yığıldı.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Sonra kendini başka bir yerde buldu.</span></p>

      <p class="paragraf"><span class="metin-1" xml:lang="tr-TR">Bir çevre yolu altgeçidindeydi. Amy burayı biliyordu, en azından bildiğini hissediyordu. Buranın görüntüleri, sesleri ve kokuları anıların ağırlığıyla yüklüydü. Yukarıdan geçen arabaların yankılanan gürlemeleri; geçidin bağlantı yerlerinden gelen tıkırtılar; etrafta salınan çöpler, çamurlar ve dumanlı, boğucu hava. Amy yol kenarında duruyordu, bir karton tabela taşıyordu: AÇIM, GÖNLÜNÜZDEN NE KOPARSA, TANRI SİZDEN RAZI OLSUN. Trafik akıyordu, arabalarla kamyonlar geçip gidiyordu, kimse dönüp de Amy’ye bakmıyordu bile. Amy paçavralar içindeydi; elleri kirden kapkaraydı. Midesi soğuk, içi boş bir taştı. Araçlar vızır vızır geçip gidiyordu umursamazca. Neden kimse durmuyordu?</span></p>

      <p class="paragraf"><span class="metin-1" xml:lang="tr-TR">Sonra o araba. Büyük bir SUV, siyah ve ışıl ışıl: Yavaşladı, sonra da durdu; kaldırıma yanaşmaktan çok, büyük bir kara kuş gibi konmuştu sanki. Köşeli, karartılmış, şık pencereleri dünyayı kusursuzca yansıtıyordu. Yolcu penceresi hafif bir mekanik vızıltıyla indi.</span></p>

      <p class="paragraf"><span class="metin-1" xml:lang="tr-TR">“Amy, merhaba.”</span></p>

      <p class="paragraf"><span class="metin-1" xml:lang="tr-TR">Direksiyonun başında Wolgast oturuyordu, lacivert takım elbiseli ve siyah kravatlıydı. Sinekkaydı tıraş olmuştu; geriye yatırılmış saçı, duştan yeni çıktığı için ıslakmışçasına hafifçe parlıyordu. “Tam vaktinde geldin.” Gülümseyerek uzanıp kapıyı açtı. “Neden binmiyorsun?”</span></p>

      <p class="paragraf"><span class="metin-1" xml:lang="tr-TR">Amy tabelasını yere bırakıp yolcu koltuğuna oturdu. Arabanın içindeki serin havada deri kokusu vardı</span></p>

      <p class="paragraf"><span class="metin-1" xml:lang="tr-TR">“Seni görmek harika” dedi Wolgast. “Kemerini takmayı unutma canım.”</span></p>

      <p class="paragraf"><span class="metin-1" xml:lang="tr-TR">Amy öyle şaşırmıştı ki konuşmakta zorlandı. “Nereye gidiyoruz?”</span></p>

      <p class="paragraf"><span class="metin-1" xml:lang="tr-TR">“Göreceksin.”</span></p>

      <p class="paragraf"><span class="metin-1" xml:lang="tr-TR">Altgeçitten yaz güneşine çıktılar. Etraflarından dükkânlar, evler ve arabalar kayıp geçiyordu hızla; faal insanoğlunun dünyasıydı bu. Araba hoş bir şekilde sarsılıyordu.</span></p>

      <p class="paragraf"><span class="metin-1" xml:lang="tr-TR">“Ne kadar uzakta?”</span></p>

      <p class="paragraf"><span class="metin-1" xml:lang="tr-TR">Wolgast belli belirsiz omuz silkti. “Çok değil. Yolun biraz ilerisinde.” Yana göz attı. “Çok iyi göründüğünü söylemeliyim. Amma büyümüşsün.”</span></p>

      <p class="paragraf"><span class="metin-1" xml:lang="tr-TR">“Burası... neresi?”</span></p>

      <p class="paragraf"><span class="metin-1" xml:lang="tr-TR">“Eee, Texas.” Adam yüzünü ekşitti. “Houston, Texas.” Bir anıyı hatırladığı yüzünden belliydi. “Lila buradan bahsedip durmamdan bıkmıştı. ‘Brad, burası sıradan bir eyalet,’ deyip dururdu.”</span></p>

      <p class="paragraf"><span class="metin-1" xml:lang="tr-TR">“Buraya nasıl geldik peki?”</span></p>

      <p class="paragraf"><span class="metin-1" xml:lang="tr-TR">“Bilmem. Bunun bir cevabı olduğunu sanmıyorum. Sebebine gelince...” Wolgast tekrar Amy’ye göz attı. “Ben onunkilerdenim, anlarsın ya.”</span></p>

      <p class="paragraf"><span class="metin-1" xml:lang="tr-TR">“Carter’ınkilerden.”</span></p>

      <p class="paragraf"><span class="metin-1" xml:lang="tr-TR">Wolgast başıyla onayladı.</span></p>

      <p class="paragraf"><span class="metin-1" xml:lang="tr-TR">“Sen de gemide misin?”</span></p>

      <p class="paragraf"><span class="metin-1" xml:lang="tr-TR">“Gemi mi? Hayır.”</span></p>

      <p class="paragraf"><span class="metin-1" xml:lang="tr-TR">“Neredesin peki?”</span></p>

      <p class="paragraf"><span class="metin-1" xml:lang="tr-TR">Wolgast hemen yanıt vermedi. “Carter’ın söylemesi daha iyi olur bence.” Gözlerini tekrar Amy’nin yüzüne çevirdi çabucak. “Gerçekten harika görünüyorsun Amy. Hep hayal ettiğim gibisin. Carter seni gördüğüne sevinecek, biliyorum.”</span></p>

      <p class="paragraf"><span class="metin-1" xml:lang="tr-TR">Büyük evlerin, gür ağaçların, geniş ve bakımlı çimenliklerin bulunduğu bir mahalleye girmişlerdi. Wolgast beyaz, kolonyal tarzı bir kâgir evin bahçe yoluna park etti.</span></p>

      <p class="paragraf"><span class="metin-1" xml:lang="tr-TR">“İşte geldik. Eh, burada ayrılalım.”</span></p>

      <p class="paragraf"><span class="metin-1" xml:lang="tr-TR">“Benimle gelmiyor musun?”</span></p>

      <p class="paragraf"><span class="metin-1" xml:lang="tr-TR">“Ah, ben bu sefer sadece ulağım maalesef. Ulak bile değilim. Teslimatçıyım sadece. Eve arka kapıdan gir.”</span></p>

      <p class="paragraf"><span class="metin-1" xml:lang="tr-TR">“Ama sensiz gitmek istemiyorum.”</span></p>

      <p class="paragraf"><span class="metin-1" xml:lang="tr-TR">“Merak etme canım, seni ısırmaz.” Amy’nin elini tutup hafifçe sıktı. “Haydi git, seni bekliyor. Yakında görüşürüz. Her şey yolunda gidecek, söz veriyorum.”</span></p>

      <p class="paragraf"><span class="metin-1" xml:lang="tr-TR">Amy arabadan indi. Ağaçlardaki çekirgelerin sesleri, sessizliği her nasılsa iyice derinleştiriyordu. Nemli havada yeni biçilmiş çim kokusu vardı. Amy, Wolgast’a bakmak için döndü, ama araba ortadan kaybolmuştu. Buranın bu açıdan farklı olduğunu anladı; buradaki şeyler bir anda ortadan kaybolabiliyordu.</span></p>

      <p class="paragraf"><span class="metin-1" xml:lang="tr-TR">Garaj yolunda yürüyüp, çiçekli asmalarla kaplı bir bahçe kapısından geçti ve arka bahçeye girdi. Carter sundurmada, bir masada oturuyordu; üstünde kot pantolon, kirli bir tişört ve bağcıkları bağlanmamış, kalın botlar vardı. Elindeki havluyla ensesini ve saçını ovuşturuyordu; yakınında duran çim biçme makinesinden hafif bir benzin kokusu geliyordu. Amy yaklaşınca adam başını kaldırıp bakarak gülümsedi.</span></p>

      <p class="paragraf"><span class="metin-1" xml:lang="tr-TR">“İşte geldin.” Masadaki, iki dolu bardağı gösterdi. “İşim yeni bitti, gel otur biraz. Çay içmek istersin diye düşündüm.” Gülümsemesi sırıtmaya dönüşünce beyaz dişleri ortaya çıktı. “Sıcak haziran günlerinde bir bardak çayın yerini hiçbir şey tutamaz.”</span></p>

      <p class="paragraf"><span class="metin-1" xml:lang="tr-TR">Amy adamın karşısındaki sandalyeye oturdu. Adamın yüzü ufaktı, cildi pürüzsüzdü, gözleri sevecendi; kısa kesilmiş saçı, siyah bir yün takke gibi duruyordu. Kakao rengi teni siyah noktalarla kaplıydı; tişörtüyle kollarında çim parçaları vardı.</span></p>

      <p class="paragraf"><span class="metin-1" xml:lang="tr-TR">“Burası” dedi Amy. Yüzünü vızıltılı ağaçlara doğru çevirdi. Parlak gün ışığı tenini ısıttı. “Öyle güzel ki.”</span></p>

      <p class="paragraf"><span class="metin-1" xml:lang="tr-TR">“Kesinlikle öyle Bayan Amy.”</span></p>

      <p class="paragraf"><span class="metin-1" xml:lang="tr-TR">“Ama hâlâ gemideyiz, değil mi?”</span></p>

      <p class="paragraf"><span class="metin-1" xml:lang="tr-TR">“Bir bakıma” diye yanıtladı Carter sakince. “Bir bakıma.”</span></p>

      <p class="paragraf"><span class="metin-1" xml:lang="tr-TR">Sessizce oturup soğuk çaylarını yudumladılar. Bardakların kenarlarından damlalar süzülüyordu. Durum netleşiyordu artık.</span></p>

      <p class="paragraf"><span class="metin-1" xml:lang="tr-TR">“Neden burada olduğumu biliyorum galiba” dedi Amy.</span></p>

      <p class="paragraf"><span class="metin-1" xml:lang="tr-TR">“Bildiğini düşünüyorum.”</span></p>

      <p class="paragraf"><span class="metin-1" xml:lang="tr-TR">Havada soğumuştu birden; ürperen Amy kendine sarıldı. Avluda esen rüzgâr, kahverengi kâğıt parçalarını andıran kuru yaprakları savuruyordu.</span></p>

      <p class="paragraf"><span class="metin-1" xml:lang="tr-TR">“Senin hakkında epey düşündüm Bayan Amy. Sürekli düşündüm. Bay Wolgast’la konuştum. İyi bir konuşma oldu, tıpkı şimdi seninle yaptığımız konuşma gibi.”</span></p>

      <p class="paragraf"><span class="metin-1" xml:lang="tr-TR">Amy, Carter’ın söyleyeceklerini duymak istemedi birden. Bunu düşünmesine yapraklar yol açmıştı: Korkuyordu.</span></p>

      <p class="paragraf"><span class="metin-1" xml:lang="tr-TR">“Sana ait olduğunu söyledi. Seninmiş.”</span></p>

      <p class="paragraf"><span class="metin-1" xml:lang="tr-TR">Carter sakince kafa sallayıp onayladı. “Bana borçlu olduğunu söylüyor, galiba haklı da, ama ben de ona borçluyum. Meseleyi çözmem için gerekli zamanı verdi bana.</span> <span class="metin-italik" xml:lang="tr-TR">Okyanus kadar engin bir zaman Anthony,</span> <span class="metin-1" xml:lang="tr-TR">demişti. Başlangıçta insan öldürdüğüm oldu; aksini iddia etmedim hiç. Açlık yüzündendi. Ama bundan asla hoşlanmadım. Wolgast durumu düzeltme fırsatı verdi bana.”</span></p>

      <p class="paragraf"><span class="metin-1" xml:lang="tr-TR">“Seni bu gemiye kapatan oydu, değil mi?”</span></p>

      <p class="paragraf"><span class="metin-1" xml:lang="tr-TR">“Evet. Bunu yapmasını ben söyledim, açlığım iyice artınca. Sen olmasan kendini de buraya kapatacaktı.</span> <span class="metin-italik" xml:lang="tr-TR">Sen git, kızına göz kulak ol,</span> <span class="metin-1" xml:lang="tr-TR">dedim. O adam seni tüm kalbiyle seviyor.”</span></p>

      <p class="paragraf"><span class="metin-1" xml:lang="tr-TR">Amy havuzdaki bir şeyi fark etti. Suda yüzen sonbahar yapraklarının arasında karanlık bir şekil yavaşça yükselmekteydi.</span></p>

      <p class="paragraf"><span class="metin-1" xml:lang="tr-TR">“O hep orada.” Carter başını yavaşça, kederle salladı. “İşin acı tarafı bu. Her gün çimleri biçiyorum. O da her gün havuzun dibinden yükseliyor.”</span></p>

      <p class="paragraf"><span class="metin-1" xml:lang="tr-TR">Bir an sustu; yüzünde şefkat ve hüzün vardı. Sonra kendini toplayıp tekrar Amy’ye döndü. “Yüzleşmen gereken şeyler var; bu sana haksızlık, biliyorum. Wolgast da biliyordu. Ama elimize bir fırsat geçti. Bir daha geçmez.”</span></p>

      <p class="paragraf"><span class="metin-1" xml:lang="tr-TR">Amy o zaman emin oldu; içinde bir tohum filiz vermişti sanki. Onu günlerce, haftalarca, aylarca hissetmişti. Sıfır’ın onu çağıran sesini.</span> <span class="metin-italik" xml:lang="tr-TR">Amy, onlara git. Onlara git kan kardeşimiz. Seni tanıdım, hissettim. Ben alfaysam sen omegasın, onlara göz kulak olacaksın.</span></p>

      <p class="paragraf"><span class="metin-1" xml:lang="tr-TR">“Lütfen” dedi Amy titrek sesle. “Bunu yapmamı isteme benden.”</span></p>

      <p class="paragraf"><span class="metin-1" xml:lang="tr-TR">“İstemek bana düşmez. Söylemek de. Durum</span> <span class="metin-italik" xml:lang="tr-TR">bu</span> <span class="metin-1" xml:lang="tr-TR">sadece.” Carter sandalyesinde doğrulup arka cebinden mendil çıkardı ve Amy’ye uzattı. “İstersen ağla Bayan Amy. En azından buna hakkın var bence. Ben de hüngür hüngür ağladım.”</span></p>

      <p class="paragraf"><span class="metin-1" xml:lang="tr-TR">Amy bunu yaptı; ağladı. Yetimhanede hayatı tatmıştı. Caleb’la, rahibelerle, Peter’la ve diğer herkesle birlikte. Bir şeyin, bir ailenin parçası olmuştu. Dünyada kendine bir yuva kurmuştu. Şimdiyse onu yitirecekti.</span></p>

      <p class="paragraf"><span class="metin-1" xml:lang="tr-TR">“İkimizi de öldürürler.”</span></p>

      <p class="paragraf"><span class="metin-1" xml:lang="tr-TR">“Öldürmeye çalışırlar herhalde. Bunu baştan beri biliyordum.” Carter masanın üstünden eğilip Amy’nin elini tuttu. “Bu haksızlık, biliyorum, ama bu yükü biz taşımalıyız. Tek bir şansımız var. Başka şansımız olmayacak.”</span></p>

      <p class="paragraf"><span class="metin-1" xml:lang="tr-TR">Reddetmenin yolu yoktu; kader Amy’yi bulmuştu. Hava kararıyor, yapraklar savruluyordu. Havuzdaki kadın cesedi ağır ağır hareket ediyordu hâlâ, sonsuz akıntıda salınıyor ve dönüyordu.</span></p>

      <p class="paragraf"><span class="metin-1" xml:lang="tr-TR">“Ne yapacağımı söyle.”</span></p>

      <p class="paragraf"></p>

      <p class="paragraf"></p>

      <p class="paragraf"></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-17-backlink" id="footnote-225-17">17</a> <span class="dipnotlar" style="font-size:0.94em;" xml:lang="tr-TR">İsp: Hey askercik. Bu gece bir işin var mı? (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-18-backlink" id="footnote-225-18">18</a> <span class="dipnotlar" style="font-size:0.94em;" xml:lang="tr-TR">İsp: Size nasıl yardımcı olabilirim Teğmen? (ç.n.)</span></p>
        </div>
      </div>
    </div>
  </div>
</body>
</html>
