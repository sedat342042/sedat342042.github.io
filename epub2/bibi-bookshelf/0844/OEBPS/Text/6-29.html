<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-29.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-29.html" xml:lang="tr-TR">
    <div class="Basic-Text-Frame-4">
      <p class="split"></p>

      <p class="anabaslik" id="toc_marker-69" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">67</span></p>

      <p class="cizgi30" xml:lang="en-GB"><img alt="19379.jpg" class="Basic-Graphics-Frame" src="../Images/19379.jpg" width="42%" /></p>

      <p class="Normal-4 para-style-override-22" xml:lang="en-US"></p>

      <p class="Normal-4 para-style-override-22" xml:lang="en-US"></p>

      <p class="paragraf"><span class="metin-1" xml:lang="tr-TR">Hava işbirliğine yanaşmadı. Ocak ayında Iowa’daydılar... Ne bekliyorlardı ki? Buz gibi soğuk günler birbirini kovalıyordu. Gıda, yakıt, su, elektrik, yetmiş bin nüfuslu bir şehri ayakta tutmak gibi karmaşık bir iş... Zafer sevincinin yerini gündelik kaygılar almıştı çabucak. İsyancılar şimdilik iktidarı ele geçirmişlerdi, her ne kadar Eustace bu işte pek becerikli olmadığını itiraf etse de. Ayrıntıların çokluğuyla başa çıkamıyordu ve her barınaktan seçilmiş delegelerden oluşan, alelacele kurulmuş geçiş hükümeti onun yükünü pek hafifletmiyordu. Hükümet fazla büyük ve düzensizdi, kabinenin yarısı diğer yarısıyla tartışıp duruyordu ve Eustace kollarını havaya kaldırıp bütün kararları bizzat vermek zorunda kalıyordu. Halk hâlâ koyun gibiydi biraz, ama bu zamanla geçecekti. Eustace pazarın yağmalanmasından sonra oraya nöbetçi dikmek zorunda kaldı, ayrıca misilleme haberlerinin sayısı her geçen gün artıyordu; birçok işbir halkın arasına karışmaya çalıştı, ama yüzleri tanınıyordu. Teslim olan veya güruhtan önce isyancılar tarafından yakalanan işbirleri yargılayacak bir adalet sistemi olmadığından, onlara ne yapılacağına karar vermek güçtü. Gözaltı merkezi tıka basa doluydu. Eustace Proje’nin hapishaneye dönüştürülmesi fikrini ortaya atmıştı –orası yeterince güvenliydi kesinlikle, ayrıca izoleydi– ama bu zaman alırdı ve halk güneye göç etmeye başlayınca tutsaklara ne olacağı meselesini çözmezdi.</span></p>

      <p class="paragraf"><span class="metin-1" xml:lang="tr-TR">Ve herkes donuyordu.</span> <span class="metin-italik" xml:lang="tr-TR">Eh, öyle olsun,</span> <span class="metin-1" xml:lang="tr-TR">diye düşündü Peter. Biraz üşüseler ne olurdu yani?</span></p>

      <p class="paragraf"><span class="metin-1" xml:lang="tr-TR">Eustace’la yakın arkadaş olmuştu. Bunun bir sebebi ikisinin de Seferberlik Ordusu subayı olmalarıydı, ama tek sebep bu değildi; mizaçlarının benzediğini günler geçtikçe fark etmişlerdi. Peter’ın güneye gidip Kerrville’i mültecilerin gelişine hazırlayacak öncü ekibe liderlik etmesine karar verdiler. Peter başta bunu reddetti; ilk gidenlerden biri olmak doğru gelmiyordu. Ama en mantıklı seçim oydu ve sonunda Alicia son sözü söyledi.</span> <span class="metin-italik" xml:lang="tr-TR">Caleb seni bekliyor,</span> <span class="metin-1" xml:lang="tr-TR">diye hatırlattı Peter’a.</span> <span class="metin-italik" xml:lang="tr-TR">Git oğlunu gör.</span></p>

      <p class="paragraf"><span class="metin-1" xml:lang="tr-TR">Göç için baharı beklemeleri gerekecekti. Eustace, Kerrville’in yeterince araç ve personel gönderebilmesi durumunda insanları oraya beşer bin kişilik gruplar halinde göndermeyi ve her grubun üyelerinin çekilişle belirlenmesini planladı. Yolculuk zor olacaktı –en yaşlılarla en gençler hariç herkesin yürümesi gerekecekti–, ama şansları yaver giderse Vatan iki yıl içinde boşalırdı.</span></p>

      <p class="paragraf"><span class="metin-1" xml:lang="tr-TR">“Herkes gitmek istemeyecek, biliyorsun” dedi Eustace.</span></p>

      <p class="paragraf"><span class="metin-1" xml:lang="tr-TR">İkisi Eustace’ın eczanenin arka tarafındaki ofisinde oturuyorlardı; bitki çayı içerek ısınıyorlardı. Pazardaki binaların çoğuna geçici hükümet tarafından, çeşitli sebeplerle el konulmuştu. Üstünde çalıştıkları en son proje nüfus sayımıydı. Kırmızı gözlülerin bütün kayıtları Kubbe’nin yıkılmasıyla birlikte yok olduğundan kimin kim olduğunu, hatta şehirde kaç kişi olduğunu bile bilmiyorlardı. Yetmiş bin kişi olduğu tahmin ediliyordu, ama nüfus sayımı yapmadan kesin sayıyı bilemezlerdi.</span></p>

      <p class="paragraf"><span class="metin-1" xml:lang="tr-TR">“Neden istemesinler ki?”</span></p>

      <p class="paragraf"><span class="metin-1" xml:lang="tr-TR">Eustace omuz silkti. Başının hâlâ sargılı olan sol tarafı, bulanık gözü tarafından dengelense de yüzünün çarpık görünmesine yol açıyordu. Sara dün Peter’ın son dikişlerini de almıştı; Peter’ın göğsüyle kollarında yol haritasını andıran, uzun, pembemsi yara izleri vardı artık. Peter yalnız kaldığı zamanlarda onlara dokunmadan duramıyordu; sadece bu yaraları bizzat açmış olmasına değil, o sırada pek acı hissetmemesine de şaşıyordu.</span></p>

      <p class="paragraf"><span class="metin-1" xml:lang="tr-TR">“Burayı biliyorlar. Bütün hayatları burada geçti. Ama tek sebep bu değil. Bir haksızlığı düzeltmek iyidir. İnsanları güneye götürmeye başladığımızda kaç kişi böyle hissedecek bilmiyorum, ama bazılarının hissedeceği kesin.”</span></p>

      <p class="paragraf"><span class="metin-1" xml:lang="tr-TR">“Burada nasıl yaşayacaklar peki?”</span></p>

      <p class="paragraf"><span class="metin-1" xml:lang="tr-TR">“İnsanların hep yaptığı gibi. Seçimlerle, hayat kurmak gibi zor bir işle uğraşarak.” Çayını yudumladı. “Kolay olmayacak. İşe yaramayabilir de. Ama en azından kendi kendilerini yönetecekler.”</span></p>

      <p class="paragraf"><span class="metin-1" xml:lang="tr-TR">Soğuktan gelen Nina karlı çizmelerini temizlemek için tepindi. “Tanrım, dışarısı buz gibi” dedi.</span></p>

      <p class="paragraf"><span class="metin-1" xml:lang="tr-TR">Eustace ona fincanını uzattı. “Al, için ısınsın.”</span></p>

      <p class="paragraf"><span class="metin-1" xml:lang="tr-TR">Nina fincanı iki eliyle alıp çay yudumladıktan sonra eğilip Eustace’ın ağzına bir öpücük kondurdu. “Sağ ol kocacığım. Cidden tıraş olmalısın.”</span></p>

      <p class="paragraf"><span class="metin-1" xml:lang="tr-TR">Eustace güldü. “Yüzüm bu haldeyken mi? Boş versene.”</span></p>

      <p class="paragraf"><span class="metin-1" xml:lang="tr-TR">Peter o ikisinin ilişkisinin isyancılar arasında gayet iyi bilindiğini öğrenmişti. Eustace’ın yaptığı ilk işlerden biri, yaylacılara evlenme hakkı tanımak olmuştu. Bu birçok kişi için teknik bir ayrıntıydı aslında; yıllardır, hatta onyıllardır sevgili olan insanlar vardı. Ama resmen evlenmemişlerdi. Şimdiyse evlenmek için sıraya giren yüzlerce çift vardı ve Eustace’ın iki sulh hâkimi sokağın ilerisindeki bir dükkânda gece gündüz çalışıyorlardı. Eustace’la Nina ilk evlenenler arasındaydı, tıpkı Hollis’le Sara gibi.</span></p>

      <p class="paragraf"><span class="metin-1" xml:lang="tr-TR">“Haberler iyi” dedi Nina. “Hastaneden geliyorum.”</span></p>

      <p class="paragraf"><span class="metin-1" xml:lang="tr-TR">“Eee?”</span></p>

      <p class="paragraf"><span class="metin-1" xml:lang="tr-TR">“Bu sabah iki bebek daha doğdu; ikisi de sağlıklı. Annelerinin durumu da iyi.”</span></p>

      <p class="paragraf"><span class="metin-1" xml:lang="tr-TR">“Şu işe bak.” Eustace, Peter’a sırıttı. “Ne demek istediğimi anlıyor musun? Hayat en karanlık gecede bile yolunu bulur dostum.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Rüzgâr yüzünden iki büklüm olan Peter tepeden aşağı indi. Yönetici kadroya dahil olduğundan araç kullanmasına izin vardı, ama yürümeyi yeğliyordu. Hastaneye girince Michael’ın odasına gitti. Henüz tüm binalara elektrik verilmese de, hastane yeniden aydınlatılan ilk binalardan biriydi. Michael’ın odasına giren Peter onun uyandığını ve yatağında oturduğunu gördü. Michael’ın ayak bileğinden kalçasına kadar alçıya alınan sağ bacağı yatağın üstünde kırk beş derecelik açıyla asılıydı. Sara onun bacağını kaybedebileceğini düşünmüştü bir ara; ama Michael mücadeleyi bırakmamıştı ve şimdi, üç hafta sonra, durumunda bariz bir düzelme vardı.</span></p>

      <p class="paragraf"><span class="metin-1" xml:lang="tr-TR">Yatağın yanında oturan Lore örgü örüyordu. Eustace onu biyodizel fabrikasında ustabaşı yapmıştı; ama kadın her fırsatta hastaneye, Michael’ın yanına geliyordu.</span></p>

      <p class="paragraf"><span class="metin-1" xml:lang="tr-TR">“Ne örüyorsun?” diye sordu Peter.</span></p>

      <p class="paragraf"><span class="metin-1" xml:lang="tr-TR">“Hiç bilmiyorum. Kazak diye yola çıktım, ama çoraba benziyor daha çok.”</span></p>

      <p class="paragraf"><span class="metin-1" xml:lang="tr-TR">“Bildiğin şeylerden şaşma” diye öğüt verdi Michael.</span></p>

      <p class="paragraf"><span class="metin-1" xml:lang="tr-TR">“Sen o alçı çıkana kadar bekle dostum. İşte o zaman sana ne bildiğimi göstereceğim. Hiç unutmayacaksın.” Espri yaptığını belli etmek için kurnazca gülümseyerek Peter’a baktı. “Ah, kusura bakma Peter. Kendimi kaptırmışım. Burada olduğunu unuttum.”</span></p>

      <p class="paragraf"><span class="metin-1" xml:lang="tr-TR">Peter güldü. “Sorun değil.”</span></p>

      <p class="paragraf"><span class="metin-1" xml:lang="tr-TR">Lore örgü şişlerinden birini salladı. “Bizimkinin durumu kötüleşirse diye söylüyorum: Seni çok yakışıklı buldum hep. Üstelik savaş kahramanısın. Söyleyeceğin her şeyi can kulağıyla dinlerim teğmen.”</span></p>

      <p class="paragraf"><span class="metin-1" xml:lang="tr-TR">“Bunu bir düşüneyim.”</span></p>

      <p class="paragraf"><span class="metin-1" xml:lang="tr-TR">“Eminim düşünürsün.” Kadın ipliği kucağına bıraktı. “Yarım saat sonra vardiyam başlıyor. Siz ikinizi baş başa bırakayım; rahat rahat arkamdan konuşursunuz.” Kalkıp örgü malzemelerini torbasına koydu, Michael’ın koluna pat pat vurdu ve bir an düşündükten sonra onu başının tepesinden öptü. “Gitmeden önce senin için yapabileceğim bir şey var mı?”</span></p>

      <p class="paragraf"><span class="metin-1" xml:lang="tr-TR">“Ben iyiyim.”</span></p>

      <p class="paragraf"><span class="metin-1" xml:lang="tr-TR">“İyi değilsin Michael. Hiç iyi değilsin. Ödümü kopardın.”</span></p>

      <p class="paragraf"><span class="metin-1" xml:lang="tr-TR">“Özür diledim ya.”</span></p>

      <p class="paragraf"><span class="metin-1" xml:lang="tr-TR">“Dilemeye devam et. Bir gün inanırım sana.” Kadın onu tekrar öptü. “Beyler.”</span></p>

      <p class="paragraf"><span class="metin-1" xml:lang="tr-TR">Lore gidince onun yerine Peter oturdu. “Kusura bakma” dedi Michael.</span></p>

      <p class="paragraf"><span class="metin-1" xml:lang="tr-TR">“Neden onun adına özür dileyip duruyorsun bilmiyorum Michael. Bence dünyanın en şanslı adamısın sen.” Peter başını yatağa doğru eğdi. “Eee, bacağın nasıl?”</span></p>

      <p class="paragraf"><span class="metin-1" xml:lang="tr-TR">“Felaket acıyor. Sonunda ziyaretime gelebildin.”</span></p>

      <p class="paragraf"><span class="metin-1" xml:lang="tr-TR">“Kusura bakma. Eustace beni çok çalıştırıyor.”</span></p>

      <p class="paragraf"><span class="metin-1" xml:lang="tr-TR">“Peki, kaç kişi buldunuz?”</span></p>

      <p class="paragraf"><span class="metin-1" xml:lang="tr-TR">Peter, Michael’ın diğer İlk Kolonicileri sorduğunu anladı. “Duyduğumuza göre elli altı kişi varmış. Araştırmayı sürdürüyoruz. Şimdiye kadar Jimmy’nin kızları Alice’le Avery’yi bulduk. Constance Chou’yu, Russ Curtis’i, Penny Darrell’ı. Küçükleri bulmak biraz zaman alacak. Herkes dört bir yana dağılmış.”</span></p>

      <p class="paragraf"><span class="metin-1" xml:lang="tr-TR">“Bu iyi haber herhalde.” Michael sözünün gerisini getirmeyip sustu. Öyle çok kişi ölmüştü ki.</span></p>

      <p class="paragraf"><span class="metin-1" xml:lang="tr-TR">“Hollis senin ne yaptığını anlattı bana” dedi Peter.</span></p>

      <p class="paragraf"><span class="metin-1" xml:lang="tr-TR">Michael omuz silkti. Biraz utanmış gibiydi, ama gururluydu da. “Öyle yapmam gerek diye düşündüm.”</span></p>

      <p class="paragraf"><span class="metin-1" xml:lang="tr-TR">“Seferberlik Ordusu’nda çalışmak istersen bana söyle. Beni geri alırlarsa tabii. Bir sonraki konuşmamızda askeri cezaevinde olabilirim.”</span></p>

      <p class="paragraf"><span class="metin-1" xml:lang="tr-TR">“Saçmalama Peter. Yaptıklarından sonra generalliğe terfi edersin bence. Veya başkanlığa adaylığını koymanı isterler.”</span></p>

      <p class="paragraf"><span class="metin-1" xml:lang="tr-TR">“Demek ki orduyu benim kadar iyi tanımıyorsun.” Yine de Peter bir an şöyle düşündü:</span> <span class="metin-italik" xml:lang="tr-TR">Ya haklıysa?</span> <span class="metin-1" xml:lang="tr-TR">“Birkaç gün içinde yola çıkacağız, biliyorsun.”</span></p>

      <p class="paragraf"><span class="metin-1" xml:lang="tr-TR">“Tahmin etmiştim. Sıkı giyinmeyi unutma. Kerrville’dekilere selam söyle.”</span></p>

      <p class="paragraf"><span class="metin-1" xml:lang="tr-TR">“Seni bir sonraki seferde götüreceğiz, söz veriyorum.”</span></p>

      <p class="paragraf"><span class="metin-1" xml:lang="tr-TR">“Bilmem ki dostum, burada gayet iyi hizmet veriyorlar. Hoşuma gidiyor. Seninle birlikte kimler yola çıkıyor?”</span></p>

      <p class="paragraf"><span class="metin-1" xml:lang="tr-TR">“Sara, Hollis ve Kate tabii ki. Greer burada kalıp tahliye işinde yardımcı olacak. Eustace bir ekip kuruyor.”</span></p>

      <p class="paragraf"><span class="metin-1" xml:lang="tr-TR">“Peki ya Lish?”</span></p>

      <p class="paragraf"><span class="metin-1" xml:lang="tr-TR">“Onu bulsam soracağım. Bu aralar pek görmedim. Atıyla gezip duruyor. Ona Asker diyor. Ne yaptığını hiç bilmiyorum.”</span></p>

      <p class="paragraf"><span class="metin-1" xml:lang="tr-TR">“Onu kaçırmana üzüldüm. Bu sabah geldi.”</span></p>

      <p class="paragraf"><span class="metin-1" xml:lang="tr-TR">“Lish burada mıydı?”</span></p>

      <p class="paragraf"><span class="metin-1" xml:lang="tr-TR">“Hatrımı sormaya gelmiş.” Michael, Peter’a baktı. “Niye ki? Bu çok mu tuhaf?”</span></p>

      <p class="paragraf"><span class="metin-1" xml:lang="tr-TR">Peter kaşlarını çattı. “Değil herhalde. Nasıl görünüyordu?”</span></p>

      <p class="paragraf"><span class="metin-1" xml:lang="tr-TR">“Nasıl olacak? Lish gibi.”</span></p>

      <p class="paragraf"><span class="metin-1" xml:lang="tr-TR">“Onda bir farklılık yoktu yani?”</span></p>

      <p class="paragraf"><span class="metin-1" xml:lang="tr-TR">“Gördüğüm kadarıyla hayır. Çok kalmadı. Sara’ya kan bağışlarında yardım edecekmiş.”</span></p>

      <p class="paragraf"><span class="metin-1" xml:lang="tr-TR">Geçici hükümette sağlık bakanı olan Sara epeydir şüphelendiği şeyin doğru olduğunu, hastanenin aslında sadece ismen hastane olduğunu keşfetmişti. Hastanede neredeyse hiç tıbbi gereç bulunmadığı gibi, kan da yoktu. Kuşatma sırasında birçok insan yaralanmıştı, ayrıca bebekler doğuyordu ve başka birçok şey; dolayısıyla Sara gıda işleme tesisinden bir dondurucu getirtmiş ve kan bağışı kampanyası başlatmıştı.</span></p>

      <p class="paragraf"><span class="metin-1" xml:lang="tr-TR">“Hemşire Lish” diyen Peter bu ironi karşısında başını salladı. “Bu sahneyi görmek isterim.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Kırmızı gözlülere ne olduğu asla tam olarak anlaşılamadı. Stadyumda öldürülmeyenler durup dururken ölmüşlerdi. Varılabilecek tek sonuç, ki Sara’nın Lila’yla ilgili söyledikleri bunu destekliyordu, Kubbe’nin yıkılmasının ve Kaynak adıyla bilinen adamın ölmesinin, Colorado’daki dağda Babcock’ın evlatlarının başına geldiğini gördüklerine benzer bir zincirleme tepki başlattığıydı. Tanıklar kırmızı gözlülerin hızla yaşlandıklarını, sanki ödünç aldıkları yüz yıllık hayatı sadece birkaç saniyede geri verdiklerini, etlerinin büzüldüğünü, saçlarının avuç avuç döküldüğünü, yüzlerinin kuruyup kurukafaya dönüştüğünü söylediler. Bulunan takım elbiseli ve kravatlı işbir cesetleri kahverengi kemik yığınlarından ibaretti. Onyıllardır ölü gibiydiler.</span></p>

      <p class="paragraf"><span class="metin-1" xml:lang="tr-TR">Sara gitme günü yaklaştıkça giderek daha fazla çalıştığını fark etti. Artık gerçek sağlık hizmeti verildiği haberi yaylaya yayıldıkça, hastaneye gelenlerin sayısı günbegün artmıştı. İnsanlar nezleden yetersiz beslenmeye ve ihtiyarlığın yol açtığı birçok soruna dek çeşitli şikâyetlerle geliyorlardı. Birkaçıysa doktorların neye benzediğini merak ediyordu sadece. Sara hastaları elinden geldiğince tedavi ediyor, tedavi edemediklerini de avutuyordu. Sonuçta bu ikisi birbirinden çok farklı değil gibiydi.</span></p>

      <p class="paragraf"><span class="metin-1" xml:lang="tr-TR">Hastaneden yalnızca uyumak, bazen de karnını doyurmak için çıkıyordu; diğer zamanlarda Hollis ona yemek getiriyordu, her seferinde Kate’i yanına alarak. Şehir merkezinin kenarındaki sitede bulunan bir dairede oturuyorlardı... Bu tuhaf dairenin geniş, siyah pencereleri içeride hep alacakaranlık loşluğunun hüküm sürmesine yol açıyordu. Orada eskiden kırmızı gözlülerin kaldığını düşünmek biraz ürkütücüydü, ama daire konforluydu, yumuşak çarşaflı büyük yatakları ve sıcak suyu vardı, bir de gazocağı, ki Hollis bu ocakta çorba ve Sara’nın içinde ne olduğunu bilmediği, ama tadı nefis yahniler yapıyordu. Karanlıkta, mum ışığında birlikte yemek yedikten sonra yatağa gidiyor ve kızlarını uyandırmamak için usulca, şefkatle sevişiyorlardı.</span></p>

      <p class="paragraf"><span class="metin-1" xml:lang="tr-TR">Sara bu gece erken çıkmaya karar verdi; bitkindi, midesi kazınıyordu, ayrıca ailesini çok özlemişti. Ailesi: Olup biten onca şeyden sonra bu sözcük öyle anlamlıydı ki. İnsanoğlu konuştuğundan bu yana var olan en mucizevi sözcük gibiydi. Sara, Hollis’in Kubbe’ye daldığını görünce gözlerine inanamadığı şeye kalbiyle ikna olmuştu. Hollis onu kurtarmaya gelmişti elbette; Hollis dağları delmişti ve şimdi buradaydı. Başka türlüsü mümkün müydü ki?</span></p>

      <p class="paragraf"><span class="metin-1" xml:lang="tr-TR">Tepeye çıkan Sara yıkılmış Kubbe’nin harabesinin –binanın kalasları günlerce için için yanmıştı– yanından ve eski şehir merkezinin içinden geçti. Serbestçe, korkmadan hareket etmek ona hâlâ biraz gerçekdışı geliyordu. Eczaneye uğrayıp Eustace’a ve başka kim varsa ona selam vermeyi düşündü, ama ayakları bu dürtüye direndi; dürtü de kısa sürede kayboldu. Adımlarını hevesle hızlandıran Sara altıncı kattaki daireye çıktı.</span></p>

      <p class="paragraf"><span class="metin-1" xml:lang="tr-TR">“Anneciğim!”</span></p>

      <p class="paragraf"><span class="metin-1" xml:lang="tr-TR">Hollis’le Kate yerde oturuyorlardı, fasulye ve fincan oyunu oynuyorlardı. Sara’nın atkısını çıkarmasına fırsat kalmadan kız ayağa fırlayıp onun kollarına koştu ve ona hafifçe çarptı; Sara, Kate’i beline kadar kaldırıp kızın gözlerine baktı. Kate’e bu sözcüğü kullanmasını söylememişti hiç, onun kafasını daha fazla karıştırmak istememişti, ama bu kaygının gereksiz olduğu ortaya çıkmıştı; kız kendiliğinden anne demeye başlamıştı. Daha önce hiç babası olmayan Kate’in hayatında Hollis’in oynadığı role alışmasıysa biraz daha uzun sürmüştü; ama sonra bir gün, kurtuluş gününden bir hafta sonra, Hollis’e babacığım demeye başlamıştı.</span></p>

      <p class="paragraf"><span class="metin-1" xml:lang="tr-TR">“İşte buradasın” dedi Sara mutlulukla. “Günün nasıldı? Babacığınla birlikte eğlendiniz mi?”</span></p>

      <p class="paragraf"><span class="metin-1" xml:lang="tr-TR">Küçük kız elini uzatıp Sara’nın burnunu tuttu ve koparıp ağzına atar gibi yaptı, sonra da dilini yanağının içine yasladı. “Buğnun bende” dedi boğuk sesle.</span></p>

      <p class="paragraf"><span class="metin-1" xml:lang="tr-TR">“Çabuk geri ver onu.”</span></p>

      <p class="paragraf"><span class="metin-1" xml:lang="tr-TR">Neşeyle gülümseyen, yüzüne düşen sarı saçı sallanan Kate başını sallayarak şakacıktan itiraz etti. “I–ıh. O benim.”</span></p>

      <p class="paragraf"><span class="metin-1" xml:lang="tr-TR">Bunun üzerine Sara kızı gıdıklamaya başladı, gülüştüler, Kate başka vücut parçaları da çaldı ve sonunda Sara’nın burnunu yüzüne iade etti. Boğuşmaları bittiğinde, Hollis aralarına katılmıştı artık. Kate’in başının arkasını tutarak Sara’yı çabucak öptü, yün gibi –sıcak, tanıdık, kokusuyla dolu– sakalını onun yanaklarına yasladı.</span></p>

      <p class="paragraf"><span class="metin-1" xml:lang="tr-TR">“Aç mısın?”</span></p>

      <p class="paragraf"><span class="metin-1" xml:lang="tr-TR">Sara gülümsedi. “Bir şeyler yiyebilirim.”</span></p>

      <p class="paragraf"><span class="metin-1" xml:lang="tr-TR">Hollis ona bir kâse yemek verdi. Hollis’le Kate akşam yemeği yemişlerdi. Sara karnını doyururken Hollis küçük masada onunla birlikte oturdu. Etin ne eti olduğunu bilmediğini itiraf etti, ama havuçla patates fena değildi. Sara’nın pek umurunda değildi bu; son birkaç haftadır hayatının en lezzetli yemeklerini yiyordu. Sara’nın hastalarından, Peter’la Michael’dan ve diğerlerinden, Kerrville’den ve orada kendilerini neyin beklediğinden, sadece birkaç gün sonra güneye yapacakları yolculuktan bahsettiler. Hollis başta baharı beklemelerini önermiş, o zaman yolculuklarının daha kolay olacağını söylemişti; ama Sara bunu kabul etmemişti.</span> <span class="metin-italik" xml:lang="tr-TR">Burada çok fazla şey yaşadık,</span> <span class="metin-1" xml:lang="tr-TR">demişti ona.</span> <span class="metin-italik" xml:lang="tr-TR">Memleketim neresi bilmiyorum, ama Texas olsun.</span></p>

      <p class="paragraf"><span class="metin-1" xml:lang="tr-TR">Bulaşıkları yıkayıp raflara dizdiler ve Kate’i yatması için hazırladılar. Sara geceliğini giydirirken, küçük kız uyuklamaya başlamıştı bile. Onu yatırıp oturma odasına geçtiler.</span></p>

      <p class="paragraf"><span class="metin-1" xml:lang="tr-TR">“Hastaneye dönmen şart mı gerçekten?” diye sordu Hollis.</span></p>

      <p class="paragraf"><span class="metin-1" xml:lang="tr-TR">Sara paltosunu askıdan alıp giydi. “Sadece birkaç saat çalışacağım. Beni bekleme.” Oysa Hollis onu bekleyecekti; Sara da aynısını yapardı. “Gel buraya.”</span></p>

      <p class="paragraf"><span class="metin-1" xml:lang="tr-TR">Sara onu uzun uzun öptü. “Ciddiyim. Git yat.”</span></p>

      <p class="paragraf"><span class="metin-1" xml:lang="tr-TR">Ama elini kapı koluna koyarken Hollis onu durdurdu.</span></p>

      <p class="paragraf"><span class="metin-1" xml:lang="tr-TR">“Nereden bildin Sara?”</span></p>

      <p class="paragraf"><span class="metin-1" xml:lang="tr-TR">Sara onun ne sorduğunu anlar gibi oldu. “Neyi nereden bildim?”</span></p>

      <p class="paragraf"><span class="metin-1" xml:lang="tr-TR">“O olduğunu. Kate olduğunu.”</span></p>

      <p class="paragraf"><span class="metin-1" xml:lang="tr-TR">Tuhaftı; Sara kendine bu soruyu hiç sormamıştı aslında. Nina eczanenin arka tarafında yaptıkları gizli görüşmede Kate’in kimliğini onaylasa da, buna gerek yoktu; Sara en ufak bir şüphe duymamıştı. Kate’in onun çocuğu olduğunu sadece dış görünüşünden anlamamıştı; bu bilgi daha derinden gelmişti. Sara onu görür görmez, dünyadaki onca çocuğun arasından bu kızın kendi evladı olduğunu anlamıştı.</span></p>

      <p class="paragraf"><span class="metin-1" xml:lang="tr-TR">“Annelik içgüdüsü diyebilirsin. Şey gibiydi... Kendimi tanımak gibiydi.” Sara omuz silkti. “En fazla böyle açıklayabilirim.”</span></p>

      <p class="paragraf"><span class="metin-1" xml:lang="tr-TR">“Yine de şansımız vardı.”</span></p>

      <p class="paragraf"><span class="metin-1" xml:lang="tr-TR">Sara ona folyo paketten bahsetmemişti; bahsetmeyecekti de. “Buna şans denebilir mi, emin değilim” dedi. “Tek bildiğim şu ki, buradayız.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Sara hasta kontrollerini bitirmek üzereydi. Yumruğuyla ağzını kapatıp esneyerek son muayene odasına girerken, eve gittiğini hayal etmeye başlamıştı bile. Masada genç bir kadın oturuyordu.</span></p>

      <p class="paragraf"><span class="metin-1" xml:lang="tr-TR">“Jenny?”</span></p>

      <p class="paragraf"><span class="metin-1" xml:lang="tr-TR">“Selam Dani.”</span></p>

      <p class="paragraf"><span class="metin-1" xml:lang="tr-TR">Sara ister istemez güldü... Sırf eski bir rüyaya ait gibi görünen bu isme değil, kızın varlığına da. Jenny’nin öldüğünü varsaydığını ancak kızı görünce fark etti.</span></p>

      <p class="paragraf"><span class="metin-1" xml:lang="tr-TR">“Sana ne oldu?”</span></p>

      <p class="paragraf"><span class="metin-1" xml:lang="tr-TR">Kız çekingenlikle omuz silkti. “Kaçtığım için üzgünüm. Besi ünitesinde olanlardan sonra panikledim. Mutfak işçilerinden biri beni bir un fıçısına sakladı ve bir nakliye kamyonuyla dışarı çıkardı.”</span></p>

      <p class="paragraf"><span class="metin-1" xml:lang="tr-TR">Sara onu rahatlatmak için gülümsedi. “Eh, seni gördüğüme sevindim. Sorun ne?”</span></p>

      <p class="paragraf"><span class="metin-1" xml:lang="tr-TR">Kız duraksadı. “Hamileyim galiba.”</span></p>

      <p class="paragraf"><span class="metin-1" xml:lang="tr-TR">Sara onu muayene etti. Kız hamileyse bile, bunu anlamak için erkendi henüz. Ama hamileler ilk grupla birlikte gidebileceklerdi. Sara formu doldurup kıza uzattı.</span></p>

      <p class="paragraf"><span class="metin-1" xml:lang="tr-TR">“Bunu nüfus müdürlüğüne götür ve seni benim gönderdiğimi söyle.”</span></p>

      <p class="paragraf"><span class="metin-1" xml:lang="tr-TR">“Gerçekten mi?”</span></p>

      <p class="paragraf"><span class="metin-1" xml:lang="tr-TR">“Gerçekten.”</span></p>

      <p class="paragraf"><span class="metin-1" xml:lang="tr-TR">Kız elindeki kâğıda bakakaldı. “Kerrville. İnanamıyorum. Orayı doğru dürüst hatırlamıyorum bile.”</span></p>

      <p class="paragraf"><span class="metin-1" xml:lang="tr-TR">Sara sekreter altlığına tahliye emrinin bir kopyasını yazmaya başlamıştı bile. Kalemi havada kalakaldı. “Ne dedin?”</span></p>

      <p class="paragraf"><span class="metin-1" xml:lang="tr-TR">“İnanamıyorum dedim.”</span></p>

      <p class="paragraf"><span class="metin-1" xml:lang="tr-TR">“Yok, diğeri. Hatırlamaktan bahsettin.”</span></p>

      <p class="paragraf"><span class="metin-1" xml:lang="tr-TR">Kız omuz silkti. “Ben orada doğdum. Yani galiba. Beni götürdüklerinde çok küçüktüm.”</span></p>

      <p class="paragraf"><span class="metin-1" xml:lang="tr-TR">“Jenny, bunu neden kimseye söylemedin?”</span></p>

      <p class="paragraf"><span class="metin-1" xml:lang="tr-TR">“Söyledim. Nüfus memuruna söyledim.”</span></p>

      <p class="paragraf"><span class="metin-1" xml:lang="tr-TR">Uçanlar adına, bunu nasıl gözden kaçırmışlardı ki?</span></p>

      <p class="paragraf"><span class="metin-1" xml:lang="tr-TR">“Eh,</span> <span class="metin-italik" xml:lang="tr-TR">bana</span> <span class="metin-1" xml:lang="tr-TR">söylemene sevindim. Seni arayanlar olabilir. Soyadın ne?”</span></p>

      <p class="paragraf"><span class="metin-1" xml:lang="tr-TR">“Emin değilim” dedi Jenny, “ama Apgar galiba.”</span></p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="anabaslik" id="toc_marker-70" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">68</span></p>

      <p class="cizgi30" xml:lang="en-GB"><img alt="19382.jpg" class="Basic-Graphics-Frame" src="../Images/19382.jpg" width="42%" /></p>

      <p class="Normal-4 para-style-override-22" xml:lang="en-US"></p>

      <p class="Normal-4 para-style-override-22" xml:lang="en-US"></p>

      <p class="paragraf"><span class="metin-1" xml:lang="tr-TR">Yola çıkma gününde, şafak sökerken hava sertti. Öncü ekip stadyumda toplandı: Otuz erkek ve kadın, altı kamyon ve iki petrol tankeri. Eustace, Nina, Lore ve Greer onları uğurlamaya gelmişlerdi.</span></p>

      <p class="paragraf"><span class="metin-1" xml:lang="tr-TR">Yola çıkacak kişilerin aileleriyle arkadaşlarından oluşan küçük bir kalabalık toplanmıştı. Sara’yla diğerleri dün gece hastanede Michael’la vedalaşmışlardı.</span> <span class="metin-italik" xml:lang="tr-TR">Hadi gidin,</span> <span class="metin-1" xml:lang="tr-TR">demişti Michael kıpkırmızı kesilerek,</span> <span class="metin-italik" xml:lang="tr-TR">gidin buradan.</span> <span class="metin-1" xml:lang="tr-TR">Onlar varken nasıl dinlenecekti? Ama Kate’in onun için hazırladığı kartpostalı görünce yelkenleri suya indirmişti. “Seni sevyorum Michel Amça, İyleş.”</span> <span class="metin-italik" xml:lang="tr-TR">Ah, uçanlar adına, gel buraya,</span> <span class="metin-1" xml:lang="tr-TR">diyen Michael küçük kızı ağlayarak bağrına basmıştı.</span></p>

      <p class="paragraf"><span class="metin-1" xml:lang="tr-TR">Son gereçler de kamyonlara yüklendi; herkes araçlara bindi. Peter en öndeki kamyonda, Hollis’le birlikte seyahat edecekti; Kate’le Sara ise arkadaki büyük nakliye araçlarından birine binmişlerdi. Peter motoru çalıştırırken Greer onun penceresine yaklaştı. Binbaşı, Peter’ın yokluğunda Eustace’ın sağ kolu olmayı kabul etmişti ve şimdi tahliye işinden sorumluydu.</span></p>

      <p class="paragraf"><span class="metin-1" xml:lang="tr-TR">“Onun nerede olduğunu bilmiyorum Peter. Üzgünüm.”</span></p>

      <p class="paragraf"><span class="metin-1" xml:lang="tr-TR">Peter kendini bu kadar ele vermiş miydi? Lish yine onu ekmişti. “Onun için kaygılanıyorum sadece. Bir terslik var.”</span></p>

      <p class="paragraf"><span class="metin-1" xml:lang="tr-TR">“O hücrede çok şey yaşadı. Başına gelenlerin yarısını bile bize anlatmadı bence. Kendini toplar, her zamanki gibi.”</span></p>

      <p class="paragraf"><span class="metin-1" xml:lang="tr-TR">Bu konuda söylenecek söz kalmamıştı. Ayaklanmadan beri konuşmadıkları, ama onları üzen bir başka mesele hakkında da. Amy’nin patlamada öldüğünü, diğer virallerle birlikte buhar olduğunu düşünmek mantıklıydı, ama Peter bunu kabullenemiyordu bir yönüyle. Amy hayalet uzuv gibiydi, Peter’ın görünmez bir parçasıydı.</span></p>

      <p class="paragraf"><span class="metin-1" xml:lang="tr-TR">İki adam el sıkıştılar. “Dikkatli ol, tamam mı?” dedi Greer. “Sen de Hollis. Dışarısı artık farklı bir dünya, ama ne olur ne olmaz.”</span></p>

      <p class="paragraf"><span class="metin-1" xml:lang="tr-TR">Peter başıyla onayladı. “Gözümüzü dört açarız binbaşı.”</span></p>

      <p class="paragraf"><span class="metin-1" xml:lang="tr-TR">Greer bir istisna yapıp gülümsedi. “Bana binbaşı denmesinden hoşlandığımı itiraf ediyorum. Kim bilir? Belki de beni geri alırlar.”</span></p>

      <p class="paragraf"><span class="metin-1" xml:lang="tr-TR">Ayrılık vakti gelmişti. Peter vites değiştirdi; büyük motorlar gürlerken, sıra halindeki araçlar çit kapısına yaklaştı. Peter Vatan’ın binalarının giderek geride kalmasını, kış beyazlığında gözden kaybolmasını dikiz aynasından seyretti.</span></p>

      <p class="paragraf"><span class="metin-1" xml:lang="tr-TR">“Eminim Alicia bir yerlerdedir Peter” dedi Hollis.</span></p>

      <p class="paragraf"><span class="metin-1" xml:lang="tr-TR">Peter onun ne demek istediğini merak etti.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Alicia konvoyun uzaklaşmasını su kanalında saklandığı yerden seyretti. Bu anı günlerce hayal etmiş, kendini hazırlamaya çalışmıştı. Kendini nasıl hissedecekti? Şimdi bile bilmiyordu. Bu bir bitişti, o kadar. Bitiş gibi geliyordu. Sıra halindeki kamyonlar şehrin çitlerinin etrafında geniş bir kavis çizip güneye yöneldiler. Alicia gürültüsü giderek hafifleyen, giderek küçülen konvoyu uzun uzun seyretti. Konvoy gözden kaybolana dek seyretti.</span></p>

      <p class="paragraf"><span class="metin-1" xml:lang="tr-TR">Yapacak son bir şey kalmıştı.</span></p>

      <p class="paragraf"><span class="metin-1" xml:lang="tr-TR">Hastanedeyken, Sara’nın sırtı dönükken, hışırdayan bir plastik kan torbasını alıp tuniğinin altına saklamıştı. Torbayı dişleriyle yırtmamak, o nefis kanı yüzüne, ağzına ve diline dökmemek için kendini zor tutmuştu. Peter’la Amy’yi, Michael’ı ve diğerlerini düşününce bekleyecek gücü bulmuştu kendinde.</span></p>

      <p class="paragraf"><span class="metin-1" xml:lang="tr-TR">Torbayı kara gömmüş ve üstüne işaret niyetine taş koymuştu. Şimdi torbayı çıkardı: O kırmızı buz parçası kaskatıydı. Asker su kanalının yanından Alicia’yı izliyordu. Alicia ona gitmesini söylemek istedi, ama Asker onu dinlemezdi elbette; sonuna kadar birbirlerine aittiler. Alicia çalı çırpı toplayarak çıtır çıtır bir ateş yaktı, bir tencerede kar eritti, kabarcıkların yükselmesini bekledi, sonra da torbayı buharı tüten suya daldırdı... Poşet çay yapıyordu sanki. Torbanın içindeki kan giderek çözüldü. Tamamen çözülünce, Alicia sıcak torbayı alıp kara uzandı ve onu göğsüne bastırdı. O plastik torbanın içinde ertelenmiş bir kader yatıyordu. Alicia beş yıl önce, dağda o viral tarafından ısırıldığından beri, sonunun ne olacağını biliyordu; beklenen son gelip çatmıştı artık. Alicia onunla yüzleşecek ve ölecekti.</span></p>

      <p class="paragraf"><span class="metin-1" xml:lang="tr-TR">Sabah güneşi bulutsuz kış göğünde yükseliyordu. Güneş. Alicia onun parlaklığı karşısında gözlerini kıstı.</span> <span class="metin-italik" xml:lang="tr-TR">Güneş,</span> <span class="metin-1" xml:lang="tr-TR">diye düşündü.</span> <span class="metin-italik" xml:lang="tr-TR">Düşmanım, dostum, son çarem.</span> <span class="metin-1" xml:lang="tr-TR">Güneş onu alıp götürecekti. Küllerini rüzgâra saçacaktı.</span> <span class="metin-italik" xml:lang="tr-TR">Çabuk ol,</span> <span class="metin-1" xml:lang="tr-TR">diye düşündü Alicia,</span> <span class="metin-italik" xml:lang="tr-TR">ama çok da acele etme. Ölümümü hissetmek istiyorum.</span></p>

      <p class="paragraf"><span class="metin-1" xml:lang="tr-TR">Torbayı dudaklarına kaldırıp ağzını açtı ve içti.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Alacakaranlık çöktüğünde, konvoy yüz kilometre kat etmişti. Kasabanın adı Grinnell’dı. Kasabanın ucundaki, bir zamanlar ayakkabı satıldığı belli olan metruk bir dükkânda konakladılar; raflarda kutular dolusu ayakkabı vardı. Yani burası günün birinde dönmeye değer bir yerdi. Tayınlarını yedikten sonra yatıp uyudular.</span></p>

      <p class="paragraf"><span class="metin-1" xml:lang="tr-TR">Veya uyumaya çalıştılar. Mesele havanın soğukluğu değildi... Peter buna alışıktı. Fazla gergindi sadece. Stadyumda yaşanan olaylar muazzamdı; Peter yaklaşık bir ay sonra bile hâlâ o zamanki hislerini hatırlıyor, belleğindeki görüntüler yüzünden huzursuzlanıyordu.</span></p>

      <p class="paragraf"><span class="metin-1" xml:lang="tr-TR">Parkasıyla postallarını giyip dışarı çıktı. Dışarıya tek bir nöbetçi koymuşlardı ve adam dükkândan getirdikleri metal bir katlanır sandalyede oturuyordu; Peter tüfeğini aldığı adama gidip yatmasını söyledi. Ay parlaktı, Peter’ın ciğerlerine çektiği hava buz gibiydi. Sessizliğin ortasında durup, gecenin yalın netliğini yudum yudum içti. Ayaklanmadan sonraki günlerde, olayların büyüklüğüne yaraşır bir duygu –mutluluk, zafer hissi, hatta sadece rahatlık– hissetmeye çalışmıştı, ama kendini yalnız hissediyordu o kadar. Greer’ın son sözlerini anımsadı:</span> <span class="metin-italik" xml:lang="tr-TR">Dışarısı artık farklı bir dünya.</span> <span class="metin-1" xml:lang="tr-TR">Peter bunun doğru olduğunu biliyordu; ama dünya farklı görünmüyordu. Hatta iyiden iyiye aynı gibiydi. İşte engin, sakin bir denizi andıran donmuş tarlalar; işte uçsuz bucaksız, yıldızlı gökyüzü; işte kimsenin sormadığı bir sorunun yanıtıymış gibi donuk donuk bakan sarı ay. Her şey aynen eskisi gibiydi ve öyle olmayı sürdürecekti; hepsi öldükten, isimleriyle anıları ve tüm varlıkları tıpkı kemikleri gibi zamanın tozuna dönüşüp savrulduktan çok sonra bile.</span></p>

      <p class="paragraf"><span class="metin-1" xml:lang="tr-TR">Arkasından bir ses geldi: Sara kucağında Kate’le kapıdan geçti. Kız etrafa bakınıyordu. Sara karı postallarıyla ezerek Peter’ın yanına geldi.</span></p>

      <p class="paragraf"><span class="metin-1" xml:lang="tr-TR">“Uyku tutmadı mı?” diye sordu Peter.</span></p>

      <p class="paragraf"><span class="metin-1" xml:lang="tr-TR">Sara’nın yüzünde bezginlik belirdi. “</span><span class="metin-italik" xml:lang="tr-TR">Tuttu</span> <span class="metin-1" xml:lang="tr-TR">tutmasına da... Benim suçum, Kate’in kamyonda fazla uyumasına göz yumdum.”</span></p>

      <p class="paragraf"><span class="metin-1" xml:lang="tr-TR">“Selam Peter” dedi küçük kız.</span></p>

      <p class="paragraf"><span class="metin-1" xml:lang="tr-TR">“Selam canım. Yatakta olman gerekmiyor mu? Yarın da yorucu bir gün olacak, biliyorsun.”</span></p>

      <p class="paragraf"><span class="metin-1" xml:lang="tr-TR">Kız dudaklarını büzdü. “Mm–mm.”</span></p>

      <p class="paragraf"><span class="metin-1" xml:lang="tr-TR">“Gördün mü?” dedi Sara.</span></p>

      <p class="paragraf"><span class="metin-1" xml:lang="tr-TR">“İstersen biraz benim yanımda kalsın? Benim için sorun değil.”</span></p>

      <p class="paragraf"><span class="metin-1" xml:lang="tr-TR">“Nasıl yani, burada mı?”</span></p>

      <p class="paragraf"><span class="metin-1" xml:lang="tr-TR">Peter omuz silkti. “Biraz temiz hava ona iyi gelir. Hem bana arkadaşlık eder.” Sara karşılık vermeyince Peter “Merak etme, gözümü üstünden ayırmam” dedi. “Ne dersin Kate?”</span></p>

      <p class="paragraf"><span class="metin-1" xml:lang="tr-TR">“Emin misin?” diye sordu Sara.</span></p>

      <p class="paragraf"><span class="metin-1" xml:lang="tr-TR">“Tabii ki eminim. Neden emin olmayayım ki? Uykusu gelince onu içeri getiririm hemen.” Peter tüfeğini binaya yaslayıp kollarını uzattı. “Hadi, ver onu. İtiraz kabul etmem.”</span></p>

      <p class="paragraf"><span class="metin-1" xml:lang="tr-TR">Boyun eğen Sara kızı belinden tutarak Peter’a verdi. Küçük kız bacaklarını Peter’ın gövdesine doladı ve düşmemek için onun parkasının tutundu.</span></p>

      <p class="paragraf"><span class="metin-1" xml:lang="tr-TR">Sara biraz geri çekilip onları inceledi. “Bu yönünü ilk kez gördüğümü söylemeliyim.”</span></p>

      <p class="paragraf"><span class="metin-1" xml:lang="tr-TR">Peter gülümsediğini hissetti. “Beş yılda çok şey değişebilir.”</span></p>

      <p class="paragraf"><span class="metin-1" xml:lang="tr-TR">“Eh, sana yakışıyor.” Sara birden esnedi. “Cidden, canını sıkarsa...”</span></p>

      <p class="paragraf"><span class="metin-1" xml:lang="tr-TR">“Sıkmaz. Artık gider misin? Git uyu biraz.”</span></p>

      <p class="paragraf"><span class="metin-1" xml:lang="tr-TR">Sara onları yalnız bıraktı. Peter sandalyeye oturup Kate’i kucağına oturttu ve kızı kış göğüne doğru çevirdi. “Eee, ne hakkında konuşmak istersin?”</span></p>

      <p class="paragraf"><span class="metin-1" xml:lang="tr-TR">“Bilmem.”</span></p>

      <p class="paragraf"><span class="metin-1" xml:lang="tr-TR">“Hiç yorulmadın mı?”</span></p>

      <p class="paragraf"><span class="metin-1" xml:lang="tr-TR">“Hayır.”</span></p>

      <p class="paragraf"><span class="metin-1" xml:lang="tr-TR">“Yıldızları sayalım mı?”</span></p>

      <p class="paragraf"><span class="metin-1" xml:lang="tr-TR">“Bu sıkıcı.” Kız kıpraşıp iyice yerleştikten sonra “Bana masal anlat” diye emretti.</span></p>

      <p class="paragraf"><span class="metin-1" xml:lang="tr-TR">“Masal. Nasıl bir masal?”</span></p>

      <p class="paragraf"><span class="metin-1" xml:lang="tr-TR">“Evvel zaman içinde diye başlayan bir masal.”</span></p>

      <p class="paragraf"><span class="metin-1" xml:lang="tr-TR">Daha önce hiç masal anlatmamış olan Peter ne yapacağını bilemedi. Ama kızın isteğini düşünürken zihninde anılar canlandı: Sığınak’taki küçüklük günleri, diğer çocuklarla birlikte çember halinde oturması, bağdaş kurmaları; solgun yüzü aya benzeyen kadın öğretmenin anlattığı masallardaki yelekli ve etekli konuşan hayvanlar, hazine peşinde denizleri aşan gemiler; sözcüklerin Peter’ın uykusunu getirmesi ve sanki onu bedeninden çıkararak uzak dünyalara ve eski çağlara götürmesi. Başka bir hayata ait anılardı bunlar; öyle geçmişte kalmışlardı ki tarihi gibiydiler; ama Peter kış soğuğunda, kucağında Sara’nın kızıyla otururken bu anılar ona uzak gelmedi. Geçmişin örtüsünün kalktığını hissederken biraz pişmanlığa kapıldı: Caleb’a masal anlatmamıştı hiç.</span></p>

      <p class="paragraf"><span class="metin-1" xml:lang="tr-TR">“Evet.” Düşüncelerini toplamaya çalışırken zaman kazanmak için genzini temizledi. Ama işin doğrusu, anlatacak öyküsü yoktu; çocukluğundan bildiği bütün masalları unutuvermişti. Doğaçlama yapması gerekecekti. “Bir bakalım...”</span></p>

      <p class="paragraf"><span class="metin-1" xml:lang="tr-TR">“Masalda bir kız olması gerek” diye yardımcı oldu Kate.</span></p>

      <p class="paragraf"><span class="metin-1" xml:lang="tr-TR">“Kız var, evet. Tam ona geliyordum. Evvel zaman içinde, kalbur saman içinde, küçük bir kız varmış...”</span></p>

      <p class="paragraf"><span class="metin-1" xml:lang="tr-TR">“Görünüşü nasılmış?”</span></p>

      <p class="paragraf"><span class="metin-1" xml:lang="tr-TR">“Hımm. Eh, çok güzelmiş. Aslında sana çok benziyormuş.”</span></p>

      <p class="paragraf"><span class="metin-1" xml:lang="tr-TR">“Prenses miymiş?”</span></p>

      <p class="paragraf"><span class="metin-1" xml:lang="tr-TR">“Anlatmama izin verecek misin? Ama madem sordun söyleyeyim: Evet, prensesmiş. Gelmiş geçmiş en güzel prenses. Ama prenses olduğunu</span> <span class="metin-italik" xml:lang="tr-TR">bilmiyormuş.</span> <span class="metin-1" xml:lang="tr-TR">İşin ilginç tarafı bu...”</span></p>

      <p class="paragraf"><span class="metin-1" xml:lang="tr-TR">Kate kaşlarını huysuzca çattı. “Neden bilmiyormuş?”</span></p>

      <p class="paragraf"><span class="metin-1" xml:lang="tr-TR">Peter’ın zihninde bir öykünün genel hatları belirmeye başladı birden.</span></p>

      <p class="paragraf"><span class="metin-1" xml:lang="tr-TR">“Bu mükemmel bir soru. Şöyle: Kız çok küçükken, daha bebekken annesiyle babası, yani kralla kraliçe onu saray ormanına pikniğe götürdüler. Güneşli bir gündü ve adı Prenses olan küçük kız...”</span></p>

      <p class="paragraf"><span class="metin-1" xml:lang="tr-TR">“Elizabeth.”</span></p>

      <p class="paragraf"><span class="metin-1" xml:lang="tr-TR">“Prenses Elizabeth bir kelebek gördü.</span> <span class="metin-italik" xml:lang="tr-TR">Muhteşem</span> <span class="metin-1" xml:lang="tr-TR">bir kelebek. Annesiyle babası onunla ilgilenmiyorlardı; kelebeği yakalamaya çalışan kız, onun peşinden ağaçların arasına girdi. Ama kelebek başka bir şeydi aslında. Bir peri kraliçesiydi.”</span></p>

      <p class="paragraf"><span class="metin-1" xml:lang="tr-TR">“Sahi mi?”</span></p>

      <p class="paragraf"><span class="metin-1" xml:lang="tr-TR">“Evet. Ama periler insanlara güvenmezler. Kendi aralarında yaşamayı severler. Peri kraliçesiyse farklıydı. Bir kızı olsun istemişti hep. Bakacağı küçük bir kızının olmamasına çok üzülüyordu ve Prenses Elizabeth’i görünce onun güzelliğinden öyle etkilendi ki kendini tutamadı. Çocuğu ormanın iyice içlerine çekti. Küçük kız kısa sürede kaybolup ağlamaya başladı. Peri kraliçesi onun burnuna konup gözyaşlarını narin kanatlarıyla sildi ve ‘Üzülme,’ dedi. ‘Ben sana bakarım. Artık benim küçük kızım olacaksın.’ Ve kızı peri halkıyla birlikte yaşadığı büyük, içi boş ağaca götürdü ve onu bir masaya oturtup yemek verdi, uyusun diye de küçük bir yatak verdi ve Prenses Elizabeth eski hayatını kısa sürede unutup, sadece orman perilerinin arasında yaşadığı hayatı bilir oldu.”</span></p>

      <p class="paragraf"><span class="metin-1" xml:lang="tr-TR">Kate durmadan kafa sallıyordu. “Sonra ne oldu peki?”</span></p>

      <p class="paragraf"><span class="metin-1" xml:lang="tr-TR">“Eh, hiçbir şey. Yani bir süreliğine. Bir süre birlikte mutlu mutlu yaşadılar; özellikle de peri kraliçesi mutluydu. Küçük bir kızının olması öyle güzeldi ki. Ama Elizabeth büyüdükçe, peri kraliçesi bir terslik hissetmeye başladı. Terslik neydi, biliyor musun?”</span></p>

      <p class="paragraf"><span class="metin-1" xml:lang="tr-TR">“Kızın peri olmaması mı?”</span></p>

      <p class="paragraf"><span class="metin-1" xml:lang="tr-TR">“Kesinlikle. Aferin sana, iyi bildin. O peri değildi, küçük bir kızdı, üstelik artık çok da küçük sayılmazdı.</span> <span class="metin-italik" xml:lang="tr-TR">Ben neden farklıyım?</span> <span class="metin-1" xml:lang="tr-TR">diye merak ediyordu. Boyu uzadıkça, peri kraliçesinin gerçeği saklaması güçleşti. Elizabeth ona</span> <span class="metin-italik" xml:lang="tr-TR">Bacaklarım neden yatağa sığmıyor?</span> <span class="metin-1" xml:lang="tr-TR">diye sorunca peri kraliçesi</span> <span class="metin-italik" xml:lang="tr-TR">Çünkü yataklar hep küçük olur,</span> <span class="metin-1" xml:lang="tr-TR">diye yanıt veriyordu. Elizabeth</span> <span class="metin-italik" xml:lang="tr-TR">Masam niye bu kadar küçük?</span> <span class="metin-1" xml:lang="tr-TR">diye sorunca peri kraliçesi</span> <span class="metin-italik" xml:lang="tr-TR">Kusura bakma ama masanın suçu yok; sen artık büyümemelisin,</span> <span class="metin-1" xml:lang="tr-TR">diyordu. Ama Elizabeth bunu yapamıyordu tabii. Durmadan büyüdü ve sonunda ağacın içine zor sığar hale geldi. Diğer bütün periler şikâyetçiydiler. Bütün yiyeceklerini kızın bitirmesinden korkuyorlardı. Kızın onları kazayla ezmesinden korkuyorlardı. Bir şeyler yapılması şarttı, ama peri kraliçesi buna karşı çıkıyordu. Peki, hikâyeyi takip edebiliyor musun?”</span></p>

      <p class="paragraf"><span class="metin-1" xml:lang="tr-TR">Can kulağıyla dinleyen Kate başıyla onayladı.</span></p>

      <p class="paragraf"><span class="metin-1" xml:lang="tr-TR">“Elizabeth’in ailesi, yani kralla kraliçe onu aramaktan hiç vazgeçmemişlerdi. Bütün ormanda ve krallığın diğer her yerinde aramışlardı onu. Ama ağaç çok gizli saklı bir yerdeydi. Sonra bir gün, kralla kraliçe ormanda perilerle yaşayan bir kızla ilgili bir söylenti duydular.</span> <span class="metin-italik" xml:lang="tr-TR">O bizim kızımız olabilir mi?</span> <span class="metin-1" xml:lang="tr-TR">diye merak ettiler. Ve akıllarına gelen tek şeyi yaptılar. Saray oduncularına, Elizabeth’in yaşadığı ağacı bulana dek bütün ağaçları kesmelerini emrettiler.”</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">Hepsini</span> <span class="metin-1" xml:lang="tr-TR">mi?”</span></p>

      <p class="paragraf"><span class="metin-1" xml:lang="tr-TR">Peter başıyla onayladı. “Hepsini. Bu iyi bir fikir değildi. Ormanda yalnızca periler değil, türlü türlü hayvanlarla kuşlar da yaşıyordu. Ama Elizabeth’in ailesi öyle çaresiz durumdaydı ki, kızlarını bulmak için her şeyi yaparlardı. Bu yüzden oduncular işe koyulup ormandaki ağaçları kesmeye başladılar; kralla kraliçe de atla gezinip kızlarına sesleniyorlardı. ‘Elizabeth! Elizabeth! Neredesin?’ Sonra ne oldu, biliyor musun?”</span></p>

      <p class="paragraf"><span class="metin-1" xml:lang="tr-TR">“Kız onları duydu mu?”</span></p>

      <p class="paragraf"><span class="metin-1" xml:lang="tr-TR">“Evet, duydu. Ama Elizabeth ismi onun için bir anlam ifade etmiyordu artık. Artık peri ismi vardı ve hayatıyla ilgili her şeyi unutmuştu. Ama peri kraliçesi kızı aradıklarını anladı ve kendini çok kötü hissetti.</span> <span class="metin-italik" xml:lang="tr-TR">Böyle korkunç bir şeyi nasıl yapabildim?</span> <span class="metin-1" xml:lang="tr-TR">diye düşündü.</span> <span class="metin-italik" xml:lang="tr-TR">Elizabeth’i nasıl kaçırabildim?</span> <span class="metin-1" xml:lang="tr-TR">Ama ağaçtan dışarı uçup da Elizabeth’in ailesine kızın yerini söylemeye gönlü elvermiyordu yine de. Kızı bırakmak istemiyordu işte, çünkü onu çok seviyordu. ‘Hiç kımıldama,’ dedi Elizabeth’e. ‘Sakın ses çıkarma.’ Oduncular giderek yaklaşıyordu. Dört bir yanda ağaçlar devriliyordu. Bütün periler korkuyordu. ‘Kızı geri ver,’ dediler peri kraliçesine, ‘n’olur onu geri ver, yoksa bütün ormanı yıkacaklar.’”</span></p>

      <p class="paragraf"><span class="metin-1" xml:lang="tr-TR">“Vay” diye inledi Kate.</span></p>

      <p class="paragraf"><span class="metin-1" xml:lang="tr-TR">“Biliyorum. Çok korkunç bir masal. İstersen artık anlatmayayım.”</span></p>

      <p class="paragraf"><span class="metin-1" xml:lang="tr-TR">“Peter Amca,</span> <span class="metin-italik" xml:lang="tr-TR">lütfen</span> <span class="metin-1" xml:lang="tr-TR">ama.”</span></p>

      <p class="paragraf"><span class="metin-1" xml:lang="tr-TR">Peter güldü. “Tamam, tamam. Oduncular içinde Elizabeth’le perilerin bulunduğu ağaca geldiler. Çok heybetli bir ağaçtı bu, yüksek ve kalındı, bol yapraklıydı. Bir peri ağacıydı. Ama odunculardan biri baltasını kaldırırken kral fikir değiştirdi. O güzelim ağacın kesilmesine gönlü elvermedi.</span> <span class="metin-italik" xml:lang="tr-TR">Ben nasıl kızımı seviyorsam, orman yaratıkları da bu ağacı o kadar seviyorlardır eminim,</span> <span class="metin-1" xml:lang="tr-TR">dedi.</span> <span class="metin-italik" xml:lang="tr-TR">Sırf sevdiğim birini kaybettim diye onları bu ağaçtan mahrum bırakmam doğru olmaz. Herkes baltasını indirsin; evinize gidin, eşimle beni yalnız bırakın da bir daha asla görmeyeceğimiz kızımızın yasını tutalım.</span> <span class="metin-1" xml:lang="tr-TR">Hali içler acısıydı. Herkes ağlamaya başladı. Elizabeth’in ailesi, oduncular, hatta bütün söylenenleri duyan peri kraliçesi bile ağlıyordu. Çünkü ne kadar isterse istesin, asla Elizabeth’in gerçek annesi olamayacağını biliyordu. Bu yüzden kızı elinden tutup ağaçtan çıkardı ve dedi ki: ‘Majesteleri, lütfen beni affedin. Kızınızı ben kaçırdım. Kızım olmasını öyle istiyordum ki kendimi tutamadım. Ama onun size ait olduğunu biliyorum artık. Çok ama çok üzgünüm.’ Ve kralla kraliçe ne dediler, biliyor musun?”</span></p>

      <p class="paragraf"><span class="metin-1" xml:lang="tr-TR">“Şunun kellesini uçurun mu dediler?”</span></p>

      <p class="paragraf"><span class="metin-1" xml:lang="tr-TR">Peter gülmemek için kendini zor tuttu. “Tam tersine. Bütün olanlara karşın, kızlarını bulduklarına öyle sevindiler ve peri kraliçesinin pişmanlığından öyle etkilendiler ki, onu ödüllendirmeye karar verdiler. Bir ferman çıkararak, perilere ilişilmemesini ve diyardaki her çocuğun özel bir peri dostu olmasını emrettiler. İşte bu yüzden, günümüzde bile perileri ancak çocuklar görebilir.”</span></p>

      <p class="paragraf"><span class="metin-1" xml:lang="tr-TR">Kate bir an suskun kaldı. “Eee, masal bitti mi?”</span></p>

      <p class="paragraf"><span class="metin-1" xml:lang="tr-TR">“Bitti, evet.” Peter biraz utandı. “Daha önce hiç masal anlatmamıştım. Nasıldım?”</span></p>

      <p class="paragraf"><span class="metin-1" xml:lang="tr-TR">Kız bunu düşündükten sonra başını çabucak salladı. “Beğendim. Güzel bir masaldı. Bir tane daha anlat.”</span></p>

      <p class="paragraf"><span class="metin-1" xml:lang="tr-TR">“Başka bir masal bildiğimden emin değilim. Sen daha yorulmadın mı?”</span></p>

      <p class="paragraf"><span class="metin-1" xml:lang="tr-TR">“</span><span class="metin-italik" xml:lang="tr-TR">Lütfen</span> <span class="metin-1" xml:lang="tr-TR">Peter Amca.”</span></p>

      <p class="paragraf"><span class="metin-1" xml:lang="tr-TR">Gece göğü bulutsuz ve yıldızlıydı. Ortalık dingindi, yaprak kımıldamıyor ve çıt çıkmıyordu. Caleb’ı düşünen Peter onu ne kadar özlediğini, ona sarılmayı ne kadar istediğini fark edince irkildi. Alicia haklıydı, Tifty de. Ama en çok da Amy.</span> <span class="metin-italik" xml:lang="tr-TR">Seni seviyor, biliyorsun.</span> <span class="metin-1" xml:lang="tr-TR">Bu gerçek, Peter’ın içine çektiği kış havası gibiydi. Peter memleketine gidip baba olmayı öğrenecekti.</span></p>

      <p class="paragraf"><span class="metin-1" xml:lang="tr-TR">“Tamam öyleyse...”</span></p>

      <p class="paragraf"><span class="metin-1" xml:lang="tr-TR">Peter durmadan konuştu. Bildiği bütün masalları anlattı. Sonunda sustuğunda, Kate esniyordu; Peter’ın kollarının arasında gevşemişti. Peter parkasını açıp Kate’i kucağında döndürdü ve parkasıyla sarmaladı.</span></p>

      <p class="paragraf"><span class="metin-1" xml:lang="tr-TR">“Üşüdün mü canım?”</span></p>

      <p class="paragraf"><span class="metin-1" xml:lang="tr-TR">Kızın sesi yumuşak ve hafifti. “I–ıh.”</span></p>

      <p class="paragraf"><span class="metin-1" xml:lang="tr-TR">Peter’a sokuldu.</span> <span class="metin-italik" xml:lang="tr-TR">Sadece bir dakika daha,</span> <span class="metin-1" xml:lang="tr-TR">diye düşünen Peter gözlerini kapadı.</span> <span class="metin-italik" xml:lang="tr-TR">Bir dakika sonra onu içeri götürürüm.</span> <span class="metin-1" xml:lang="tr-TR">Boynunda Kate’in sıcak nefesini hissediyordu; onun göğsünün kendi göğsüne yaslandığını, sahile vuran uzun dalgalar misali yavaşça inip kalktığını hissediyordu. Ama dakikalar birbirini takip etti; Peter artık hiçbir yere gidemezdi, çünkü derin bir uykuya dalmıştı.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Lucius Greer eczane tuvaletinde tıraş oluyordu.</span></p>

      <p class="paragraf"><span class="metin-1" xml:lang="tr-TR">Gündüzü ve gecenin büyük bölümünü çalışarak geçirmişti. Barınaklar Meclisi toplantısında Eustace tahliye için çekiliş yapılması prosedürünü önce tekrar açıklamaya, sonra da mazur göstermeye çalışmıştı. Nüfus sayımı sırasında bazı insanların yanlışlıkla, bazılarınınsa seçilme şanslarını artırmak için birden fazla form verdikleri ortaya çıkmıştı. Kullanılmayan bir depoda haftalarca saklanıp aç kaldıktan sonra gözaltı merkezine teslim olmaya gelen üç işbir, binanın önünde nöbet tutan küçük kalabalığın saldırısına uğramıştı; evlendirme memurlarından biri hastalanınca Lucius’tan dokuz çifti evlendirmesi istenmişti (yapması gereken tek şey bir kartta yazılı dört cümleyi okumaktı, ama bunları yüksek sesle söylemek şaşılacak kadar zor gelmişti). İlk yolculukta görev yapacak tahliye destek ekiplerinin ilk resmi toplantısı düzenlenmiş ve görevleri belirlenmişti, vs vs. Lucius bütün günü bir şeylerle uğraşmakla geçirmişti; ne yediğini hatırlamıyordu, hatta bir şey yiyip yemediğini bile hatırlamıyordu, bütün gün doğru dürüst oturmamıştı. Oysa şimdi, vakit geceyarısını geçmişken, aynadaki kır sakallı yüzüne bakıyor ve bir elinde ustura, diğerindeyse makas tutuyordu.</span></p>

      <p class="paragraf"><span class="metin-1" xml:lang="tr-TR">İşe makasla başladı. Bakımsız saçıyla sakalını kesti; o kır tutamlar ayaklarının etrafına kuş tüyleri gibi, kar taneleri gibi düşüyordu. Bu işi bitirince bir çaydanlık su ısıttı ve içine batırdığı bir bez parçasını sıktıktan sonra sakalının geri kalanına, yumuşasın diye sürttü. Yanaklarına sert ve kimyasal kokulu sabun sürdükten sonra usturayla işe koyuldu: Önce yanaklarını, sonra uzun ve kavisli boynunu, en sonunda da başını tıraş etti; usturayı alnının tepesinden ensesine kadar, kısa ve ölçülü hareketlerle gezdirdi. İlk kez böyle tıraş olduğunda, Seferberlik Ordusu yeminini etmesinden önceki gece, kendini aşağı yukarı yirmi yerinden kesmişti. Bir acemi eri tanımak için üniformasına bakmaya gerek olmadığı söylenirdi; başına bakmak yeterliydi. Ama Greer zamanla, pratik yaparak, tıpkı yoldaşları gibi bu işi öğrenmişti ve becerisini yitirmediğini görmek hoşuna gitti. Gerekirse bu işi karanlıkta gözleri bağlıyken bile yapabilirdi, ama onca yıldan sonra, hâlâ vaftiz kadar çarpıcı gelen bu ritüele uymak tatmin hissi veriyordu. Çehresi giderek ortaya çıktı ve işini bitirince geri çekilip aynada yüzünü inceledi, elini yeniden ortaya çıkmış teninin serin pembeliğinde gezdirdi ve gördüğü görüntüyü onaylayarak başını salladı.</span></p>

      <p class="paragraf"><span class="metin-1" xml:lang="tr-TR">Yüzünü ve boynunu bezle sildi, usturasını temizledi ve tıraş malzemelerini kaldırdı. Günlerdir doğru dürüst uyumasa da hiç yorgun değildi. Parkasıyla postallarını giyip arka kapıdan dar sokağa çıktı. Saat sabahın biriydi neredeyse, etrafta in cin top oynuyordu; ama Greer yine de dört bir yana hâkim olan huzursuzluk zerreciklerini, hayatın duyulamayacak kadar hafif uğultusunu hissediyordu. Kubbe’nin harabesinin yanından geçip tepeden indi ve yayladan geçerek stadyuma gitti. Stadyuma vardığında ay gözden kaybolmuştu. Stadyuma girmek yerine yıldızlı göğün altındaki bu karanlık lekenin karşısında, mutlak sessizlikte öylece durdu. Şunu merak etti: Tarih bu yeri hatırlayacak mıydı? Gelecekteki insanlar, kim olurlarsa olsunlar, stadyuma, burada olup bitenlere layık bir isim verecek ve bu ismi gelecek nesillerin öğrenmesi için kaydedecekler miydi? Bunu bilmek için henüz erken olsa da, bu düşünce umut veriyordu ve benimsenmeye değerdi. Lucius Greer içinden yemin etti. Bu gelecek gerçek olursa, dünyaya egemen olmak için verilecek son savaşı kazanırlarsa, yaşananları bizzat kâğıda dökecekti.</span></p>

      <p class="paragraf"><span class="metin-1" xml:lang="tr-TR">Bu savaşın ne zaman gerçekleşeceğini bilmiyordu. Amy bunu söylememişti ona. Savaş olacağını söylemişti sadece.</span></p>

      <p class="paragraf"><span class="metin-1" xml:lang="tr-TR">Greer o zaman kendisini buraya hangi gücün getirdiğini anladı. Bir işaret arıyordu. Bunun nasıl bir işaret olacağını bilmiyordu. İşaret şimdi gelebilirdi, sonradan gelebilirdi, hiç gelmeyebilirdi de. Greer’ın inancının ağır yüküydü bu. Zihnini açıp bekledi. Zaman ilerliyordu. Gece, yıldızlar, yaşayan dünya; hepsi Greer’ın içinden, onu kutsarcasına geçiyordu.</span></p>

      <p class="paragraf"><span class="metin-1" xml:lang="tr-TR">Sonra:</span></p>

      <p class="paragraf"><span class="metin-italik" xml:lang="tr-TR">Lucius. Dostum. Selam.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Bu mucizeler gecesinde ayakkabı dükkânının önünde oturan Peter uyanınca aslında uyanmadığı; bir kapıyı açıp bir başka kapıdan geçer gibi, bir rüyadan diğerine geçtiği hissine kapıldı. Rüyasında karlı tarlaların yanında, kucağında Sara’nın kızıyla oturuyordu ve her şey –karanlık gökyüzü, kış soğuğu, saat– aynıydı, yalnız olmamaları hariç.</span></p>

      <p class="paragraf"><span class="metin-1" xml:lang="tr-TR">Ama bu rüya değildi.</span></p>

      <p class="paragraf"><span class="metin-1" xml:lang="tr-TR">Karşısında Amy duruyordu; türüne özgü şekilde çömelmişti. Dönüşümü tamamlanmıştı; siyah saçı bile gitmişti. Ama bakıştıklarında, Peter onu farklı bir gözle gördü; gördüğü şey bir viral değildi. Bir kızdı, sonra bir kadındı, sonra da her ikisi birdendi. O Amy idi, Hiçlikten Gelen Kız’dı; Ruhların Amy’siydi, On İki’nin Sonuncusu’ydu; sadece kendisiydi. Amy avcunu yukarıp çevirip elini Peter’a uzattı; Peter aynı şekilde karşılık verdi. Parmakları dokununca, Peter’ın kalbine yoğun, saf bir özlem yayıldı. Bir çeşit öpüşmeydi bu.</span></p>

      <p class="paragraf"><span class="metin-1" xml:lang="tr-TR">Peter o şekilde ne kadar durduklarını bilmiyordu. Aralarında, Peter’ın parkasının sıcak kozasının içinde Kate olanlardan habersiz, mışıl mışıl uyuyordu. Zaman demir almıştı; Peter’la Amy akıntıda birlikte salınıyorlardı. Birazdan ya çocuk uyanacaktı ya da Sara veya Hollis gelecekti; o zaman Amy gidecekti. Kayan bir yıldız gibi uçarak uzaklaşacaktı. Peter uyuyan çocuğu yatağına geri götürecek ve kendisi de uzanacak, hatta uyumaya çalışacaktı; ve sabahleyin, gri kış şafağında, kalkıp gerinecek ve eşyalarını araçlara yükleyip, güney yönündeki uzun yolculuklarına devam edeceklerdi. Bu an geçip gidecek ve diğer her şey gibi sadece bellekte kalacaktı.</span></p>

      <p class="paragraf"><span class="metin-1" xml:lang="tr-TR">Ama daha değil.</span></p>
    </div>
  </div>
</body>
</html>
