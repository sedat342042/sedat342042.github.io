<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-9.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-9.html" xml:lang="tr-TR">
    <div class="Basic-Text-Frame-4">
      <p class="split"></p>

      <p class="anabaslik" id="toc_marker-25" xml:lang="en-GB"><span class="kisim-baslik-yeni" style="font-size:0.87em;" xml:lang="tr-TR">23</span></p>

      <p class="cizgi30" xml:lang="en-GB"><img alt="19268.jpg" class="Basic-Graphics-Frame" src="../Images/19268.jpg" width="42%" /></p>

      <p class="paragraf"><span class="metin-1" xml:lang="tr-TR">Çocukları yanımıza alalım diyen Dee Vorhees’ti.</span></p>

      <p class="paragraf"><span class="metin-1" xml:lang="tr-TR">Gerçi bunu isteyen tek kişi o değildi. Dee’nin kocası Curtis, bütün kadınların bu plana ortak olduğunu kısa sürede keşfedecekti. Dee’nin kuzeni Sally, Mace Francis, Shar Withers, Cece Cauley, Ali Dodd, hatta Matty Wright –sürekli kaygılı ve kıpır kıpır olan Mary Wright– bile kocalarına aynı şeyi söylediler. Kadınlar resmen pusu kurmuşlardı ve erkeklerine sağdan soldan, geri çevrilemeyecek bir kadın ısrarcılığıyla saldırdılar:</span> <span class="metin-italik" xml:lang="tr-TR">Gündüz vakti açık havada birkaç saat altı üstü,</span> <span class="metin-1" xml:lang="tr-TR">dedi hepsi de, yatakta yatarken veya bulaşık yıkarken ya da çocukları okula hazırlarken.</span> <span class="metin-italik" xml:lang="tr-TR">Ne zararı var ki? Bu sefer çocukları yanımıza alalım.</span></p>

      <p class="paragraf"><span class="metin-1" xml:lang="tr-TR">Dee’yle Curtis kızları uyuttuktan sonra mutfakta sessizliğin tadını çıkarırlarken, Dee ona kızları daha önce de sur dışına çıkardıklarını hatırlattı. Nitia’nın doğum günü için Green Field’a gitmişlerdi mesela; ne kadar zaman önceydi bu? O zamanlar küçük Siri henüz bebekti, Nitia ise her yere o pis battaniyesini peşi sıra sürükleyerek gidiyordu hâlâ. Taşma oluğunun altında geçirdikleri o huzurlu saatler ve kelebekler... Curtis bunları hatırlıyor muydu? Kelebekler havada akan bir nehirde salınır gibiydiler, parlak kanatlarını çırparak alçalıp yükseliyorlardı ve bir tanesi Nitia’nın burnuna konarak herkesi şaşırtmıştı.</span> <span class="metin-italik" xml:lang="tr-TR">Böyle bir şey görünce Tanrı’nın varlığını hissetmiyor musunuz?</span> <span class="metin-1" xml:lang="tr-TR">demişti Curtis. O tatlı özgürlük hissi, kıkır kıkır gülen küçük kızlar, uyarı sirenine daha saatler olması, uzak bir gelecekte çalacak olması ve tepelerinde cennet gibi uzanan mavi gökyüzü ve dördünün birlikte sur dışında olmaları. Evet, o sırada Yeşil Bölge’deydiler, Dee aksini iddia etmiyordu, ama oradan sınırı</span> <span class="metin-italik" xml:lang="tr-TR">görebiliyorlardı</span><span class="metin-1" xml:lang="tr-TR">, gözetleme kulelerini, nöbetçileri ve tepesinde sarmal dikenli teller bulunan tel örgüleri görebiliyorlardı. Hem böyle şeylere kim karar veriyordu ki? Bölgelerin nerede başlayıp bittiğine kim karar veriyordu? Çıkıp North Ag’a gitmek farklı mıydı, daha mı tehlikeliydi gerçekten? Yanlarında Cruk olacaktı, Tifty de (Dee bu adı düşünmeden söyledi, ama elden ne gelirdi ki?); bir terslik olursa sığınaklar vardı, ama neden terslik olsundu? Bir yaz gününün ortasında? Tuzaklar aylardır boştu, uyuşuklardan bile eser yoktu artık. Herkes öyle diyordu. Gündüz vakti, şehrin griliğinden ve pisliğinden birkaç saatliğine uzaklaşacaklardı altı üstü. Tarlada yaz pikniği yapacaklardı. Dee’nin tek istediği buydu.</span></p>

      <p class="paragraf"><span class="metin-1" xml:lang="tr-TR">Curtis onun bu biricik isteğini yerine getirecek miydi? Kızlar için? Ya da açıkça söylemek gerekirse. Curtis bunu Dee için, onu seven karısı için yapar mıydı?</span></p>

      <p class="paragraf"><span class="metin-1" xml:lang="tr-TR">Böylece iki gün sonra, bunaltıcı bir temmuz sabahında, hava sıcaklığı yirmi beş dereceyi çoktan geçip kırka dayanmışken, Kuzey Tarım Kompleksi’nde ustabaşılık yapan, içinde üç mermi bulunan babadan kalma 38’liğini belinde taşıyan (diğer üç mermiyi babası kullanmıştı), otuz iki yaşındaki Curtis Vorhees kendini ailelerle, sırf ailelerle de değil, çocuklarla dolu bir otobüste buldu. Nitia’yla Siri ve kuzenleri Carson, ki bu oğlan on iki yaşına basmasına karşın öyle ufak tefekti ki ayakları yerin on santim yukarısında sallanıyordu; Bab ve Dunk Withers, ikizler; Francislerin kızları Rena’yla Jules, ki oğlanlarla ilgilenmesinler diye en arkaya oturtulmuşlardı; ağabeyi Gunnar’ın kucağında oturan küçük Jenny Apgar; sıkıntıdan patlıyor gibi görünecek ve somurtacak kadar büyümüş Dean ve Amelia Wright; Merry Dodd, küçük erkek kardeşi Satch ve hâlâ sepette taşınan minik Louis Cauley; Reese Cuomo, Dash Martinez ve Cindy-Sue Bodine. Toplam on yedi çocuk vardı; çocuksu hareketlilikleri ve gürültüleri, Vorhees’e vızıldayan bir arı sürüsünü çağrıştırıyordu. Kadınların kocalarına ekim işinde yardım etmeleri âdettendi ve hasat vakti geldiğinde, çalışabilecek durumda olan herkes yapacak iş bulurdu elbette; ama bu yeni bir şeydi. Otobüs sur kapısından çıkarken, eski dizel motoru gürleyerek öksürüp tıksırırken, eskimiş amortisörü ayaklar altında sarsılırken bile Curtis Vorhees bunu hissediyordu. Sıcak havada yapılacak sıkıcı bir iş, büyük bir olaya dönüşmüştü birden; insanlarda yeni bir gelenek başlatma umudu vardı. Çocukları getirmenin bugünü özel kılacağı neden daha önce akıllarına gelmemişti ki?</span></p>

      <p class="paragraf"><span class="metin-1" xml:lang="tr-TR">Barajla benzin deposunu ve çit hattını geçtiler (nöbetçiler onlara el salladı) ve aşağıdaki vadiye, temmuz sabahının altın sarısı gün ışığına doğru indiler. Arkada piknik sepetleriyle ve alet edevatla birlikte oturan kadınlar kendi aralarında dedikodu yapıp gülüşüyorlardı; annelerden birinin –elbette ki Ali Dodd’ın– çocuklara hep birlikte şarkı söyletme, bildikleri tek şarkı olan Texas milli marşını (</span><span class="metin-italik" xml:lang="tr-TR">Texas, Texasımız! Kudretli eyalet, selam olsun sana! Texas, Texasımız! Çok büyüksün, çok harika!</span><span class="metin-1" xml:lang="tr-TR">) söyletme çabasının boşa çıkmasından sonra çocuklar gruplara ayrılıp birbirleriyle savaşmaya girişmişlerdi. Büyük kızlar oğlanları görmezden gelerek kendi aralarında fısıldaşıp kıkırdıyorlardı, oğlanlar umursamaz numarası yapıyorlardı, küçük çocuklarsa sıralardan koridora atlayıp bilumum saldırılarda bulunuyorlardı. Ön tarafta oturan adamlar her zamanki temkinli suskunluklarına bürünmüşler, arada sırada bakışıp yüzlerini ekşiterek veya tek kaşlarını kaldırarak iletişim kuruyorlardı sadece:</span> <span class="metin-italik" xml:lang="tr-TR">Nasıl bir işe bulaştık böyle?</span> <span class="metin-1" xml:lang="tr-TR">Tarlada çalışmaya alışkındılar, elleri nasırlıydı; saçları kısaydı, tırnak altlarında hilal şeklinde kirler vardı, sakallarını kesmişlerdi. Vorhees cebinden saatini çıkarıp baktı: 7.05. Sirene on bir saat, son nakliye aracının kalkmasına on iki saat, havanın kararmasına on üç saat vardı.</span> <span class="metin-italik" xml:lang="tr-TR">Saate bakın. En yakın sığınağın yerini bilin. Tereddütte kalırsanız kaçın.</span> <span class="metin-1" xml:lang="tr-TR">Bu sözler Vorhees’in bilincine bir çocuk şarkısı veya rahibelerin okuduğu bir dua gibi, silinmemecesine kazınmıştı. Vorhees koltuğunda yan dönüp Dee’yle bakıştı. Kadının kucağında oturan Siri burnunu pencereye dayamıştı ve gelip geçen dünyayı seyrediyordu. Dee, Vorhees’e bezgince gülümseyerek</span> <span class="metin-italik" xml:lang="tr-TR">Sağ ol,</span> <span class="metin-1" xml:lang="tr-TR">dedi. Siri hoplamaya, bacaklarını keyifle sallamaya başlamıştı. Tombul parmağıyla pencereyi göstererek neşeyle çığlık attı.</span> <span class="metin-italik" xml:lang="tr-TR">Bunun için sağ ol.</span></p>

      <p class="paragraf"><span class="metin-1" xml:lang="tr-TR">Sonra bir baktılar ki hedeflerine varmışlar. Otobüsün ön camından, North Ag Kompleksi’nin rengârenk bir yorganın kareleri gibi uzanan geniş tarlalarını gördüler: mısır ve buğday, pamuk ve fasulye, pirinç ve yulaf tarlalarını. İçinden tozlu yollar geçen on beş bin dönümlük arazi, kavak ve meşe rüzgâr çitleriyle çevriliydi; gözetleme kulelerinde, tutma havzalı ve borulu pompa istasyonlarında, düzenli aralarla kurulmuş sığınaklarda esinti yüzünden sarkık duran yüksek, turuncu sancaklar dikiliydi. Vorhees bu binaların yerini bilse de, uzun mısırların arasındayken bayraklar olmadan onları çabucak bulmak her zaman mümkün olmuyordu.</span></p>

      <p class="paragraf"><span class="metin-1" xml:lang="tr-TR">Kalkıp öne gitti; Dee’nin ağabeyi Nathan –herkes ona Cruk derdi– sürücünün arkasında ayakta duruyordu. Vorhees ustabaşı olsa da, asıl komuta kıdemli İç Güvenlik subayı olan Cruk’taydı.</span></p>

      <p class="paragraf"><span class="metin-1" xml:lang="tr-TR">“Çalışmaya elverişli bir gün gibi görünüyor” dedi Vorhees.</span></p>

      <p class="paragraf"><span class="metin-1" xml:lang="tr-TR">Cruk omuz silkti, ama bir şey demedi. Tarla işçileri gibi giyinmişti: yamalı kot pantolon ve yakasıyla bilekleri yıpranmış bir haki gömlek. Bir de arkasında TEXAS NAKLİYE BAKANLIĞI yazan parlak turuncu bir plastik yelek vardı üstünde. Uzun namlulu, dürbünlü, 30-06’lık keskin nişancı tüfeğini göğsüne çapraz yaslamıştı; belinde de onarılmış bir 45’lik tabanca asılıydı. Tüfek standart modeldi, ama tabanca özeldi; eskiden kalma bir asker veya polis tabancasıydı, siyahtı ve ahşap kabzası cilalıydı. Adam ona isim bile takmıştı; Abigail diyordu. Öyle bir silaha sahip olabilmek için tanıdıklar gerekirdi ve Vorhees, Cruk’ın tanıdığının kim olduğunu tahmin etmekte zorlanmadı; Tifty’nin silah ticareti yaptığını herkes biliyordu. Vorhees’in sadece üç mermili 38’liği o silahla kıyaslanamazdı, ama Vorhees’in öyle bir 45’liği alacak parası yoktu.</span></p>

      <p class="paragraf"><span class="metin-1" xml:lang="tr-TR">“Dee’nin fikriydi diyebilirsin sonradan” dedi Cruk.</span></p>

      <p class="paragraf"><span class="metin-1" xml:lang="tr-TR">“Bunun iyi bir fikir olduğunu düşünmüyorsun yani.”</span></p>

      <p class="paragraf"><span class="metin-1" xml:lang="tr-TR">Vorhees’in kayınbiraderi sesini yükseltmemeye çalışarak güldü. Cruk’ın kız kardeşiyle arasındaki benzerlik en çok böyle anlarda belli oluyordu, gerçi yüz hatlarından çok ifadeleri benziyordu ve bu benzerliği ancak Vorhees fark edebilirdi. Aslında hemen herkes onların birbirine hiç benzemediklerini söylüyordu.</span></p>

      <p class="paragraf"><span class="metin-1" xml:lang="tr-TR">“Ne düşündüğüm önemli değil. Bunu sen de benim kadar iyi biliyorsun. Dee bir şeye kafayı taktı mı yapar; direnmek anlamsızdır.”</span></p>

      <p class="paragraf"><span class="metin-1" xml:lang="tr-TR">Otobüste kemik sarsıcı bir tangırtı koptu; Vorhees dengesini yitirmemeye çabaladı. Arkalarındaki çocuklar neşeyle bağrıştılar.</span></p>

      <p class="paragraf"><span class="metin-1" xml:lang="tr-TR">“Hey, Dar” dedi Cruk, “yola biraz dikkat etsen?”</span></p>

      <p class="paragraf"><span class="metin-1" xml:lang="tr-TR">Direksiyonun başındaki yaşlı kadın, ağzını şapırdatıp homurdanarak karşılık verdi; Dar’a otobüsünü nasıl kullanacağı kavgada söylenmezdi. Bütün nakliye aracı şoförleri yaşlı kadınlardı, genellikle dullardı. Böyle bir kanun yoktu, âdet buydu sadece. Yüzünde artık kemikleşmiş çatık kaşlı ifadesi hiç eksik olmayan Dar’ın huysuzluğu efsaneviydi; gelmiş geçmiş en aksi kadınlardan biriydi o. Boynuna asılı saatine sık sık bakardı ve son nakliye aracının kalkış saatinden bir dakika sonra bile gelseniz, kendinizi bir toz bulutunun içinde kalakalmış halde bulurdunuz. Birçok tarla işçisinin geceyi bir sığınakta, korkudan ödü koparak, şafağa kadar dakikaları sayarak geçirdiği olmuştu.</span></p>

      <p class="paragraf"><span class="metin-1" xml:lang="tr-TR">“Bir otobüs dolusu çocuk yahu. Kafam kazan gibi oldu.” Dar gözlerini ön camın yukarısındaki çatlak dikiz aynasına çevirdi. “Arkadakiler, rahat durun! Duncan Withers, çabuk in o sıradan! Jules Francis, seni göremiyorum sanma! Evet” dedi kadın, buz gibi bir bakışla gözdağı vererek, “sana diyorum küçük hanım. Sırıtmayı kes.”</span></p>

      <p class="paragraf"><span class="metin-1" xml:lang="tr-TR">Herkes sus pus oldu birden, kadınlar bile. Ama Dar gözlerini tekrar yola çevirince, Vorhees onun öfkesinin sahte olduğunu anladı; kadın gülmemek için kendini zor tutuyordu.</span></p>

      <p class="paragraf"><span class="metin-1" xml:lang="tr-TR">Cruk iri eliyle Vorhees’in omzuna pat pat vurdu. “Gevşe biraz Vor. Bırak da millet günün tadını çıkarsın.”</span></p>

      <p class="paragraf"><span class="metin-1" xml:lang="tr-TR">“Kaygılıyım dedim mi?”</span></p>

      <p class="paragraf"><span class="metin-1" xml:lang="tr-TR">Cruk’ın yüzü ciddileşti. “Bak, Tifty’nin gelmesini istemediğini biliyorum. Tamam mı? Seni anlıyorum. Ama elimdeki en iyi nişancı o. Sen ne dersen de, adam üç yüz metre öteden bir elbise askısını vurabiliyor.”</span></p>

      <p class="paragraf"><span class="metin-1" xml:lang="tr-TR">Vorhees, Tifty’yi düşündüğünü fark etmemişti. Ama şimdi Cruk konuyu açınca, aslında onu düşünüp düşünmediğini merak etti.</span></p>

      <p class="paragraf"><span class="metin-1" xml:lang="tr-TR">“Ona ihtiyacımız olacağını düşünüyorsun yani.”</span></p>

      <p class="paragraf"><span class="metin-1" xml:lang="tr-TR">Cruk omuz silkti. “Yaz günü bir şey olmaz. Ben tedbiri elden bırakmıyorum sadece. Onlar benim de kızlarım, biliyorsun.” Ciddi havayı sırıtarak bozdu. “Dee bunu alışkanlık haline getirmesin yeter. Bu küçük partiyi düzenlemek için elli tane tanıdıktan kıyak istemek zorunda kaldım; bunu Dee’ye söyleyebilirsin.”</span></p>

      <p class="paragraf"><span class="metin-1" xml:lang="tr-TR">Otobüs depo alanına girdi. Son tarayıcılar da mısırların arasından çıkıyordu; koruyucu yelek ve kalın eldivenler giymiş, yüzlerini gizleyen parmaklıklı koruyucu başlık takmışlardı. Üzerlerinden çeşitli silahlar sarkıyordu: pompalı tüfekler, yivli tüfekler, tabancalar, hatta birkaç pala. Cruk çocuklara oldukları yerde kalmalarını söyledi; otobüsten inmelerine ancak etraf güvenliyse izin verilecekti. Yetişkinler alet edevatı indirmeye başlarken, otobüsün tepesindeki platformdan inen Tifty arkada Cruk’la buluştu; tarama ekibinin lideri olan İç Güvenlik subayıyla, Dillon adlı bir adamla görüşeceklerdi. Dillon’ın ekibinin geri kalanı, sekiz adamla dört kadın, pompa istasyonunun yanındaki kanaldan su almaya gitmişlerdi.</span></p>

      <p class="paragraf"><span class="metin-1" xml:lang="tr-TR">Cruk diğer adamlarla birlikte bekleyen Vorhees’in yanına uzun adımlarla döndü. Güneş ortalığı kavuruyordu şimdiden; sabahki nemden eser kalmamıştı.</span></p>

      <p class="paragraf"><span class="metin-1" xml:lang="tr-TR">“Etraf tertemiz, rüzgâr çitleri de.” Vorhees’e göz kırptı. “Dee’nin bunun için de kıyak borcu var bana.”</span></p>

      <p class="paragraf"><span class="metin-1" xml:lang="tr-TR">Otobüstekilere haberi veren Cruk daha sözünü bitirmemişken çocuklar koltuklarından fırlayıp dışarı çıkarak, şehre dönecek tarayıcılara yer açtılar. Çocukların heyecanla dört bir yana dağılmalarını seyreden Vorhees anılara dalıp donakaldı bir an. Bu çocukların birçoğu, özellikle de en küçükleri, daha önce surların ötesine geçmemişlerdi hiç; Vorhees bunu baştan beri biliyordu. Ama bu ana tanık olmak apayrıydı. Ciğerlerindeki hava, yüzlerine vuran gün ışığı, ayaklarının altındaki toprak onlara farklı mı geliyordu? Tüm bunlar Vorhees’e de, onca yıl önce otobüsten ilk kez indiğinde farklı mı gelmişti? Elbette, sur dışına çıkmak, sınırsız boyutlara sahip bir dünyayı, var olduğunu bildiğiniz ama parçası olduğunuza asla inanmadığınız bir dünyayı keşfetmek demekti. Kendini tüy gibi hafif hissettiğini, fiziksel haz duyduğunu, ama aynı zamanda korktuğunu anımsıyordu; sanki bir rüyada uçma yetisi verilmişti ona, ama yere inemediğini fark etmişti.</span></p>

      <p class="paragraf"><span class="metin-1" xml:lang="tr-TR">Fort’la Chess gözetleme kulesinin yanındaydılar, tente kurmak için yere direk saplıyorlardı; kadınlar masalarla sandalyeleri kurup, piknik sepetlerindeki yiyecekleri çıkarıyorlardı. Yüzüne geniş hasır şapkasının gölgesi düşen Ali Dodd, çocuklardan bazılarını oyun oynamak için organize etmeye girişmişti bile. Her şey tam da Dee’nin çocukları getirme konusunu açtığında öngördüğü gibiydi.</span></p>

      <p class="paragraf"><span class="metin-1" xml:lang="tr-TR">“Çok hoş, değil mi?”</span></p>

      <p class="paragraf"><span class="metin-1" xml:lang="tr-TR">Vorhees’in yanında kuzeni Ty duruyordu; bir piknik sepetini göğsüne bastırmıştı. Vorhees boyu bir seksenden uzun olan, zayıf ve kederli yüzlü bu adamı çok üzgün görünen bir köpeğe benzetirdi hep. Dar arkalarından kornaya bastı üç kez; otobüs yağlı dumanlar salarak uzaklaştı.</span></p>

      <p class="paragraf"><span class="metin-1" xml:lang="tr-TR">“İlk kez dışarı çıktığım zamanı anlatmış mıydım sana?”</span></p>

      <p class="paragraf"><span class="metin-1" xml:lang="tr-TR">“Sanmıyorum.”</span></p>

      <p class="paragraf"><span class="metin-1" xml:lang="tr-TR">“İnan bana” dedi Ty, ayrıntılara inmek istemediğini belirtir şekilde başını sallayarak. “Müthiş bir öykü.”</span></p>

      <p class="paragraf"><span class="metin-1" xml:lang="tr-TR">Her şey hazır olunca Cruk çocukları tentenin altına çağırdı; kuralları söylemesi gerekiyordu, herkes bunları zaten bilse de. En önemli şey, herkesin bir kankaya ihtiyacı olduğuydu. Kankanız herhangi biri olabilirdi, erkek veya kız kardeşiniz ya da bir arkadaşınız... Ama bir kankanız olması ve onun yanından hiç ayrılmamanız şarttı. En önemli şey buydu. Gözetleme kulesinin bulunduğu açık arazi güvenliydi ve orada istedikleri yere gidebilirlerdi, ama mısır tarlasına girmeleri her koşulda yasaktı; arazinin güney ucundaki ağaçların arasına girmeleri de yasaktı.</span></p>

      <p class="paragraf"><span class="metin-italik" xml:lang="tr-TR">Şimdi, şu bayrakları görüyor musunuz?</span> <span class="metin-1" xml:lang="tr-TR">diye sordu Cruk tarlayı göstererek.</span> <span class="metin-italik" xml:lang="tr-TR">Hani şu turuncu ve sarkık olanları? Onların ne olduğunu kim söyleyecek bana?</span></p>

      <p class="paragraf"><span class="metin-1" xml:lang="tr-TR">Yarım düzine el kalktı; Cruk gruba göz gezdirdikten sonra Dash Martinez’de karar kıldı. Bu çocuk yedi yaşındaydı, dizleri ve dirsekleri iriydi, siyah saçı dağınıktı; Cruk’ın ısrarla ona baktığını görünce donakaldı. Aralarında oturduğu Merry Dodd’la Reese Cuomo ağızlarını örtmüşlerdi ve gülmemeye çalışıyorlardı.</span> <span class="metin-italik" xml:lang="tr-TR">Sığınaklar?</span> <span class="metin-1" xml:lang="tr-TR">diye tahmin yürüttü çocuk.</span> <span class="metin-italik" xml:lang="tr-TR">Doğru,</span> <span class="metin-1" xml:lang="tr-TR">diye karşılık verdi Cruk başıyla onaylayarak.</span> <span class="metin-italik" xml:lang="tr-TR">Onlar sığınaklar. Şimdi söyleyin,</span> <span class="metin-1" xml:lang="tr-TR">dedi hepsine hitap ederek,</span> <span class="metin-italik" xml:lang="tr-TR">siren çalarsa ne yapmanız gerek?</span></p>

      <p class="paragraf"><span class="metin-italik" xml:lang="tr-TR">Koşmamız!</span> <span class="metin-1" xml:lang="tr-TR">dedi biri, sonra bir başkası, sonra bir başkası.</span> <span class="metin-italik" xml:lang="tr-TR">Koşmamız!</span></p>

      <p class="paragraf"><span class="metin-1" xml:lang="tr-TR">“Nereye?” diye sordu Cruk.</span></p>

      <p class="paragraf"><span class="metin-1" xml:lang="tr-TR">Çocuklar bu kez hep bir ağızdan yanıt verdiler:</span> <span class="metin-italik" xml:lang="tr-TR">Sığınaklara koşmamız gerek!</span></p>

      <p class="paragraf"><span class="metin-1" xml:lang="tr-TR">Rahatlayan Cruk gülümsedi. “Güzel. Hadi gidip eğlenin şimdi.”</span></p>

      <p class="paragraf"><span class="metin-1" xml:lang="tr-TR">Çocuklar koşarak uzaklaştılar, ergenler hariç; onlar kendilerini küçük çocuklardan ayrı tutmak için tentenin altında biraz beklediler. Ama Vorhees onların bile güneşin altına çıkacaklarını biliyordu. İskambil kartları ve örgü yumakları çıkarıldı; çok geçmeden bütün kadınlar çocukları gölgelikten seyrederek, terleyen yüzlerini yelpazeleyerek bir şeylerle meşgul olmaya başladılar. Vorhees adamları çağırıp tuz tableti dağıttı; bu sıcakta çalışan bir insan, durmadan su içse bile tehlikeli ölçüde dehidrasyon yaşayabilirdi. Pompa istasyonunda şişelerini doldurdular. Görevlerinin ne olduğunun söylenmesine gerek yoktu; mısır püskülü yolma işini, bu basit ama yorucu işi birçok kez yapmışlardı. Her dört mısır sırasından birinde ikinci bir cins mısır ekiliydi. Bu sıradaki mısırların püskülleri, kendi kendine döllenmesini önlemek için yolunacaktı; hasat vaktinde yeni ve daha dayanıklı bir melez cins türeyecekti ve bunların tohumları gelecek sene ekilecekti. Vorhees bu prosedürü ilk kez yıllar önce babasından duyduğunda heyecan verici, hatta biraz erotik bulmuştu. Sonuçta yaptıkları şey üreme süreciyle ilgiliydi, sadece mısırlar söz konusu olsa bile. Ama işin fiziksel zorlukları –Vorhees’in kavurucu güneşin altında geçirdiği saatler, elleriyle yüzüne durmadan yağan polenler, başının etrafında vızıldayan ve kulaklarıyla burnuna ve ağzına girmek için fırsat kollayan böcekler– bu fikirden çabucak soğumasına yol açmıştı. Tarlada geçirdiği ilk haftada, adamın teki sıcak çarpması yüzünden yığılıp kalmıştı. Vorhees o adamın kim olduğunu da, ona ne olduğunu da anımsayamıyordu; adamı bir sonraki otobüse bindirip işe geri dönmüşlerdi. Adam ölmüştü büyük ihtimalle.</span></p>

      <p class="paragraf"><span class="metin-1" xml:lang="tr-TR">Kalın kanvas eldivenler, geniş kenarlı şapkalar ve bileklerden iliklenmiş, uzun kollu gömlekler; adamlar gitmeye hazır olduklarında, şakır şakır terliyorlardı artık. Vorhees gözetleme kulesinin tepesinde konuşlanmış olan, ağaç hattını dürbünle tarayan Tifty’ye baktı. Cruk haklıydı; o kulede olmaya en uygun kişi Tifty idi. Tifty Lamont nasıl bir insan olursa olsun, nişancılığı tartışılmazdı. Ama onca yıldan sonra, adamın adını duymak dahi Vorhees’i sinirlendiriyordu. Hatta zaman geçtikçe öfkesi artmıştı; geçen her yıl, Boz’un yaşanmamış hayatının bir başka yılıydı. Neden Tifty büyüyüp koca adam olmuştu da Boz olamamıştı? Vorhees daha basiretli zamanlarında, hislerinin mantıksız olduğunu anlıyordu; o uğursuz gecede Tifty elebaşılık yapmış olabilirdi, ama diğerleri hayır diyebilirlerdi ve deselerdi, Boz şimdi yaşıyor olacaktı. Ama Dee, Cruk ve Tifty –şimdi tüfeğinin namlusunu ağaç hattı doğrultusunda hareket ettirirken, Vorhees’in çocuklarını koruyacağına sessizce söz veriyordu sanki– ne derlerse desinler, hiçbir şey Vorhees’i tek suçlunun Tifty olduğu inancından vazgeçirememişti. Sonunda Vorhees hislerinin kendi karakterindeki bir kusurdan kaynaklandığını kabullenip duygularını kendine saklamak zorunda kalmıştı.</span></p>

      <p class="paragraf"><span class="metin-1" xml:lang="tr-TR">İşçileri üç ekibe ayırdı; her ekip dört sıradan sorumluydu. Vedalaşmak için tenteye gittiler. Arazide futbol oynanıyordu; gözetleme kulesinin diğer tarafından, ocakta dövülen at nallarının çıngırtısı geliyordu. Gölgelikte Sally ve Lucy Martinez ile birlikte dinlenen Dee iskambil oynuyordu. Destan gibi oyunları bazen günler sürerdi.</span></p>

      <p class="paragraf"><span class="metin-1" xml:lang="tr-TR">“Gitmeye hazırız gibi.”</span></p>

      <p class="paragraf"><span class="metin-1" xml:lang="tr-TR">Dee kartlarını bıraktı, yüzünü kaldırıp Vorhees’e baktı. “Buraya gel.”</span></p>

      <p class="paragraf"><span class="metin-1" xml:lang="tr-TR">Şapkasını çıkaran Vorhees öpülmek için iki büklüm eğildi.</span></p>

      <p class="paragraf"><span class="metin-1" xml:lang="tr-TR">“Daha şimdiden leş gibi kokuyorsun yahu” dedi kadın gülerek ve burun kıvırarak. “Bugün sana başka öpücük yok maalesef.” Sonra da: “Eee, dikkatli olmanı söylememe gerek var mı?”</span></p>

      <p class="paragraf"><span class="metin-1" xml:lang="tr-TR">Bu konuşmayı hep yaparlardı. “Madem öyle istiyorsun.”</span></p>

      <p class="paragraf"><span class="metin-1" xml:lang="tr-TR">“Tamam o zaman. Dikkatli ol.”</span></p>

      <p class="paragraf"><span class="metin-1" xml:lang="tr-TR">Nit’le Siri tentenin altına girmişlerdi. Saçlarına ve kazaklarına çimen parçaları takılmıştı. Toprakta yuvarlanmış yavru köpekler gibiydiler.</span></p>

      <p class="paragraf"><span class="metin-1" xml:lang="tr-TR">“Kızlar, babanıza sarılın.”</span></p>

      <p class="paragraf"><span class="metin-1" xml:lang="tr-TR">Vorhees diz çöküp onları kucakladı; kollarının arasında ılık bir bohça vardı sanki. “Annenizin sözünü dinleyin, yaramazlık yapmayın, tamam mı? Öğle yemeği vaktinde dönerim.”</span></p>

      <p class="paragraf"><span class="metin-1" xml:lang="tr-TR">“Biz kanka olduk” dedi Siri.</span></p>

      <p class="paragraf"><span class="metin-1" xml:lang="tr-TR">Vorhees kızların terli saçlarından çimenleri ayıkladı. Bazen sırf onları görmek bile, gözlerini yaşartacak kadar yoğun bir sevgi duymasına sebep oluyordu. “Kanka olacaksınız tabii. Cruk amcanızın söylediklerini unutmayın yeter. Anneciğinizin gözünün önünden ayrılmayın.”</span></p>

      <p class="paragraf"><span class="metin-1" xml:lang="tr-TR">“Carson diyor ki, tarlada canavarlar varmış” dedi Siri. “Kan içen canavarlar.”</span></p>

      <p class="paragraf"><span class="metin-1" xml:lang="tr-TR">Vorhees’in yan gözle baktığı Dee omuz silkti. Bu konu ilk kez açılmıyordu.</span></p>

      <p class="paragraf"><span class="metin-1" xml:lang="tr-TR">“Eh, o yanlış biliyor” dedi Vorhees kızlara. “Sizi korkutmaya çalışıyor, şaka yapıyor.”</span></p>

      <p class="paragraf"><span class="metin-1" xml:lang="tr-TR">“Öyleyse neden tarlaya girmemiz yasak?”</span></p>

      <p class="paragraf"><span class="metin-1" xml:lang="tr-TR">“Çünkü kurallar böyle.”</span></p>

      <p class="paragraf"><span class="metin-1" xml:lang="tr-TR">“Yemin eder misin?”</span></p>

      <p class="paragraf"><span class="metin-1" xml:lang="tr-TR">Vorhees gülümsemek için elinden geleni yaptı. O ve Dee, bu meseleyi olabildiğince uzun süre muallakta bırakmayı kararlaştırmışlardı; ama gerçeği sonsuza dek kızlardan gizleyemeyeceklerini biliyorlardı.</span></p>

      <p class="paragraf"><span class="metin-1" xml:lang="tr-TR">“Yemin ederim.”</span></p>

      <p class="paragraf"><span class="metin-1" xml:lang="tr-TR">Vorhees kızlara tekrar sarıldı, önce teker teker, sonra da ikisine birden; daha sonra kalkıp tarlanın kenarında duran ekibine katıldı. Bir seksenlik bir yeşillik duvarı: mısır sıraları ve aralarındaki uzun koridorlar, rüzgâr çitine kadar uzanıyordu. Güneş görünmez bir sınırı geçmişti ve vakit öğlene geliyordu; kimse konuşmuyordu. Vorhees saatine son bir kez baktı.</span> <span class="metin-italik" xml:lang="tr-TR">Saate bakın. En yakın sığınağın yerini bilin. Tereddütte kalırsanız kaçın.</span></p>

      <p class="paragraf"><span class="metin-1" xml:lang="tr-TR">“Pekâlâ millet” dedi, eldivenlerini giyerek. “Hadi şu işi halledelim.”</span></p>

      <p class="paragraf"><span class="metin-1" xml:lang="tr-TR">Hep birlikte tarlaya girdiler.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Bugünkü kişilikleri tek bir gecede belirlenmişti bir bakıma, çocukluklarının son gecesinde... Cruk, Vorhees, Boz, Dee birlikte koştururlardı; şehrin surlarından, okulu yöneten rahibelerin dikkatli gözlerinden ve diğer her şeyi yöneten İG’den başka onları kısıtlayan bir şey yoktu. Toz toprak içinde dedikodu yapar, söylentiler ve öyküler anlatırlardı birbirlerine. Kirli yüzler, kirli eller, dördünün okuldan eve giderken mahallelerinin arkasındaki ara sokakta oyalanmaları. Dünya neydi? Dünya</span> <span class="metin-italik" xml:lang="tr-TR">neredeydi</span> <span class="metin-1" xml:lang="tr-TR">ve onu ne zaman göreceklerdi? Babaları (ve bazen anneleri de) nereye gidiyordu ve neden geri döndüklerinde üzerlerinde iş, görev ve gizemli kaygıların kokusu oluyordu? Evet, dışarısı diye bir yer vardı, ama şehirden farkı neydi? Duygusu, tadı, sesi nasıldı? Neden zaman zaman birileri, bir anne veya bir baba gidip de dönmüyordu, surların ardındaki görünmez diyarın onları bir lokmada yutma gücü varmış gibi? Uyuşuklar, draklar, vampirler, sıçrayanlar; çocuklar bu isimleri bilseler de, tam anlamlarını bilmiyorlardı. En vahşi olanlar draklardı, yani sıçrayanlar veya vampirlerdi (bu sözcüğü sadece yaşlılar kullanırdı); bir de uyuşuklar vardı, ki bunlar draklara benzeseler de farklıydılar. Tehlikeliydiler, evet, ama draklar kadar değil; akrep veya yılan kadar daha çok. Kimileri uyuşukların fazla uzun yaşamış draklar olduğunu, kimileriyse onların apayrı bir yaratık türü olduğunu söylüyordu. Hiçbir zaman insan olmadıklarını.</span></p>

      <p class="paragraf"><span class="metin-1" xml:lang="tr-TR">Bu da ayrı bir meseleydi. Viraller eskiden onlar gibi insan idiyseler, nasıl şimdiki hallerine gelmişlerdi?</span></p>

      <p class="paragraf"><span class="metin-1" xml:lang="tr-TR">Ama öykülerin en büyüğü, Niles Coffee’nin öyküsüydü; savaşarak ölmek için dünyayı kat eden korkusuz adamlardan oluşan Seferberlik Ordusu’nun kurucusu Albay Coffee’nin öyküsü. Coffee’nin geçmişi, onunla ilgili her şey gibi, bir mit perdesinin ardında gizliydi. Ebeveyninin üçüncü çocuğuydu ve ablaları tarafından büyütülmüştü; 38’deki Doğu Baskını’nda öksüz kalmış, annesiyle babasının can vermesini seyretmişti; günün birinde sur kapısında tek başına belirmişti, postlara sarınmış bir çocuk savaşçıydı, mızrağının ucunda kesik bir viral kafası taşıyordu. Yüz, bin, on bin viral öldürmüştü tek başına; bu sayı giderek büyümekteydi. Şehre ayak basmamıştı hiç; sıradan insan gibi giyinerek, tarla işçisi gibi giyinerek, kimliğini gizleyerek aralarında geziniyordu; varlığını hiç belli etmiyordu. Adamlarının Tanrı’ya değil birbirlerine yemin –kan yemini– ettikleri, ölmeye yemin ettikleri ve bu sözün sembolü olarak saçlarını kazıdıkları söyleniyordu. Surların çok ötesine gidiyor, hatta Texas’ın dışına çıkıyorlardı. Oklahoma City, Wichita, Kansas. Roswell, New Mexico. Boz ranzanın yanındaki duvara, yatağının yukarısına, birleştirilmiş bir yapbozu andıran, renkleri solmuş, eski bir Birleşik Devletler haritası asmıştı; Coffee’nin gittiği her yeni yere annesinin iğnelerinden birini saplar, sonra da bu iğnelerin arasına iplik gererdi. Okuldayken, ağabeyi Petrol Yolu’nda çalışan Rahibe Peg’e sorular sorarlardı: Neler duymuştu, neler biliyordu? Seferberlik Ordusu’nun dışarıda sağ kalmış başkalarını bulduğu, kasabalar ve hatta şehirler dolusu insan bulduğu doğru muydu? Rahibe bu sorulara yanıt vermese de, ağabeyinin adını duyunca gözlerinin umutla parladığını görürlerdi. Coffee buydu işte: Nereden gelmiş olursa olsun, bunu nasıl başarıyor olursa olsun, umut sebebiydi.</span></p>

      <p class="paragraf"><span class="metin-1" xml:lang="tr-TR">Vorhees uzun yıllar sonra, Boz’un ve annelerinin ölümünden çok sonra, şunu merak edecekti: O ve kardeşi neden böyle şeyleri ebeveynleriyle konuşmamışlardı hiç? Normalde bunu yapmaları gerekirdi; oysa belleğini yokladığında tek bir örneğe bile rastlayamıyordu, tıpkı annesinin ya da babasının Boz’un haritasıyla ilgili tek kelime ettiklerini anımsayamadığı gibi. Bunun sebebi neydi? Hem o haritaya ne olmuştu, Vorhees neden onun bir gün durup dururken ortadan kaybolduğunu hatırlıyordu? Sanki Coffee’yle ve Seferberlik Ordusu’yla ilgili öyküler gizli bir dünyanın, bir çocukluk dünyasının parçasıydı ve o dünyadan bir kez çıktınız mı geri dönüş yoktu. Vorhees birkaç hafta boyunca bu sorularla öyle meşgul olmuştu ki, sonunda bir sabah kahvaltı sofrasında bunları babasına soracak cesareti toplamıştı; babası gülmüştü.</span> <span class="metin-italik" xml:lang="tr-TR">Şaka mı yapıyorsun?</span> <span class="metin-1" xml:lang="tr-TR">Thad Vorhees yaşlı sayılmazdı, ama öyle görünüyordu: Saçlarını ve dişlerinin yarısını kaybetmişti, ekşi ekşi terlerdi hep, mutfak masasında duran elleri kemikten yapılmış kuş yuvaları gibiydi.</span> <span class="metin-italik" xml:lang="tr-TR">Ciddi misin? Senin durumun fena değildi yine, ama Boz onu ağzından düşürmezdi. Coffee, Coffee, Coffee, bütün gün. Hatırlamıyor musun?</span> <span class="metin-1" xml:lang="tr-TR">Gözleri üzüntüden yaşarmıştı birden.</span> <span class="metin-italik" xml:lang="tr-TR">O salak harita. Açıkçası onu indirmeye gönlüm elvermemişti, sen indirince de şaşırdım. Öyle ağladığını hiç görmemiştim. Hepsinin saçmalık olduğunu anlamışsındır diye düşündüm. Coffee’nin filan. Bundan bir şey çıkmayacağını, önemsiz olduğunu.</span></p>

      <p class="paragraf"><span class="metin-1" xml:lang="tr-TR">Ama önemsiz değildi; asla da olmamıştı, olamazdı. Nasıl önemsiz olabilirdi, Boz’u o kadar sevmişlerken?</span></p>

      <p class="paragraf"><span class="metin-1" xml:lang="tr-TR">Suçlu Tifty idi tabii, Coffee’yi kendi gözleriyle gördüğünü iddia eden Tifty: yalancı Tifty, palavracı Tifty, birileri kendisine ihtiyaç duysun diye saçma sapan laflar eden Tifty.</span> <span class="metin-italik" xml:lang="tr-TR">Tifty,</span> <span class="metin-1" xml:lang="tr-TR">demişlerdi hep bir ağızdan,</span> <span class="metin-italik" xml:lang="tr-TR">amma</span> <span class="metin-italik" xml:lang="tr-TR">atıyorsun. Coffee’yi filan görmedin.</span> <span class="metin-1" xml:lang="tr-TR">Ama dalga geçerken bile inanmaya başlamışlardı; o çocuğun ikna kabiliyeti yüksekti. Onların arkadaş grubuna bir anda dahil oluvermişti; bunun nasıl olduğunu kimse bilmiyordu. O gün sıradan bir gün gibi başlamıştı: şapel, okul ve saat 3’ün ıstırap verici bir yavaşlıkla yaklaşmasıyla, zil çalınca serbest kalıveren üç yüz çocuk koridorlardan akın akın geçip merdivenlerden inerek ikindi havasına çıkmıştı. Okuldan mahallelerine doğru yürüdükçe sayıları azalmıştı, sınıf arkadaşları ayrılıp kendi yollarına gitmişti ve sonunda geride sadece dördü kalmıştı.</span></p>

      <p class="paragraf"><span class="metin-1" xml:lang="tr-TR">Gerçi bu doğru sayılmazdı. Eski alışveriş arabalarıyla, ıslak şiltelerle ve kırık sandalyelerle dolu olan ara sokağa girerken –levazım subayına kulak asmayan insanlar, çöplerini buraya atıp duruyorlardı– takip edildiklerini fark ettiler. Sıska bir oğlandı; zayıf yüzünün tepesindeki kızılımsı saçı, çok yüksekten başına düşmüş bir takke gibiydi. Ocak ayında olmalarına, havanın serin ve nemli olmasına karşın çocuğun ceketi yoktu; üstünde yün kazakla kot pantolon, ayaklarında da parmak arası terlikler vardı sadece. Elleri ceplerindeydi ve grubu çok yaklaşmadan, ama merak uyandıracak kadar yakından takip ediyordu. Arada bıraktığı mesafeyle, adaylığını belirtiyordu sanki:</span> <span class="metin-italik" xml:lang="tr-TR">İlginç biri olabilirim,</span> <span class="metin-1" xml:lang="tr-TR">diyordu.</span> <span class="metin-italik" xml:lang="tr-TR">Bana bir şans tanımak isteyebilirsiniz.</span></p>

      <p class="paragraf"><span class="metin-1" xml:lang="tr-TR">“Eee,</span> <span class="metin-italik" xml:lang="tr-TR">ne</span> <span class="metin-1" xml:lang="tr-TR">istiyor sizce?” dedi Cruk.</span></p>

      <p class="paragraf"><span class="metin-1" xml:lang="tr-TR">Ara sokağın sonuna, tahta parçalarıyla inşa ettikleri küçük barınağa gelmişlerdi. Yayları fırlamış küflü bir şilte, zemin vazifesi görüyordu. Çocuk yaklaşık on metre ötedeydi, ayaklarını tozlu zeminde sürüyordu. Öyle bir duruşu vardı ki, vücut parçalarının arasındaki bağ çok zayıftı sanki; dört farklı çocuğun parçalarından oluşturulmuş gibi.</span></p>

      <p class="paragraf"><span class="metin-1" xml:lang="tr-TR">“Bizi takip mi ediyorsun?” diye seslendi Cruk.</span></p>

      <p class="paragraf"><span class="metin-1" xml:lang="tr-TR">Çocuk yanıt vermedi. Göz teması kurmamaya çalışan bir köpek gibi yere bakıyordu. Başı eğik olduğundan, yüzünün sol yanındaki şişliği hepsi gördü.</span></p>

      <p class="paragraf"><span class="metin-1" xml:lang="tr-TR">“Sağır mısın? Sana bir soru sordum.”</span></p>

      <p class="paragraf"><span class="metin-1" xml:lang="tr-TR">“Sizi takip etmiyorum.”</span></p>

      <p class="paragraf"><span class="metin-1" xml:lang="tr-TR">Cruk diğerlerine döndü. Onlardan bir yaş büyük olduğundan, gayriresmi liderdi. “Bu çocuğu tanıyan var mı?”</span></p>

      <p class="paragraf"><span class="metin-1" xml:lang="tr-TR">Yoktu. Cruk tekrar çocuğa baktı. “Sen. İsmin ne?”</span></p>

      <p class="paragraf"><span class="metin-1" xml:lang="tr-TR">“Tifty.”</span></p>

      <p class="paragraf"><span class="metin-1" xml:lang="tr-TR">“Tifty mi? Tifty diye isim mi olur?”</span></p>

      <p class="paragraf"><span class="metin-1" xml:lang="tr-TR">Çocuk terliklerinin uçlarını inceliyordu. “Oluyor işte.”</span></p>

      <p class="paragraf"><span class="metin-1" xml:lang="tr-TR">“Annen sana öyle mi sesleniyor?” dedi Cruk.</span></p>

      <p class="paragraf"><span class="metin-1" xml:lang="tr-TR">“Annem yok.”</span></p>

      <p class="paragraf"><span class="metin-1" xml:lang="tr-TR">“Öldü mü, yoksa seni terk mi etti?”</span></p>

      <p class="paragraf"><span class="metin-1" xml:lang="tr-TR">Çocuk cebindeki bir şeyle oynuyordu “İkisi de galiba. Sen öyle sorunca.” Gözlerini kısarak onlara baktı. “Siz kulüp filan mısınız?”</span></p>

      <p class="paragraf"><span class="metin-1" xml:lang="tr-TR">“Neden öyle dedin?”</span></p>

      <p class="paragraf"><span class="metin-1" xml:lang="tr-TR">Çocuk kemikli omuzlarını kaldırdı. “Hiç, sizi görünce merak ettim o kadar.”</span></p>

      <p class="paragraf"><span class="metin-1" xml:lang="tr-TR">Cruk diğerlerine göz attıktan sonra tekrar çocuğa baktı. Bezgince iç geçirdi.</span></p>

      <p class="paragraf"><span class="metin-1" xml:lang="tr-TR">“Eh, orada öyle aval aval durmanın anlamı yok. Gel de sana bir bakalım.”</span></p>

      <p class="paragraf"><span class="metin-1" xml:lang="tr-TR">Çocuk yaklaştı. Ürkekliğinde Vorhees’e tanıdık gelen bir şey vardı. Bunun sebebi, içlerinden herhangi birinin o çocuk gibi yapayalnız kalabileceğini bilmesiydi belki de. Çocuğun sol gözünün morarmış ve davul gibi şişmiş olduğunu gördüler.</span></p>

      <p class="paragraf"><span class="metin-1" xml:lang="tr-TR">“Hey, bu çocuğu biliyorum” dedi Dee. “Destekli’de oturuyorsunuz, değil mi? Babanla birlikte taşındığını görmüştüm.”</span></p>

      <p class="paragraf"><span class="metin-1" xml:lang="tr-TR">Hill Country Destekli Yaşam Tesisi: ailelerle dolu, tıkış tıkış apartmanlar. Herkes oraya Destekli derdi.</span></p>

      <p class="paragraf"><span class="metin-1" xml:lang="tr-TR">“Öyle mi?” dedi Cruk. “Yeni mi taşındınız?”</span></p>

      <p class="paragraf"><span class="metin-1" xml:lang="tr-TR">Çocuk başıyla onayladı. “H-kasabası’ndan.”</span></p>

      <p class="paragraf"><span class="metin-1" xml:lang="tr-TR">“Şeyle mi kalıyorsun?” dedi Cruk. “Babanla mı?”</span></p>

      <p class="paragraf"><span class="metin-1" xml:lang="tr-TR">“Halam da var. Rose. Bana o bakıyor çoğu zaman.”</span></p>

      <p class="paragraf"><span class="metin-1" xml:lang="tr-TR">“Cebinde ne var? Oynadığını gördüm.”</span></p>

      <p class="paragraf"><span class="metin-1" xml:lang="tr-TR">Çocuk elini çıkarıp onlara gösterdi: kalın bir katlanır çakı. Cruk çakıyı alınca diğer üçü sokuldular. Her zamanki bıçaklar, artı törpü, tornavida, makas, tirbuşon, hatta eskilikten merceği bulanmış bir büyüteç.</span></p>

      <p class="paragraf"><span class="metin-1" xml:lang="tr-TR">“Bunu nereden buldun?” diye sordu Cruk.</span></p>

      <p class="paragraf"><span class="metin-1" xml:lang="tr-TR">“Babam verdi.”</span></p>

      <p class="paragraf"><span class="metin-1" xml:lang="tr-TR">Cruk kaşlarını çattı. “Bunları satıyor mu?”</span></p>

      <p class="paragraf"><span class="metin-1" xml:lang="tr-TR">Çocuk başını iki yana salladı. “Yok. Hidro o. Barajda çalışıyor.” Çakıyı gösterdi. “İstersen senin olsun.”</span></p>

      <p class="paragraf"><span class="metin-1" xml:lang="tr-TR">“Senin çakını ne yapayım?”</span></p>

      <p class="paragraf"><span class="metin-1" xml:lang="tr-TR">“O istemiyorsa ben alırım” dedi Boz. “Ver şunu.”</span></p>

      <p class="paragraf"><span class="metin-1" xml:lang="tr-TR">“Kapa çeneni Boz.” Cruk çocuğu tepeden tırnağa süzdü. “Yüzüne ne oldu?”</span></p>

      <p class="paragraf"><span class="metin-1" xml:lang="tr-TR">“Hiç, düştüm.”</span></p>

      <p class="paragraf"><span class="metin-1" xml:lang="tr-TR">Çocuk savunmacı bir ses tonuyla konuşmamıştı. Ama yalan söylediğini hepsi anladı.</span></p>

      <p class="paragraf"><span class="metin-1" xml:lang="tr-TR">“Bir yumruğun üstüne düşmüşsün bence. Baban mı yaptı, başkası mı?”</span></p>

      <p class="paragraf"><span class="metin-1" xml:lang="tr-TR">Çocuk bir şey demedi. Vorhees onun çenesinin hafifçe seğirdiğini gördü.</span></p>

      <p class="paragraf"><span class="metin-1" xml:lang="tr-TR">“Çocuğun üstüne gitme Cruk” dedi Dee.</span></p>

      <p class="paragraf"><span class="metin-1" xml:lang="tr-TR">Ama Cruk gözlerini çocuktan ayırmadı. “Sana bir soru sordum.”</span></p>

      <p class="paragraf"><span class="metin-1" xml:lang="tr-TR">“Bazen dövüyor. İçince. Rose diyor ki, isteyerek yapmıyormuş. Annem yüzündenmiş.”</span></p>

      <p class="paragraf"><span class="metin-1" xml:lang="tr-TR">“Seni terk etti diye mi?”</span></p>

      <p class="paragraf"><span class="metin-1" xml:lang="tr-TR">“Beni doğururken öldü diye.”</span></p>

      <p class="paragraf"><span class="metin-1" xml:lang="tr-TR">Çocuğun bu sözü havada asılı kaldı sanki. Doğruyu söylemiş olsa da olmasa da, onu geri çeviremezlerdi artık.</span></p>

      <p class="paragraf"><span class="metin-1" xml:lang="tr-TR">Cruk çakıyı uzattı. “Al hadi. Babanın çakısını istemem.”</span></p>

      <p class="paragraf"><span class="metin-1" xml:lang="tr-TR">Çocuk çakıyı cebine geri koydu.</span></p>

      <p class="paragraf"><span class="metin-1" xml:lang="tr-TR">“Ben Cruk. Dee kız kardeşim. Şu ikisi de Boz’la Vor.”</span></p>

      <p class="paragraf"><span class="metin-1" xml:lang="tr-TR">“Kim olduğunuzu biliyorum.” Çocuk gözlerini kısarak onlara kararsızca baktı. “Eee, kulübe girdim mi yani?”</span></p>

      <p class="paragraf"><span class="metin-1" xml:lang="tr-TR">“Kaç kez söyleyeceğim” dedi Cruk. “Kulüp değiliz.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Böylece karar verilmişti: Tifty onlardan biriydi. Herkesin piyiz dediği kaçak viski yüzünden gözleri sürekli parlayan, her gece siren vaktinde Tifty’yi içki yüzünden kalınlaşmış gür sesiyle çağıran sert, hatta ürkütücü bir adam olan Bray Lamont’u zamanla hepsi tanıdı.</span> <span class="metin-italik" xml:lang="tr-TR">Tifty, lanet olsun! Tifty, hemen buraya gelmezsen seni aramaya çıkacağım!</span> <span class="metin-1" xml:lang="tr-TR">Çocuğun ara sokağa morarmış gözlerle, morluklarla geldiği oldu; bir keresinde de kolu askıda geldi. Sarhoşken hiddete kapılan babası onu duvara çalıp, omzunun çıkmasına yol açmıştı. İG’ye söylemeli miydiler? Ailelerine? Rose Hala yardım edebilir miydi peki? Ama Tifty başını iki yana sallıyordu hep. Aldığı yaraları öfkeyle değil, suskun bir kadercilikle karşılar gibi görünmesini ister istemez takdir ediyorlardı. Bir çeşit güç gibi görünüyordu bu.</span> <span class="metin-italik" xml:lang="tr-TR">Kimseye söylemeyin,</span> <span class="metin-1" xml:lang="tr-TR">diyordu çocuk.</span> <span class="metin-italik" xml:lang="tr-TR">Babam öyle bir insan. Değişmesi imkânsız.</span></p>

      <p class="paragraf"><span class="metin-1" xml:lang="tr-TR">Başka öyküler de vardı. Tifty büyükdedesinin Texas Bildirgesi’ne imza atanlardan biri olduğunu ve Petrol Yolu’nun yapımını denetlediğini öne sürüyordu; dedesi 38’deki Doğu Baskını’nın kahramanlarından biriydi ve ilk dalgada ısırılıp ölümcül yara alınca, taşma oluğundan yapılan taarruzda başı çekmiş, savaş meydanında askerlerinin önünde kendini feda etmiş, bıçağıyla kendi canını almıştı; Tifty’nin ismini vermeyi reddettiği bir kuzeni (“herkes ona Kuzen der sadece”) aranan bir gangsterdi, H-kasabası’ndaki en büyük imbik makinelerinden birinin operatörüydü; çok güzel bir kadın olan annesi daha on altı yaşına basmadan dokuz evlenme teklifi almıştı, ki taliplerinden biri şimdi başkanlık dairesinde çalışıyordu. Kahramanlar, kodamanlar, suçlular... Hem çocukların tanıdığı dünyanın, hem de onun altında yatan ticaret dünyasının önde gelen şahsiyetlerinin katıldığı engin ve renkli bir geçit alayı; Tifty önemli tanıdıkları olan insanları tanıyordu. Tifty Lamont dendi mi bütün kapılar açılırdı. Onun H-kasabası’ndan gelen ayyaş bir hidronun oğlu olması, üstüne olmayan giysilerini asla yıkamayan ve yüzü gözü morluk içinde, sıradan bir sıska çocuk olması, bekâr halasının baktığı ve gruptaki diğer çocuklar gibi Destekli’de oturan bir çocuk olması önemli değildi; Tifty öyle iyi ve ilginç öyküler anlatıyordu ki, onlara inanmamak</span> <span class="metin-italik" xml:lang="tr-TR">olmazdı</span><span class="metin-1" xml:lang="tr-TR">.</span></p>

      <p class="paragraf"><span class="metin-1" xml:lang="tr-TR">Ama Coffee’yi görmesi... Bu kadarı abartıydı. Bu iddia gerçeklere aykırıydı. Coffee bilinemezdi; Coffee tıpkı viraller gibi gölgelerde yaşayan bir yaratıktı. Ama yine de, Tifty’nin öyküsünde inandırıcı bir taraf da vardı. Babasıyla birlikte H-kasabasına, o kanunsuz kasabanın kulübelerle dolu sokaklarına, gangster Kuzen’le buluşmaya gitmişti. Orada, imbik makinesinin bulunduğu deponun arka odasında –o makine devasaydı, tellerle borulardan ve fokurdayan kazanlardan oluşan canlı bir ejderha gibiydi–, tehlikeli gözlerle bakarken pis pis sırıtarak kararmış dişlerini sergileyen beli tabancalı adamların arasında, para verilmiş ve bir testi piyiz alınmıştı. Tifty oraya sık sık giderdi, oraya yaptığı ziyaretleri birçok kez anlatmıştı, ama bu seferki farklıydı. Bu sefer bir adam vardı. Diğerlerinden farklıydı, o ortamın adamı olmadığı belliydi... Tifty bunu hemen anlamıştı. Adam asker gibi dimdik duruyordu. Yandaydı, yüzü görünmüyordu, üstünde kuşaklı bir siyah pardösü vardı. Tifty onun saçının kazınmış olduğunu görmüştü. Bu adamın (her kimse) acil bir iş için orada olduğu belliydi; normalde Tifty’nin babası oyalanırdı, diğer adamlarla birlikte içki içerdi ve onun H-kasabası’ndaki günlerini yâd ederlerdi, ama bu gece öyle olmamıştı. Masasının ardında kuş yuvasındaki yumurta misali oturan, iriyarı, toparlak Kuzen, Tifty’nin babasının uzattığı banknotları tek kelime etmeden almıştı; gelir gelmez çıkıp gitmişlerdi sanki. Depodan epey uzaklaştıklarında, babası şöyle demişti:</span> <span class="metin-italik" xml:lang="tr-TR">Orada gördüğün adam kimdi, biliyor musun çocuk? Ha? Bilmiyor musun? Kimdi söyleyeyim. Niles Coffee’nin ta kendisiydi.</span></p>

      <p class="paragraf"><span class="metin-1" xml:lang="tr-TR">“Size bir şey daha anlatayım.” Beşi ara sokaktaki barınakta sıkış tıkış oturuyorlardı. Tifty sonuçta kendisinde kalan çakıyı kullanarak, toza şekiller çizmekteydi. “Babam diyor ki, Coffee’nin barajın dibinde kampı varmış. Orta yerde, dışarıda olması fark etmezmiş gibi. Drakların gelip tuzaklara yakalanmasını bekliyor, sonra da onları yakıyorlarmış.”</span></p>

      <p class="paragraf"><span class="metin-1" xml:lang="tr-TR">“Biliyordum!” diye bağırdı Boz. Çocuğun yüzü heyecandan ışıl ışıldı. Dizlerinin üstünde Vorhees’e doğru döndü. “Sana dememiş miydim?”</span></p>

      <p class="paragraf"><span class="metin-1" xml:lang="tr-TR">“Mümkün değil” dedi Cruk küçümsemeyle. Aralarında kuşkucu rolü onundu; bu rolü göreviymişçesine oynardı.</span></p>

      <p class="paragraf"><span class="metin-1" xml:lang="tr-TR">“Oydu diyorum size.</span> <span class="metin-italik" xml:lang="tr-TR">Hissediliyordu</span><span class="metin-1" xml:lang="tr-TR">. Herkesin tavrından.”</span></p>

      <p class="paragraf"><span class="metin-1" xml:lang="tr-TR">“Coffee’nin o tüccarlarla ne işi olur ki? Bunu söyle bana.”</span></p>

      <p class="paragraf"><span class="metin-1" xml:lang="tr-TR">“Ne bileyim? Askerleri için piyiz alıyordur belki.” Tifty’nin aklına yeni bir fikir geldi. Öne eğilip sesini alçalttı. “Veya tabanca.”</span></p>

      <p class="paragraf"><span class="metin-1" xml:lang="tr-TR">Cruk alaycı bir kahkaha attı. “Şu bacaksızı dinleyin hele.”</span></p>

      <p class="paragraf"><span class="metin-1" xml:lang="tr-TR">“İstediğin kadar dalga geç, ben onları gördüm. Eskiden kalma gerçek ordu silahlarından bahsediyorum. M16’lardan, otomatik tabancalardan, hatta bomba atarlardan.”</span></p>

      <p class="paragraf"><span class="metin-1" xml:lang="tr-TR">“Vay be” dedi Boz.</span></p>

      <p class="paragraf"><span class="metin-1" xml:lang="tr-TR">“Kuzen öyle silahları nereden bulabilir ki?” diye sordu Vorhees.</span></p>

      <p class="paragraf"><span class="metin-1" xml:lang="tr-TR">Dizlerinin üstünde yükselen Tifty, kimsenin onları duyamayacağından emin olmak istercesine etrafa bakındı. “Size bunu söylemeli miyim bilmiyorum” diye devam etti. “San Antone civarında bir yeraltı sığınağı, eski bir ordu üssü var. Kuzen orada devriye geziyor.”</span></p>

      <p class="paragraf"><span class="metin-1" xml:lang="tr-TR">“Bunu bir saniye daha dinleyemem” dedi Cruk. “Sen ne Coffee’yi gördün, ne de bir başkasını.”</span></p>

      <p class="paragraf"><span class="metin-1" xml:lang="tr-TR">“Onun varlığına inanmadığını mı söylüyorsun?”</span></p>

      <p class="paragraf"><span class="metin-1" xml:lang="tr-TR">Bunu söylemek kutsala hakaret olurdu. “Öyle demiyorum. Sen onu görmedin diyorum sadece.”</span></p>

      <p class="paragraf"><span class="metin-1" xml:lang="tr-TR">“Vor, sen ne düşünüyorsun?”</span></p>

      <p class="paragraf"><span class="metin-1" xml:lang="tr-TR">Vorhees kararsızdı. Tifty’nin söylediklerinin yarısı palavraydı resmen, belki yarısından da fazlası. Öte yandan, inanma dürtüsü ağır basıyordu.</span></p>

      <p class="paragraf"><span class="metin-1" xml:lang="tr-TR">“Bilmiyorum” demeyi başardı Vorhees. “Herhalde... Bilmiyorum.”</span></p>

      <p class="paragraf"><span class="metin-1" xml:lang="tr-TR">“Eh,</span> <span class="metin-italik" xml:lang="tr-TR">ben</span> <span class="metin-1" xml:lang="tr-TR">ona inanıyorum” dedi Dee.</span></p>

      <p class="paragraf"><span class="metin-1" xml:lang="tr-TR">Tifty’nin gözleri faltaşı gibi açıldı. “Gördün mü?”</span></p>

      <p class="paragraf"><span class="metin-1" xml:lang="tr-TR">Cruk küçümsemeyle el salladı. “O kız. Her şeye inanır.”</span></p>

      <p class="paragraf"><span class="metin-1" xml:lang="tr-TR">“Hey!”</span></p>

      <p class="paragraf"><span class="metin-1" xml:lang="tr-TR">“Öyle ama.”</span></p>

      <p class="paragraf"><span class="metin-1" xml:lang="tr-TR">Tifty kendisinden büyük oğlana baktı. “Peki Coffee’yi kendi gözlerinle görebilirsin desem?”</span></p>

      <p class="paragraf"><span class="metin-1" xml:lang="tr-TR">“O nasıl olacak?”</span></p>

      <p class="paragraf"><span class="metin-1" xml:lang="tr-TR">“Kolay. Bir boşaltma kanalı borusundan geçebiliriz. Oraya çok indim. Yılın bu vaktinde kapakları şafaktan önce açmazlar. Hava bacaları barajın dibine kadar iniyor... Oradan bakarsak kampı görebiliriz.”</span></p>

      <p class="paragraf"><span class="metin-1" xml:lang="tr-TR">Meydan okunmuştu; hayır demek olmazdı.</span></p>

      <p class="paragraf"><span class="metin-1" xml:lang="tr-TR">“Kamp filan yok Tifty.”</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Cesaretlerini toplamaları üç gün sürdü, ama o zaman bile Cruk kız kardeşinin gelmesini yasakladı. Planları şuydu: Ebeveynleri uyuyunca gizlice evlerinden çıkıp barınakta buluşacaklardı. Tifty onları İG devriyelerine yakalanmadan baraja götürecek bir güzergâh belirlemişti.</span></p>

      <p class="paragraf"><span class="metin-1" xml:lang="tr-TR">Tifty geldiğinde vakit geceyarısını geçmişti. Diğerleri onu bekliyorlardı. Ara sokağın ucunda beliren Tifty hızla yaklaştı; ceketinin kapüşonunu başına geçirmişti, elleri ceplerindeydi. Eğilerek barınağa girerken bir şişe çıkardı.</span></p>

      <p class="paragraf"><span class="metin-1" xml:lang="tr-TR">“Sıvı cesaret.” Kapağını açtığı şişeyi Vorhees’e verdi.</span></p>

      <p class="paragraf"><span class="metin-1" xml:lang="tr-TR">Şişede piyiz vardı. Vorhees’le Boz’un, pazarları rahibelerin kilisesine dua etmeye giden ebeveynleri evde piyiz bulundurmazlardı. Vorhees şişenin açık ağzını burnuna yaklaştırdı. O berrak sıvıda sert bir kimyasal kokusu vardı; küllü sabun gibi kokuyordu.</span></p>

      <p class="paragraf"><span class="metin-1" xml:lang="tr-TR">“Ver şunu” diye emretti Cruk. Şişeyi kaptı ve bir yudum içtikten sonra Vorhees’e geri verdi.</span></p>

      <p class="paragraf"><span class="metin-1" xml:lang="tr-TR">Tifty “Daha önce hiç piyiz içmedin mi?” diye sordu Vorhees’e.</span></p>

      <p class="paragraf"><span class="metin-1" xml:lang="tr-TR">Vorhees gücenmiş gibi görünmek için elinden geleni yaptı. “Tabii ki içtim. Bir sürü kez.”</span></p>

      <p class="paragraf"><span class="metin-1" xml:lang="tr-TR">“Sen hayatında ne zaman piyiz içtin ki?” diye dudak büktü Boz.</span></p>

      <p class="paragraf"><span class="metin-1" xml:lang="tr-TR">“Senin bilmediğin çok şey var kardeşim.” Burnunu kapatamadığına hayıflanan Vorhees ihtiyatla bir yudum aldığı içkiyi, tadını almamak için çabucak yuttu. Sinüslerine yakıcı alevler doldu; boğazından aşağı bir ateş nehri aktı. Tanrım, iğrençti bu! Vorhees yaşlı gözlerle öksürüp tıksırmaya başladığında, herkes gülüyordu artık.</span></p>

      <p class="paragraf"><span class="metin-1" xml:lang="tr-TR">Sonra Boz içti. Vorhees kardeşinin koca bir yudum içmesine karşın sadece yüzünü ekşittiğini görünce utandı. Şişe üç tur boyunca elden ele geçti. Dördüncü turda, artık Vorhees bile içkiye alışmıştı ve çok öksürmeden içebiliyordu. Neden bir şey hissetmediğini merak etti, ama aslında hissettiğini ayağa kalkar kalkmaz anladı; ayaklarının altındaki yer sallanırken, dengesini yitirmemek için bir eliyle tutunmak zorunda kaldı.</span></p>

      <p class="paragraf"><span class="metin-1" xml:lang="tr-TR">“Gidelim” dedi Tifty.</span></p>

      <p class="paragraf"><span class="metin-1" xml:lang="tr-TR">Baraja vardıklarında, hepsi de deliler gibi kıkırdıyordu. Dakikaların akışı bir şekilde değişmişti; sanki buraya gelmeleri hem uzun zaman almış, hem de çok kısa sürmüştü. Vorhees bir kamyonun altında İG devriyesinden saklandığı anı hatırlıyordu; ama koşulları tam olarak hatırlamıyordu, yakalanmamayı nasıl başardıklarını da. Sarhoş olduğunu biliyordu, ama zihnini bunda odaklayamıyordu. Birisi –Vorhees bunun Boz olduğunu fark etti; Boz hepsinden çok sarhoş olmuştu– yabani otların üstüne kustu. Peki ya Dee, onun burada ne işi vardı? Peşlerinden mi gelmişti? Cruk ona bağırıyordu, evine gitmesini söylüyordu; ama Dee, Dee’lik yapıyordu: Bir şeye kafayı taktı mı onu engellemeye çalışmak, bir köpeğin ağzından kemik almaya kalkmaktan farksızdı. İşin doğrusu, Vorhees Dee’yi seviyordu. Hep sevmişti. İçinde bu sevginin kabardığını, göğsünde şişen bir duygu balonu gibi kabardığını hissetti birden ve duygularını itiraf etmek için cesaret toplarken, her nereye gittiyse dönen Tifty onlara peşinden gelmelerini söyledi.</span></p>

      <p class="paragraf"><span class="metin-1" xml:lang="tr-TR">Onları götürdüğü küçük, beton binanın yeraltına inen metal bir merdiveni vardı. Merdivenin dibindeki rutubetli ve loş kontrol bacasının duvarlarından su damlaları akıyordu. Barajın içindeydiler, boşaltma kapaklarının yukarısında bir yerdeydiler. Metal kafeslerdeki ampullerin ışığı, duvarlara uzun gölgelerini düşürüyordu. Adrenalin düzeyi artan Vorhees’in zihni giderek açılıyordu. Duvardaki, paslı bir metal halkayla çevrelenmiş, kapalı bir kapağa vardılar. Cruk’la Tifty karşılıklı durup var güçleriyle uğraşsalar da, kapağın yuvarlak kolunu kıpırdatamadılar.</span></p>

      <p class="paragraf"><span class="metin-1" xml:lang="tr-TR">“Levye gibi bir şeye ihtiyacımız var” dedi Tifty.</span></p>

      <p class="paragraf"><span class="metin-1" xml:lang="tr-TR">Tünelde gözden kayboldu ve uzun bir boruyla geri döndü. Boruyu kapak kolunun çubuklarının arasına geçirip, üstüne ağırlığını verdi. Kol gıcırdayarak dönmeye başladı; kapak açıldı.</span></p>

      <p class="paragraf"><span class="metin-1" xml:lang="tr-TR">İçeride dikey bir baca ve aşağı inen bir merdiven vardı. Tifty çıkardığı işaret fişeğini yakıp bacanın içine attı. Önce Tifty indi; sonra Vor, Dee, Boz ve son olarak da Cruk.</span></p>

      <p class="paragraf"><span class="metin-1" xml:lang="tr-TR">Kendilerini geniş bir borunun içinde buldular. Altı boşaltma borusundan biriydi bu. Barajın kapakları günde bir kez açılıyordu ve bu borulardan geçen sularla tarlalar sulanıyordu. Arkalarında, barajın dizginlediği bir milyon galonluk su vardı. Hava soğuktu ve taş kokuyordu. Yerden borunun ucuna, orada soluk bir disk şeklinde görülen ay ışıklı göğe doğru incecik bir su akıyordu. Oraya doğru usulca giderek, Tifty’nin işaret fişeğinden uzaklaştılar. Vorhees’in kalbi göğsünde küt küt atıyordu. Surların dışındaki gece dünyası: Hayal edilemezdi. Çıkışa üç metre kala Tifty çömeldi; diğerleri onu taklit ettiler. Çıkış kalın çubuklu çelik parmaklıkla kapatılmıştı.</span></p>

      <p class="paragraf"><span class="metin-1" xml:lang="tr-TR">“Önce ben gideyim” diye fısıldadı Tifty.</span></p>

      <p class="paragraf"><span class="metin-1" xml:lang="tr-TR">Tünelin ucuna doğru emekledi. Diğerleri hiç kımıldamıyordu. Sarhoş Vorhees, Coffee’nin kampını yan hedef olarak görüyordu artık; bu akşam sadece bir cesaret sınavı veriliyordu ve hedef önemsizdi. Parmaklık viralleri dışarıda tutacak kadar sağlamdı, ama asıl tehlike bu değildi; Vorhees bir viralin pençesini içeri uzatıp arkadaşlarını tutmasını ve paramparça etmesini bekliyordu biraz. Piyizin verdiği sarhoşluk yüzünden hâlâ sersem gibiyken, herhalde Dee’nin de korktuğunu düşündü; Dee’yi rahatlatmaya çalışabilirdi, ama ne diyeceğini bilemeyince boş verdi.</span></p>

      <p class="paragraf"><span class="metin-1" xml:lang="tr-TR">Tifty tünelin ağzına varınca dizlerinin üstünde doğruldu, parmaklığı iki eliyle kavradı ve dışarı baktı.</span></p>

      <p class="paragraf"><span class="metin-1" xml:lang="tr-TR">“Ne görüyorsun?” diye fısıldadı Cruk.</span></p>

      <p class="paragraf"><span class="metin-1" xml:lang="tr-TR">Sessizlik. Sonra arkadaşları tek bir sözcük söyledi: “Has...siktir.”</span></p>

      <p class="paragraf"><span class="metin-1" xml:lang="tr-TR">Ses tonu Vorhees’i huzursuz etti. Keşif yapmış değil, korkuya kapılmış birinin ses tonuydu bu.</span></p>

      <p class="paragraf"><span class="metin-1" xml:lang="tr-TR">“Ne?” diye fısıldadı Cruk daha sertçe. “Coffee orada mı?”</span></p>

      <p class="paragraf"><span class="metin-1" xml:lang="tr-TR">“Bakmak istiyorum!” diye haykırdı Boz.</span></p>

      <p class="paragraf"><span class="metin-1" xml:lang="tr-TR">“Sus!” diye bağırdı Cruk. “Söylesene Tifty, ne görüyorsun?”</span></p>

      <p class="paragraf"><span class="metin-1" xml:lang="tr-TR">Vorhees dizlerinde hissetti. Gökgürültüsünü andıran bir gürlemeyi ve harekete geçen metal dişlilerin çığlıksı iniltisini. Ses arkalarından geliyordu.</span></p>

      <p class="paragraf"><span class="metin-1" xml:lang="tr-TR">Tifty ayağa fırladı. “Dışarı çıkın!”</span></p>

      <p class="paragraf"><span class="metin-1" xml:lang="tr-TR">Su sesiydi. Vorhees’in şimdi duyduğu ses, barajdan salınan suyun sesiydi. Kapaklar sırayla, peş peşe açılıyordu. Tifty’nin gördüğü buydu.</span></p>

      <p class="paragraf"><span class="metin-1" xml:lang="tr-TR">Paramparça olacaklardı.</span></p>

      <p class="paragraf"><span class="metin-1" xml:lang="tr-TR">Ayağa kalkan Vorhees, Boz’u kolundan çekerek götürmeye çalıştı; ama çocuk çırpınarak kurtuldu.</span></p>

      <p class="paragraf"><span class="metin-1" xml:lang="tr-TR">“Onu görmek istiyorum!”</span></p>

      <p class="paragraf"><span class="metin-1" xml:lang="tr-TR">“Orada bir şey yok!”</span></p>

      <p class="paragraf"><span class="metin-1" xml:lang="tr-TR">Çocuk ağlıyordu, sesi çatlak çıkıyordu. “Var, var!”</span></p>

      <p class="paragraf"><span class="metin-1" xml:lang="tr-TR">Boz tünelin ağzına doğru koştu. Tifty ile diğerleri merdivene telaşla tırmanmaya başlamışlardı bile. Gökgürültüsü sesi iyice yakından geliyordu artık. Yandaki boruya su verilmişti; sırada onlarınki vardı. Birkaç saniye sonra, onlara bir su duvarı çarpacaktı. Vorhees tünelin ağzında kardeşinin beline sarıldı, ama çocuk parmaklığa sımsıkı tutunuyordu.</span></p>

      <p class="paragraf"><span class="metin-1" xml:lang="tr-TR">“Onu görüyorum! Coffee o!”</span></p>

      <p class="paragraf"><span class="metin-1" xml:lang="tr-TR">Vorhees var gücüyle çekti; birlikte yere düştüler. Diğerleri sesleniyordu:</span> <span class="metin-italik" xml:lang="tr-TR">Hadi, hadi!</span> <span class="metin-1" xml:lang="tr-TR">Vorhees kardeşini elinden tutup koşmaya başladı. Cruk merdivenin dibinden onlara gel gel yapıyordu. Vorhees kulaklarında basınç hissetti; yüzüne buz gibi bir rüzgâr esiyordu. Cruk merdiveni çıkıp gözden kaybolurken, Vorhees de tırmanmaya başladı; kardeşi hemen arkasındaydı.</span></p>

      <p class="paragraf"><span class="metin-1" xml:lang="tr-TR">Sonra sular geldi.</span></p>

      <p class="paragraf"><span class="metin-1" xml:lang="tr-TR">Vorhees’e bir, yüz, bin yumruk gibi çarptı. Altındaki Boz dehşetle haykırdı. Vorhees merdivene tutunmaktan başka bir şey yapamıyordu; bir elini bile bıraksa suya kapılırdı. Burnuyla ağzına su doldu. Kardeşine seslenmeye çalıştı, ama sesi çıkmadı.</span> <span class="metin-italik" xml:lang="tr-TR">Buraya kadarmış,</span> <span class="metin-1" xml:lang="tr-TR">diye düşündü. Bir hata yüzünden her şey bitmişti. Öyle basitti ki. Neden daha çok insan bu şekilde ölmüyordu? Merdivene tutunmakta giderek zorlanırken aslında böyle öldüklerini fark etti. Birçoğu böyle ölüyordu.</span></p>

      <p class="paragraf"><span class="metin-1" xml:lang="tr-TR">Onu çekip kurtaran Cruk oldu. Cruk ebediyen dostu olacaktı; bir gün, Dee’yle evlenen Vorhees’in yanında duracaktı; herkesin çocuklarını yaz pikniği için tarlaya getirdiği bir günde, Vorhees’in çocuklarına göz kulak olacaktı; yıllar sonra, kilometrelerce ötede, hayatlarının son savaşında onun yanında olacaktı. Vorhees’in elleri merdiveni bırakırken, Cruk eğilip onu bileğinden tuttu ve yukarı çekti; Vorhees’in ne olduğunu anlamasına fırsat kalmadan, merdiveni tırmanıp güvenliğe ulaştılar.</span></p>

      <p class="paragraf"><span class="metin-1" xml:lang="tr-TR">Ama Boz bunu yapamadı. Çocuğun parmaklığa çarpıp ezilmiş cesedi ancak ertesi sabah bulunacaktı. Coffee’yi görmüş ya da görmemiş olabilirdi. Tifty onlara asla yanıt vermedi. Vorhees bunun önemsiz olduğuna inanmaya başladı zamanla. Boz’un Coffee’yi görmesi bir teselli olmazdı.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Öğlen olduğunda, püskül yolma ekibi on altı dönümü halletmişti. Güneş yakıyordu, gökyüzünde tek bir bulut yoktu; çocuklar bile, sabahı gülüp oynayarak geçirdikten sonra gölgeliğe çekilmişlerdi. Vorhees tulumbaya gidip şapkasını çıkardı ve bir bardak su doldurup içti; sonra bardağı tekrar doldurup, suyu yüzüne çarptı. Çıkardığı terli gömleğiyle üstünü sildi. Tanrım, hava çok sıcaktı.</span></p>

      <p class="paragraf"><span class="metin-1" xml:lang="tr-TR">Kadınlarla çocuklar karınlarını doyurmuşlardı. İş ekibi, öğle yemeği için tentenin altında toplanıyordu. Ekmek ve tereyağı, haşlanmış yumurta, tütsülenmiş et, peynir kalıpları, sürahiler dolusu su ve limonata. Cruk bir tabağı yiyeceklerle doldurmak için kuleden tenteye gitti; Tifty görünürde yoktu. Eee, ne olmuştu yani? Tifty canının istediğini yapabilirdi. İştahla, konuşmadan yediler. Birazdan hepsi de gölgelikte uyuklamaya başlayacaktı.</span></p>

      <p class="paragraf"><span class="metin-1" xml:lang="tr-TR">“Bir saat” dedi Vorhees az sonra, masadan kalkarak. “Fazla gevşemeyin.”</span></p>

      <p class="paragraf"><span class="metin-1" xml:lang="tr-TR">Merdivenden kulenin tepesine çıkınca, Cruk’ın orada tarlayı dürbünle taradığını gördü. Adamın tüfeği parmaklığa yaslıydı.</span></p>

      <p class="paragraf"><span class="metin-1" xml:lang="tr-TR">“Oralarda ilginç bir şey var mı?”</span></p>

      <p class="paragraf"><span class="metin-1" xml:lang="tr-TR">Cruk yanıt vermedi bir an. Dürbünü Vorhees’e uzattı.</span></p>

      <p class="paragraf"><span class="metin-1" xml:lang="tr-TR">“Saat altı yönünde, ağaç hattında. Bana onun ne olduğunu söyle.”</span></p>

      <p class="paragraf"><span class="metin-1" xml:lang="tr-TR">Vorhees baktı. Ağaçlardan ve arkalarındaki çorak, kahverengi tepelerden başka bir şey görmedi. “Ne gördüğünü düşündün ki?”</span></p>

      <p class="paragraf"><span class="metin-1" xml:lang="tr-TR">“Bilmem. Parlak bir şey.”</span></p>

      <p class="paragraf"><span class="metin-1" xml:lang="tr-TR">“Metal gibi mi?”</span></p>

      <p class="paragraf"><span class="metin-1" xml:lang="tr-TR">“Hı hı.”</span></p>

      <p class="paragraf"><span class="metin-1" xml:lang="tr-TR">Vorhees bir an sonra dürbünü indirdi. “Eh, artık orada yok. Gördüğün şey merceklerdeki güneş parıltısıydı belki de.”</span></p>

      <p class="paragraf"><span class="metin-1" xml:lang="tr-TR">“Muhtemelen.” Cruk şişesinden bir yudum aldı. “Aşağıda durum nasıl?”</span></p>

      <p class="paragraf"><span class="metin-1" xml:lang="tr-TR">“Birazdan hepsi uyur. Çocukların çoğu uyudu bile. Havanın bu kadar sıcak olacağını kimse tahmin etmemişti bence.”</span></p>

      <p class="paragraf"><span class="metin-1" xml:lang="tr-TR">“Texas’ın temmuzu kardeş.”</span></p>

      <p class="paragraf"><span class="metin-1" xml:lang="tr-TR">“Gunnar yardım etmek istediğini söyledi. O çocuğun duyguları var, aklı yok.”</span></p>

      <p class="paragraf"><span class="metin-1" xml:lang="tr-TR">Cruk tüfeğini aldı. “Ona ne dedin?”</span></p>

      <p class="paragraf"><span class="metin-1" xml:lang="tr-TR">“Hele dur biraz. Ne kadar saçma bir laf ettiğini ileride anlarsın, dedim.”</span></p>

      <p class="paragraf"><span class="metin-1" xml:lang="tr-TR">Cruk güldü. “Biz de öyleydik ama. Dünyaya çıkmaya can atardık.”</span></p>

      <p class="paragraf"><span class="metin-1" xml:lang="tr-TR">“Kendi adına konuş.”</span></p>

      <p class="paragraf"><span class="metin-1" xml:lang="tr-TR">Cruk sustu ve parmaklığın ötesine baktı. Vorhees arkadaşının canının bir şeye sıkıldığını sezdi.</span></p>

      <p class="paragraf"><span class="metin-1" xml:lang="tr-TR">“Bak” diye söze başladı Cruk, “bir karar verdim ve bunu benden duymanı istiyorum. Seferberlik Ordusu’nun tekrar kurulacağı söyleniyor, biliyorsun.”</span></p>

      <p class="paragraf"><span class="metin-1" xml:lang="tr-TR">Bu söylentileri Vorhees de duymuştu. Yeni bir şey değildi: söylentiler olurdu hep. Coffee’yle askerleri sırra kadem bastığından beri –kaç yıl olmuştu?– bu konu asla tamamen kapanmamıştı.</span></p>

      <p class="paragraf"><span class="metin-1" xml:lang="tr-TR">“Hep öyle derler.”</span></p>

      <p class="paragraf"><span class="metin-1" xml:lang="tr-TR">“Bu seferki laftan ibaret değil. Ordu İG’den gönüllü topluyor, iki yüz askerlik bir birlik kurmak için.”</span></p>

      <p class="paragraf"><span class="metin-1" xml:lang="tr-TR">Vorhees arkadaşının yüzünü inceledi. Cruk ne diyordu? “Cruk, bunu ciddi ciddi düşünüyor olamazsın. Çocukça şeyler bunlar.”</span></p>

      <p class="paragraf"><span class="metin-1" xml:lang="tr-TR">Cruk omuz silkti. “O zamanlar öyleydi belki. Ve Boz’un ölümünden sonra bu konuda ne hissettiğini biliyorum. Ama hayatıma baksana Vor. Hiç evlenmedim. Ailem yok. Neyi bekliyordum ki?”</span></p>

      <p class="paragraf"><span class="metin-1" xml:lang="tr-TR">Vorhees gerçeği anladı birden. “Tanrım. Yazıldın bile, değil mi?”</span></p>

      <p class="paragraf"><span class="metin-1" xml:lang="tr-TR">Cruk başıyla onayladı. “Dün İG’ye istifamı verdim. Ama yemin edene kadar geçerli olmayacak.”</span></p>

      <p class="paragraf"><span class="metin-1" xml:lang="tr-TR">Vorhees afallamıştı.</span></p>

      <p class="paragraf"><span class="metin-1" xml:lang="tr-TR">“Bak, Dee’ye söyleme sakın” dedi Cruk. “Kendim söylemek istiyorum.”</span></p>

      <p class="paragraf"><span class="metin-1" xml:lang="tr-TR">“Hoş karşılamayacak.”</span></p>

      <p class="paragraf"><span class="metin-1" xml:lang="tr-TR">“Biliyorum. O yüzden önce sana söyledim.”</span></p>

      <p class="paragraf"><span class="metin-1" xml:lang="tr-TR">Servis yolundan gelen bir kamyonetin sesi, konuşmalarını yarıda kesti. Kamyonet depo alanına girip tentenin yanında durdu; Tifty araçtan indi. Kamyonetin arkasına gidip, kasa kapağını indirdi.</span></p>

      <p class="paragraf"><span class="metin-1" xml:lang="tr-TR">“Ne getirdi acaba?”</span></p>

      <p class="paragraf"><span class="metin-1" xml:lang="tr-TR">Karpuz getirmişti. İnsanlar etrafına üşüştüler; Tifty kalın, suları damlayan karpuz dilimleri kesip çocuklara vermeye başladı. Karpuz! Böyle bir günde ne güzel giderdi!</span></p>

      <p class="paragraf"><span class="metin-1" xml:lang="tr-TR">Onları seyreden Vorhees “Tanrı aşkına” diye homurdandı. “Onları nereden bulmuş?”</span></p>

      <p class="paragraf"><span class="metin-1" xml:lang="tr-TR">“Tifty herhangi bir şeyi nereden bulur? Adamın hakkını teslim etmelisin ama. Yalnız ölmeyecek.”</span></p>

      <p class="paragraf"><span class="metin-1" xml:lang="tr-TR">“Aksini mi iddia ettim?”</span></p>

      <p class="paragraf"><span class="metin-1" xml:lang="tr-TR">Cruk ona baktı. “Onu sevmek zorunda değilsin Vor. Sev diyemem. Ama cidden çabalıyor. Bu konuda hakkını yememelisin.”</span></p>

      <p class="paragraf"><span class="metin-1" xml:lang="tr-TR">Merdiven kapısı açıldı. Dee iki tabak taşıyarak dışarı çıktı; tabaklarda birer pembe karpuz dilimi vardı.</span></p>

      <p class="paragraf"><span class="metin-1" xml:lang="tr-TR">“Tifty getirdi...”</span></p>

      <p class="paragraf"><span class="metin-1" xml:lang="tr-TR">“Sağ ol. Gördük.”</span></p>

      <p class="paragraf"><span class="metin-1" xml:lang="tr-TR">Kadının yüzü, Vorhees’e çok tanıdık gelen bir ifadeyle asıldı.</span> <span class="metin-italik" xml:lang="tr-TR">Bırak artık. Lütfen, sırf bugünlüğüne. Altı üstü karpuz.</span></p>

      <p class="paragraf"><span class="metin-1" xml:lang="tr-TR">Cruk tabakları aldı. “Sağ ol Dee. Hızır gibi yetiştin. Tifty’ye teşekkürlerimi ilet.”</span></p>

      <p class="paragraf"><span class="metin-1" xml:lang="tr-TR">Vorhees’e göz atan Dee gözlerini tekrar ağabeyine çevirdi. “İletirim.”</span></p>

      <p class="paragraf"><span class="metin-1" xml:lang="tr-TR">Vorhees hınçlı bir budala gibi göründüğünü biliyordu; bir şey demezse, konuyu değiştirmezse huysuzluğunun bütün gün süreceğini de biliyordu.</span></p>

      <p class="paragraf"><span class="metin-1" xml:lang="tr-TR">“Çocuklar nasıl?”</span></p>

      <p class="paragraf"><span class="metin-1" xml:lang="tr-TR">Dee omuz silkti. “Siri mışıl mışıl uyuyor. Nit, Ali’yle ve başka çocuklarla birlikte gitti. Kır çiçeği topluyorlar.” Duraksayıp alnını bileğinin tersiyle sildi. “Cidden oraya dönecek misiniz? Nasıl dayanabiliyorsunuz anlamıyorum. Güneşin biraz alçalmasını bekleseniz daha iyi olur sanki.”</span></p>

      <p class="paragraf"><span class="metin-1" xml:lang="tr-TR">“Çok işimiz var. Beni merak etme sen.”</span></p>

      <p class="paragraf"><span class="metin-1" xml:lang="tr-TR">Kadın onu bir an daha süzdü. “Eh, dediğim gibi. Sana getirebileceğim başka bir şey var mı Cruk?”</span></p>

      <p class="paragraf"><span class="metin-1" xml:lang="tr-TR">“Yok, sağ ol.”</span></p>

      <p class="paragraf"><span class="metin-1" xml:lang="tr-TR">“Seni rahat bırakayım öyleyse.”</span></p>

      <p class="paragraf"><span class="metin-1" xml:lang="tr-TR">Dee gidince Cruk tabaklardan birini uzattı. Ama Vorhees başını iki yana salladı.</span></p>

      <p class="paragraf"><span class="metin-1" xml:lang="tr-TR">“Almayayım, sağ ol.”</span></p>

      <p class="paragraf"><span class="metin-1" xml:lang="tr-TR">İriyarı adam omuz silkti. Cruk kendi dilimine yumulmuştu bile; çenesinden ırmak ırmak karpuz suyu akıyordu. Geride sadece kabuk kalınca, parmaklığın üstünde duran ikinci tabağı gösterdi. “Yiyebilir miyim?”</span></p>

      <p class="paragraf"><span class="metin-1" xml:lang="tr-TR">Vorhees omuz silkerek karşılık verdi. Cruk ikinci karpuz dilimini de mideye indirdikten sonra yüzünü koluyla sildi ve kabukları aşağı attı.</span></p>

      <p class="paragraf"><span class="metin-1" xml:lang="tr-TR">“Dee’ye gecikmeden söylemelisin” dedi Vorhees.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Saat üçtü, gün ilerliyordu. Sabahın sonlarında hafif bir esinti olmuştu, şimdiyse yaprak kımıldamıyordu yine. Dee tentenin altında Cece Cauley ile kâğıt oynuyordu ilgisizce; ayaklarının dibindeki sepetteyse minik Louis yatmaktaydı. Bu tombul ve iyi huylu, kalın parmaklı bebek yumuşak ağzını büzmüştü: Sıcağa karşın gün boyunca pek ses çıkarmamıştı, şimdi de mışıl mışıl uyuyordu.</span></p>

      <p class="paragraf"><span class="metin-1" xml:lang="tr-TR">Dee bebeğiyle geçirdiği ilk günleri anımsadı. Onun seslerini ve kokularını; derin bir fiziksel bağ hissini, sanki bebekle tek vücutmuş gibi. Birçok kadın bundan yakınırdı –</span><span class="metin-italik" xml:lang="tr-TR">Kendime bir saniye ayıramaz oldum, bir an önce yürüsün de kurtulayım!</span><span class="metin-1" xml:lang="tr-TR">–, ama Dee asla yakınmamıştı; henüz otuzundaydı ve bir, hatta belki de iki çocuk daha yapabilirdi seve seve.</span> <span class="metin-italik" xml:lang="tr-TR">Oğlum olsa hoş olurdu,</span> <span class="metin-1" xml:lang="tr-TR">diye düşündü. Ama kurallar netti. İkiden fazlası yasaktı. Valilikte ek sur inşası tartışılıyordu; belki o zaman yasak kaldırılırdı. Ama o zaman çok geç olurdu herhalde ve o gün gelene dek besin, yakıt ve mekân sıkıntısı olacaktı.</span></p>

      <p class="paragraf"><span class="metin-1" xml:lang="tr-TR">Vor’a gelince... Dee’nin elinden ne gelirdi ki? Boz’un ölümü, Vor’un zihninde aşılması güç bir engel oluşturmuştu; Vor bu meseleye kafayı takmıştı ve yıllar geçtikçe gerçekleri çarpıtıp abartmıştı. Tifty, Tifty idi, hep öyle olacaktı. Bir gün, bar kavgasında adamın tekinin başını pencereye geçirdiği için cezaevine atılıyordu; ertesi günse, kavurucu yaz ikindisinde sihrini konuşturarak, bir kamyonet dolusu karaborsa karpuz getiriyordu. Müebbet alacağı gün yakındı muhtemelen. Ama şu inkâr edilemezdi: Tifty onların bir parçası olacaktı hep, özellikle de Dee’nin. Dee bazen, büyük kızına bakarken, gerçeğin ne olduğunu gerçekten bilmiyordu. İkisi de olabilirdi. Nitia bazı açılardan Vor’un tıpatıp aynısıydı, ama sonra o küçük kız öyle bir şekilde gülümsüyor veya gözlerini kısıyordu ki, Tifty Lamont’a dönüşüyordu.</span></p>

      <p class="paragraf"><span class="metin-1" xml:lang="tr-TR">Birlikte tek bir gece bile geçirmemişlerdi. İlişkilerinin tamamı doksan dakika kadar sürmüştü. Doksan dakika bir insanın hayatını nasıl bu kadar değiştirebilirdi? Sonrasında Dee ile Tifty korkunç bir hata yaptıklarında hemfikir olmuşlardı... Yaptıkları şey kaçınılmazdı belki, yılların birikiminin sonucuydu, ama tekrarlanmaması gerekiyordu. İkisi de Vor’u seviyordu, değil mi? Gülüşmüşlerdi, hatta iki eski dost olarak el sıkışmışlardı, oysa ortada gülünecek bir durum yoktu elbette: Ne o sırada, ne de bundan dokuz ay sonra; şimdi de yoktu.</span></p>

      <p class="paragraf"><span class="metin-italik" xml:lang="tr-TR">Sana zarar gelmesine asla izin vermem,</span> <span class="metin-1" xml:lang="tr-TR">demişti Tifty ona; sırf o gece değil, başka birçok gecede de.</span> <span class="metin-italik" xml:lang="tr-TR">Sana da, kızlara da, Vor’a da. Ne olursa olsun izin vermem, yemin ediyorum, Tanrı şahidimdir. Bastığın toprak olacağım. Bil ki hep yanında olacağım.</span> <span class="metin-1" xml:lang="tr-TR">Dee bunu biliyordu. Aslında yazın tarlada piknik yapma fikrinin gerçekleşmesinin tek sebebi, Tifty’nin onlara eşlik etmeyi kabul etmesiydi.</span></p>

      <p class="paragraf"><span class="metin-1" xml:lang="tr-TR">Dee onu seviyor muydu? Seviyorsa, ne tür bir sevgiydi bu? Tifty’ye duyduğu hisler, Vor’a duyduklarından farklıydı. Vor istikrarlıydı, güvenilirdi. Görevine düşkündü, dayanıklıydı ve kızlara iyi babalık ediyordu. Tifty uçarıydı, gerçekler kadar söylentilerden oluşan bir adamdı; Vor ise kaya gibi sağlamdı. Dee’yle Vor’un birbirlerine ait olduklarına da şüphe yoktu; bu tartışma konusu olmamıştı hiç. Karanlıkta baş başayken, mahrem anlarında Vor onun adını özlemle, neredeyse ıstırapla söylerdi; onu bu kadar seviyordu işte. Dee’ye kendini nasıl hissettiriyordu? Daha gerçek. Sanki o, Dee Vorhees –eş ve anne; Tanrı’nın yanına gitmiş olan Sis’le Jedediah Crukshank’in kızı; ışıksız ve güvenliksiz bir dünyadaki son ışık ve güvenlik vahası olan Kerrville, Texas’ın vatandaşı– gerçekten varmış gibi.</span></p>

      <p class="paragraf"><span class="metin-1" xml:lang="tr-TR">Dee neden Tifty Lamont’u tekrar düşünmeye başlamıştı peki?</span></p>

      <p class="paragraf"><span class="metin-1" xml:lang="tr-TR">Ama kartlar ve bu çok çok sıcak temmuz ikindisi; tarlaya getirdikleri çocuklar. Dee düşüncelere öyle dalmıştı ki, Cece’nin ne yaptığını fark etmemişti. Ne olduğunu anlamasına fırsat kalmadan, kadın onu damı almaya başarıyla itmişti ve şimdi zaferle sırıtıyordu. İki üç el sonra oyun bitti. Cece skoru neşeyle yazdı.</span></p>

      <p class="paragraf"><span class="metin-1" xml:lang="tr-TR">“Bir daha?”</span></p>

      <p class="paragraf"><span class="metin-1" xml:lang="tr-TR">Normalde Dee sırf zaman geçirmek için bile olsa evet derdi, ama o sıcakta oyun oynamak iş gibi gelmeye başlamıştı.</span></p>

      <p class="paragraf"><span class="metin-1" xml:lang="tr-TR">“Ali oynamak ister belki.”</span></p>

      <p class="paragraf"><span class="metin-1" xml:lang="tr-TR">Su içmek için tentenin altına gelmiş olan kadın, kepçeyi dudaklarına götürürken el sallayarak bu teklifi reddetti. “Hayatta olmaz.”</span></p>

      <p class="paragraf"><span class="metin-1" xml:lang="tr-TR">“Hadi, bir iki el oynayalım” dedi Cece. “Şansım yerinde.”</span></p>

      <p class="paragraf"><span class="metin-1" xml:lang="tr-TR">Dee masadan kalktı. “Ben gidip kızlar ne haltlar karıştırıyor diye bakayım.”</span></p>

      <p class="paragraf"><span class="metin-1" xml:lang="tr-TR">Tentenin altından çıktı. Uzaklardaki, erkeklerin çalıştığı yerdeki mısır saplarının uçlarının sarsıldığını görebiliyordu. Yüzünü kulenin tepesine doğru kaldırdı ve elini güneşe karşı gözlerine siper etti. Güneşin yanında gündüz beyazı renginde, hayalet gibi ay vardı. Bu tuhaftı işte. Dee bunu daha önce fark etmemişti. Cruk’la Tifty nöbet tutuyorlardı; Cruk dürbünle bakıyordu, Tifty ise tüfeğini sağa sola çeviriyordu. Dee’yi fark edince hafifçe el sallaması, kadının kızarmasına yol açtı; adam Dee’nin onu düşündüğünü biliyordu sanki. Dee suçluluk hissiyle el sallayarak karşılık verdi.</span></p>

      <p class="paragraf"><span class="metin-1" xml:lang="tr-TR">Bir grup çocuk futbol oynuyordu; Dash Martinez kalede bekliyordu. Vurucu ise, o ikindi vakti gayriresmi çocuk bakıcısı rolüne soyunmuş olan Gunnar’dı.</span></p>

      <p class="paragraf"><span class="metin-1" xml:lang="tr-TR">“Hey, Gunnar.”</span></p>

      <p class="paragraf"><span class="metin-1" xml:lang="tr-TR">Çocuk –aslında koca adam olmuştu, on altı yaşındaydı– Dee’ye baktı. “Selam Dee. Oynamak ister misin?”</span></p>

      <p class="paragraf"><span class="metin-1" xml:lang="tr-TR">“Hava çok sıcak, sağ ol. Kızları gördün mü?”</span></p>

      <p class="paragraf"><span class="metin-1" xml:lang="tr-TR">Gunnar etrafa bakındı. “Şimdi buradaydılar. Aramamı ister misin?”</span></p>

      <p class="paragraf"><span class="metin-1" xml:lang="tr-TR">Dee iyice huzursuzlandı. Nereye gitmiş olabilirlerdi? Kuleye tırmanıp Cruk’a dürbünle onları aramasını söyleyebilirdi. Ama merdiveni tırmandığını hayal edince üşendi. Kızları bizzat bulması daha kolay olurdu.</span></p>

      <p class="paragraf"><span class="metin-1" xml:lang="tr-TR">“Hayır, sağ ol. Geri gelirlerse söyle onlara, güneş altından biraz çekilmelerini istiyorum.”</span></p>

      <p class="paragraf"><span class="metin-1" xml:lang="tr-TR">“Gunnar, topa vursana!” diye haykırdı Dash.</span></p>

      <p class="paragraf"><span class="metin-1" xml:lang="tr-TR">“Bir saniye.” Gunnar, Dee’yle göz göze geldi. “Yakındadırlar eminim. Daha iki saniye önce buradaydılar.”</span></p>

      <p class="paragraf"><span class="metin-1" xml:lang="tr-TR">“Sorun değil. Ben onları bulurum.”</span></p>

      <p class="paragraf"><span class="metin-italik" xml:lang="tr-TR">Kır çiçekli tarla,</span> <span class="metin-1" xml:lang="tr-TR">diye düşündü Dee; kızlar oraya gitmişlerdi herhalde. Kaygılanmaktan çok sinirlendi. Kimseye söylemeden alıp başlarını gitmemeleri gerekirdi. Nit’in fikri olsa gerekti. O kızın aklı fikri haylazlıktaydı.</span></p>

      <p class="paragraf"><span class="metin-1" xml:lang="tr-TR">Beş dakikaları kalmıştı.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Tifty, Dee’nin yürüyerek uzaklaşmasını gözetleme kulesinden seyretti.</span></p>

      <p class="paragraf"><span class="metin-1" xml:lang="tr-TR">“Cruk, dürbünü versene.”</span></p>

      <p class="paragraf"><span class="metin-1" xml:lang="tr-TR">Cruk dürbünü verdi. Kır çiçekli tarla kulenin kuzeyindeydi, mısır tarlasının yanındaydı. Dee oraya gider gibiydi.</span> <span class="metin-italik" xml:lang="tr-TR">Çocuklardan ve diğer kadınlardan beş dakikalığına uzaklaşmak istemiştir herhalde,</span> <span class="metin-1" xml:lang="tr-TR">diye düşündü Tifty.</span></p>

      <p class="paragraf"><span class="metin-1" xml:lang="tr-TR">Dürbünü tekrar Cruk’a verdi. Tüfeğin namlusunun üstünden bakarak tarlaya göz gezdirdikten sonra tüfek dürbünüyle ağaç hattına baktı.</span></p>

      <p class="paragraf"><span class="metin-1" xml:lang="tr-TR">“Parlak şey geri gelmiş.”</span></p>

      <p class="paragraf"><span class="metin-1" xml:lang="tr-TR">“Nerede?”</span></p>

      <p class="paragraf"><span class="metin-1" xml:lang="tr-TR">“Tam karşıda, on derece sağda.”</span></p>

      <p class="paragraf"><span class="metin-1" xml:lang="tr-TR">Tifty tüm dikkatini toplayarak tüfek dürbününden baktı: Uzakta, ağaçların arasında dikdörtgen şeklinde, ışık yansıtan bir şey vardı.</span></p>

      <p class="paragraf"><span class="metin-1" xml:lang="tr-TR">“Bu ne ki?” dedi Cruk. “Araç mı?”</span></p>

      <p class="paragraf"><span class="metin-1" xml:lang="tr-TR">“Olabilir. Diğer tarafta servis yolu var.”</span></p>

      <p class="paragraf"><span class="metin-1" xml:lang="tr-TR">“Bu saatte orada araç olmaması gerek.” Cruk dürbünü indirdi. Bir an duraksadı. “Dinle.”</span></p>

      <p class="paragraf"><span class="metin-1" xml:lang="tr-TR">Tifty zihnini boşalttı. Cırcırböceklerinin ötüşünü, rüzgârın uğultusunu, sulama sisteminden akan suyun sesini duydu. Sonra da başka bir sesi.</span></p>

      <p class="paragraf"><span class="metin-1" xml:lang="tr-TR">“Motor sesi sanki?”</span></p>

      <p class="paragraf"><span class="metin-1" xml:lang="tr-TR">“Bana da öyle geliyor” dedi Cruk. “Burada kal.”</span></p>

      <p class="paragraf"><span class="metin-1" xml:lang="tr-TR">Merdiveni indi. Tifty gözünü tüfek dürbününe dayadı. Görüntü netti şimdi: Kargo kompartımanı bir çeşit galvanize metalle kaplı olan büyük bir TIR.</span></p>

      <p class="paragraf"><span class="metin-1" xml:lang="tr-TR">Telsizini çıkardı. “Cruk, bir kamyon bu. Ağaçların ardında. İG’ye benzemiyor.”</span></p>

      <p class="paragraf"><span class="metin-1" xml:lang="tr-TR">Telsiz cızırdadı. “Biliyorum. Eğil.”</span></p>

      <p class="paragraf"><span class="metin-1" xml:lang="tr-TR">Cruk’ın kulenin dibinden çıkıp sığınağa doğru yürürken Gunnar’a çocukları getirmesini işaret ettiğini gördü. Tifty tüfek dürbünüyle tarlaya göz gezdirdi: çalışan adamlar, sıra sıra uzanan mısırlar, ikindi dinginliğinde sarkık duran sığınak sancakları. Her şey olması gerektiği gibiydi.</span></p>

      <p class="paragraf"><span class="metin-1" xml:lang="tr-TR">Ama tam olarak değil. Bir farklılık vardı. Görüşünde mi? Tifty korkmayalı yıllar olmuştu; barajdaki o geceden beri korkmamıştı. Ama şimdi korkuyordu.</span></p>

      <p class="paragraf"><span class="metin-1" xml:lang="tr-TR">Bir dakika.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Vorhees ışık değişimini görsel detayların azalması, erkenden alacakaranlık çökmüşçesine etrafın loşlaşması şeklinde algıladı başta. Ama polen yağmuruna ve ikindi güneşine karşı güneş gözlüğü taktığından, zihni bu değişimi başta pek önemsemedi. Gözlüğünü ancak bağrışmaları duyunca çıkardı.</span></p>

      <p class="paragraf"><span class="metin-1" xml:lang="tr-TR">Parlak bir yarı gölgeyle sarmalanmış büyük, yuvarlak bir şey güneşi örtüyordu.</span></p>

      <p class="paragraf"><span class="metin-1" xml:lang="tr-TR">Güneş tutulması.</span></p>

      <p class="paragraf"><span class="metin-1" xml:lang="tr-TR">Sirenler çalarken Vorhees mısırların arasında koşmaya başladı. Diğer herkes de koşuyordu;</span> <span class="metin-italik" xml:lang="tr-TR">Güneş tutulması! Güneş tutulması! Sığınaklar, sığınaklara gidin!</span> <span class="metin-1" xml:lang="tr-TR">diye bağırıyorlardı. Mısırların arasından fırlayan Vorhees, Cruk ile Dee’ye çarptı.</span></p>

      <p class="paragraf"><span class="metin-1" xml:lang="tr-TR">“Kızlar nerede?”</span></p>

      <p class="paragraf"><span class="metin-1" xml:lang="tr-TR">Dee panik içindeydi. “Onları bulamıyorum!”</span></p>

      <p class="paragraf"><span class="metin-1" xml:lang="tr-TR">Karanlık mürekkep gibi yayılıyordu. Birazdan bütün tarlayı kaplayacaktı.</span></p>

      <p class="paragraf"><span class="metin-1" xml:lang="tr-TR">“Cruk, bu insanları sığınaklara sok. Dee, onunla git.”</span></p>

      <p class="paragraf"><span class="metin-1" xml:lang="tr-TR">“Gidemem! Neredeler?”</span></p>

      <p class="paragraf"><span class="metin-1" xml:lang="tr-TR">“Ben onları bulurum.” Vorhees belinden tabancasını çekti. “Cruk, götür onu!”</span></p>

      <p class="paragraf"><span class="metin-1" xml:lang="tr-TR">Koşarak tarlaya döndü.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Adrenalin yüzünden kalbi küt küt atan Tifty tarlaya kuleden göz gezdiriyordu. Henüz bir belirti yoktu, ama olması an meselesiydi. Ve kamyon: O neydi ki? Rüzgâr çitinin ucunda duruyordu hâlâ. Tifty telsizi kullanarak Cruk’la konuşmaya çalıştı, ama ona ulaşamadı. Adam onca kaosun ortasında onu duyamıyordu herhalde.</span></p>

      <p class="paragraf"><span class="metin-1" xml:lang="tr-TR">Tifty dipçiği omzuna iyice yasladı. Nereden geleceklerdi? Ağaçlardan mı? Yan tarladan mı? Dillon’ın ekibi her tarafı taramıştı. Etrafta virallerin olmadığı anlamına gelmiyordu bu; Tifty onları göremiyor olabilirdi.</span></p>

      <p class="paragraf"><span class="metin-1" xml:lang="tr-TR">Sonra: görüş alanının kenarında, tarlanın ucundaki bayraklardan birinin yakınında, mısır saplarının arasında çok hafif bir hareket. Tifty tüfek dürbününü yaklaştırıp gözünü merceğe dayadı. Sığınağın kapağı açık duruyordu.</span></p>

      <p class="paragraf"><span class="metin-1" xml:lang="tr-TR">Bakmadıkları tek yer orasıydı. Sığınaklara bakmamışlardı.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Herkes koşuyordu, çocuklarını kapıyor, tarlaya dalıp bayraklara doğru gidiyordu. Tifty kulenin dibinden çıktı; var gücüyle koşuyordu.</span></p>

      <p class="paragraf"><span class="metin-1" xml:lang="tr-TR">“Hayır!”</span></p>

      <p class="paragraf"><span class="metin-1" xml:lang="tr-TR">Cruk koltuk altlarında iki çocuğu, Presh Martinez’le Reese Cuomo’yu taşıyordu. Onun peşinden koşan Dee’nin sadece birkaç adım gerisinden de Cece’yle Ali gelmekteydi... Cece minik Louis’yi göğsüne bastırmıştı, Ali’nin yanındaysa Merry ile Satch vardı.</span></p>

      <p class="paragraf"><span class="metin-1" xml:lang="tr-TR">“Sığınaklar!” diye bağırıyordu Cruk. “Sığınaklara girin!”</span></p>

      <p class="paragraf"><span class="metin-1" xml:lang="tr-TR">“Viraller</span> <span class="metin-italik" xml:lang="tr-TR">sığınaklarda</span><span class="metin-1" xml:lang="tr-TR">!”</span></p>

      <p class="paragraf"><span class="metin-1" xml:lang="tr-TR">Tarladan silah sesleri geldi. Dee, Tifty’nin bir dizinin üstüne çöküp peş peşe üç el ateş ettiğini gördü. Tam dönerken, ilk viral mısırların arasından fırladı.</span></p>

      <p class="paragraf"><span class="metin-1" xml:lang="tr-TR">Ali Dodd’un üstüne atladı.</span></p>

      <p class="paragraf"><span class="metin-1" xml:lang="tr-TR">Dee kusmak istedi. Ayaklarını kımıldatamaz olmuştu birden. Ali’yle işi biten viral, Cece’nin boynunu ısırıyordu şimdi. Çırpınan ve çığlık atan kadın, kollarıyla bacaklarını ters dönmüş bir böcek gibi sallıyordu. Bu görüntü Dee’nin görüş alanındaki bir ışık patlaması gibiydi; tek yapabildiği âcizce, dehşetle seyretmekti.</span></p>

      <p class="paragraf"><span class="metin-1" xml:lang="tr-TR">Yaklaşan Cruk tüfeğinin namlusunu yaratığın şakağına dayayıp ateş etti.</span></p>

      <p class="paragraf"><span class="metin-1" xml:lang="tr-TR">Satch neredeydi? Çocuk bir anda ortadan kaybolmuştu. Tozlu toprakta duran Merry çığlık atıyordu. Dee küçük kızı belinden tutup kaldırarak koşmaya başladı.</span></p>

      <p class="paragraf"><span class="metin-1" xml:lang="tr-TR">Viraller her yerdeydi artık. İnsanlar kör bir panikle tenteye doğru koşuyorlardı, ki anlamsızdı bu; orası hiç koruma sağlamazdı. Viraller tenteyi paramparça ederken çığlıklar koptu. “Kule!” diye bağırıyordu Tifty. “Kuleye gidin!” Ama artık çok geçti; kimse dinlemiyordu. Dee veda eden kızlarını düşündü. Her şey ne kadar iç karartıcıydı şimdi; dünyanın zalimliği, insanın çocukları için beslediği tüm umutları bir anda yerle bir ediveriyordu ve çabucak ölmelerini çaresizce ummaktan başka yapacak bir şey kalmıyordu. Acı çekmemeleri için dua etti. Dönüştürülmemeleri için de, ki daha da beterdi bu. En kötüsü dönüştürülmekti.</span></p>

      <p class="paragraf"><span class="metin-1" xml:lang="tr-TR">Muazzam bir güçle arkadan itildi. Dee yere düşerken, küçük Merry kollarının arasından fırladı. Dee tozlu toprakta yüzükoyun yatarken gözlerini kaldırınca ağabeyinin altı metre ötede durduğunu, tüfeğini kendisine doğrultmuş olduğunu gördü.</span> <span class="metin-italik" xml:lang="tr-TR">Vur beni,</span> <span class="metin-1" xml:lang="tr-TR">diye düşündü Dee.</span> <span class="metin-italik" xml:lang="tr-TR">Vur da kurtulayım.</span> <span class="metin-1" xml:lang="tr-TR">Yüzünü tozlu toprağa çevirip gözlerini kapatarak, çocukluğundan bildiği bir duayı mırıldandı çabucak.</span></p>

      <p class="paragraf"><span class="metin-1" xml:lang="tr-TR">Silah sesi. Dee’nin arkasındaki bir şey hayvansı bir homurtuyla yere yığıldı. Dee’nin ne olduğunu anlamasına fırsat kalmadan Cruk onu çekip ayağa kaldırdı; anlaşılmaz bir şeyler söylüyordu. Tüfeği yoktu artık; tabancası Abigail vardı sadece. İnsan niye tabancasına Abigail ismini verirdi ki? İnsan niye tabancasına isim verirdi ki? Dee kafasını filan vurmuş olmalıydı, çünkü millet ölürken o kalkmış Cruk’ın tabancasını düşünüyordu. Başka düşünceler geçti aklından, tuhaf şeyler, berbat şeyler. Ali Dodd gibi ortadan ikiye ayrılmanın nasıl bir his olduğunu düşündü. Tarladaki kızlarını ve şu an ne yaşadıklarını düşündü. İnsanın bebeklerinden bir saniye bile daha fazla yaşaması ne korkunçtu. Korkunç şeylerle dolu bir dünyadaki en korkunç şey buydu şüphesiz. Cruk onu kapıya doğru sürüklüyordu. Dee’nin istediğini sandığı şeyi yapıyordu, oysa Dee bunu istemiyordu, hiç istemiyordu –aslında bir an önce ölmek istiyordu– ve gücünü toplayarak Cruk’tan kurtulup, çocuklarına seslenerek tarlaya daldı.</span></p>

      <p class="paragraf"></p>

      <p class="paragraf"></p>

      <p class="x40px"><span class="metin-1" xml:lang="tr-TR">Vorhees kızlarının mısırların arasında gülüştüğünü duyabiliyordu. Korkmayacak kadar küçük olduklarını biliyordu. Tam da kendilerine yasaklanan şeyi yapmışlardı ve havanın kararması onlara komik geliyordu, bir çeşit oyun gibi. Mısır sıralarının arasında, kızlarına panikle seslenerek, hızlı hızlı soluyarak koşan Vorhees onların seslerinde odaklanmaya çalışıyordu. Sesler kâh arkasından, kâh önünden, kâh sağından ya da solundan geliyordu. Dört bir yandan geliyorlardı sanki, başının içinden bile.</span></p>

      <p class="paragraf"><span class="metin-1" xml:lang="tr-TR">“Nit! Siri! Neredesiniz?”</span></p>

      <p class="paragraf"><span class="metin-1" xml:lang="tr-TR">Sonra bir kadın gördü. Kadın Vorhees’in tam karşısında duruyordu. Siyah bir pelerine sarınmıştı ve masallardaki orman sakinleri gibiydi; başı kukuletayla örtülüydü ve siyah gözlüğü yüzünün üst yarısını gizliyordu. Vorhees öyle şaşırdı ki, bu kadını hayal ediyor olabileceğini düşündü bir an.</span></p>

      <p class="paragraf"><span class="metin-1" xml:lang="tr-TR">“Onlar senin kızların mı?”</span></p>

      <p class="paragraf"><span class="metin-1" xml:lang="tr-TR">Mısırların arasındaki bu kadın kimdi? “Neredeler?” diye sordu soluk soluğa. “Yerlerini biliyor musun?”</span></p>

      <p class="paragraf"><span class="metin-1" xml:lang="tr-TR">Gözlüğünü yavaşça çıkaran kadının yüzü ortaya çıktı; gençti, teni güzel ve pürüzsüzdü, gözleri elmas gibi parlıyordu. Vorhees midesinin kalktığını hissetti.</span></p>

      <p class="paragraf"><span class="metin-1" xml:lang="tr-TR">“Yorgunsun” dedi kadın.</span></p>

      <p class="paragraf"><span class="metin-1" xml:lang="tr-TR">Curtis Vorhees kendini yorgun hissetti birden. Hayatında hiç bu kadar yorgun olmamıştı. Başı örs gibi ağırdı; beş yüz kiloydu. Ayakta kalabilmek için tüm irade gücünü kullanmak zorunda kaldı.</span></p>

      <p class="paragraf"><span class="metin-1" xml:lang="tr-TR">“Benim kızım var. Dünyalar güzeli bir kız.”</span></p>

      <p class="paragraf"><span class="metin-1" xml:lang="tr-TR">Vorhees arkasından gelen son, tek tük silah seslerini işitti; panikle, rastgele ateş ediliyordu. Tarla ve gökyüzü ürkütücü bir karanlığa gömülmüştü. Vorhees ağlamak istedi, ama bunu bile yapamıyor gibiydi. Dizlerinin üstüne çökmüştü; birazdan yere yığılacaktı.</span></p>

      <p class="paragraf"><span class="metin-1" xml:lang="tr-TR">“Lütfen” dedi ağlayarak.</span></p>

      <p class="paragraf"><span class="metin-1" xml:lang="tr-TR">“Gelin bana, güzel çocuklar. Karanlıkta gelin bana.”</span></p>

      <p class="paragraf"><span class="metin-1" xml:lang="tr-TR">Biri Vorhees’i çekip ayağa kaldırdı: Tifty. Yüzü çok yakındaydı. Vorhees ona odaklanmakta zorlanıyordu. Adam onu kolundan çekiştiriyordu.</span></p>

      <p class="paragraf"><span class="metin-1" xml:lang="tr-TR">“Hadisene Vor!”</span></p>

      <p class="paragraf"><span class="metin-1" xml:lang="tr-TR">Vorhees’in dili şişmişti sanki. “Kadın...” Ama orada kimse yoktu; kadın ortadan kaybolmuştu. “Onu gördün mü?”</span></p>

      <p class="paragraf"><span class="metin-1" xml:lang="tr-TR">“Vakit yok! Kuleye çıkmalıyız!”</span></p>

      <p class="paragraf"><span class="metin-1" xml:lang="tr-TR">Vorhees kulak asmadı; son gücünü toplayarak kendini kurtardı.</span></p>

      <p class="paragraf"><span class="metin-1" xml:lang="tr-TR">“Onları bulmalıyım!”</span></p>

      <p class="paragraf"><span class="metin-1" xml:lang="tr-TR">Tifty’nin tüfeğinin dipçiği her şeyi durdurdu. Vorhees’in başına tek bir darbe indirdi ustaca; Vorhees’in görüş alanı yıldızlarla doldu. Sonra dünyası tepetaklak oluverdi; Tifty onu belinden tutup omzuna atmış ve koşmaya başlamıştı. Geçip giden iri yapraklar Vorhees’in yüzüne çarpıyordu. Vorhees “Nit! Siri! Geri gelin!” diye sesleniyordu. Ama direnecek gücü yoktu. Ailesinin öldüğünü biliyordu; yaşıyor olsalar Tifty onu almaya gelmezdi. Silah sesleri, can veren insanların dört bir yandan gelen sesleri.</span> <span class="metin-italik" xml:lang="tr-TR">Sığınaklar,</span> <span class="metin-1" xml:lang="tr-TR">dedi bir ses.</span> <span class="metin-italik" xml:lang="tr-TR">Sığınaklardan çıktılar.</span> <span class="metin-1" xml:lang="tr-TR">Bugün kimler sağ kalacaktı? Vorhees yine şanslılardan biri olacağını bildiğinden, derin bir kedere kapıldı.</span></p>

      <p class="paragraf"><span class="metin-1" xml:lang="tr-TR">Mısırların arasından açık araziye fırladılar. Tente parçalanmıştı, her şey dört bir yana saçılmıştı. Her yerde cesetler vardı, ama Vorhees çocuk görmedi; çocuklar gitmişti.</span> <span class="metin-italik" xml:lang="tr-TR">Gelin bana, güzel çocuklar. Karanlıkta gelin bana.</span> <span class="metin-1" xml:lang="tr-TR">Kule kapısı arkasından kapanırken nihayet bilincini yitirerek yere yığılan Vorhees’in aklından geçen son düşünce şu oldu:</span></p>

      <p class="paragraf"><span class="metin-1" xml:lang="tr-TR">Beni Tifty’nin kurtarması şart mıydı?</span></p>
    </div>
  </div>
</body>
</html>
