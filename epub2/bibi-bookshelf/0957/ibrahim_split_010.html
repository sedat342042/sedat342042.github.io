<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>ibrahim</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_14">2. İbrahim Müteferrika’nın Şahsiyeti</h2>
				<p class="normal">İbrahim Müteferrika’nın ilk Osmanlı matbaacısı olduğu tesadüfî bir olay değildir. Niyazi Berkes’in belirttiği gibi Müteferrika sıradan bir matbaacı değil, aynı zamanda belli başlı görüş ve değerlere sahip bir düşünürdür<sup class="calibre3"><a href="ibrahim_split_313.html#footnote-304-284" id="footnote-304-284-backlink" name="footnote-304-284-backlink">[284]</a></sup>. Öte yandan, Stefan Reichmuth’a göre İbrahim Müteferrika kesinlikle para ve kariyer için İslâm’ı kabul eden ve Osmanlı memuriyetine geçen Avrupa menşeli dönmelerden değildir <sup class="calibre3"><a href="ibrahim_split_314.html#footnote-304-285" id="footnote-304-285-backlink" name="footnote-304-285-backlink">[285]</a></sup>.</p>
				<p class="normal">Özgeçmişinden ayan olduğu gibi İbrahim Müteferrika’nın şahsiyeti bir taraftan Hristiyan Avrupa, diğer taraftan Müslüman Osmanlı devleti olmak üzere iki farklı coğrafi ve toplumsal-kültürel ortamda şekillendirilir. Fakat hemen belirtmeliyiz ki, Müteferrika bu iki dünyaların ortak sınırı ve “Hristiyanlığın bir mezarlığı” (“cimetière de la chrétienté”) <sup class="calibre3"><a href="ibrahim_split_315.html#footnote-304-286" id="footnote-304-286-backlink" name="footnote-304-286-backlink">[286]</a></sup> teşkil eden Macar topraklarında –daha doğrusu Erdel’de– dünyaya gelip büyür. Yukarıda bahsettiğimiz gibi 16. yüzyılın ortalarından 1680 yılına kadar Erdel Osmanlı himayesinde bulunan bir prenslik olarak Habsburg’ların kontrolünden uzak kalır. Tam o dönemde ise Katolik kiliseyi değiştirme çabasını gösteren Reformasyon süreci hızla gelişir ve Erdel’de Katolik, Kalvinist, Lutheran ve Anti-Trinitarian, yani Unitarian, olmak üzere değişik Hristiyan mezhepleri faaliyet gösterir. Üstelik 1568’de Erdel’in önde gelen feodallerden oluşan ulusal meclis, Avrupa’nın başka yerlerinde hiç olmadığı gibi kiliselere ve onlara bağlı halka serbestçe mezhebini seçme imkanını tanır<sup class="calibre3"><a href="ibrahim_split_316.html#footnote-304-287" id="footnote-304-287-backlink" name="footnote-304-287-backlink">[287]</a></sup>. Teslis akidesini ve Peygamber İsa’nın tanrısal vasfını ısrar ile inkar eden Unitarianlar<sup class="calibre3"><a href="ibrahim_split_317.html#footnote-304-288" id="footnote-304-288-backlink" name="footnote-304-288-backlink">[288]</a></sup>, İslâm akaidine en büyük yakınlık arz ederler<sup class="calibre3"><a href="ibrahim_split_318.html#footnote-304-289" id="footnote-304-289-backlink" name="footnote-304-289-backlink">[289]</a></sup> ki, siyasi ve hayati burhanlar esnasında Unitarianism ile İslâm’ın arasında sınır kolaylık ile aşılabilir. </p>
				<p class="normal">1680’de yine Avusturya’nın kontrolüne geçen Erdel’deki İmre Thököly’nin önderliğinde bazı yerli feodaller Osmanlı devletinden siyasi destek alırlar. Evasıt-ı Safer 1093/9-18 Şubat 1682’de verilen ahitnamenin bir maddesine göre Kalvinist ve Lutheran mezhepleri mensuplarına tamamen dini serbestlik tanınır<sup class="calibre3"><a href="ibrahim_split_319.html#footnote-304-290" id="footnote-304-290-backlink" name="footnote-304-290-backlink">[290]</a></sup>. 1680’li yılların sonralarına doğru Avusturya’nın savaştaki başarıları oldukça çoğalır ve 1688 yılından itibaren Katolik kilisesi Unitarianları tekrar kendi mezhebine zorlamak yolu ile geri döndürmeye büyük gayretler sarf eder. Ancak buna karşın birçok Unitarianlar Müslüman olmayı tercih ederler. Bu tutum da tıpkı, Fatih Mehmed Mayıs 1453’te kale duvarlarına yaklaşmış durumdayken Vatikan’ın Katolik kilise ile birleşme teklifine “Türk sarığı” tercih eden İstanbul Ortodoks patriği Genadios Scholarius’un yaptığına benzer. </p>
				<p class="normal">Koloszvar’daki Protestan kolejlerinden birinde dini eğitim alan genç İbrahim Müteferrika böyle bir coğrafi, tarihsel ve fikri ortamda şahsiyet olarak gelişir. 1710’da yazdığı <span class="ideitalik">İslâm Risalesi</span>’nde itiraf ettiği gibi daha küçük yaştan Tevrat, Zebur ve İncil’in metin ve tefsirlerini dikkat ile okur. Ancak papaz olmak üzere gereken ehliyeti aldıktan sonra Tevrat’ı artık gizli olarak okumak zorunda kalır, çünkü okunması hocaların tarafından yasaklanır<sup class="calibre3"><a href="ibrahim_split_320.html#footnote-304-291" id="footnote-304-291-backlink" name="footnote-304-291-backlink">[291]</a></sup>. Berkes’e göre bu yasaklama Katolik kilisenin 1688 yılından sonra Unitarianlara karşı tenkiline bağlıdır<sup class="calibre3"><a href="ibrahim_split_321.html#footnote-304-292" id="footnote-304-292-backlink" name="footnote-304-292-backlink">[292]</a></sup>. Daha sonra aynı yazıda Müteferrika şöyle devam eder: Tevrat’ı gizlice okuduğu zaman içinde beklenen yeni peygamberin, Peygamber Muhammed’in olacağı haberini veren ayeti bulur ve bu şekilde “hidayete erince” Tevrat, Zebur ve İncil ile Muhammed’in beklenen yeni peygamber olduğunu inkar eden hocalarının yanına gidip ona göre onların temelsiz görüşlerini tartışır<sup class="calibre3"><a href="ibrahim_split_322.html#footnote-304-293" id="footnote-304-293-backlink" name="footnote-304-293-backlink">[293]</a></sup>. Aslında bu gibi dini tartışmalar Erdel’de çok popüler idi<sup class="calibre3"><a href="ibrahim_split_323.html#footnote-304-294" id="footnote-304-294-backlink" name="footnote-304-294-backlink">[294]</a></sup>. Berkes’in tahminlerine göre İbrahim Müteferrika Unitarianism’in otoriteli düşünürleri olan Michael Servetus<sup class="calibre3"><a href="ibrahim_split_324.html#footnote-304-295" id="footnote-304-295-backlink" name="footnote-304-295-backlink">[295]</a></sup> ve Dávid Ferenc’in<sup class="calibre3"><a href="ibrahim_split_325.html#footnote-304-296" id="footnote-304-296-backlink" name="footnote-304-296-backlink">[296]</a></sup> Teslis akidesini inkar eden ve Katolik kilisesini Tevrat’ı tahrif ettiği doğrultusunda suçlayan kitaplarını okumuş olabilir.</p>
				<p class="normal">İbrahim Müteferrika <span class="ideitalik">İslâm Risalesi</span>’nde Unitarian mezhebinin görüşlerini savunurken, Yuhanna İncili’ndeki <span class="ideitalik">tesellici </span>anlamına gelen <span class="ideitalik">parakletos</span> ifadesini Servetus’un “Peder’den ayrılan Ruh” yönünde yorumlamasına karşın, Peygamber Muhammed’in unvanı olan Ahmed olarak yorumlar ve dolayısı ile ona göre İsa’dan sonra gelecek Ruh değil, insanlara İslâm’ı getiren Muhammed kendisidir<sup class="calibre3"><a href="ibrahim_split_326.html#footnote-304-297" id="footnote-304-297-backlink" name="footnote-304-297-backlink">[297]</a></sup>.</p>
				<p class="normal">Risalesinde yazdığı gibi İbrahim Müteferrika koleji bitirdikten az sonra hidayete erir, bu da muhtemelen 1690-1691 yıllarında Osmanlı tebaasına geçmeden önce olduğunu ima eder. <span class="ideitalik">İslâm Risalesi </span>ise 1710’da<sup class="calibre3"><a href="ibrahim_split_327.html#footnote-304-298" id="footnote-304-298-backlink" name="footnote-304-298-backlink">[298]</a></sup>, yani bu olaylardan 20 sene daha geç yazılmıştır. Bu uzun süre ise İbrahim Müteferrika gibi Suraiya Faroqhi’nin ifadesine göre “sınır geçen eğitimli” (<span class="ideitalik">‘educated’ border crossers</span>)<sup class="calibre3"><a href="ibrahim_split_328.html#footnote-304-299" id="footnote-304-299-backlink" name="footnote-304-299-backlink">[299]</a></sup> insanların yeni ortama uyum sağlamak için ne kadar zamana muhtaç olduklarının bir göstergesidir. Risalenin metninden anlaşıldığı gibi Müteferrika risalenin yazdığı yıllarda bazı gramer ve imla hatalarına rağmen artık Türkçe’yi iyi örenmiş ve İslâm düşüncesi ve kültürünü benimsemiş bir zattır<sup class="calibre3"><a href="ibrahim_split_329.html#footnote-304-300" id="footnote-304-300-backlink" name="footnote-304-300-backlink">[300]</a></sup>. </p>
				<p class="normal">Halbuki, İbrahim Müteferrika örneğinde yeni ortama uyum sağlamak önceki hayat ile bağları tamamen koparmak anlamına gelmez. Çünkü Hristiyanlık ile İslâm arasındaki hududu geçmesinden 20 yıl sonra da -İslâm akaidi bağlamında olsa da- yine eskisi gibi Hristiyan mezheplerin arasındaki tartışmaları risalenin baş konusu teşkil eder. Aslında burada hatırlatmamız gereken bir şey vardır ki, o da bu risalenin orijinalinde herhangi bir başlık olmamasıdır. Araştırmacıların kullandıkları <span class="ideitalik">İslâm Risalesi </span>(<span class="ideitalik">Risale-i İslâmiye</span>) başlığı genelde İbrahim Müteferrika’nın bu risaleyi yeni kabul ettiği dini savunmak amacı ile yazdığını ima eder<sup class="calibre3"><a href="ibrahim_split_330.html#footnote-304-301" id="footnote-304-301-backlink" name="footnote-304-301-backlink">[301]</a></sup>. Ancak yukarıda ayrıntılarla değindiğimiz 1962’de basılan makalesinde Niyazi Berkes bunu kesinlikle kabul etmez. Ona göre risale, İslâm’ın savunmasından çok Unitarian mezhebinin müdafaasıdır ve dolayısı ile burada <span class="ideitalik">Risale-i Tevhit </span>gibi bir başlık daha uygun olduğunu düşünür<sup class="calibre3"><a href="ibrahim_split_331.html#footnote-304-302" id="footnote-304-302-backlink" name="footnote-304-302-backlink">[302]</a></sup>.</p>
				<p class="normal"> Risalenin metni neşreden Mahmud Esad Coşan (Halil Necatioğlu) ise takma olsa bile <span class="ideitalik">Risale-i İslâmiye </span>başlığını uygun görür, çünkü sonuçta Müteferrika metinde Tevrat, Zebur ve İncil’deki Peygamber Muhammed ile ilgili haberleri aktararak neden İslâm’ı kabul ettiğini anlatır<sup class="calibre3"><a href="ibrahim_split_332.html#footnote-304-303" id="footnote-304-303-backlink" name="footnote-304-303-backlink">[303]</a></sup>.</p>
				<p class="normal">Burada herhalde İbrahim Müteferrika’ya benzer şekilde düşünce transformasyonu yaşamış olan diğer bir zatın öyküsünden bahsetmek uygun olur. Söz konusu olan şahıs 1867’de İran’da dünyaya gelen Katolik papazı David Benjamin’dir. 1892-1895 yılları arasında Roma’daki Propaganda Fide College adlı kolejinde tahsil gördükten sonra İran’da misyoner olarak çalışır, fakat 1900 yılında bir kenara çekilip Hristiyan mukaddes kitaplarını dikkat ile okur. Sonuçta Katolik mezhebinden vazgeçip, 1903’te İngiltere’yi ziyaret ettiği sırada Unitarian cemaatine mensup olur. 1904’te bu cemaatten yine İran misyonu ile görevlendirilen David, yolu oradan geçtiği için İstanbul’da konaklayıp dönemin şeyhülislâmı ve diğer dini adamlar ile görüştükten sonra Abdulahad Davud ismi ile İslâm’ı kabul eder. Sonraları Tevrat, Zebur ve İncil’deki İsa’dan sonra gelecek peygamber hakkında haberlerin Peygamber Muhammed’i kastettikleri savunan <span class="ideitalik">Kitab-ı Mukaddes’te Muhammed </span>(<span class="ideitalik">Muhammed in the Bible</span>)<span class="ideitalik"> </span>başlıklı bir kitap yazar<sup class="calibre3"><a href="ibrahim_split_333.html#footnote-304-304" id="footnote-304-304-backlink" name="footnote-304-304-backlink">[304]</a></sup>.</p>
				<p class="normal">David Benjamin olayı İbrahim Müteferrika’nın düşünce transformasyonunu daha iyi anlamamızı kolaylaştırır. Belli ki, Teslis’i inkar eden Unitarian düşüncesi ve İslâm akaidi birbirine öyle bir yakınlık teşkil eder ki, Unitarianlarından bazıları sonradan kolayca Müslüman olabilirdiler. Macar topraklarında ise yaşayan Unitarianlar herhalde buraya yerleşen Müslümanlardan mühtedi olmak için teşvik görüyorlardı. En azından 1581-1582 senelerinde Papa tarafından Osmanlı idaresinde Macar topraklarına gönderilen Piskopos Bonifacius’un raporlarında burada yaşayan Katoliklerin arasında Erdel’den gelen Anti-Trinitarian, yani Unitarianların yerleşmesinden ve yerli Müslümanların Unitarianları desteklemeleri aksine Katolikleri çok tanrılara inandıkları diye suçlamalarından endişe eder<sup class="calibre3"><a href="ibrahim_split_334.html#footnote-304-305" id="footnote-304-305-backlink" name="footnote-304-305-backlink">[305]</a></sup>. Bundan dolayı da diğer Hristiyan mezhepleri Unitarianları İslâm’ı yayan bir mezhep olarak nitelendirirler. Aslında Macar topraklarındaki Osmanlı idarecileri Unitarianlara karşı fazla ilgi göstermezler, çünkü Unitarianlardan bazıları doğrudan İslâm’ı kabul edeceklerine Unitarianism ile İslâm’ın yeni ortak bir din olarak birleşmesini arzu ederler. Dolayısı ile Osmanlılar genelde buradaki dini tartışmalarda tarafsız kalmayı tercih ederler, fakat Papa’nın gönderdiği misyoncuları il başta casus olarak kabul ettikleri için<sup class="calibre3"><a href="ibrahim_split_335.html#footnote-304-306" id="footnote-304-306-backlink" name="footnote-304-306-backlink">[306]</a></sup> muhtemelen Unitarianlara karşı da desteğini artmış olabilirler. Sonuçta bütün bunlar bize gösterir ki, İbrahim Müteferrika’nın Unitarian’dan Müslüman oluşu onu düşünce buhranına sokmamıştır. Tam aksine, doğal olarak fikri gelişmeleri sonucu kendi iradesi ile yada biraz o zamanki tarih olaylarının etkisi altında Unitarian’dan Müslüman olmuştur. </p>
				<p class="normal">Ancak bunu unutmamalıyız ki, yazdığı <span class="ideitalik">İslâm Risalesi </span>yıllar önce kendi iradesi üzerine değil de, muhtemelen zor şartlardan ötürü mühtedi olduğunu psikolojik bakımından yeniden değerlendirme denemesi de olabilir. De Saussure’ün yazdıkları doğru ise, o zaman <span class="ideitalik">İslâm Risalesi </span>acı tat verici bu olayların sonradan daha olumlu bir şekilde yorumlanmasına yönelik bir çalışmadır. Ve bu şekilde İbrahim Müteferrika kendi gerçek özgeçmişinin yerine yaşadığı yeni şartlara daha uygun başka bir özgeçmiş yaratmış olabilir. Diğer bir ifade ile, bu bölümün başında işaret ettiğimiz gibi eski zamanlarda parşömenlerin üzerine yazılan metinlerin silinmesinden sonra üzerlerine yeniden yazılmasına benzer bir durum ile karşı karşıya olabiliriz.</p>
				<p class="normal">Durum ne olursa olsun, İbrahim Müteferrika’nın bazı muasırların verdikleri bilgiler onun tam olarak Şeriat kurallarına uymayan bir Müslüman olduğu ima ederler. Kendi eli ile yazdığı <span class="ideitalik">İslâm Risalesi</span>’nde kendine mükemmel bir Müslüman imajı çizerken, aslında hayatında bazı Hristiyan alışkanlıklarından vazgeçmez. Örneğin onun muasırı İstanbul Fransa elçiliğinin tercümanı olan De Laria, elçi Marquise Louis de Villeneuve’e yazdığı 15 Kasım 1737 tarihli raporunda, İbrahim Müteferrika İslâm’ı kabul ettiğine rağmen yeni dininin bütün şartlarına saygı göstermediğini ve bazen şarabın onun ile sohbetleri daha samimi yaptığını kaydeder<sup class="calibre3"><a href="ibrahim_split_336.html#footnote-304-307" id="footnote-304-307-backlink" name="footnote-304-307-backlink">[307]</a></sup>.</p>
				<p class="normal">Anlaşıldığı kadarıyla, İslâm’ı kabul ettikten sonra İbrahim Müteferrika eski şahsiyetini ve düşüncesini zihniyetinden tamamen silmez. Tam aksine iki zihniyete ve kültür bakışlarına sahip olur. Bir dinden başka dine geçmesi aslında onda iki kimliğin ve hatta iki şahsiyetin ahenk içinde bir vücutta yaşamına yol açar gibi görünür. Aslında nadir olsa da buna benzer mühtediler Osmanlı tarihinde daha önceleri de görülür<sup class="calibre3"><a href="ibrahim_split_337.html#footnote-304-308" id="footnote-304-308-backlink" name="footnote-304-308-backlink">[308]</a></sup>. Bunlara benzer bir kahramanın mükemmel psikolojik portresini Orhan Pamuk’un <span class="ideitalik">Beyaz Kale </span>adlı romanında da görürüz.</p>
				<p class="normal">Bu bağlamda İbrahim Müteferrika’nın şahsiyetinin diğer ilginç bir tarafı bazı araştırmacıların iddia ettiklerine göre onun ilk Osmanlı masonlarından biri olmasıdır. İlk Osmanlı matbaası yada ilk Osmanlı matbaacısı hakkında yazılan bilimsel çalışmalarda bu iddialara hiç dikkat edilmez. Yalnız yakında çıkan Orhan Erdenen’in popüler tarzda yazılmış bir kitabında bu iddialardan yorumsuz olarak bahsedilir<sup class="calibre3"><a href="ibrahim_split_338.html#footnote-304-309" id="footnote-304-309-backlink" name="footnote-304-309-backlink">[309]</a></sup>. Erdenen, İlhami Soysal’ın dünya ve Türkiye’deki masonluğun tarihi hakkında yazdığı kitabı iktibas eder. Bu kitapta, 1717 yılında Londra’da ilk mason locası kurulup, 1723’te onun nizamnamesi kabul edildikten sonra III. Ahmed (1703-1730) döneminde İstanbul Galata’da Fransız, Venedikli ve Cenovalıların mensup oldukları yerli bir locanın kurulduğu ileri sürülür. Fransa sefaretinden dönen Said Efendi, İbrahim Müteferrika ile birlikte bir matbaa açtıktan sonra bazı arkadaşları ile birlikte İstanbul’daki Fransız mason locasına mensup olduklarını anlatan kitap, bu locaya sabık Fransız Comte de Bonneval, yani sonradan mühtedi olan Humbaracı Ahmed Paşa’nın da katıldığını ilave eder<sup class="calibre3"><a href="ibrahim_split_339.html#footnote-304-310" id="footnote-304-310-backlink" name="footnote-304-310-backlink">[310]</a></sup>. Nitekim, Soysal’ın iddiaları tamamen o dönemde Türk masonluğunda yüksek dereceye sahip olan Kemalettin Apak’ın sırf loca mensuplarına atfen yazılan ve 1958’de basılan Türk masonluğu konulu kitabına dayanır<sup class="calibre3"><a href="ibrahim_split_340.html#footnote-304-311" id="footnote-304-311-backlink" name="footnote-304-311-backlink">[311]</a></sup>. Ancak Kemalettin Apak bunları yazarken, herhangi bir kaynak veya delil göstermez. İslâm dünyasındaki masonluk hakkında ciddi bir araştırmacı olan Thiery Zarkone’ye göre Osmanlı İmparatorluğu’nda ilk Frank-mason localar 1738 yılında İzmir ve Halep’te kurulur. İstanbul’daki locadan bahseden ilk kaynak, 1748 senesinde sultan I. Mahmud (1730-1754)’un emri üzerine bu locanın zorla boşatılmasını anlatır. Zarkone, İbrahim Müteferrika’nın muhtemel masonluğu hakkında Apak’ın yazdıklarının dışında başka bilgilere ulaşmaz<sup class="calibre3"><a href="ibrahim_split_341.html#footnote-304-312" id="footnote-304-312-backlink" name="footnote-304-312-backlink">[312]</a></sup>. Türk masonluğu hakkında daha yakında çıkan kitaplarda ise eski kitaplarda yazılanlardan farklı olarak daha ihtiyatlı bir yaklaşıma şahit oluruz. Örneğin Tamer Ayan, kitabında Said Efendi ile Humbaracı Ahmed Paşa’nın “muhtemelen” ilk Türk masonlarından olduklarını yazar<sup class="calibre3"><a href="ibrahim_split_342.html#footnote-304-313" id="footnote-304-313-backlink" name="footnote-304-313-backlink">[313]</a></sup>. Bu durumda İbrahim Müteferrika’nın mason olup olmadığı hakkında kesin bir hükme varmak şimdilik mümkün değildir, ancak mason olması mantıksız görülmez, çünkü zaten masonlar Katoliklere kıyasla Protestanlara çok daha sıcak bakarlar ve Protestan mezheplerini “yarım masonculuk” olarak değerlendirirler<sup class="calibre3"><a href="ibrahim_split_343.html#footnote-304-314" id="footnote-304-314-backlink" name="footnote-304-314-backlink">[314]</a></sup>.</p>
				<p class="normal">İster mason olsun, ister olmasın, İbrahim Müteferrika’nın entelektüel profili kesinlikle Protestanlık ile İslâm’ın düzenli ve ahenkli, yani en azından psikolojik problemleri yaratmayan kültürel bir karışımdır. İkilik kültürel kimliğine sahip olduğundan dolayı İbrahim Müteferrika bir yakadan diğer yakaya Gérald Duverdier’nin güzel ifade ettiği gibi “fikir geçirici”dir (passeur d’idées)<sup class="calibre3"><a href="ibrahim_split_344.html#footnote-304-315" id="footnote-304-315-backlink" name="footnote-304-315-backlink">[315]</a></sup>. Şöyle ki, iki dünya arasındaki hududu geçince, aslında sadece diplomatik misyonları ile değil, belki daha çok iki kültür ve medeniyet arasında köprü kurduğu için her iki dünyaya da sadık kalır. Bu durum en ayan şekilde matbaacılık çalışmalarından ve onun aşağıda sıraladığımız ve çoğu matbaasında bastığı Latince’den Türkçe’ye tercümeleri ve orijinal eserlerinden belli olur:</p>
				<p class="normal">• 1710’da kaleme alınan <span class="ideitalik">Risale-i İslâmiye </span>diye araştırmacıların isimlendikleri risalesi (basmamıştır)<sup class="calibre3"><a href="ibrahim_split_345.html#footnote-304-316" id="footnote-304-316-backlink" name="footnote-304-316-backlink">[316]</a></sup>.</p>
				<p class="normal">• Matbaanın ilk baskısı olarak 1729’da basılan Vankulu Lügati’nde ek olarak basılan <span class="ideitalik">Vesîletü’t-Tıbâ‘a</span>, yani <span class="ideitalik">Basım Yöntemi </span>başlıklı risalesi. </p>
				<p class="normal">• Judasz Tadeusz Krusiński’nin yazdığı ve 1720’lilerde İran’daki siyasi gelişmeleri anlatan<span class="ideitalik"> Târîh-i Seyyâh der Beyân-i Zuhûr-i Ağvâniyân ve Sebeb-i İndihâm-i Binâ-i Devlet-i Şâhân-i Safeviyân </span>(<span class="ideitalik">Afganların Gelişi ve Sefevi Şahlarının Devletinin Temellerinin Yıkılmasının Sebeplerini Anlatan Gezginin Tarihi</span>)<span class="ideitalik"> </span>eserin tercümesi (1729’de basmıştır).</p>
				<p class="normal">• Mıknatısın yararları hakkında bir eserin <span class="ideitalik">Füyūzāt-ı Mıknātısiyye </span>(<span class="ideitalik">Mıknatısın Yararları</span>)<span class="ideitalik"> </span>başlığı altında tercümesi (1732’de basmıştır).</p>
				<p class="normal">• 1732’de basılan <span class="ideitalik">Usûlü’l-Hikem fî Nizâmi’l-Ümem </span>(<span class="ideitalik">Milletlerin Düzeninde Hikmet Usulü</span>)<span class="ideitalik"> </span>başlıklı siyasetnamesi.</p>
				<p class="normal">• Sultan III. Ahmed’in emri üzerine Hollandalı coğrafyacı ve astronomcu Andreas Cellarius’un 1708’de basılan <span class="ideitalik">Atlas Coelestis </span>(<span class="ideitalik">Gökler Atlası</span>)<span class="ideitalik"> </span>başlıklı kitabının <span class="ideitalik">Mecmû‘a-i Hey’etü’l-kadîme ve’l-cedîde </span>(<span class="ideitalik">Eski ve Yeni Astronomi Mecmuası</span>) başlığı altında ancak 1733’te tamamlayabilen tercümesi (basmamıştır)<sup class="calibre3"><a href="ibrahim_split_346.html#footnote-304-317" id="footnote-304-317-backlink" name="footnote-304-317-backlink">[317]</a></sup>.</p>
				<p class="normal">İbrahim Müteferrika, matbaasında başka müelliflerin yazdığı eserlerini basarken, değişik ilaveler yapar ve bunlardan Kâtip Çelebi’nin <span class="ideitalik">Cihânnümâ</span>’sındaki <span class="ideitalik">Tezyilü’t-Tâbi‘</span>, yani <span class="ideitalik">Matbaacının İlavesi </span>başlığı altındaki ek dikkate değerdir<sup class="calibre3"><a href="ibrahim_split_347.html#footnote-304-318" id="footnote-304-318-backlink" name="footnote-304-318-backlink">[318]</a></sup><span class="ideitalik">.</span></p>
				<p class="normal">Faik Reşit Unat, İbrahim Müteferrika’nın III. Ahmed döneminde kaleme alınan Osmanlı askerlik sahasında reformlar teklif eden anonim bir projesinin asıl yazarı olabileceğini tahmin eder. Ancak aynı zaman Unat, bu proje II. Rákóczi Ferenc yada 1717 yılın sonunda İstanbul’da bulunan Fransız askeri mühendis Rochefore tarafından hazırlanmış olabileceğinin ihtimali de ihmal etmez<sup class="calibre3"><a href="ibrahim_split_348.html#footnote-304-319" id="footnote-304-319-backlink" name="footnote-304-319-backlink">[319]</a></sup>. Öte yandan Rus tarihçisi A. V. Vitol bu konuda daha kesin bir düşünceye sahip olup, <span class="ideitalik">Usûlü’l-Hikem fî Nizâmi’l-Ümem </span>başlıklı siyasetnamesindeki fikir ve metin benzerliklerinden dolayı söz konusu projenin müellifi İbrahim Müteferrika’nın olduğunu ileri sürer<sup class="calibre3"><a href="ibrahim_split_349.html#footnote-304-320" id="footnote-304-320-backlink" name="footnote-304-320-backlink">[320]</a></sup><span class="ideitalik">.</span></p>
				<p class="normal">İbrahim Müteferrika’nın bu yazı ve tercümeleri ile tarih, coğrafya, astronomi, fizik, siyaset ve askerlik gibi bilim sahalarına gösterdiği yakın ilgi onun eğitimine ve okur olarak şahsi ilgilerine dikkatimizi yönlendirir. Aslında bu konuda onun tereke defteri bize büyük ehemmiyet teşkil eder, çünkü içinde Müteferrika’nın sahip olduğu kitapların başlıkları verilmiştir. Nitekim terekesinden çıkan bu kitap koleksiyonu onun aynı zamanda Hristiyanlık ve İslâm olmak üzere iki kültürel sahalara sadık olduğunu açıkça gösterir. </p>
				</body>
</html>