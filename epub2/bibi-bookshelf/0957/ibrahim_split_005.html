<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>ibrahim</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_10">1. Tarihsel Bağlam: 18. Yüzyılın İlk Yarısında Osmanlı İmparatorluğu</h2>
				<p class="normal">Jale Baysal’ın dediği gibi ilk Osmanlı matbaası Lale Devrinin (1718-1730) bir ürünüdür<sup class="calibre3"><a href="ibrahim_split_085.html#footnote-304-56" id="footnote-304-56-backlink" name="footnote-304-56-backlink">[56]</a></sup>. Mecazi bir şekilde bu devri anlatmak gerekiyorsa, o dönemde Osmanlı topraklarında barut kokusundan daha çok lale ve basma mürekkebi kokusunun hissedildiği söylenebilir. Ancak Osmanlı tarihindeki Lale Devrinin yeri ve yehimmiyeti, Klio’nun kitabında yazılı 17. yüzyılın sonlarında ve 18. yüzyılın ilk yarısında gelişen tarih olayları kronolojisi bağlamında algılanabilir. Sonuçta ilk Osmanlı matbaacısının kaderi de bu olaylarla ilgiliydi. </p>
				<p class="normal1"><span class="ideitalik">Siyasi Girdap </span></p>
				<p class="normal">18. yüzyılın ilk yarısındaki Osmanlı İmparatorluğu’nun siyasi, sosyo-ekonomik ve kültürel gelişmesi büyük bir çapta 1683-1699 tarihleri arasında Mukaddes İttifak’a karşı sürdürdüğü başarısız harbe dayanmaktadır. Savaşın nedeni Erdel prensliğine Avusturya’dan bağımsızlık kazandırmak için Habsburg sülalesine karşı mücadele eden İmre Thököli (1657-1705) liderliğinde bazı Erdel soyluların IV. Mehmet (1648-1687)’ten yardım istemeleridir. Bu ricayı olumlu olarak karşılayan sultan, Safer 1093/9-18 Şubat 1682 tarihli ahitname ile Tököli’yi Orta Macar’ın kralı ilan eder. Bu ittifakın sonucu Tököli 1683’te başlayan Osmanlı İmparatorluğu’nun Avusturya’ya karşı savaşı esnasında Osmanlı ordusunu destekler<sup class="calibre3"><a href="ibrahim_split_086.html#footnote-304-57" id="footnote-304-57-backlink" name="footnote-304-57-backlink">[57]</a></sup>. 1683’te IV. Mehmet ve sadrazam Merzifonlu Kara Mustafa (1676-1683) Osmanlı ordusunu ta Viyana’ya kadar götürür ve şehri üç ay süre ile kuşatırlar (ikinci Viyana kuşatması). Ancak arkadan saldıran Leh kralı Jan Sobieski’nin 25 binlik askeri muhasarayı etkisiz hale getirir ve Osmanlı’nın bu başarısızlığı Avusturya, Lehistan, Venedik gibi Katolik devletlere ümit vererek 1684 yılında Papa’nın yönlendirmesiyle Mukaddes İttifak adı altında bir ittifak kurarlar ki, 1686’da Rusya da buna katılır. Yine 1686’da ittifak güçleri Budin ve Mora’yı fethedince yeniçeri ve sipahiler IV. Mehmet’i tahtan indirip, II. Süleyman (1687-1691)’ı sultan olarak ilan kabul ederler. Ancak bu da işe yaramaz ve Avusturyalılar 1688’de Belgrad’a, 1689’da ise Vidin’e kadar inerler. </p>
				<p class="normal">II. Mustafa (1695-1703) döneminde Tisa nehri yakalarında olan Zenta kasabası dolaylarında 1697 yılında gerçekleşen meydan savaşında mağlup olan Osmanlılar barış müzakerelerinin başlatılmasına razı olurlar. Nihayet 26 Şubat 1699’da Karlofça antlaşması imzalanır. Macaristan, Erdel, Baçka ve neredeyse tüm Slovenya Avusturya topraklarına dahil edilir<sup class="calibre3"><a href="ibrahim_split_087.html#footnote-304-58" id="footnote-304-58-backlink" name="footnote-304-58-backlink">[58]</a></sup>. </p>
				<p class="normal">Rus tarihçisi Mihail Meyer’e göre 1699’da imzalanan Karlofça antlaşması, Osmanlı tarihinde yeni bir safhanın başlangıcıdır. Zaten 18. yüzyıl Osmanlı İmparatorluğu’nun içine düştüğü bünyesel kriz hakkındaki araştırması bu yıldan başlar<sup class="calibre3"><a href="ibrahim_split_088.html#footnote-304-59" id="footnote-304-59-backlink" name="footnote-304-59-backlink">[59]</a></sup>.</p>
				<p class="normal">Osmanlı’nın Mukaddes İttifak’la başarısız savaşı Avrupa ülkelerinin askeri alanda üstünlüğünü ve Osmanlı İmparatorluğu’nun askeri reformlara muhtaç olduğunu ispatlar. Bu doğrultuda ilk girişimler Osmanlı sınırlarını ve Osmanlı’nın idari ve finansal disiplini kuvvetlendirmeye çalışan sadrazam Amcazâde Hüseyin Paşa (1697-1702) tarafından yapılır.</p>
				<p class="normal">1703’te III. Ahmet (1703-1730) tahta geçer ve Norman Itzkowitz’in görüşüne göre Osmanlı 18. yüzyılı tarihi anlamda tam bu yıl başlar<sup class="calibre3"><a href="ibrahim_split_089.html#footnote-304-60" id="footnote-304-60-backlink" name="footnote-304-60-backlink">[60]</a></sup>. III. Ahmet’in saltanatı birçok girişim ve yeniliklere imza atarken, bazı Batı Avrupa ülkeleri ile siyasi ve askeri işbirliği de sağlar. Bu gelişmeler özellikle Damad İbrahim Paşa’nın sadrazamlık döneminde (1718-1730) yer alır. Nevşehirli lakabı ile de bilinen sadrazam hazine harcamalarını sıkı kontrol altına alınca 1721 yılın başlarında devlet bütçesindeki geleneksel açığı kapatmayı başarır. 1720’li yıllardan 1760’lılara kadar Osmanlı bütçesinin dengesi az çok sağlanmıştır ve hatta bazı yıllarda artıklar dahi oluşmuştur. Yeni Osmanlı para birimi olan kuruşun değeri çok az seviyede değerini kaybederek, genel olarak önceki 17. yüzyıl ve sonraki 19. yüzyıl başlarında görünen büyük seviyede enflasyona nazaran bu yıllardaki Osmanlı finansal sisteminin istikrarını simgeler<sup class="calibre3"><a href="ibrahim_split_090.html#footnote-304-61" id="footnote-304-61-backlink" name="footnote-304-61-backlink">[61]</a></sup>. Bu istikrar, aynı dönemde dokumacılık, madencilik, tarım gibi değişik sektörlerde kaydedilen gelişmeden de belli olur<sup class="calibre3"><a href="ibrahim_split_091.html#footnote-304-62" id="footnote-304-62-backlink" name="footnote-304-62-backlink">[62]</a></sup>. </p>
				<p class="normal">1718’de Avusturya ve Venedik ile imzalanan Posarofça antlaşması Osmanlı devletinin bazı Batı Avrupa ülkeleri ile yakınlaşmasına zemin olur. Fransa’nın İstanbul büyük elçisi Marquise de Bonnak (1716-1724) Damad İbrahim Paşa ile yakın temas kurar ve Fransa artık Avusturya’ya karşı Osmanlı’yı destekler.</p>
				<p class="normal">O dönemin uluslar arası siyasi ilişkilerin karışık labirentinin başka bir unsuru, Osmanlı devleti tarafından Avusturya tepkilerine rağmen Ekim 1717’de İmre Tököli’nin üvey oğlu ve halefi olan II. Ferenc Rakoczi (1676-1735) ve adamlarına mülteci statüsü tanımasıdır. II. Ferenc Rakoczi’nin Macaristan ve Erdel bağımsızlığı adına 1703 yılında başlatılan, ancak 1711’de başarısızlıkla sonuçlanan Habsburglara karşı savaşından sonra kendisi ve adamları ilk önce Lehistan’a, sonra Fransa’ya ve nihayet Osmanlı topraklarına sığınırlar. Bu devletlerden mücadelesini devam etmek için yardım umutlayan Rakoczi hayal kırıklığına uğrar ve hayatın sonuna kadar Osmanlı devletinde mülteci olarak yaşamak zorunda kalır<sup class="calibre3"><a href="ibrahim_split_092.html#footnote-304-63" id="footnote-304-63-backlink" name="footnote-304-63-backlink">[63]</a></sup>. </p>
				<p class="normal">1720 yılının sonunda sadrazam Damad İbrahim Paşa, Yirmisekiz Mehmet Çelebi sefaretliğinde Avusturya’ya karşı Fransa ile bir ittifak kurmak amacı ile Paris’e bir sefaret gönderir. On bir ay süren sefaretin beklenen siyasi sonucu elde etmemesine rağmen en azından Osmanlı temsilcileri Fransız toplumu, kültürü ve eğitimi ile yakından tanışma imkanına sahip olurlar<sup class="calibre3"><a href="ibrahim_split_093.html#footnote-304-64" id="footnote-304-64-backlink" name="footnote-304-64-backlink">[64]</a></sup>. </p>
				<p class="normal">Fransa ile ilişkilerin gelişmesine paralel olarak Damad İbrahim Paşa tarafından Dürri Ahmet Efendi başkanlığında İran’a başka bir sefaret gönderilir. Ağustos 1720’den Aralık 1721’e kadar süren sefaretin amacı iki ülke arasındaki ticari antlaşması sağlamaktır. Ancak 1722’de Mahmud Han’ın önderliğinde Afgan kabileleri isyan edip Safevileri tahtan indirirler. Bu gelişmelerden rahatsız olan Osmanlılar Afgan saldılarının Osmanlı topraklarına ermesinin önlemesi için Revan, Tebriz, Gence ve Tiflis gibi kaleleri ve dolayları fetheder. Fransa aracılığı sayesinde 24 Haziran 1724 yılında İran topraklarını kendi aralarında bölmek üzere Osmanlı İmparatorluğu ile Rusya arasında bir antlaşma imzalanır<sup class="calibre3"><a href="ibrahim_split_094.html#footnote-304-65" id="footnote-304-65-backlink" name="footnote-304-65-backlink">[65]</a></sup>. </p>
				<p class="normal">4 Ekim 1727’de ise resmi ancak etkisiz şah olan II. Tahmasb’ın dışında İran’ın batı topraklarını asıl idarecisi olan Eşref Han Osmanlı İmparatorluğu ile antlaşma imzalayıp Osmanlı fetihlerini tanır. Başkenti İsfahan olan Orta ve Doğu İran Afganların idaresinde kalır. Fakat II. Tahmasb’a sadık kalan ve Eşref Han’ın düşmanı olan Şah kulu diye bilinen Nadir Ali bu antlaşmayı kabul etmeyip Osmanlılara karşı savaşır ve 1729 ve 1730’da onları ağır şekilde mağlup eder. Dolayısıyla 1730 yılının yaz mevsiminde Osmanı devleti yeni sefer hazırlamaya başlar ve gereken masrafları karşılayabilmek için halk ve esnaftan yeni vergi ve gümrük toplamak zorunda kalır. Bu yeni durum iaşe fiyatlarını olumsuz şekilde etkileyip, halkın şikâyeti ve ayaklanmasına neden olur.</p>
				<p class="normal">28 Eylül 1730’da eskiden Osmanlı donanmasında gemici ve yeniçeri, o dönemde ise İstanbul’da oturakçı ve Arnaut asıllı olan Patrona Halil birkaç arkadaşı ile birlikte İstanbul tüccar ve esnafını isyana çağrıda bulunur. Ayaklanma o kadar büyük boyut kazanır ki, sonuçta III. Ahmet tahtan indirilip yerine I. Mahmut (1730-1754) getirilir. Sadrazam Damad İbrahim Paşa ise isyancıların israrı ve III. Ahmed’in emri üzerine idam edilir. Tahta geçen sultan yeni vergi ve gümrükler ile beraber iltizam sistemini de kaldırır. Ayaklanma 1731’de sona erir<sup class="calibre3"><a href="ibrahim_split_095.html#footnote-304-66" id="footnote-304-66-backlink" name="footnote-304-66-backlink">[66]</a></sup>. İran’a karşı savaş ise 1736’ya kadar devam edip, aynı yılda resmi şah olan Nadir ile antlaşma imzalanır ki, 1722’de geçirilen Osmanlı-İran sınırı tanılır.</p>
				<p class="normal">1736-1739 tarihleri arasında Osmanlı devleti yine Avusturya ve Rusya’ya karşı savaş edip, Belgrad antlaşması ile Posarofça antlaşması sonucunda kaybeden bazı toprakları Avusturya’dan geri alırken, Rusya’yı Azak’tan uzak tutmayı başarır<sup class="calibre3"><a href="ibrahim_split_096.html#footnote-304-67" id="footnote-304-67-backlink" name="footnote-304-67-backlink">[67]</a></sup>. </p>
				<p class="normal">Başarılı ve başarısız savaşların girdabına maruz kalan Osmanlı’da Avrupa siyasi destgahında giderek Avrupa kuvvetlerinin ağırlık kazanmasından hoşnut olmayan bir his olgunlaşır. Osmanlılar artık eski zamanlara nazaran savaşlarda daha sık mağlubiyete uğradıklarını ve bu uygunsuz durumdan kurtulmak için bir yol bulmak zorunda olduklarının farkına varırlar. Fakat kurtuluş için bir yol keşfetmek, pek istekli olmamakla beraber acı verici bir şekilde kendilerini analize etmek demektir. Ve aynı zaman <span class="ideitalik">Bundan sonra nereye? </span>sorusuna net bir cevap vermektir. Tarihçiler ise bu gelişmelerin <span class="ideitalik">gerileme</span> mi, yoksa <span class="ideitalik">toplumsal değişim </span>mi diye değerlendirilmesine çalışırlar.</p>
				<p class="normal1"><span class="ideitalik">Yeni Çağ’ın Girişinde Osmanlı Toplumsal Bünyesinde Değişim</span></p>
				<p class="normal">Osmanlı İmparatorluğu hakkındaki tarih yazıcılığının esas sorularının biri 16. yüzyıldan sonraki dönemin kriz mi, durgunluk mu, gerileme mi, yoksa başka bir şey olarak mı nitelendirilmesidir. Aslında bu sorunun cevapları oldukça farklı ve bazan birbirine zıttır. Bunun sebebi muhtemelen 16. yüzyıldan itibaren Osmanlı devleti normal mantığa sanki aykırı bir şekilde gelişmesinde yatar ve durumu Paris şehrinin ambleminde yazılı <span class="ideitalik">Sallanır, ama batmaz </span>(<span class="ideitalik">fluctuat nec mergitur</span>) diyen Latince deyime oldukça benzer. </p>
				<p class="normal">Aynı yılda, yani 1991’de baskıdan çıkan kitaplarında Mihail Meyer ve Rifaat Ali Abou-el-Haj gibi iki otorite Osmanlı tarihi araştırmacısı birbirinden bağımsız olarak aynı sonuca varırlar ki, ikisi de Osmanlı tarihinin <span class="ideitalik">klasik dönem </span>diye nitelendirilen 15.-16. yüzyıllarından sonra imparatorlukta herhangi bir durgunluk ve gerileme değil de, geleneksel sosyal tabakaların arasındaki sınırların giderek silinmesi, yeni tabakaların oluşması ve bürokrasinin genişlenmesi doğrultusunda toplumsal bünyesinde değişimler ancak söz konusu olabilir diye vurgularlar. Mihail Meyer şunu belirtmiştir: </p>
				<p class="normal">“Herşeyden önce durgunluk ve gerileme iddiası temelsiz olduğunu belirtmek lazıToprak meselelerinde değişiklikler, şehirdeki imalat ve ticaretteki yeni olgular, esas sosyal gruplarının ve siyasi sistemin değişmesi gösterir ki, toplumsal organizmanın tüm önde gelen unsurlar gelişme potansiyelini yitirmiş değiller<sup class="calibre3"><a href="ibrahim_split_097.html#footnote-304-68" id="footnote-304-68-backlink" name="footnote-304-68-backlink">[68]</a></sup>”.</p>
				<p class="normal">Öte yandan, Abou-el-Haj’a göre </p>
				<p class="normal">“... Zamanın akışında tüm insan toplumları gibi Osmanlı toplumu da değişen ve dinamik bir toplumdur... Nitekim büyük bünyesel değişimler ortaya çıkar<sup class="calibre3"><a href="ibrahim_split_098.html#footnote-304-69" id="footnote-304-69-backlink" name="footnote-304-69-backlink">[69]</a></sup>”.</p>
				<p class="normal">Günümüzün otoriteli Osmanlı araştırmacılarından İlber Ortaylı da bir söyleşide <span class="ideitalik">gerilemeden </span>bahsedilmesi doğru olmadığı vurgularken, klasik dönemden sonraki gelişmeleri <span class="ideitalik">Türk toplumu kabuk değiştiriyor</span> diye mecazi bir ifade ile nitelendirir<sup class="calibre3"><a href="ibrahim_split_099.html#footnote-304-70" id="footnote-304-70-backlink" name="footnote-304-70-backlink">[70]</a></sup>. Bulgar tarihçisi Evgeniy Raduşev te 17.-18. yüzyılları Osmanlı toplumunun gelişmesinde yeni bir safha olduğunu ve o döneme ait içerik olarak yep yeni sosyal ve ekonomik süreçlerin Osmanlı feodal sisteminin gerilemesi anlamına gelmediğini vurgular<sup class="calibre3"><a href="ibrahim_split_100.html#footnote-304-71" id="footnote-304-71-backlink" name="footnote-304-71-backlink">[71]</a></sup>.</p>
				<p class="normal">Aslında klasik döneminden sonra Osmanlı İmparatorluğunun gerilemesi ve Osmanlı toplumsal bünyesinin durgun olduğu doğrultudaki iddialar daha 1960’lı ve 1970’li yıllarda Norman Itzkowitz<sup class="calibre3"><a href="ibrahim_split_101.html#footnote-304-72" id="footnote-304-72-backlink" name="footnote-304-72-backlink">[72]</a></sup>, Stanford Show<sup class="calibre3"><a href="ibrahim_split_102.html#footnote-304-73" id="footnote-304-73-backlink" name="footnote-304-73-backlink">[73]</a></sup>, Kemal Karpat<sup class="calibre3"><a href="ibrahim_split_103.html#footnote-304-74" id="footnote-304-74-backlink" name="footnote-304-74-backlink">[74]</a></sup> gibi tarihçilerin yazılarında eleştirilir ki, Mihail Meyer ve Abou-el-Haj kitaplarında bu konuyu daha geniş bir çapta incelerler. Aynı zamanda bu iki araştırmacının kitapları 18. yüzyıl Osmanlı tarihini tetkik edenler -Karl Barbir’in vurguladığı gibi- aşağıdaki üç önemli soruya cevap vermelerini gerektirmektedir:</p>
				<p class="normal">• Osmanlı toplumu egzotik değil de, diğer toplumlara benzeyen ve onlarla kıyaslanabilecek “normal” bir toplum olarak algılanmalıdır;</p>
				<p class="normal">• 17. ve 18. yüzyıllarda yaşanan zorluklara rağmen Osmanlı İmparatorluğu nasıl hayatta kalabilmiş ve az çok istikrarını koruyabilmiş esas soruya cevap verilmelidir ki, Osmanlı’da alternatif toplumsal bünyeler olmadığı doğrultusundaki geleneksel görüşün aşılması gerekir;</p>
				<p class="normal">• Osmanlı toplumunun değişme ve modernleşme sürecinde Batı’nın rolünü, yani Batı etkenlerinin Osmanlı toplumunda belli başlı değişmelerin esas nedeni mi, yoksa sadece bu toplumun gelişmesinde normal olarak ortaya çıkan veya çıkacak süreçlerin boyut kazanmasına veya hızlandırılmasına mı yararlı olduğunun tespit edilmesi lazımdır<sup class="calibre3"><a href="ibrahim_split_104.html#footnote-304-75" id="footnote-304-75-backlink" name="footnote-304-75-backlink">[75]</a></sup>. </p>
				<p class="normal">Mustafa Armağan da 17.-18. yüzyıllardaki Osmanlı devletinin gerilemesi iddiası yeniden değerlindirilmesine veya en azından bu dönemdeki süreçlerin mukayeseli olarak daha ciddi ve derin bir şekilde incelenmesine ihtiyaç duyulduğunu vurgular<sup class="calibre3"><a href="ibrahim_split_105.html#footnote-304-76" id="footnote-304-76-backlink" name="footnote-304-76-backlink">[76]</a></sup>.</p>
				<p class="normal">Osmanlı İmparatorluğu’nun 17. ve 18. yüzyıllardaki durgunluk ve gerilemesi doğrultuda geleneksel görüş 16. ve 17. yüzyıllarda kaleme alınan siyasetname veya risalelerin yarattığı izlenime dayanır<sup class="calibre3"><a href="ibrahim_split_106.html#footnote-304-77" id="footnote-304-77-backlink" name="footnote-304-77-backlink">[77]</a></sup>. Lütfi Paşa, Gelibolulu Mustafa Ali, Selaniki Mustafa, Akhisari Hasan Kafi, Koçi Bey, Kâtip Çelebi vs gibi risale müellifleri klasik döneme ait Osmanlı sosyal bünyesini idealize edip, onu değiştiren gelişmeleri mercek altına alırlar<sup class="calibre3"><a href="ibrahim_split_107.html#footnote-304-78" id="footnote-304-78-backlink" name="footnote-304-78-backlink">[78]</a></sup>. Onlara göre klasik Osmanlı sosyal tabakalaşması bir devletin esas unsurlarını teşkil eden <span class="ideitalik">adalet </span>ve <span class="ideitalik">nizamı </span>–yani bir nevi toplumdaki ahengi ve dengeyi-<span class="ideitalik"> </span>simgeler ve dolayısıyla herhangi bir gelişme bu nizamın değişme ve iyileşmesine değil, onun tamamen ortadan kaldırmasına neden olur. Onların görüşlerine göre bu gelişmelerin sayesinde ahenkli bir şekilde var olan toplumsal nizamın yerine sosyal anarşi veya kaos gelir. </p>
				<p class="normal">Halbuki, Mihail Meyer ve Abou-el-Haj’ın vurguladıkları gibi 15.-16. yüzyıllara ait klasik model yeni bir modele değişir ki, şüphesiz kriz ve gerilemede olan eski bünyelerin yanı sıra onların eksik taraflarını dolduran ve sonraki asırlarda giderek sıklaşan siyasi ve sosyal sarsıntılara rağmen imparatorluğun hayatı ve istikrarını sağlayan yeni unsurlar da ortaya çıkar. Abou-el-Haj’a göre siyasetnamelerin yazarları gelişmeleri sübjektif olarak değerlendirir ve bu durum Osmanlı idare sınıfının geleneksel ile yeni gelişen grupların arasındaki mücadeleyi yansıtır<sup class="calibre3"><a href="ibrahim_split_108.html#footnote-304-79" id="footnote-304-79-backlink" name="footnote-304-79-backlink">[79]</a></sup>.</p>
				<p class="normal">Klasik Osmanlı toplumsal bünyesinde ya da başka bir ifade ile Osmanlı geleneksel nizamında idareci sınıfı olan <span class="ideitalik">askeri </span>ile üretici sınıfı olan <span class="ideitalik">re’aya </span>tabakaların arasında belli başlı bir sınır vardır.</p>
				<p class="normal">Vazifelerini beratla yerine getiren askeriler vergiden muaftırlar ve bu durum imtiyazdan öte toplum hayatının bir alanını idare etmelerinin bir karşılığı olarak kabul edilir. Çalıştıkları alanlara göre bunlar <span class="ideitalik">ehl-i seyf </span>(<span class="ideitalik">seyfiye</span>), <span class="ideitalik">ehl-i kalem </span>(<span class="ideitalik">kalemiye</span>) ve <span class="ideitalik">ehl-i ilim </span>(<span class="ideitalik">ilmiye</span>) olarak üç zümreden oluşur. Sosyal piramidin zirvesinde doğal olarak sultan yer alırken, hanedan mensupları ve saray halkı da askeri statüsüne sahiptirler.</p>
				<p class="normal">Seyfiye zümresine mensup olanlar genel olarak tımarlılar ve yeniçerilerdir, ki 17. yüzyıla kadar yeniçeri ocaklarına <span class="ideitalik">gulam </span>diye adlandırılan savaşlarda esir düşen, kul veya devşirme olan aslen gayrimüslim sonradan mühtedi olanlar dahil olurlardı. Bunlardan daha yetenekli olanlar Edirne ve İstanbul saraylarındaki Enderun mekteplerinde ilerde idareci olmak üzere ağır ve özel eğitim görürdü. Burada tahsilini tamamlayanlar sonradan sadrazam, vezir, sarayda görevli, askeri birimlerin kumandanları olarak meslek hayatlarını sürdürürlerdi. </p>
				<p class="normal">Ulema ya da ilim ve din adamlarının esas vazifeleri şeriatın doğru olarak gündelik hayatda tatbik edilmesidir. Başta şeyhülislâm olmak üzere ulema sınıfının önde gelen mensupları müftü, kadı ve müderrisler idi. Bütün bunlar tahsilini medrese sisteminde tamamlamak zorunda idiler.</p>
				<p class="normal">Öte yandan re’aya’nın esas vazifesi üretim ve ticaret ile uğraşmaktır. Kazançları vergiye tabi tutulurken karşılık olarak askeri sınıfından himayet ve adaletli idarecilik görür idi. Bir yandan tarımla uğraşan köylü ve zanaat ve ticaret ile uğraşan şehirli veya kasabalı, öte yandan Müslim ve gayrimüslim (<span class="ideitalik">zimmi</span>) olarak re’aya ikiye ayrılırken, gayrimüslimler genel olarak Ortodoks, Ermeni ve Yahudi cemaatleri veya daha sonraları milletleri oluştururdu.</p>
				<p class="normal">Devlet tarafından değişik önemli vazifeler ile üstlenen ve bu vazifelerine karşı bazı vergilerden muaf tutulan voynuk, martolos, celep, doğancı, derbendci vs gibi bazı re’aya grupları re’aya ila askeri tabakaların arasında yer alan zümrelerdir<sup class="calibre3"><a href="ibrahim_split_109.html#footnote-304-80" id="footnote-304-80-backlink" name="footnote-304-80-backlink">[80]</a></sup>.</p>
				<p class="normal">Sahafların da benzer durumda idiler. Evliya Çelebi’ye göre bunlar ulema sınıfına vazifede bulunan ve ulema sınıfına ait giysilerini taşıyan bir esnaftır<sup class="calibre3"><a href="ibrahim_split_110.html#footnote-304-81" id="footnote-304-81-backlink" name="footnote-304-81-backlink">[81]</a></sup> ki, kitap ticareti ile uğraşmalarına rağmen askeri sınıfına mensup idiler.</p>
				<p class="normal">Siyasetnamelerde idealize edilen Osmanlı sosyal modeline göre tabakalar, sınıflar, zümreler ve cemaatler arasındaki sınırlar hiçbir kimse tarafından aşılmamalıdır. Dolayısıyla askeriler askeri ve idari işlerle, ulema şeriatın tatbikat ve öğrenilmesi ile, re’aya tarım, zanaat ve ticaretle uğraşmalıdır<sup class="calibre3"><a href="ibrahim_split_111.html#footnote-304-82" id="footnote-304-82-backlink" name="footnote-304-82-backlink">[82]</a></sup>. Buna rağmen bir sınıftan diğer sınıfa geçmek için bazı müsait şartlar da var. Askeri sınıfına mensup olmak için Müslüman olmak şart idi. Dolayısıyla gayrimüslimlerin askeri olması için ilk önce mühtedi olmaları gerekir idi. Bunlar Müslüman olunca kul sisteminde veya medrese sisteminde eğitim gördükten sonra askeri statüsüne sahip olabilir idi. Aynı tabakaya, ancak farklı sınıf veya zümrelere mensup olanların sınıfını veya zümresini değiştirmelerine hoş bakılmaz idi.</p>
				<p class="normal">Ancak, idealize olan sosyal sistemin hayatta tam olarak tatbik edilmesi mümkün değildir. 16. yüzyılın sonlarına doğru toplumsal sınırların asılması olayları artar ve siyasetnamelerin müellifleri bu durumdan oldukça rahatsız ve öfkeli olarak, seyfiye sınıfına birçok yabancının dahil olduğundan şikâyet ederler. Klasik dönemin esas unsurlarından biri olan tımar sistemi giderek kriz yaşar ve 18. yüzyılda artık önemini oldukça kaybeder<sup class="calibre3"><a href="ibrahim_split_112.html#footnote-304-83" id="footnote-304-83-backlink" name="footnote-304-83-backlink">[83]</a></sup>.</p>
				<p class="normal">Klasik dönemin esas figürü olan tımarlının yerine mültezimlerin geçtiğini görürüz. 1106/1694-95’te malikane sistemi onaylandıkça<sup class="calibre3"><a href="ibrahim_split_113.html#footnote-304-84" id="footnote-304-84-backlink" name="footnote-304-84-backlink">[84]</a></sup>, 17. ve 18. yüzyıllarda iltizama verilen miri gelirler tımar gelirlerinden daha fazla olmaya başlar. Mültezimler sadece tüccar değil, ekseriyetle Osmanlı idari sisteminde çalışanlardır. İbni Haldun (14. yy.) gibi bazı Müslüman düşünürler devlet idarecilerin ticari ve iktisadi işlerle uğraşmalarına hoş bakmazken, Mustafa Naima (17. yy.) gibi bazı Osmanlı yazarları, halka zarar verilmediği ve kendi hayatlarını iyileştirilmesi için yapıldığı takdirde bu gibi faaliyetleri kabul ederler<sup class="calibre3"><a href="ibrahim_split_114.html#footnote-304-85" id="footnote-304-85-backlink" name="footnote-304-85-backlink">[85]</a></sup>. Aslında Abou-el-Haj’ın belirtiği gibi bunu savunurken Naima idari sınıfına yeni girenlerin sözcüsü olur<sup class="calibre3"><a href="ibrahim_split_115.html#footnote-304-86" id="footnote-304-86-backlink" name="footnote-304-86-backlink">[86]</a></sup>.</p>
				<p class="normal">17.-18. yüzyıllarda <span class="ideitalik">vilayet ayanları </span>diye bilinen yeni bir sınıf oluşturan yerli zengin aile mensuplarının ekonomik gücü artar. Seyfiye, ulema, tüccar gibi geleneksel Osmanlı sınıf ve zümrelerden gelen bu ayanlar iltizam sistemine büyük bir ilgi gösterir ve büyük çiftlikler çalıştırırlar<sup class="calibre3"><a href="ibrahim_split_116.html#footnote-304-87" id="footnote-304-87-backlink" name="footnote-304-87-backlink">[87]</a></sup>. Öte yandan, klasik döneminde olduğu gibi 17. ve özellikle 18. yüzyılda da birçok aile sultanların temlikleri ile miriden mülk olarak arazi alarak zenginleşir<sup class="calibre3"><a href="ibrahim_split_117.html#footnote-304-88" id="footnote-304-88-backlink" name="footnote-304-88-backlink">[88]</a></sup>. Maddi durumları gittikçe iyi olan bu sınıfın zenginliği zamanın akışı ile sosyal ve siyasi boyut kazanır ki, bir çok temsilcileri ilk olarak danışmanlık, sonradan idare vazifeleri ile üstlenirler. O zamana kadar idari sisteminde yer alan görevliler tımar veya kul sistemine bağlı olurken, bu sisteme yeni girenler ulaştıkları görevi genelde zenginliği ve şahsi bağlantılarına borçlu idiler<sup class="calibre3"><a href="ibrahim_split_118.html#footnote-304-89" id="footnote-304-89-backlink" name="footnote-304-89-backlink">[89]</a></sup>. </p>
				<p class="normal">Osmanlı bürokrasi sisteminde de bir gelişme söz konusudur. 18. yüzyılın ortalarında (1654) sadrazam Bâbıâli diye bilinen sultan sarayından ayrı bir makama taşınır. Birçok valiler de kendi kalem odaları, adamları ve askeri birimleri var. Saraydaki kalem odalarında çalışanlar artık sadece Enderun mektepleri mezunu değildir. Nitekim 17. yüzyılın sonları ve 18. yüzyılın başlarında saray görevine ulaşmak artık bir akrabalık veya himaye meselesidir<sup class="calibre3"><a href="ibrahim_split_119.html#footnote-304-90" id="footnote-304-90-backlink" name="footnote-304-90-backlink">[90]</a></sup>. Bu şekilde sultanın gücü azaldığı ve karşılıklı olarak sadrazam ve şeyhülislâmın etkileri arttığı doğrultuda Osmanlı başkentinde saray, sadrazam makamı (<span class="ideitalik">Bâbıâli</span>) ve şeyhülislâm makamı (<span class="ideitalik">meşihat</span>) olmak üzere iktidarın üç merkezi oluştulur. Damad İbrahim Paşa (1718-1730) ve Koca Mehmed Rağıb Paşa (1757-1763) sadaretleri esnasında sadrazamlık makamı diğer iki merkezinden daha etkili olurken, sultan I. Mahmud (1730-1754) döneminde kızlar ağası Hacı Beşir Ağa’nın etkisi ile sadrazamları sık sık değiştiren sultanın gücü yine artar<sup class="calibre3"><a href="ibrahim_split_120.html#footnote-304-91" id="footnote-304-91-backlink" name="footnote-304-91-backlink">[91]</a></sup>. </p>
				<p class="normal">17.-18. yüzyıllarda ulema sınıfına mensup olanların sayısı da giderek artarken, medrese ve medrese rütbelerinin sayısı da artar<sup class="calibre3"><a href="ibrahim_split_121.html#footnote-304-92" id="footnote-304-92-backlink" name="footnote-304-92-backlink">[92]</a></sup>. Bu dönemde ulema mensupları ilimden ziyade kariyer ve daha otoriteli ve gelir sağlayan görevlerin peşindedir. Bu durum Richard Repp’e göre bu sınıfın önemli bir kısmın uhrevi değil dünyevi meselelerinden daha meraklı olduğunun bir belirtisidir<sup class="calibre3"><a href="ibrahim_split_122.html#footnote-304-93" id="footnote-304-93-backlink" name="footnote-304-93-backlink">[93]</a></sup>.</p>
				<p class="normal">18. yüzyılda birçok kişi kalemiye ile seyfiye zümreleri arasındaki sınırı çiğnerler. Örneğin, Efendi unvanını taşıyan birçok kalemiye mensupları Paşa unvanını alarak vali görevlerine atanırlar. Hatta Norman Itzkowitz, <span class="ideitalik">paşa olan efendiler </span>(<span class="ideitalik">effendis</span>-turned-<span class="ideitalik">paşa</span>s) adı altında bunları ayrı bir grup olarak ele alır ki, ona göre bunun esas sebebi devşirmenin ortadan kaldırılmasıdır<sup class="calibre3"><a href="ibrahim_split_123.html#footnote-304-94" id="footnote-304-94-backlink" name="footnote-304-94-backlink">[94]</a></sup>. Öte yandan daha 16. yüzyılın sonlarından itibaren gerek yeniçerilerin bazıları zanaat ve ticaretle uğraşmaları, gerekse esnaf ve tüccar halkının bazı temsilcileri yeniçeri ocaklarında görev almaları için özendikleri de sıkça rastlanan bir olaydır<sup class="calibre3"><a href="ibrahim_split_124.html#footnote-304-95" id="footnote-304-95-backlink" name="footnote-304-95-backlink">[95]</a></sup>. Halbuki, klasik döneminde bile idealize olan sosyal sınırlara Osmanlı devleti tarafından da her zaman saygı gösterilmezdi. 15. yüzyıla ait birçok örneklerde görüldüğü gibi tımar sahibi olan yeniçeriler var ki, bu durum 16. ve 17. yüzyılın başlarında da aynen devam eder<sup class="calibre3"><a href="ibrahim_split_125.html#footnote-304-96" id="footnote-304-96-backlink" name="footnote-304-96-backlink">[96]</a></sup>. Yeniçeriler, özellikle yüksek rütbeli olanlar 18. yüzyılda büyük çiftliklere de sahip idiler<sup class="calibre3"><a href="ibrahim_split_126.html#footnote-304-97" id="footnote-304-97-backlink" name="footnote-304-97-backlink">[97]</a></sup>.</p>
				<p class="normal">17. yüzyıla ait birçok sicil kayıtları görev, vergi statüsü ve unvan arasındaki zıtlık örneklerinin oldukça sık rastlandığına ışık tutar<sup class="calibre3"><a href="ibrahim_split_127.html#footnote-304-98" id="footnote-304-98-backlink" name="footnote-304-98-backlink">[98]</a></sup>. Sosyal sınırların giderek çiğnenmesine işaret olan diğer bir belirti ise 17. yüzyılın ikinci yarısında bir yandan bürokrasi, öte yandan reaya mensuplarının giyim kuşam şartlarına uymaları hakkında yazılan fermanlardır<sup class="calibre3"><a href="ibrahim_split_128.html#footnote-304-99" id="footnote-304-99-backlink" name="footnote-304-99-backlink">[99]</a></sup>.</p>
				<p class="normal">Sonuç olarak, 17. ve 18. yüzyıllarda değişik sosyo-ekonomik ve siyasi faktörlerden dolayı Osmanlı toplumsal bünyesinde yeni tabakalar ortaya çıkarak, geleneksel Osmanlı sosyal tabakalaşma sistemindeki sınırlar ciddi bir şekilde silinmeye başlar. Ancak bu sürecinin boyutlarını abartmak herhalde yanlış bir yaklaşım olur. Yaşar Yücel ve Özer Ergenç’in belirtikleri gibi klasik dönemi sonrası Osmanlı İmparatorluğu’nda geleneksel devlet anlayışı içerik olarak değişmez. Onlara göre bir sonraki dönemde bazı kurumların faaliyetlerinde değişimler gözlense de Osmanlı devletinin temelleri aynı kalır. Ayanlar ise devletin modernizasyonunu amaçlamaktan ziyade geleneksel Osmanlı idare sisteminde kendilerine yer ayırmak isteyen bir kesim olarak öne çıkarlar<sup class="calibre3"><a href="ibrahim_split_129.html#footnote-304-100" id="footnote-304-100-backlink" name="footnote-304-100-backlink">[100]</a></sup>.</p>
				<p class="normal">Stanford Shaw’ın vurguladığı gibi 19. yüzyıl başlarına kadar gözlenen değişimler ve reformlar faaliyetlerini devam eden ve ortadan kaldırılmayan klasik müesseselerine paralel olarak gerçekleşirler. Örneğin, Avrupa tarzı modern silahlı yeni kurulan askeri birimler eski birimlerin yanı sıra eğitim ve tatbikat görmek zorunda kalırlar. Artık II. Mahmud (1808-1839) ve Tanzimat döneminde yeni kurulan müesseseler ortadan kaldırılan eski müesseselerinin (örneğin 1826’da lağvedilen yeniçeri ocağı veya 1834’da hayatına son verilen tımar sistemi gibi) yerini alırlar<sup class="calibre3"><a href="ibrahim_split_130.html#footnote-304-101" id="footnote-304-101-backlink" name="footnote-304-101-backlink">[101]</a></sup>. Nitekim, Tanzimat’ın asıl amacı klasik Osmanlı devlet nizamının yerine yeni bir devlet sistemi, yani yeni bir nizam kurmaktır. Bu yeni nizamda da sosyal tabakalaşma yeni boyut kazanır ki, örneğin gayrimüslimlerin önderleri de 1840’lı yıllarda kurulan meclis üyeleri olarak en azından yerel idareye katılırlar<sup class="calibre3"><a href="ibrahim_split_131.html#footnote-304-102" id="footnote-304-102-backlink" name="footnote-304-102-backlink">[102]</a></sup>. </p>
				<p class="normal">18. yüzyılın ilk yarısında sosyal değişim artık bayağı ilerlediğinde, Osmanlı modernizasyon sürecinin ilk safhasının kapısı açılmış olarak görürüz ve geleneksel Osmanlı müesseseleri ve kültür modelinde ilk reform deneme ve çabalarına tam o dönemde şahit oluyoruz<sup class="calibre3"><a href="ibrahim_split_132.html#footnote-304-103" id="footnote-304-103-backlink" name="footnote-304-103-backlink">[103]</a></sup>. </p>
				<p class="normal1"><span class="ideitalik">Lâle Devri</span></p>
				<p class="normal">1720-1721 yıllarında gerçekleşen Osmanlı’nın ilk Fransa sefareti amaçlanan ittifakı başaramadığı halde, Osmanlı aydınları arasında Avrupalıların coğrafya, astronomi, biyoloji, tıp ve mimarlık gibi alanlardaki gelişmelerine büyük bir ilgi yaratır. Sefaret sayesinde ve sonucu olarak Osmanlı toplumunun en azından üst kesimlerinin estetik anlayışı ve zihniyetinde bir <span class="ideitalik">batılılaşma </span>süreci başlar. Gelenekçilerin yanı sıra Mihail Meyer tarafından <span class="ideitalik">Batı yanlıları<sup class="calibre3"><a href="ibrahim_split_133.html#footnote-304-104" id="footnote-304-104-backlink" name="footnote-304-104-backlink">[104]</a></sup></span>olarak vasıflandırılan yenilikçiler de var olunca -Fatma Müge Göçek’in belirttiği gibi- Osmanlılar arasında bir “kültürel ikilik” (<span class="ideitalik">cultural dichotomy</span>) ortaya çıkar<sup class="calibre3"><a href="ibrahim_split_134.html#footnote-304-105" id="footnote-304-105-backlink" name="footnote-304-105-backlink">[105]</a></sup>. Abou-el-Haj ise “kültürel birleşim” (<span class="ideitalik">cultural symbiosis</span>) ifadesini tercih eder ve şöyle yazar: </p>
				<p class="normal">“18. yüzyıla gelince Osmanlı sınırlarının dışındaki süreçlere karşı olan Osmanlı idari seçkinlerin ilgisi o kadar artar ki, hemen hemen Osmanlı idari sınıfı ila birkaç Güney-Doğu Avrupa devletleri arasında bir nevi kültürel birleşim söz konusudur. Bu kültürel birleşim daha çok 18. yüzyıl Osmanlı mimarisinde Barok üslubu ile ilgi çekmiştir. Belki gündelik hayatı ile ilgili zihniyetteki değişimler daha büyüktür<sup class="calibre3"><a href="ibrahim_split_135.html#footnote-304-106" id="footnote-304-106-backlink" name="footnote-304-106-backlink">[106]</a></sup>”.</p>
				<p class="normal">Yirmisekiz Mehmed Çelebi Paris’ten Fransız sarayların çizim ve planlarını getirir ve oniki yıl içerisinde İstanbul’un değişik yerlerinde sultan, sadrazam ve divan üyeleri tarafından Avrupa mimari tarzında birçok saray, köşk ve yazlık inşaat edilir. Bu bağlamda Fransa sefareti Osmanlı’da Avrupa mimari, giyim, mobilya ve yaşama tarzı taklidini olarak <span class="ideitalik">alafranga </span>adı altında bir moda yaratır. </p>
				<p class="normal">Damad İbrahim Paşa sadareti esnasında Osmanlı’da lale tutkusu da acayip bir şekilde artar ki, daha sonra tarihçiler bu dönemine Lale Devri ismini verirler. Sadrazam Damad İbrahim Paşa, şeyhülislâm Yenişehirli Abdullah Efendi vs gibi birçok Osmanlı devlet adamlarının kendi lale bahçeleri var ve hatta bazıları yeni lale cinsleri yetiştirirler<sup class="calibre3"><a href="ibrahim_split_136.html#footnote-304-107" id="footnote-304-107-backlink" name="footnote-304-107-backlink">[107]</a></sup>. Çiçek ve özellikle lale ticareti o kadar çok yaygınlaşır ki, çiçekçilerin çıkarlarını korumak için 1140/1727’de sadır olan bir fermanla değişik lale çeşitlerine narh konulur<sup class="calibre3"><a href="ibrahim_split_137.html#footnote-304-108" id="footnote-304-108-backlink" name="footnote-304-108-backlink">[108]</a></sup>. Daha önceleri de süs öğesi olarak kullanılan lale şekli (örneğin Mimar Sinan’ın kullandığı ters lale motifi gibi<sup class="calibre3"><a href="ibrahim_split_138.html#footnote-304-109" id="footnote-304-109-backlink" name="footnote-304-109-backlink">[109]</a></sup>) bu dönemde cami ve sarayların iç dekorasyonunda artık hakim bir motif olur. Örneğin Topkapı sarayındaki III. Ahmed’in hassa odasının bütün duvarları çiçek motifleri ile süslüdür. Genel olarak çiçek motifleri kitap tezhibinde geleneksel geometrik şekillerinin yerine geçer. Şairler birçok şiirlerini çiçek ve özel olarak laleye ithaf ederler. </p>
				<p class="normal">Aslında Osmanlı eliti sadece kendi şatafatını değil, aynı zamanda halkın gündelik hayatının kolaylaştırmasını da düşünür ki, yeni su yolları ve çeşmeler yapılır. Genelde fakir halkın hayatı ve evlerine daha çok zarar veren yangınlara karşı mücadele etmek için İstanbul’da ilk defa tulumbacı ocağı kurulur<sup class="calibre3"><a href="ibrahim_split_139.html#footnote-304-110" id="footnote-304-110-backlink" name="footnote-304-110-backlink">[110]</a></sup>.</p>
				<p class="normal">Eylül 1730’da meydana gelen Patrona Halil isyanı Lale Devri’ne son verir. Bu ayaklanmaya şahit olan Abdi’nin anlattıkları adeta tiyatro oyununa benzer. Abdi’nin anlatımına göre İstanbul esnafının ayaklandığı gün sadrazam ve diğer devlet adamları Üsküdar ordugahında eğlenirken, sadrazamın kaymakamı İstanbul’daki bahçesinde masumca lale ekmekteymiş<sup class="calibre3"><a href="ibrahim_split_140.html#footnote-304-111" id="footnote-304-111-backlink" name="footnote-304-111-backlink">[111]</a></sup>.</p>
				<p class="normal">İlk Osmanlı matbaacısının yaşam öyküsünü ve onun kurduğu matbaanın kaderini böyle bir tarihsel bağlamının sahnesinde takip etmek uygun düşer. Çünkü İbrahim Müteferrika’nın yaşamındaki dönümleri, diplomatik misyonları ve mihmandarlık ile ilgili Osmanlı sarayındaki kariyeri ve nihayet ilk Osmanlı matbaası serüveni genel hatlarla çizdiğimiz tarih rölyefinin büklümlerini doğrudan doğruya takip ederler. </p>
				</body>
</html>