<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>ibrahim</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_19">2. Destekleyen ve Muhalefet</h2>
				<p class="normal">Bunu belirtmeliyiz ki, söz konusu belgeler matbaanın gerçek kuruluşu öncesi değil, sonrasında yazılmıştır. Başka bir ifade ile, matbaaya dair yasal anlamda izin talebi ve tasdiki matbaanın artık kurulmasından ve az çok faaliyette bulunmasından sonra yapılır. Alpay Kabacalı’nın dediği gibi basımevinin kurulmasını izleyen “dilekçe, ferman gibi işlemleri idari bir prosedürün yerine getirilmesi olarak değerlendirmek gerekir”<sup class="calibre3"><a href="ibrahim_split_505.html#footnote-304-476" id="footnote-304-476-backlink" name="footnote-304-476-backlink">[476]</a></sup>. Yaşar Tonta bu konuda daha kesin bir görüşe sahip olarak şunları yazar:</p>
				<p class="normal">Kanımızca <span class="ideitalik">Vesiletü’t-Tıbaa </span>basımla ilgili tüm hazırlıklar tamamlandıktan sonra Damat İbrahim Paşa’ya sunulmuştur. Matbaa konusunda kamuoyu oluşturmak amacıyla yazılmıştır. Ortada matbaa ile ilgili hiçbir hazırlık yokken yazılıp Sadrazama sunulmuş değildir.”<sup class="calibre3"><a href="ibrahim_split_506.html#footnote-304-477" id="footnote-304-477-backlink" name="footnote-304-477-backlink">[477]</a></sup></p>
				<p class="normal"> Nitekim, matbaanın 1726 yılın sonbaharında çalıştığına dair haberler mevcuttur. <span class="ideitalik">Gazette de France </span>adlı Fransız gazetesinin 18 Ocak 1727 tarihli 3. sayısındaki İstanbul’dan aktarılan 17 Kasım 1726 tarihli bir habere göre Fransa sefaretine giden Mehmed Çelebi’nin oğlu Said Ağa (Zaïr-Aga)’nın nezaretinde sadrazam tarafından “Arap ve Türk dillerinde bir matbaa” kurulmuştur. Bu habere göre matbaanın ilk baskısı henüz gerçekleştirilmemiştir ve Said Ağa, birkaç zamandan beri orada bulunan ve bilgileri ile meşhur olan “mühtedi bir papaz” ile danışarak daha az popüler eserlerin basmasını düşünüyor imiş. Haberde yer alan diğer ilgi çekici nokta ise, bu ilk matbaa iyi sonuçlar elde ettiği takdirde Said Ağa’nın imparatorluğun önemli şehir merkezlerinde başka basımevlerinin kurulması ile ilgili vazifesidir<sup class="calibre3"><a href="ibrahim_split_507.html#footnote-304-478" id="footnote-304-478-backlink" name="footnote-304-478-backlink">[478]</a></sup>. Osmanlı matbaacılığının coğrafyasının genişlemesi yönündeki düşüncelerinin varolması iddiası, matbaaya izin veren III. Ahmed’in fermanının suretlerinin –Tunus gibi yarı bağımsız devletler bile dahil– tüm Osmanlı eyaletlerine dağıtılmasından desteklenir gibidir. Bunu vurgulayan André Demeerseman’a göre bu suretlerinin dağıtılması Osmanlı idarecilerinin matbaa girişimi sadece başkente değil taşraya da yayılmayı düşündüklerine bir işarettir<sup class="calibre3"><a href="ibrahim_split_508.html#footnote-304-479" id="footnote-304-479-backlink" name="footnote-304-479-backlink">[479]</a></sup>.</p>
				<p class="normal">Daha sonraları Müteferrika matbaasında basılan Kâtip Çelebi’nin <span class="ideitalik">Takvimü’t-Tevarih</span>’inin ek kısmında matbaanın kuruluşu 1139/1726-27 yılına ait olaylar arasında yer alır<sup class="calibre3"><a href="ibrahim_split_509.html#footnote-304-480" id="footnote-304-480-backlink" name="footnote-304-480-backlink">[480]</a></sup>. Ekteki bu habere daha 1780’li yıllarda Giambatista Toderini (1728–1799) dikkat eder<sup class="calibre3"><a href="ibrahim_split_510.html#footnote-304-481" id="footnote-304-481-backlink" name="footnote-304-481-backlink">[481]</a></sup>.</p>
				<p class="normal">Fetva ve fermanın matbaa fiilen kurulduktan sonra verildiğini vurgulayan Selim Nüzhet Gerçek’e göre bunlar, matbaaya direnen “birtakım softalar ile bazı cahil müstensihlere karşı, bir daha ağız açamamaları için alınmış bir tedbir”dir. Hata Gerçek’in yazdığı gibi “hattatlar kağıt ve kalemleri alat ve edevatı, kitabeti bir tabuta koyarak bir cenaze alayı tertip etmek teşebbüslerile biraz patırdı ve bir çok dedi koduya sebebiyet verdikleri halde sonraları sükunet buldular.” Hattatlar, en çok aranan olan dini kitapların basılmayacağını ve yine yazmakta devam edebileceklerini anladıktan sonra matbaaya karşı direnmeden vazgeçerler<sup class="calibre3"><a href="ibrahim_split_511.html#footnote-304-482" id="footnote-304-482-backlink" name="footnote-304-482-backlink">[482]</a></sup>.</p>
				<p class="normal">Nitekim birçok araştırmalarda iktibas edilen Gerçek’in anlatıığı “cenaze töreni”nin asıl olup olmadığı belli değildir. Ancak büyük bir ihtimal ile bu yazarın mecazi bir ifadesi ile dile getirilen din adamları ve hattatların matbaaya karşı direnişi daha önce De Saussure’ün referans ettiğimiz 1732 tarihli mektubundan saptanılır. De Saussure söz konusu mektupta, sadrazamın Müteferrika’nın matbaa teklifine destek verdiği ve kurulması için gerekeni yaptığını yazar. Viyana’dan da matbaa elemanları, harf dökümcüleri ve hakkaklar getirildiğini anlatan De Saussure, bunlar çalışmaya başladıkları zaman “tüm efendi ve yazıcıların” karşı çıktıkları ve matbaada gerekenden fazla kitabın basılacağı ve sonuçta binlerce hattat<sup class="calibre3"><a href="ibrahim_split_512.html#footnote-304-483" id="footnote-304-483-backlink" name="footnote-304-483-backlink">[483]</a></sup> aç kalacağından, matbaa toplumun sükuneti ve dini hayatını zedeleyeceğinden dolayı sadrazama şikâyette bulunduklarını anlatır. De Saussure, “efendiler” sadrazamın bu konuda bir şey yapmayı düşünmediğini görünce neredeyse ayaklanır duruma geldiklerini ekler. Sonuç olarak her şey biraz kargaşalık ve çok gürültü ile sona erip, durumu yatıştırmak için matbaaya girişenler önce müftüden izin almadan kitap basmayacaklarına dair söz vermişlerdir<sup class="calibre3"><a href="ibrahim_split_513.html#footnote-304-484" id="footnote-304-484-backlink" name="footnote-304-484-backlink">[484]</a></sup>. Aslında İbrahim Müteferrika’nın kendisi <span class="ideitalik">Matbaanın Gerekleri </span>risalesinde bu gibi problemleri ima edip, matbaasında dini kitapların basılmayacağını vurgulayarak, Osmanlı ulemanın fetva ve takriz şeklinde görüşünü ve ulemadan musahhih tayin edilmesini arz etmiş bulunuyordu.</p>
				<p class="normal">Bu şekilde, matbaa işlerine girişen İbrahim Müteferrika gereken desteği Osmanlı idarecilerinden alır. Bu durum da antik Grek tiyatro sanatında kullanılan <span class="ideitalik">deux ex machina</span> (<span class="ideitalik">makine ile inen tanrı</span>)<span class="ideitalik"> </span>yöntemine benzetilebilir. Sahne oyununda zor durumda kalan bir kahramanın herhangi bir tanrıdan desteğe muhtaç olduğu zaman, tanrı rolünde olan bir sanatçı özel tasarlanmış makine ile yukarıdan, yani tanrıların bulundukları göklerden, sahneye –başka bir ifade ile fanilerin yanına– iner ve yardımcı olur. Orhan Koloğlu’nun belirttiği gibi, matbaanın kuruluşunda İbrahim Müteferrika’nın teknik açıdan rolü önemli olmakla birlikte, bu girişimin gerçekleşmesi padişah, sadrazam ve Mehmed Said Efenedi’nin kararlı desteğine borçludur. Dahası, burada en önemli etken Damad İbrahim Paşa ve onun oluşturduğu kadrodur<sup class="calibre3"><a href="ibrahim_split_514.html#footnote-304-485" id="footnote-304-485-backlink" name="footnote-304-485-backlink">[485]</a></sup>. Burada Adil Şen’in vurguladığı düşünceyi de ekleyebiliriz. Ona göre sonuçta matbaa girişimi şeyhülislâm, sabık ve dönemin Anadolu ve Rumeli kazaskerleri, İstanbul ve diğer önemli semtlerin kadıları gibi üst seviyeli ulemanın da desteğini görür ve dolayısı ile matbaanın açılışı sırasında din adamları tarafından engelleme yaratıldığı doğrultusundaki bilgiler “asılsız olduğunu ortaya koyması açısından yeterli fikri veriyor olsa gerektir”<sup class="calibre3"><a href="ibrahim_split_515.html#footnote-304-486" id="footnote-304-486-backlink" name="footnote-304-486-backlink">[486]</a></sup>. Fakat, herhalde bunu da ihmal etmemeliyiz ki, muhtemelen ulemanın desteği matbaada dini kitapların basılmaması ve basılan kitapların ulema tarafından tashih edilmesi şartı ile edinmiştir.</p>
				<p class="normal">Aslında matbu kitaba olumsuz yaklaşım, bazı kaynak ve bir çok araştırmalarda matbaa düşmanı olarak oldukça kınalan Osmanlı ulemasının tüm mensupları için geçerli değil idi. Hatta Batı Avrupa’da basılan Arapça metinlere karşı her zaman önyargı duyulmaz idi. Örneğin, 1593’te Roma <span class="ideitalik">Medicea</span> matbaasında basılan İbn Sina’nın <span class="ideitalik">Kanun fi’t-Tıb </span>adlı meşhur tıp ve ansiklopedi eserinin bugün Sofya Ulusal Kütüphanesi Şarkiyat Bölümü’nde saklanan nüshasındaki 1049/1639-40 tarihli bir nota göre bu matbu nüshanın sahibi Galata kadısı Zenülabidin bin Halil idi<sup class="calibre3"><a href="ibrahim_split_516.html#footnote-304-487" id="footnote-304-487-backlink" name="footnote-304-487-backlink">[487]</a></sup>. Diğer iki nota göre ise bu kitap El-hac Mehmed el-Garbi tarafından merhum Trabzon müftüsü El-hac Mahmud’un muhallefatından 1107/1695-96’de satın alınmıştır<sup class="calibre3"><a href="ibrahim_split_517.html#footnote-304-488" id="footnote-304-488-backlink" name="footnote-304-488-backlink">[488]</a></sup>.</p>
				<p class="normal">Sadrazama sunduğu dilekçede yazdığı gibi Müteferrika sekiz senedir matbaacılık ile uğraştığına göre matbaa işine fiilen 1719 yılı civarında girişmiş olmalıdır. Gerçekten de aynı seneden üzerinde Marmara Denizi haritası oyması bulunan ahşap bir kalıp mevcuttur ki, bu oymada “Benim devletlü efendim eğer fermanınız olursa dahi büyükleri yapılır. Sene 1132” diye yazılıdır. 1132/1719 tarihli olan bu yazı imzasız olduğuna rağmen harita kalıbı İbrahim Müteferrika’ya ait olduğu ve Sadrazam Damad İbrahim Paşa’ya sunulduğu sanılır<sup class="calibre3"><a href="ibrahim_split_518.html#footnote-304-489" id="footnote-304-489-backlink" name="footnote-304-489-backlink">[489]</a></sup>. Hakkında ilk bilgiyi veren İhsan Sungu’ya göre bu kalıp, İbrahim Müteferrika henüz 1720-1721 tarihli Fransa sefaretinden önce matbaa kurma çabalarında bulunduğuna bir işarettir<sup class="calibre3"><a href="ibrahim_split_519.html#footnote-304-490" id="footnote-304-490-backlink" name="footnote-304-490-backlink">[490]</a></sup>. Müteferrika, 1727’de resmi olarak faaliyetine izin verilen matbaanın ilk baskısı olan <span class="ideitalik">Vankulu Lügati</span>’nden önce daha üç harita baskısını yapar. Birincisi anonim olarak 1137/1724-25’te basılan Kara Deniz haritasıdır. Bu denizde sefer yapan kişilere yardımcı olmak ve matbaanın imkanlarını göstermek amacı ile basılan bu harita yine sadrazamın dikkatine sunulmuştur<sup class="calibre3"><a href="ibrahim_split_520.html#footnote-304-491" id="footnote-304-491-backlink" name="footnote-304-491-backlink">[491]</a></sup>. Üçüncüsü İbrahim Müteferrika imzası ile 1142/1729-30 tarihli İran haritası ve dördüncüsü anonim ve tarihsiz olan Mısır haritasıdır. Bu haritalar muhtemelen az sayıda basılıp bir baskının 500’den fazla nüshası olmadığı sanılır<sup class="calibre3"><a href="ibrahim_split_521.html#footnote-304-492" id="footnote-304-492-backlink" name="footnote-304-492-backlink">[492]</a></sup>. Dolayısı ile –Duverdier’nin belirttiği gibi– “İstanbul basımevinin kökeninde, bir diplomat için iyi haritalara sahip olmanın önemi vardır.”<sup class="calibre3"><a href="ibrahim_split_522.html#footnote-304-493" id="footnote-304-493-backlink" name="footnote-304-493-backlink">[493]</a></sup></p>
				<p class="normal">Müteferrika’nın bastığı haritalarını sadrazama hitap etmesi onunla ne kadar sağlam bağ kurduğunu gösterir. De Saussure’ün yazdıklarını hatırlatmak gerekir ise, Müteferrika sadrazamı yakından tanıma şansına sahip olup, sadrazam onu başarı ile değişik devlet işlerinde kullanmış ve matbaa talebini tereddütsüz desteklemiştir<sup class="calibre3"><a href="ibrahim_split_523.html#footnote-304-494" id="footnote-304-494-backlink" name="footnote-304-494-backlink">[494]</a></sup>. Tubor Halasi Kun’un tahminine göre aralarındaki güzel ilişki 1716 yılında ikisi de Belgrat’ta bulundukları zaman başlar<sup class="calibre3"><a href="ibrahim_split_524.html#footnote-304-495" id="footnote-304-495-backlink" name="footnote-304-495-backlink">[495]</a></sup>. 1718–1730 tarihleri arasında sadrazam makamında bulunan Damad İbrahim Paşa<sup class="calibre3"><a href="ibrahim_split_525.html#footnote-304-496" id="footnote-304-496-backlink" name="footnote-304-496-backlink">[496]</a></sup>, yüksek eğitimli ve kitapsever idi. Zaten bunun en iyi delili 1730 yılında idam edildikten sonra hazırlanan muhallefat defterinde yaklaşık 900 cilt kitabın kaydedilmesidir. Bu kitaplar arasında birçok <span class="ideitalik">Kur’an-ı Kerim</span> nüshaları, tefsir, fıkıh, kelam, tıp, hikmet (fizik-felsefe), nahiv, tasavvuf, iktisat konulu kitaplar ve lügat ile Farsça divanlar yer alır idi<sup class="calibre3"><a href="ibrahim_split_526.html#footnote-304-497" id="footnote-304-497-backlink" name="footnote-304-497-backlink">[497]</a></sup>. Damad İbrahim Paşa sadece çok okumuş bir zat değil, aynı zamanda devletin bütün idaresini kendi elinde tutan bir sadrazam idi. <span class="ideitalik">Balyos </span>(<span class="ideitalik">bailo</span>)<span class="ideitalik"> </span>adını taşıyan Venedik elçilerinin raporlarına göre sultan III. Ahmed, saltanatının son yıllarında sadece nominal bir hükümdar olup devletin yönetimi tamamen sadrazamı ve damadı İbrahim Paşa’nın ellerindeydi, ancak bu da paşanın sultanı alınan kararlar üzerinde etkilemesi şeklinde gerçekleşir idi. Yani, sadrazamın tercih ettiği tarz perde arkasında kalıp siyaset sahnesindeki kahramanlarının ipliklerini görünmeden çekmek idi<sup class="calibre3"><a href="ibrahim_split_527.html#footnote-304-498" id="footnote-304-498-backlink" name="footnote-304-498-backlink">[498]</a></sup>.</p>
				<p class="normal">Bu anlamda sadrazamın sadece kitaplara ve aydınlanmaya verdiği önem değil, aynı zaman onun Osmanlı idaresinde güçlü pozisyonu da Müteferrika’nın matbaa girişiminin gerçekleşmesine yardımcı olur. Dönemin şeyhülislâmı Yenişehirli Abdullah Efendi (ö. 1743)’nin rolü de bu bağlamda nitelendirilebilir. Çünkü o, sadrazamın büyük etkisi altında idi. Mayıs 1718’de henüz sadrazam kaymakamı olan Damad İbrahim Paşa, Abdullah Efendi’nin meşihat adaylığını ileri sürer ve sonuçta Lale Devri diye bilinen 1718-1730 tarihleri arasındaki dönemde Abdullah Efendi şeyhülislâm vazifesini icra eder. İyi bir fıkıhçı olan Abdullah Efendi, <span class="ideitalik">Behçetü’l-Fetâva </span>(<span class="ideitalik">Güzel Fetvalar</span>)<span class="ideitalik"> </span>adı altında Osmanlı fıkıhçıları tarafından büyük rağbet gören fetva mecmuasını hazırlar. Bunun dışında yeniliklere açık olan Abdullah Efendi, onları tasdik eden fetvalar da verir. Yenilikçi vasfını ispatlayan en mühim fetva ise matbaaya müsaade veren fetvadır<sup class="calibre3"><a href="ibrahim_split_528.html#footnote-304-499" id="footnote-304-499-backlink" name="footnote-304-499-backlink">[499]</a></sup>.</p>
				<p class="normal">İbrahim Müteferrika, sultan, sadrazam ve şeyhülislâmdan siyasi ve yasal destek gördü ise, finansman ve organizasyon bakımından en büyük yardımı Said Efendi (ö. 1761)’den görür. Temmuz 1727’de verilen ferman, sadrazam halifelerinden olduğu diye belirtilen Said’e ve saray müteferrikalarından İbrahim’e matbaa çalışmalarında “levazım ve masarifin iştiraken görüb tedarük” etmeleri için izin verir. Babası Yirmisekiz Mehmed Çelebi’nin 1720-1721 tarihli Fransa sefaretine 23-24 yaşındayken katılan Said Efendi, Avrupa’daki matbu kitapların öneminden haberdar idi. Bu doğrultuda bilgi kaynağımız ilk Osmanlı matbaası muasırı olan vakanüvis Küçükçelebizâde İsmail Asım Efendi’nin <span class="ideitalik">Tarih</span>’idir. Yazdıklarına göre Fransa ziyareti esnasında Mehmed Said Efendi basılı kitaplarının çokluğundan etkilenmiş ve İstanbul’a geri döndüğünde matbaaya büyük ilgisi ve arzusu olan saray müteferrikalarından tercüman İbrahim Ağa ile bu konu hakkında birkaç defa görüşmüştür<sup class="calibre3"><a href="ibrahim_split_529.html#footnote-304-500" id="footnote-304-500-backlink" name="footnote-304-500-backlink">[500]</a></sup>. Fransa’da kaldıkları onbir aylık süre içinde Osmanlı yetkilileri matbu kitaplar ile dolu kütüphaneleri ve basımevlerini görme imkanına sahip olmuşlardır. Döndükten sonra Yirmisekiz Mehmed Çelebi bu geziyi anlatan bir sefaretname yazar, ancak herhangi bir matbaa ziyaretinden bahsetmez<sup class="calibre3"><a href="ibrahim_split_530.html#footnote-304-501" id="footnote-304-501-backlink" name="footnote-304-501-backlink">[501]</a></sup>. Fakat Duc de Saint-Simon anılarına göre Yirmisekiz Mehmed Çelebi Fransa’da bir matbaayı ziyaret etmiş ve Osmanlı başkentine döndükten sonra orada bir matbaa ve bir kütüphane kurmaya kararlı imiş. Zaten döndüğünde karşı çıkanlar olduğu halde bir matbaanın kurmasını başarmış<sup class="calibre3"><a href="ibrahim_split_531.html#footnote-304-502" id="footnote-304-502-backlink" name="footnote-304-502-backlink">[502]</a></sup>.</p>
				<p class="normal">Aslında matbaanın kurmasında oğlu Said Efendi’nin katkısı olur. Bu katkı, Müteferrika’nın yukarıda bahsettiğimiz dilekçesine göre 1724 yılından maddi ve manevi anlamında gerçekleşir. Said Efendi, herhalde Fransızca (yada başka Batı dili) konuşan ilk Osmanlı devlet adamı idi<sup class="calibre3"><a href="ibrahim_split_532.html#footnote-304-503" id="footnote-304-503-backlink" name="footnote-304-503-backlink">[503]</a></sup>. Mihail Meyer’e göre o, Osmanlı başkentindeki “batıcılardan” biri idi. Rus diplomatlarının yazdıkları raporları ışığında Said Efendi, akıllı, kararlı, din açısından mutaassıp olmayan, Fransızca konuşan, Avrupai görgü kurallarını bilen ve şarabı da seven bir şahıs idi<sup class="calibre3"><a href="ibrahim_split_533.html#footnote-304-504" id="footnote-304-504-backlink" name="footnote-304-504-backlink">[504]</a></sup>. Said Efendi tıbba yakın ilgi duyan da bir zat olup, 1753 yılında <span class="ideitalik">Feraidü’l-Müfredat </span>başlığı altında devaların Arapça, Farsça, Türkçe, Yunanca ve Latince kaynaklara göre isimlerini veren bir katalog hazırlamıştır<sup class="calibre3"><a href="ibrahim_split_534.html#footnote-304-505" id="footnote-304-505-backlink" name="footnote-304-505-backlink">[505]</a></sup>.</p>
				<p class="normal">Aslında kaynak eksikliğinden dolayı Said Efendi’nin ilk Osmanlı matbaasındaki rolü ayrıntılı olarak şu ana kadar tespit edilememiştir<sup class="calibre3"><a href="ibrahim_split_535.html#footnote-304-506" id="footnote-304-506-backlink" name="footnote-304-506-backlink">[506]</a></sup>. Osman Ersoy’un vurguladığı gibi Fransız muasırlarının karşısında Said Efendi matbaanın nezareti yada idaresinden sorumlu olarak birinci planda görünür<sup class="calibre3"><a href="ibrahim_split_536.html#footnote-304-507" id="footnote-304-507-backlink" name="footnote-304-507-backlink">[507]</a></sup>. Yukarıda da bahsettiğimiz Fransız gazetesinin 17 Kasım 1726 tarihli haberinde Said Efendi (Zaïr-Aga) matbaanın nazırı olarak ön plana çıkar ve İbrahim Müteferrika “mühtedi bir papaz” mahiyetinde sadece basılacağı kitapların seçiminde onun danışmanı olarak gösterilir<sup class="calibre3"><a href="ibrahim_split_537.html#footnote-304-508" id="footnote-304-508-backlink" name="footnote-304-508-backlink">[508]</a></sup>. </p>
				</body>
</html>