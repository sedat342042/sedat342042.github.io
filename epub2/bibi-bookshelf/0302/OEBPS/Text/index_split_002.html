<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>GÜLÜŞÜN VE UNUTUŞUN KİTABI</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <p>1.</p>

  <p>&nbsp;</p>

  <p>1948 yılı şubatında, Komünist Partisi Başkanı Klement Gottwald, Prag'da, eski kentin en büyük alanında toplanan yüz binlerce hemşerisine söylev vermek üzere, barok stili bir sarayın balkonuna çıktığı zaman, bu olay, Bohemya tarihinde, eşine ancak bin yılda birkaç kez rastlanabilen türden ve ülkenin kaderini etkileyen büyük bir dönüm noktası oluyordu.</p>

  <p>Gottwald’ın çevresini arkadaşları sarmıştı ve yanında, çok yakınında, Clementis duruyordu. Hava soğuktu, kar yağıyordu, Gottwald’ın başı açıktı. Clementis, gözyaşartıcı bir sevgi gösterisiyle, başındaki kürk şapkayı çıkarıp Gottwald’ın başına koydu,</p>

  <p>Partinin propaganda bölümü, Gottwald’ın, başında kürk şapka, çevresi arkadaşlarıyla sanlı olarak, balkondan halka seslenirken çekilen resimlerinden yüz binlerce bastırarak dağıttı. Komünist Bohemya tarihi, işte bu balkondan başlamıştır. Bütün çocuklar, afişlerde, elkitaplarında ya da müzelerde görmüş oldukları bu fotoğrafı bilirler.</p>

  <p>Dört yıl sonra Clementis ihanetle suçlandı ve asıldı. Propaganda bölümü, pek tabii, onu hemen, tarih sayfalarından ve resimlerden çıkarıp attı. Ö günden beri, Gottwald, balkonda tek başına görünmektedir. Clementis'in durduğu yerde artık, sarayın boş duvarlarından başka bir şey yoktur. Clementis'den, Gottwald'ın başındaki kürk şapkadan başka bir şey kalmamıştır.</p>

  <p>&nbsp;</p>

  <p>2.</p>

  <p>&nbsp;</p>

  <p>Şimdi 1971'deyiz ve Mirek şöyle diyor: "İnsanın iktidara karşı savaşımı, belleğin unutuşa karşı savaşımıdır."</p>

  <p>Böylece, arkadaşlarının ihtiyatsızlık olarak nitelendirdikleri davranışlarını haklı göstermeye çalışıyordu. Büyük bir özenle günlüğünü tutuyor, yazışmalarını saklıyor, ülkedeki durumu tartıştıkları toplantıların tutanaklarını tutuyor ve bu durumun nasıl sürüp gidebileceğini düşünüyordu. Arkadaşlarına, "Anayasa'ya aykırı hiçbir şey yaptığım yok," diyordu. Gizlenmek ve kendini suçluluk duygusuna kaptırmak, bozgunun başlangıcı demek olurdu.</p>

  <p>Birkaç gün önce, yapım halindeki bir yapının çatısında, yapı işçilerinden oluşan ekibiyle çalıştığı sırada, aşağıya bakmış ve başı dönmüştü. Dengesini yitirmişti. İyi tutturulmamış bir putrel düşüşünü önlemişti, ama o putrel de yerinden kurtuldu ve Mirek'i putrelin altından güçlükle çıkarabildiler. İlk balasta ağır yaralı görünüyordu, ancak, bir süre sonra, kolundaki basit bir kırıktan başka şeyi olmadığını anlayınca, büyük bir hoşnutlukla, birkaç hafta dinlenme izni alabileceğini, böylece, o güne kadar uğraşacak vakit bulamadığı işlerini yoluna koyma olanağı bulabileceğini düşündü.</p>

  <p>Sonunda o da, daha ihtiyattı olan arkadaşlarının görüşlerine katılmak zorunda kalmıştı. Her ne kadar Anayasa, konuşma özgürlüğünü güvence altına alıyor idiyse de, yasalar, devletin güvenliğini sarstığı varsayılan tüm davranışları cezalandırmaktaydı. Şu ya da bu sözün güvenliğini sarsacak nitelikte olduğunu ileri sürerek, devletin ne zaman yaygara koparmaya başlayacağı ise hiç bilinmezdi. Bu yüzden, tehlikeli sayılabilecek belgelerini güvenilir bir yere götürüp saklamaya karar verdi.</p>

  <p>Önce, Zdena ile olan sorununu çözümlemek istiyordu. Kadının oturduğu kente telefon etti ama bir türlü bağlantı kuramadı. Bu yüzden de dört gün kaybetti. Ancak, bir gün önce konuşabildi onunla. Kadın, bugün öğleden sonra onu bekleyeceğine söz verdi.</p>

  <p>Mirek'in on yedi yaşındaki oğlu karşı çıktı: Mirek, bir kolu alçılı olarak araba kullanamazdı. Gerçekten de, arabayı kullanmakta oldukça güçlük çekti. Alçılı kolu, göğsünün üstünde bir eşarpa sarılı, güçsüz ve işe yaramaz bir halde sallanıp duruyordu. Vites değiştirmek gerektiğinde Mirek direksiyonu salıvermek zorunda kalıyordu.</p>

  <p>&nbsp;</p>

  <p>3.</p>

  <p>&nbsp;</p>

  <p>Zdena ile yirmi beş yıl önce bir ilişkisi olmuştu ve bu dönemden, belleğinden ancak birkaç anı kalmıştı.</p>

  <p>Buluştukları birgün, bir de ne görsün, kadın, mendiliyle gözlerini silerek, burnunu çekip durmuyor mu? "Neyin var?" diye sordu. Kadın, bir gün önce bir Rus devlet adamının ölmüş olduğunu söyledi. Jdanov, Arbuzov ya da Masturbov<sup><sup id="back_note_1"><a href="../Text/index_split_015.html#note_1" title="1">[1]</a></sup></sup> adında biri. Gözlerinden inen sel gibi yaşlara bakılırsa, bu Masturbov'un ölümü, onu kendi öz babasının ölümünden daha çok etkilemişti.</p>

  <p>Olmuş muydu böyle bir şey gerçekten, yoksa kadının Masturbov'un ölümü için döktüğü gözyaşları, onun kadına karşı bugün duyduğu nefretten ötürü uydurduğu bir öykü müydü? Hayır, bu olay gerçekti. Ama, bu gözyaşlarını inanılır ve gerçek kılan o günkü koşulları bugün anımsamayışı ve bu anının bir karikatür gibi ve inanılmaz görünmesi de son derece doğaldı.</p>

  <p>Onunla ilgili bütün anıları böyleydi işte. Örneğin, bir gün, ilk kez bir apartmanda sevişmişler ve aynı tramvaya binerek birlikte dönmüşlerdi (Mirek bu sevişmeleri tümüyle unuttuğunu ve bu çiftleşme sahnelerinden bir saniyesini bile anımsamasının artık olanaksız olduğunu sevinçle ayrımsadı). Zdena tramvayda, sıranın bir ucuna oturmuştu. Tramvay sallanıyordu. Somurtkan, kapalı ve şaşılacak derecede yaşlı bir yüzü vardı. Niye bu kadar keyifsiz olduğunu sorduğunda, sevişmelerinden hoşnut kalmadığını, kendisiyle bir entelektüel gibi seviştiğini söylemişti kadın.</p>

  <p>O günkü politika dilinde, 'entelektüel' sözcüğü hakaret anlamı taşımaktaydı. Yaşamı anlamayan ve halktan kopuk insanları tanımlıyordu bu sözcük. O günlerde, bir kısım komünistlerce asılan öteki komünistler bu sözcükle aşağılanmışlardı. Ayaklarını sıkıca yere basanların tersine, bunların, havalarda dolaştıkları söyleniyordu. Demek ki bir anlamda yer, ceza olarak onların ayaklarının üzerine basmasını kabul etmemiş ve onlar böylece toprağın biraz yukarısında asılı kalmışlardı.</p>

  <p>Zdena, onu bir entelektüel gibi sevişmekle suçlarken ne demek istemişti acaba?</p>

  <p>İster şu, ister bu nedenle olsun, kadının ondan hoşnut kalmadığı açıkça görülüyordu ve o en soyut bir ilişkiyi (tanımadığı Masturbov'la ilişkisinde olduğu gibi) duyguların eri somut görünümüne dönüştürmeyi (bir gözyaşı seliyle maddeleştirerek) becerebildiği gibi, en elle tutulur bir davranışa soyut bir anlam vermeyi ve hoşnutsuzluğunu politik bir terimle açıklamayı da iyi biliyordu.</p>

  <p>&nbsp;</p>

  <p>4.</p>

  <p>&nbsp;</p>

  <p>Dikiz aynasından baktı ve deminden beri hep aynı binek arabasının arkasından gelmekte olduğunu farketti. O âna kadar izlendiğinden hiç kuşkusu olmamıştı, çünkü şimdiye dek, ötekiler örnek bir gizlilik içinde hareket etmişlerdi. Bugün köklü bir değişiklik olmuştu demek. Var olduklarını anlamasını istiyorlardı artık.</p>

  <p>Prag'dan yirmi kilometre kadar ötede, kırların ortasında, büyük bir bahçe duvarı ve duvarın gerisinde onarım-bakım atölyeleriyle bir servis istasyonu vardı. Orada çok iyi bir dostu çalışmaktaydı. Ona arabasının arızalı kontak motorunu değiştirtmek istiyordu. Arabasını, üzeri kırmızı beyaz çizgilerle boyalı inip kalkan bir parmaklıkla kapanmış bulunan giriş yerinin önünde durdurdu. Yan tarafta, iri yarı bir kadıncağız duruyordu. Mirek, kadının parmaklığı kaldırmasını bekledi. Oysa o kımıldamaksızın, uzun uzun kendisini süzmekle yetindi. Kornasını öttürdü ama, boşuna. Başını kapıdan uzattı, seslendi.</p>

  <p>"Sizi daha tutuklamadılar mı?" diye sordu şişman kadın.</p>

  <p>"Hayır, henüz tutuklamadılar," diye yanıtladı Mirek. "Parmaklığı kaldırabilir misiniz?"</p>

  <p>Kadın dalgın bakışlarla yine uzun uzun süzdü onu, esnedi ve kulübesine döndü, bir masanın arkasına geçip oturdu ve bir daha dönüp bakmadı bile.</p>

  <p>Bunun üzerine Mirek, arabasından inerek, parmaklığın yanından dolaşmak zorunda kaldı. Atölyenin bulunduğu yere kadar giderek tanıdığı tamirciyi aradı. Arkadaşı onunla birlikte döndü ve Mirek'in arabasıyla birlikte avluya girebilmesi için parmaklığı kaldırdı. Şişko kadın hâlâ aynı dalgın bakışlarla kulübesinde oturmaktaydı.</p>

  <p>"Anladın mı? Televizyonda çok göründün de ondan bu," dedi tamirci arkadaşı. "Bütün bu kadıncıklar seni tanıyor."</p>

  <p>"Kim bu?" diye sordu Mirek.</p>

  <p>O zaman, Bohemya'nın Rus ordusunca istilâsının ve ülkeyi işgal edenlerin her yerde etkinliklerini göstermekte oluşlarının bu kadın için olağanüstü bir durumun işareti sayıldığını öğrendi. Kendisinden üstün durumdakilerin (ki herkes ondan daha üstün durumdaydı) en küçük bir suçlamayla işlerinden güçlerinden, mevkilerinden olduklarını, ekmeklerinin ellerinden alındığını görüyor ve bu ona kösnül bir coşku veriyordu. Bu yüzden kendi kendisini muhbirlikle görevlendirmişti.</p>

  <p>"İyi ama nasıl oluyor da hâlâ kapıcı olarak kalıyor? Hâlâ terfi etmiyor?"'</p>

  <p>Tamirci güldü. "On'a kadar saymasını bile bilmez. O yüzden ona başka bir iş vermeleri olanaksız. Muhbirlik hakkının bulunduğunu yinelemekten başka bir şey yapamıyorlar ve bu da onun için terfi yerine geçiyor."</p>

  <p>Tamirci, motor kapağını kaldırıp motora baktı.</p>

  <p>Mirek, birden, yanı başında bir adamın durmakta olduğunu farketti. Adamın, gri bir ceketi, beyaz bir gömleği, kravatı ve kahverengi bir pantolonu vardı. Kalın boynunun, şiş suratının üstünde maşa çekilerek kıvrılmış gri saçları dalgalanıyordu. Ayakta öylece dikilmiş, kalkık motor kapağının altında eğilmiş duran tamirciyi izliyordu.</p>

  <p>Az sonra tamirci de farketti adamın varlığını. Doğruldu: Sordu: "Birini mi arıyordunuz?"</p>

  <p>Kalın boyunlu, şiş suratlı adam: "Hayır, kimseyi aramıyorum," diye karşılık verdi.</p>

  <p>Tamirci yeniden motorun üstüne eğilirken şöyle mırıldandı. "Prag'da, Saint-Venceslas alanında, adamın biri kusuyordu. Bir başkası önünden geçerken, hüzünlü bir tavırla ona baktı, başını salladı ve 'Sizi nasıl anladığımı bir bilseniz,' dedi."</p>

  <p>&nbsp;</p>

  <p>5.</p>

  <p>&nbsp;</p>

  <p>Allende'nin öldürülmesi, Bohemya'nın Ruslarca işgalinin anısını çabucak sildi, Bangladeş'teki kanlı toplu kırım, Allende'yi unutturdu, Sina göllerindeki gürültülü savaş, Bangladeş'in sızlanmalarını bastırdı, Kamboçya'daki toplu kırım, Sina'yı unutturdu ve böylece ve böylece her şeyin herkes tarafından tümüyle unutulmasına kadar olaylar sürüp gitti.</p>

  <p>Tarihin henüz ağır ağır yol aldığı çağlarda, az. sayıdaki olaylar belleklerde rahatça yer ediyor ve önünde özel yaşamın çekici serüvenlerinin izlendiği bir arka fon perdesi oluşturuyordu. Günümüzde zaman büyük adımlarla ilerliyor. Tarihi olaylar bir gecede unutuluveriyor, hemen ertesi sabah, bir yenisinin çiğ damlacıkları parıldamaya başlıyor ve artık öykücünün anlattıklarına bir fon perdesi oluşturmaktan çıkıp, özel yaşamın o tekdüze bayağılıklarının arka planda yer aldığı bir perdede oynanan çok şaşırtıcı bir serüvene dönüşüyor.</p>

  <p>Tek bir tarihi olay yoktur ki herkes tarafından bilindiği ileri sürülebilsin. Benim, bundan birkaç yıl önce geçmiş olaylardan, sanki aradan bir yıl geçmiş gibi söz etmem gerekiyor. 1939'da Alman ordusu Bohemya'ya girdi ve Çek Devleti bir varlık olmaktan çıktı. 1945'te Rus ordusu Bohemya'ya girdi ve ülke yeniden Bağımsız Cumhuriyet diye adlandırılmaya başladı. İnsanlar Almanları kovan Ruslara karşı hayranlık duymaktaydılar ve Çek Komünist Partisi'ni onların sağ kolu saydıklarından, sevgilerini Parti'nin üstünde topladılar. Öyle, ki, 1948'de komünistler, kan dökerek ya da zor kullanarak değil, ulusun hemen hemen yarısının sevinçli alkışları arasında iktidarı ele geçirdiler. Üstelik, dikkat buyurulsun, bu sevinç çığlıkları atan yan, ulus'un en canlı, en zeki ve en iyilerinden oluşuyordu.</p>

  <p>Evet, kim ne söylerse söylesin, en zeki olanlar, komünistlerdi. Göz kamaştırıcı bir planları vardı, tümüyle yepyeni bir dünyanın planıydı bu ve orada herkese yer vardı. Onlara karşı olanların ise, sadece yerleşik düzenin delik deşik olmuş bir külotu andıran yapısını yamamak için kullanmak istedikleri, eskimiş, yıpranmış, sıkıcı birkaç ahlâk kuralından başka vadedecekleri büyük bir düşleri yoktu. Bu bakımdan, coşkuluların, bu göz kamaştırıcı plandan yana olanların, ılımlılar ve ihtiyatlılar üzerinde kesin bir başarı kazanmaları şaşırtıcı değildi ve düşlerini, herkes için adalet ülkülerini gerçekleştirmek için kolları sıvadılar.</p>

  <p>Yeniden altını çiziyorum: Ülkü ve herkes için, çünkü insanoğlu, yaratılışından beri bu ülküye, bu içinde bülbüllerin şakıdığı bahçeye, bu içinde dünyanın insanlara ve insanların öteki insanlara karşı bir yabancı olarak karşı çıkmadığı, tersine, dünyanın ve bütün insanların tek ve aynı maddeden yoğrulduğu bir uyum ülküsüne yürekten bağlıdırlar. Orada herkes, Bach'ın güzelim füg'lerinden birinin bir notası gibidir ve kim ki öyle olmak istemez, işe yaramaz anlamsız bir kara nokta olarak kalmaya ve ensesinden yakalanıp bir bit gibi iki tırnak arasında ezilmeye hükümlüdür.</p>

  <p><span>Kimileri, ülkü için gerekli yaratılışta olmadıklarını hemen anladılar ve yurt dışına gitmek istediler. Ancak, ülkü, yapısı gereği, herkes için ortak bir dünya olduğundan, gitmek isteyenler ülküye karşı çakıcılardan olduklarını kanıtlamış sayılarak, yurt dışı yerine parmaklıkların arkasına gönderildiler. Ötekiler, binlerce ve on binlercesi aynı yolu tutmakta gecikmediler. Bunların arasında, kürk şapkasını Gottwald'a sunmuş olan Dışişleri Bakanı Clementis gibi komünistler de bulunuyordu. Sinema perdelerinde utangaç âşıklar elele verirlerken, zina, basit yurttaşlardan kurulu onur mahkemeleri tarafından şiddetle cezalan.</span> <span>dinliyor, bülbüller ötüşlerini sürdürüyor, Clementis'in gövdesi, insanlığın bu yeni sabahını muştulayan çanlar gibi iki yanına sallanıp duruyordu boşlukta.</span></p>

  <p>Ve işte o zaman, bu genç, zeki ve ödünsüz kişiler, birdenbire, o geniş eylem dünyasında terkedilmişler gibi garip bir duyguya kapıldılar ve devrim, kendine özgü yaşamını yaşamaya, kendisi için. kabul edilmiş bulunan düşüncelere benzemekten uzaklaşmaya ve kendisini dünyaya getirmiş olanlarla ilgilenmeye başladı. Ve bu genç ve zeki kişiler devrimin arkasından koşmaya, bağırıp çağırmaya, kınamaya başladılar. Eğer bu yetenekli ve ödünsüz insanlar kuşağı üzerine bir roman yazsaydım, başlığını Yitirilen eylemin arkasından koşanlar koyardım.</p>

  <p>&nbsp;</p>

  <p>6.</p>

  <p>&nbsp;</p>

  <p>Tamirci motorun kapağını kapatıyor ve Mirek ne kadar borcu olduğunu soruyor.</p>

  <p>"Gönlünden ne koparsa," diyor tamirci.</p>

  <p>Mirek direksiyonun başına geçiyor. Heyecanlı. Yolculuğunu sürdürmeye hevesi kalmamış. Tamirciyle kalmayı yeğlerdi, birbirlerine gülünç öyküler anlatırlardı. Tamirci pencereden arabanın içine uzanarak dostça bir dirsek vuruyor. Sonra, parmaklığı kaldırmak için kapıcının kulübesine doğru yürüyor.</p>

  <p>Mirek önünden geçerken de, bir baş işaretiyle servis istasyonunun giriş yerine parketmiş arabayı gösteriyor.</p>

  <p>Kalın boyunlu ve kıvrılmış saçlı adam, açık duran kapıya yaslanarak öne eğiliyor. Mirek'e bakıyor. Direksiyondaki adam da gözlüyor onu. Her iki adam da gözlerini yüzsüzce ve küstahça dikmişler üstüne ve Mirek yanlarından geçerken onlara aynı biçimde bakmak için kendini zorluyor.</p>

  <p>Onları geçtikten sonra dikiz aynasından bakıyor ve kapıdaki adamın arabaya bindiğini ve arabanın kendisini izlemek için yarım dönüş yaptığını görüyor.</p>

  <p>Herhalde, kendisi için tehlikeli olabilecek kâğıtlarından bir an önce kurtulması gerektiğini düşünüyor. Eğer Zdena'yla telefonla konuşmayı beklemeden, hastalığının daha ilk günü bu işi yapmış olsaydı, kâğıtları belki de tehlikesizce taşıyabilirdi. Ne var ki Zdena'yı görmek için yapacağı bu yolculuktan başka bir şey düşünecek halde değildi. Gerçekte bunu yıllardan beri düşünüyordu. Ancak, şu son haftalarda, daha fazla bekleyemeyeceğini hissediyor, çünkü yazgısı, büyük adımlarla sonuna doğru yaklaşmaktadır ve bu sonun güzel ve kusursuz olması için her şeyi yapması gerekmektedir.</p>

  <p>&nbsp;</p>

  <p>7.</p>

  <p>&nbsp;</p>

  <p>Zdena ile ilişkilerini kestiği günlerde (ilişkileri aşağı yukarı üç yıl sürmüştü) baş döndürücü bir sonsuz özgürlük duygusuna kapılmış ve birden bütün işlerinde başarılı olmaya başlamıştı. Kısa bir süre sonra, güzelliği kendisine güven veren bir kadınla evlenmişti. Sonra Venüs'ü ölmüş ve oğluyla, pek çok başka kadının kendisine dikkat, ilgi ve hayranlık duymasına yol açan sevimli bir yalnızlık içinde kalmıştı.</p>

  <p>Aynı zamanda bilimsel araştırma alanında da kendini kabul ettirmeyi başarmıştı ve bu başarısı onu kurtarmıştı. Devletin kendisine gereksinmesi vardı ve bu yüzden henüz kimsenin cesaret edemediği bir dönemde devlete karşı alaycı tavırlar takınmayı göze alabiliyordu.</p>

  <p>Yavaş yavaş, devrimin ardından koşanlar etkin olmaya başladıkça, o da gitgide daha sık televizyon ekranlarında görünmeye başladı ve tanınmış bir insan olup çıktı. Rusların gelişinden sonra, inançlarını yadsımayı kabul etmemesi üzerine işinden atıldı ve sivil polisler çevresini sardı. Bu da onu kırmadı. Yazgısına vurgundu ve felâkete doğru yürüyüşü bile ona soylu ve güzel görünüyordu.</p>

  <p>Beni iyi anlayın: Kendisine vurgundu demedim, yazgısına vurgundu. Bu ikisi birbirinden çok farklı şeyler. Ona öyle geliyordu ki yaşamı özerklik kazanmış ve birden tümüyle kendine özgü ilgiler edinmiştir. Bunları Mirek'inkilerle karıştırmıyordu. Benim, yazgıya dönüşen yaşam deyimiyle anlatmak istediğim budur. Yazgısı, Mirek için küçük parmağını bile kımıldatmak niyetinde değildi (onun mutluluğu, güvenliği, iyiliği ve sağlığı için). Oysa, Mirek, yazgısı için elinden gelen her şeyi yapmaya hazırdı (yüceliği, açıklığı, güzelliği, biçimi ve kavranabilir bir anlamı olması için). Kendisini yazgısına karşı sorumlu buluyordu ama yazgısı ona karşı sorumluluk beslemiyordu.</p>

  <p>Yaşamıyla olan ilişkisi, bir yontucunun yaptığı yontuya, ya da bir romancının yazdığı romana karşı davranışına benziyordu. Bir romancının, yazdığı .roman üstünde yeniden çalışabilmesi, onun en dokunulmaz hakkıdır. Başlangıcı hoşuna gitmezse, o bölümü yeniden yazabilir ya da kaldırıp atabilir. Ancak, Zdena'nın varlığı, Mirek'e bu yazar ayrıcalığını tanımıyordu. Zdena romanın ilk sayfalarında yer almakta direniyor ve silinmeye razı olmuyordu.</p>

  <p>&nbsp;</p>

  <p>8.</p>

  <p>&nbsp;</p>

  <p>İyi ama neden ondan böylesine dehşetli bir biçimde utanç duyuyordu? Bunun en kolay açıklaması şöyle: Mirek, kendi öz eylemini çok çabuk kovalamaya başlayanlardandı, oysa Zdena. içinde bülbüllerin öttüğü bahçeye hep sadık kalmıştı. Bugün o, Rus tanklarının gelişini sevinçle karşılamış bulunan ulusun yüzde ikisi arasında yer alıyordu.</p>

  <p>Evet, bu bir gerçek, ama sanmam ki bu açıklama yeterince inandırıcı olsun. Bunun nedeni yalnızca bu olsaydı, yani onun Rus tanklarının gelişine sevinmesi olsaydı, ona herkesin ortasında ve yüksek sesle hakaret eder ve onu tanımış olduğunu yadsımazdı. Nedeni, başka bir önem taşımaktaydı. Zdena'yı suçlu kılan şey, çirkin oluşuydu.</p>

  <p>İyi ama, yirmi yıldan beri onunla yatmadığına göre, Zdena'nın çirkin olmasının artık ne önemi olabilirdi?</p>

  <p>Önemliydi: Uzakta bile olsa, Zdena'nın uzun burnunun gölgesi düşüyordu yaşamının üstüne.</p>

  <p>Yıllar önce, güzel bir kapatması olmuştu. Birgün kız, Zdena'nın oturduğu kente gitmiş ve oradan pek bozulmuş olarak dönmüştü: "Söyle bana, böylesine korkunç bir yaratıkla nasıl yatabildin?"</p>

  <p>Onu ancak uzaktan şöyle böyle tanıdığını ileri sürmüş ve vaktiyle ilişkisi olduğunu bütün gücüyle yadsımıştı.</p>

  <p>Çünkü, yaşamın büyük gizi ona yabancı değildi: Kadınlar güzel adam aramazlardı. Onlar güzel kadınları elde etmiş olan adamları ararlardı. Dolayısıyla, çirkin bir kapatması olmak, uğursuz bir yanlışlıktı. Mirek, Zdena'nın bütün izlerini silmek için uğraştı ve bütün bülbül sevenler ondan her gün biraz daha nefret ettiklerine göre, umuyordu ki, partide sürekli ve değişmez bir meslek izleyen Zdena kendisini kolayca ve çabucak unutacaktır.</p>

  <p>Oysa, yanılıyordu. Kadın her yerde, her zaman, her fırsatta ondan söz ediyordu. Bir kez, çok kötü bir rastlantıyla, bir toplantıda karşılaştılar ve Zdena, çok yakın ilişkiler içinde olduklarını açıkça gösteren bir anısını anlatmak için âdeta fırsat yarattı.</p>

  <p>Nasıl da tepesi atmıştı.</p>

  <p>Bir başka sefer, Zdena'yı tanıyan arkadaşlarından biri Mirek'e sormuştu: "Madem bu kızdan bu kadar nefret ediyorsun, söylesene ne diye birlikte oldunuz onunla daha önceleri?"</p>

  <p>Mirek, o zamanlar kendisinin yirmi yaşında ahmak bir oğlan, kızınsa kendisinden yedi yaş büyük olduğunu söyleyerek açıklamaya çalıştı. Kız o zaman herkesten saygı görüyor; ona hayranlık duyuluyordu. Çok güçlüydü. Partinin Merkez Komitesindeki herkesi tek tek tanıyordu. Ona yardım ediyor, onu ileri itiyor, onu etkili kişilerle tanıştırıyordu.</p>

  <p>"Ben. bir ikbal avcısıydım, budala!" Sonra bağırmaya başlamıştı: "İşte bu yüzden onun boynuna asıldım, çirkin olup olmaması umurumda bile değildi!"</p>

  <p>&nbsp;</p>

  <p>9.</p>

  <p>&nbsp;</p>

  <p>Mirek doğruyu söylemiyordu. Her ne kadar Masturbov'un ölümüne ağlamış da olsa, yirmi beş yıl ön ce Zdena'nın yüksek çevrelerle ilişkisi yoktu ve mesleğinde ilerlemesini ya da başkalarının mesleklerinde ilerlemelerini kolaylaştıracak olanaklardan yoksundu.</p>

  <p>Öyleyse ne diye uydurmuştu bunu Mirek? Neden yalan söylüyordu?</p>

  <p>Direksiyonu tek elle tutuyor ve gizli polisin otomobilini dikiz aynasından gözlüyordu. Birden kızardı. Beklenmedik bir anı belleğinden günışığına çıkıvermişti:</p>

  <p>İlk kez birlikte yattıklarında kendini çok entelektüel biçimde sevişmekle suçladığı zaman, hemen ertesi günü bu izlenimini düzeltmek ve çılgınca, kendiliğinden bir tutkuyla ona yaklaştığını göstermek istemişti. Yo, bütün sevişmelerini unuttuğu doğru değildi: Bunu çok açık biçimde getiriyordu gözünün önüne. Kadının üstünde yalancı bir şiddetle hareket ediyor ve sahibinin terliğiyle boğuşan bir köpek gibi uzun uzun homurdanıyor, aynı zamanda, (hafif bir şaşkınlıkla) altında, hemen hemen, telâşsız, sessiz, çok sakin bir biçimde yatan kadını gözlüyordu.</p>

  <p>Arabanın, içi bu yirmi beş yıl öncesinin homurtusuyla, boyuneğmişliğinin, kölece gayretkeşliğinin dayanılmaz gürültüsü, aceleciliğinin ve yaltakçılığının, gülünçlüğünün ve sefâletinin gürültüsüyle çınladı.</p>

  <p>Evet, böyleydi: Mirek, gerçeği itiraf etmemek için kendisini ikbal avcısı diye nitelendirebilirdi ama, gerçekte, güzel kadınlara yanaşmaya cesaret edemediği için yatmıştı o çirkin kızla. Kendi gözünde, Zdena'dan daha iyisine lâyık değildi. Sakladığı sır, işte bu zayıflığı, bu yoksunluğuydu.</p>

  <p>Araba, bu kez çılgınca bir tutkunun homurtusuyla çınladı. Bu gürültü, Zdena'nın, nefret ettiği kendi öz gençliğini yok etmek için ulaşmak istediği büyülü bir hayaletten başka şey olmadığını ona kanıtlamaktaydı.</p>

  <p>Zdena'nın evinin önünde durmuştu. Kendisini izleyen araba da arkasında durdu.</p>

  <p>&nbsp;</p>

  <p>10.</p>

  <p>&nbsp;</p>

  <p>Çok kez tarihi olaylar, birbirlerini beceriksizce taklit ederler. Ama bana öyle geliyor ki, Bohemya'da tarih inanılmaz bir deneyi sahneye koymuş bulunuyor. Orada, eski reçetelere göre, bir grup insan (bir sınıf, bir halk) değildi bir başkasına karşı ayaklanmış olan, insanlar (bir kadınlar ve erkekler kuşağı) kendi öz gençliklerine karşı ayaklanmışlardı.</p>

  <p>Kendi öz eylemlerini yakalamaya ve onu eğitmeye çalışıyorlardı ve neredeyse de başaracaklardı. 60'lı yıllarda giderek daha çok etkinlik kazanmaktaydılar ve 1968 başında etkileri hemen hemen ulaşılmaz bir ölçüye erişmişti. İşte bu son döneme genellikle Prag baharı adı verilir: Ülkünün bekçileri, kendilerini özel apartmanlardaki gizli mikrofonları sökmek, sınır kapılarını açmak zorunda görüyorlardı ve Bach'ın büyük yapıtındaki notalar, her biri kendi istediği biçimde şarkı söylemek için partisyondan kaçıp gidiyordu. İnanılmaz bir eğlence,, bir karnavaldı bu.</p>

  <p>Büyük Füg'ü bütün yeryüzü için bestelemiş olan Rusya'nın, nerede olursa olsun, notalarının elinden kaçmasını, yolunu şaşırmasını hoş görmesi olanaksızdı. 21 Ağustos 1968'de, Bohemya'ya yarım milyonluk bir ordu yolladılar. Az zaman sonra, aşağı yukarı yüz yirmi bin Çek, ülkeyi terketti ve kalanlardan aşağı yukarı beş yüz bini, Allah'ın köründeki unutulmuş atölyelerde, kamyon direksiyonlarında, yani kimsenin artık seslerini işitemeyeceği yerlerde sürünmek için işlerini terketmek zorunda kaldılar.</p>

  <p>Ve kötü anıların gölgesi, eski haline getirilen ülküsünden ülkeyi uzaklaştırmasın diye, Prag baharı ve Rus tanklarının gelişi, güzel bir öykünün üstüne düşen bu leke, belleklerden çıkarılıp atılmalıydı. İşte bu yüzden, bugün Bohemya'da hiç kimse 21 Ağustos'un yıldönümlerini anımsamaz ve kendi öz gençliklerine karşı ayaklanmış olanların adlan, bir okullunun ödevindeki yanlışlar gibi, ülkenin belleğinden özenle silinip atılmıştır.</p>

  <p>Mirek'in adını da sildiler onlar. Ve şu anda o, onu Zdena'nın kapısına götüren merdivenleri tırmanmaktaysa, aslında, bir beyaz leke, çevresi sarılmış bir boşluk parçasından başka şey değildi dönemeçli merdivenleri çıksın.</p>

  <p>&nbsp;</p>

  <p>11.</p>

  <p>&nbsp;</p>

  <p>Zdena’nın karşısına oturmuş, boynuna eşarpla asılı kolu sallanıyor. Zdena yana bakıyor, gözlerini kaçırıyor ve durmadan konuşuyor:</p>

  <p>"Niye geldiğini bilmiyorum. Ama burada olmandan hoşnutum. Arkadaşlarla konuştum. Her şeye karşın, günlerini bir yapı şantiyesinde çalışarak geçirmen mantıksızlık. Kesin olarak biliyorum ki parti şimdilik sana kapılarını kapatmış değil. Daha vakit var."</p>

  <p>Ona ne yapması gerektiğini soruyor.</p>

  <p>"Bir görüşme dileğinde bulunman gerek. Doğrudan doğruya senin. İlk adımı atmak sana düşer."</p>

  <p>Neler döndüğünü anlıyor. Ona ancak beş dakikası kaldığını öğretmek istiyorlar. Son beş dakika. Şimdiye kadar ne yaptı ve ne söylediyse yüksek sesle yadsıması için. Bu pazarlığı biliyor. Onlar insanlara geçmişlerine karşılık geleceklerini satmaya hazırdırlar. Onu, televizyonda, boğuk bir sesle Rusya'ya ve bülbüllere karşı çıkarken yanıldığını halka açıklaması için zorlayacaklar. Ona, tüm yaşamını iyice uzağa fırlatıp atması için baskıda bulunacaklar, bir gölge, geçmişi olmayan bir adam, rolü bulunmayan bir aktör olmasını ve oyuncusunca bırakılmış bu role ve uzağa atılmış yaşamına kadar uzanan bir gölge haline dönüşmesini isteyecekler. Böylece, bir gölge haline dönüştükten sonra, bırakacaklar, yaşasın.</p>

  <p>Zdena'ya bakıyor. Niye hep yana bakıyor, niye gözlerini kaçırıyor?</p>

  <p>Çok açık bir şey bu. Zdena bir tuzak hazırladı. Polisin ya da partinin buyruğuna göre davranıyor. Kendisini teslim olmaya inandırmakla görevli.</p>

  <p>&nbsp;</p>

  <p>12.</p>

  <p>&nbsp;</p>

  <p>Oysa Mirek yanılıyor. Kimse Zdena'ya kendisiyle pazarlık etme görevi vermiş değil. Ah, hayır bugün güçlüler arasında hiç kimse Mirek'in görüşme isteğini, yalvarmış bile olsa kabul etmeyecektir. Artık çok geç.</p>

  <p>Eğer Zdena, kendisini kurtarması için birşeyler yapmaya çağırıyorsa ve üst kademelerdeki arkadaşlarından bir mesaj iletmekle görevli olduğunu ileri sürüyorsa, bu sadece, elinden geldiğince ona yardım, etmek için, boş ve bulanık bir istek duymakta oluşundandır. Ve aynı zamanda böyle durmadan konuşuyor ve gözlerini kaçırıyorsa, bir tuzak hazırlamış olduğundan değil, ellerinin boş olmasındandır.</p>

  <p>Mirek onu hiç anlamış mıdır?</p>

  <p>Zdena'nın Parti'ye olan delice bağlılığının bağnazlığından ileri geldiğini düşünmüştür hep.</p>

  <p>Oysa bu doğru değil. Zdena Parti'ye bağlıydı, çünkü Mirek'i seviyordu.</p>

  <p>Mirek onu bıraktığı zaman, bağlılığını bütün ötekilerden üstün bir değer olduğunu göstermekten başka bir şey istememişti. Onun, her şeye karşı sadakatsiz olduğunu, kendisinin ise her şeye bağlı olduğunu göstermek istemişti. Siyasal bağnazlık diye adlandırılan şey, gerçekte bir bahane, bir kaçamak, bir bağlılık gösterisi, kırılmış bir aşkın üstü kapalı bir siteminden başka bir şey değildi.</p>

  <p>Onu, güzel bir ağustos sabahı, uçakların korkunç gürültüsüyle sıçrayarak uyanmış olarak getiriyorum, gözlerimin önüne. Koşarak sokağa çıkmıştır ve şaşkın insanlar, ona Rus ordusunun Bohemya'yı işgal ettiğini söylemişlerdir. İsterik bir biçimde gülmeye başlamıştır. Rus tankları bütün sadakatsizleri cezalandırmak için gelmiştir. Sonunda Mirek’ın yitişini görecektir! Sonunda onu diz çökmüş olarak görecektir! En sonunda Mirek'in sadakatin ne olduğunu bilen biri olarak Mirek’ın üstüne eğilecek ve ona yardımcı olabilecektir.</p>

  <p>Mirek, istemediği kötü bir yöne giden konuşmayı sertçe kesmeye karar verdi.</p>

  <p>"Bir zamanlar sana bir çok mektup yazmış olduğumu biliyorsun. Onları geri almak istiyorum."</p>

  <p>Şaşırmış gibi başını kaldırıyor. "Mektuplar mı?"</p>

  <p>"Evet, mektuplarım. Sana o tarihlerde en az yüz tane yazmış olmalıyım."</p>

  <p>"Evet, mektupların, biliyorum," dedi Zdena, birden bakışlarını kaçırmaktan vazgeçti ve gözlerini doğruca Mirek'in gözlerine dikti.</p>

  <p>Mirek, onun ruhunun derinliklerini gördüğü ve tam tamına ne istediğini ve niçin istediğini anladığı duygusuna kapılarak rahatsız oldu.</p>

  <p>"Mektupların, evet, mektupların," diye yineliyordu kadın. "Onları geçenlerde yeniden okudum. Kendi kendime böylesine bir duygu patlayışına nasıl olup da gücünün yettiğini sordum."</p>

  <p>Ve bu duygu patlaması sözcüklerini birçok kez yineledi. Bu sözcükleri hızlı ve telaşlı bir biçimde söylüyor değildi, tersine, ağır ağır, düşüne düşüne, sanki kaçırmak istemediği bir hedefi gözlüyormuş gibi, .gözlerini hedefinden ayırmadan, boşa atıp atmadığından emin olmak isteyerek konuşuyordu.</p>

  <p>&nbsp;</p>

  <p>13.</p>

  <p>&nbsp;</p>

  <p>Alçılı kolu göğsünün üstünde sallanıyor ve yüzü kıpkırmızı görünüyor: sanki suratına bir tokat yemiş.</p>

  <p>Evet, doğru, mektupları korkunç biçimde duygusaldı. Her ne pahasına olursa olsun kendisini bu kadına bağlayanın sefaleti ve zayıflığı değil, aşkı olduğunu gösterme çabası içindeydi. Ve yalnız gerçekten çok büyük bir tutku, onun böylesine çirkin bir kızla ilişkisini açıklayabilirdi.</p>

  <p>"Bana, savaş arkadaşın olduğumu yazıyordun, anımsıyor musun?"</p>

  <p>Daha da çok kızardı. Olacak şey miydi bu? Ne kadar gülünç bir sözcük bu savaş sözcüğü! Neydi peki savaşları? Bitip tükenmek bilmeyen toplantılara katılıyorlardı, kaba etleri şişiyordu oturmaktan, ama aşırı düşüncelerini bağıra çağıra haykırmak için ayağa kalktıklarında (sınıf düşmanlarını hep daha şiddetle cezalandırmak gerekirdi, şu ya da bu düşünceyi daha kesin deyimlerle formüle etmek gerekiyordu) kahramanlık tablolarındaki kişilere benzedikleri duygusuna kapılıyorlardı: Mirek elinde bir tabanca, omuzu kan içinde yere düşüyor, öbürü, elinde altıpatları, onun gidemeyeceği yere, daha ötelere gidiyor.</p>

  <p>O günlerde Mirek'in yüzü henüz ergenlik sivilceleriyle doluydu ve bunlar görünmesin diye yüzüne bir isyancı maskesi geçiriyordu. Önüne gelene, zengin bir köylü olan babasıyla tüm ilişkilerini kestiğini anlatıyordu. Toprağa ve mülkiyete sıkı sıkıya bağlı çürümüş köylü geleneklerinin suratına tükürdüğünü söylüyordu. Baba evinden dramatik bir biçimde ayrılışının ve babasıyla kavgasının öyküsünü anlatıyordu. Bütün bunlarda bir damla olsun gerçeklik yoktu. Bugün arkasına dönüp baktığında, yalandan ve efsaneden başka bir şey görmüyor.</p>

  <p>"O günlerde bugünkünden bambaşka bir insandın," diyor Zdena.</p>

  <p>Mirek, mektuplarını alarak buradan gitmeyi düşlüyor. İlk çöp kutusunun önünde duracak, mektupları iki parmağıyla dikkatle tutacak ve sanki boka bulanmış pis bir kâğıtmış gibi çöplerin arasına atacak onları.</p>

  <p>&nbsp;</p>

  <p>14.</p>

  <p>&nbsp;</p>

  <p>"Bu mektuplar senin ne işine yarayacak?" diye soruyor kadın. "Onları niçin istiyorsun?"</p>

  <p>Ona, mektupları çöplüğe atmak istediğini söyleyemez. Bu yüzden, hüzünlü bir sesle, artık geriye dönüp bakma yaşına gelmiş olduğunu söylüyor.</p>

  <p>(Bunu söylerken içi rahat değil, anlattığı masalın hiç de inandırıcı olmadığını hissediyor ve bundan utanç duyuyor.)</p>

  <p>Evet, geriye bakıyor, çünkü bugün gençliğinde nasıl bir insan olduğunu unutmuştur. Başarılı olamadığını biliyor. İşte bunun için nereden yola çıkmış olduğunu ve nerede yanlışlık yaptığını öğrenmek istiyor. İşte bunun için Zdena'yla olan yazışmalarına dönmek istiyor; gençliğinin, başlangıcının ve köklerinin sırrı orada gizlidir çünkü.</p>

  <p>Başına sallıyor Zdena:</p>

  <p>"Onları asla sana vermem,"</p>

  <p>Yalan söylüyor:</p>

  <p>"Sadece Ödünç almak istiyorum onları."</p>

  <p>Yine başını sallıyor.</p>

  <p>Mirek mektuplarının bu apartmanda bir yerlerde durduğunu ve onun istediği zaman herhangi birisine bunları okutabileceğini düşünüyor. Yaşamının bir bölümünün Zdena'nın elleri arasında kalacağı düşüncesi ona dayanılmaz geliyor ve aralarındaki alçak masanın üstünde duran kocaman cam sigara tablasını yakalayıp kadının başına savurmak ve mektuplarını alarak savuşmak geçiyor içinden. Bunun yerine, ona yeniden arkaya bakmak ve nereden yola çıktığını öğrenmek istediğini anlatmaya çalışıyor.</p>

  <p>Kadın gözlerini kaldırıyor ve bir bakışla onu susturuyor: "Asla onları sana vermeyeceğim. Asla."</p>

  <p>&nbsp;</p>

  <p>15.</p>

  <p>&nbsp;</p>

  <p>Zdena'nın oturduğu binadan birlikte çaktıklarında, iki araba giriş kapısının önünde arka arkaya park etmişti. Polisler karşı kaldırımda gidip gelmekteydiler. Şimdi, durmuş onlara bakıyorlardı.</p>

  <p>Mirek, kadına polisleri gösterdi: "Şu iki bay, yol boyunca beni izlediler."</p>

  <p>"Sahi mi?" dedi kadın, inanmamış bir tavırla ve zorlama bir alaycılıkla: "Herkes seninle uğraşıyor desene!"</p>

  <p><span>Nasıl bu kadar utanmazca davranabiliyordu,</span> <span>karşı kaldırımda durmuş, onları açık açık ve küstah bakışlarla gözetlemekte olan iki adamın, oradan rastgele geçen kimseler olduğunu nasıl söyleyebiliyordu?</span></p>

  <p>Bunun tek açıklaması vardı: kadın, ötekilerin istediği oyunu oynuyordu. Gizli polis diye bir şey yokmuş ve kimse sıkıştırılmıyormuş gibi davranmak oyunuydu bu.</p>

  <p>Oysa polisler, Mirek ile Zdena'ya aldırış bile etmeden, caddeyi geçerek arabalarına bindiler.</p>

  <p>Mirek, "Hoşçakal," dedi kadına ve ona bir daha bakmadan, direksiyonun başına geçip oturdu. Dikiz aynasından baktığında, polislerin de arabalarını hemen arkasından hareket ettirdiklerini gördü. Zdena'yı görmüyordu artık. Görmek de istemiyordu. Onu bir daha hiç görmek istemiyordu.</p>

  <p>Bu nedenle de, onun kaldırımda beklediğini ve uzun süre arkasından bakmış olduğunu bilemeyecek. Dehşete düşmüş bir hali vardı oysa kadının.</p>

  <p>Karşı kaldırımda, bir ileri bir geri gidip gelerek Mirek'i bekleyen iki adamın polis olduğunu kabul etmeyişi, Zdena'nın sinizminden ileri gelmiyordu, hayır. Olaylar onun dayanma gücünü aşmıştı ve o bundan korkuya kapılmıştı. Gerçeği Mirek'ten ve kendisinden saklamaya kalkışının nedeni buydu.</p>

  <p>&nbsp;</p>

  <p>16.</p>

  <p>&nbsp;</p>

  <p>Birden, bir deli şoförün kullandığı kırmızı renkli spor bir araba, hızla geldi, Mirek'in arabasıyla polislerin arabasının arasına girdi. Mirek, gaza bastı. Bir kasabaya girmek üzereydiler. Yol orada dönüyordu. Mirek arkadan gelen polislerin, kırmızı araba yüzünden kendisini göremeyeceklerini düşündü ve hemen küçük bir sokağa sapı verdi. Aynı anda, frene basmak zorunda kaldı. Yolu geçmekte olan bir çocuk, kendisini güçlükle attı geriye. Dikiz aynasından, kırmızı arabanın anayolda yoluna devam ettiğini gördü. Polis arabası biraz geride kalmış olmalıydı. Yeniden gaza bastı ve bir başka sokağa girdi, böylece, izleyicilerinin görüş alanından çıkmayı başarmıştı.</p>

  <p>Daha sonra, bambaşka bir yönde kasabadan çıktı. Yeniden dikiz aynasına baktı. Artık kimse izlemiyordu kendisini. Yol bomboştu.</p>

  <p>Şimdi haldır haldır kendisini aramakta olan ve üstlerinden yiyecekleri paparayı düşünerek yürekleri üç buçuk atan polislerin halini getirdi gözlerinin önüne ve gülmeye başladı. Rahatlamıştı. Hızını azalttı ve çevresine bakındı. Bugüne kadar hiç manzara seyrettiği olmamıştı yolda giderken. Her zaman, ya belli bir yere gitmek, bir şeyleri çözüme bağlamak, birileriyle birşeyler tartışmak için yolculuk ederdi. Öyle ki birinden öbürüne gitmek zorunda olduğu yeryüzünün iki noktası arasındaki uzaklık, onun için tümüyle olumsuz bir nesne, bir zaman kaybı, hareketlerini kısıtlayan bir engel gibi görünürdü gözüne.</p>

  <p>Az ilerisinde, kırmızı boyalı bir demiryolu geçitinin parmaklığı, yavaş yavaş inerek yolu kapadı. Mirek arabasını parmaklığın önünde durdurdu.</p>

  <p>Birden kendisini ölesiye yorgun hissetti. Ne diye görmeye gitmişti Zdena'yı? Ne diye geri almaya kalkmıştı mektuplarını?</p>

  <p>Bu yolculukta, tehlikeli, gülünç, saçmasapan ne varsa, başına üşüşür gibi oldu. Onu Zdena'ya gitmeye iten, mantıklı bir neden yoktu, salt, önüne geçilmez bir istek duymuştu içinde. Elini geçmişinin derinliklerine sokup bir yumruk indirmek istemişti. Gençliğinin portresini, bir bıçakla parça parça etmek istemişti. Önüne geçemediği ateşli bir tutku halindeydi bu istek ve doyumsuz kalmaya hükümlü olduğunu da biliyordu.</p>

  <p>Evet, kendisini ölesiye yorgun hissediyordu şimdi. Artık, apartmanındaki kendisi için tehlikeli olabilecek belgeleri evinden dışarı çıkarmasına olanak kalmamıştı. Polisler ensesindeydiler ve bırakmaya da niyetleri olmadığı anlaşılıyordu. Çok geç kalmıştı. Her şey için çok geçti artık.</p>

  <p>Uzaktan, yaklaşan bir trenin gürültüsü duyuldu. Geçit bekçisinin evinin önünde, başı kırmızı eşarplı bir kadın duruyordu. Tren geldi. Her istasyonda duran bir posta treniydi bu. Sevimli bir köylü, ağzında piposu, trenin penceresinden eğilerek tükürdü. Sonra, istasyonun kampanası çalmaya başladı. Kırmızı eşarplı kadın, parmaklıklı geçite doğru yürüdü, bir manivelayı çevirerek parmaklığı yavaş yavaş kaldırmaya başladı. Tren geçti, Mirek arabasını hareket ettirdi. Bir ucunda istasyon binası bulunan upuzun bir yoldan ibaretti kasaba. İstasyon binası da, aralıklarından peronun ve rayların göründüğü tahta parmaklıklarla çevrili, beyaz boyalı, alçacık bir evdi.</p>

  <p>&nbsp;</p>

  <p>17.</p>

  <p>&nbsp;</p>

  <p>İstasyonun pencereleri begonya saksılarıyla süslüydü. Mirek, geçidi geçtikten sonra arabasını durdurdu. Direksiyonun başında oturarak, pencereleri kırmızı çiçekli evi seyre koyuldu. Çoktan unutmuş olduğu eski bir dönemi, yine böyle beyaz boyalı, pencereleri kırmızı begonyalarla süslü bir başka evi anımsıyordu. Bir dağ köyündeki küçük bir oteldi bu. Yaz tatilindeydiler. Pencerede, çiçeklerin arasında upuzun bir burun görünüyordu. Mirek yirmi yaşındaydı. Gözleri bu buruna çevriliydi ve içinde sonsuz bir aşk duyuyordu.</p>

  <p>İstediği kadar bu can sıkıcı anıdan kurtulmak için yeniden gaza bassın. Bu kez elimden kurtulmasına izin vermeyeceğim onun. İşe ben kan şıp bu anıyı gözlerinin önüne sereceğim ki bir an olsun duraklasın. Yineleyim isterseniz: Pencerede, begonyaların arasında, o kocaman burnu ile Zdena'nın suratı görünmekteydi ve Mirek ona fena halde tutkundu.</p>

  <p>Olacak şey mi bu?</p>

  <p>Neden olmasın? Öylesine zayıf bir adamın, çirkin bir kıza böylesine, gerçek bir aşk duyması neden olmasın?</p>

  <p>Mirek, ona, tutucu babasına karşı nasıl isyan ettiğini anlatıyordu, Zdena, entelektüellere veryansın ediyordu, ikisinin de kaba etleri, toplantılarda saatlerce oturmaktan kabarıyordu ve hep elele tutuşuyorlardı. Toplantılara hep birlikte gidiyorlardı, rejim düşmanı saydıkları yurttaşlarını ihbar ediyorlardı, yalan söylüyorlardı ve sevişiyorlardı. Zdena, Masturim öldü diye gözyaşları döküyor, Mirek, Zdena'nın bedenine abanmış, kuduz bir köpek gibi homurdanıyordu. Birbirlerinden ayrı olamıyorlardı.</p>

  <p>Mirek, yaşamından bu fotoğraftan çıkarıp atmak istiyorsa, onu sevmediği için değil, tersine, onu sevmiş olduğu içindir. Onu, onun kendisine olan aşkını, görüntüsünü, tümüyle silmişti belleğinden. Tıpkı partinin propaganda bölümünün, Clementis'i Gottwald’ın tarihi söylevini verdiği balkondan çıkarıp atması gibi, kazıyıp çıkarmıştı Zdena'yı yaşamından. Mirek, tarihi, tıpkı komünist partisinin, tüm siyasal partilerin, tüm ulusların ve insanların yaptığı gibi yeniden yazmak istemişti. Çok daha iyi bir geleceğin yaratılmak istendiği söyleniyordu bağrıla çağrıla. Oysa bu doğru değildi. Gelecek kimsenin umurunda olmayan, ilgisiz bir boşluktur, geçmiş ise yaşam doludur, kızdırır, başkaldırtır, yaralar, o kadar ki, bu yüzden onu yok etmek ya da yeniden yaratmak isteriz. Geleceğe egemen olmak istenilmesinin nedeni, geçmişi değiştirecek güce sahip olmaktan başka bir şey değildir. Fotoğraf stüdyolarına girerek fotoğrafları rötuş edebilmek ve yaşam öyküleriyle tarihi yemden yazabilmek içindir tüm kavgalar. Mirek, o istasyonun önünde ne Kadar bekledi?</p>

  <p>Bu bekleyişin anlamı neydi?</p>

  <p>Hiçbir anlamı yoktu.</p>

  <p>Bu bekleyişi hemen silip attı kafasından. Pencerelerinde begonyalar açmış küçük beyaz evden hiçbir şey kalmadı belleğinde. Şimdi, yeniden, eskiden olduğu gibi, çevresine hiç bakmadan hızla sürüyor arabasını. Yeniden, iki yeri birbirine bağlayan uzaklıklar, işlerini yavaşlatan birer engel haline dönüşüyor.</p>

  <p>&nbsp;</p>

  <p>18.</p>

  <p>&nbsp;</p>

  <p>Az önce ektiği polis arabası, evinin önünde park etmiş. İki adam az ötede bekliyor.</p>

  <p>Arabasını polis arabasının arkasına park ederek iniyor arabadan. Polisler, kaçışı sanki kendilerini çok eğlendiren bir çocuk oyunuymuş gibi, nerdeyse neşeyle gülümsüyorlar. Önlerinden geçerken, saçları maşayla kıvrılmış kalın boyunlu adam gülmeye başlıyor ve başıyla bir işaret yapıyor. Mirek bu yakınlık gösterisinden kaygı duyuyor, çünkü bu davranış şimdi aralarında çok daha içli dışlı bir yakınlığın kurulmuş olduğunu gösteriyor.</p>

  <p>Aldırmazmış gibi davranarak geçiyor önlerinden, eve giriyor. Kapıyı anahtarıyla açıyor. Önce oğlunu görüyor. Bakışlarında yoğun bir heyecan egemen.</p>

  <p>Tanımadığı gözlüklü bir adam yaklaşıyor yanına ve kimliğini uzatıyor: "Savcının arama iznini görmek ister misiniz?"</p>

  <p>"Evet."</p>

  <p>İçerde tanımadığı iki kişi daha var. Biri, üstünde kitapların, defterlerin, kâğıtların yığılmış olduğu çalışma masasının önünde, ayakta duruyor. Öteki, masanın gerisinde, oturmuş, birincisinin söylediklerini bir kâğıda yazıyor.</p>

  <p>Gözlüklü adam, göğüs cebinden katlanmış bir kâğıt çıkararak uzatıyor Mirek'e. "Bakın, işte arama kararı, orada -iki adamı gösteriyor- sizin için, el konulanların listesini hazırlıyorlar."</p>

  <p>Yerde kitaplar, kâğıtlar darmadağın, yüklüğün, dolapların kapıları açılmış, mobilyalar duvardan uzaklaştırılmış.</p>

  <p>Çalışma masasının başında iki adam el konulan eşyanın listesini çıkarıyor. Mirek'in dostlarının mektupları, Rus işgalinin ilk günlerine ait belgeler, siyasal durumu inceleyen notlar, toplantı tutanakları ve birkaç kitap.</p>

  <p>Gözlüklü adam: "Dostlarınıza karşı pek saygılı değilsiniz," diyor Mirek'e ve bir baş hareketiyle el konulan eşyayı gösteriyor.</p>

  <p>Mirek'in oğlu: "Bunların içinde anayasaya aykırı hiçbir şey yok," diyor ve Mirek bu sözlerin kendisine ait olduğunu, Mirek'in sözleri olduğunu biliyor.</p>

  <p>Gözlüklü adam, anayasaya aykırı olup olmadığına mahkemenin karar vereceğini söylüyor.</p>

  <p>&nbsp;</p>

  <p>19.</p>

  <p>&nbsp;</p>

  <p>Dışarıya sığınmış olanlarla (yüz yirmi bin kadar) susturulmuş ve işlerinden uzaklaştırılmış olanlar (yarım, milyon kadar) sisler içinde uzaklaşan bir tören alayı gibi gözden yitiyorlar, görünmez oluyor ve unutuluyorlar.</p>

  <p>Ama cezaevi, dört yanı duvarlarla çevrilmiş bile olsa, tarihin en iyi aydınlatılmış bir sahnesidir.</p>

  <p>Uzun zamandan beri biliyor bunu Mirek. Bir yıldır, cezaevi düşüncesi, karşı konulmaz bir biçimde çekiyor onu. Herhalde Flaubert de, Madam Vary’nin intihan düşüncesine karşı böylesine bir çekim duymuştur içinde. Doğrusu Mirek, yaşam romanı için bundan daha iyi bir son düşleyemezdi.</p>

  <p>Saf ve tertemiz bir ülkünün geride tek başına ve tertemiz kalabilmesi için yüzbinlerce yaşamı silip atmak istiyorlardı. Ama bu ülkünün üstünde Mirek' in gövdesi bir leke gibi kalacaktı. Tıpkı, Gottwald’ın başındaki Clementis'in kürk şapkası gibi.</p>

  <p>Mirek'e el konulan eşyanın listesini imzalattılar ve oğluyla birlikte kendilerini izlemesini emrettiler. Bir yıllık gözetimden sonra duruşması yapıldı. Mirek altı, oğlu iki, ve arkadaşlarından on kadarı bir yılla altı yıl arasında değişen hapis cezalarına çarptırıldılar.</p>

  <p id="calibre_pb_2">&nbsp;</p>
</body>
</html>
