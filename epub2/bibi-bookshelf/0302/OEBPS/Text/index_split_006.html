<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>GÜLÜŞÜN VE UNUTUŞUN KİTABI</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <p>1.</p>

  <p>Gergedan, Eugene lonesco'nun bir oyunudur. Bu oyunun kişileri, birbirlerinin benzeri olmak tutkusu ile sırayla gergedan'a dönüşürler. İki genç Amerikalı, Gabrielle ve Michele, Akdeniz kıyısındaki küçük bir kentte yabancı öğrenciler için açılmış bulunan bir tatil okulunda bu oyunu incelemekteler. Bunlar, profesörleri Madam Raphael'in gözde öğrencileridir, çünkü her zaman ona dikkatle bakarlar ve önem verdiği noktaları özenle not ederler. Bugün, Madam Raphael onlardan gelecek ders için oyun üzerine birlikte bir çalışma hazırlamalarını istedi. ;</p>

  <p>Gabrielle: "Doğrusu bunların hepsinin gergedan haline dönüşmeleri ne anlama geliyor pek kavrayamadım," diyor.</p>

  <p>Michele: "Bunu bir simge olarak nitelendirmek gerek," diye açıklıyor.</p>

  <p>"Doğru," diyor Gabrielle. "Edebiyat simgelerden oluşur."</p>

  <p>"Gergedan, her şeyden önce bir simgedir," diyor Michele.</p>

  <p>"Peki ama, onların gerçek birer gergedan haline dönüşmüş olmadıklarını, bunun sadece bir simge olduğunu kabul etsek bile, neden böyle bir simge hali ne dönüşüyorlar da başka bir şey olmuyorlar?"</p>

  <p>Michele, üzgün bir tavırla: "Evet," diyor, "bu gerçekten bir sorun."</p>

  <p>Ve iki genç kız, öğrenci yurduna gitmek üzere yürüdükleri yolda uzunca bir süre duruyorlar.</p>

  <p>Sessizliği ilk bozan Gabrielle oluyor: "Bunun erkeklik organıyla ilgili bir simge olduğu düşünülemez mi dersin?"</p>

  <p>"Nasıl?" diyor Michele.</p>

  <p>"Boynuz," diyor Gabrielle.</p>

  <p>"Doğru!" diye haykırıyor Michele, ama hemen duraksıyor. "İyi ama neden hepsi birden erkek organı simgesi haline dönüşüyorlar? Kadınlar da erkekler gibi?"</p>

  <p>Öğrenci yurduna doğru yürümekte olan iki genç kız yeniden susuyorlar. "Bir şey geldi aklıma," diyor birden Michele. "Nasıl bir şey?" diye soruyor Gabrielle.</p>

  <p>Gabrielle'in merakını gıcıklayarak, Michele: "Kaldı ki," diyor, "bu öyle bir şey ki, Madam Raphael az çok bize hissettirmek istemişti."</p>

  <p>"Neymiş bu canım söylesene," diyor Gabrielle sabırsızlıkla.</p>

  <p>"Yazar bir güldürü etkisi yaratmak istemişti!"</p>

  <p>Arkadaşının ileri sürdüğü bu görüş, Gabrielle'i öylesine sarıyor ki, kendisini tamamen kafasından gelip geçenlere veriyor ve ayaklarını ihmal ediyor, adımlarını ağırlaştırıyor. İki genç kız şimdi handiyse kımıldamıyorlar.</p>

  <p>"Gergedan simgesi bir güldürü öğesi mi şimdi sence?" diye soruyor Gabrielle.</p>

  <p>"Evet," diyor Michele ve birşeyler keşfetmiş insanların gururlu güdüsüyle gülümsüyor.</p>

  <p>"Haklısın," diyor Gabrielle.</p>

  <p>İki genç kız, kendi cüretlerinden mutlu, birbirlerine bakıyorlar ve dudaklarının kenarı övünçle titriyor. Sonra, birden, sözcüklerle anlatılması güç, kesik kesik, kısa, keskin sesler çıkarmaya başlıyorlar.</p>

  <p>&nbsp;</p>

  <p>2.</p>

  <p>&nbsp;</p>

  <p>Gülmek? Hiç gülmekten kaygılanılır mı? Gerçek gülüşten söz ediyorum, şakadan, alaydan, gülünçlükten öte gülüşten. Gülmek, tatlı ve sonsuz bir sevinçtir, baştanbaşa sevinçtir...</p>

  <p>Ben kız kardeşime ya da o bana, hadi gel gülme oyunu oynayalım, derdik. Yan yana bir yatağa uzanır ve başlardık. Kuşkusuz önce gülme taklidi yapılırdı. Zoraki gülmeler. Gülünç gülmeler. Öylesine gülünç gülüşler ki, sonunda bizi güldürürdü. Arkasından, gerçek gülüş bütünüyle gelir ve bizi kasıklarımız ağrıyıncaya kadar sürükler götürürdü. Kahkahalarla gülüşler, durmadan yenilenen, çılgınca, nefis, gör kemli ve delice gülüşler... Ve biz kendi kahkahalarımıza gülerek sonsuza kadar gülüyorduk. Ah! gülmek!' sevinç gülüşü, gülme sevinci; gülmek, derinlemesine yaşamaktır.</p>

  <p>&nbsp;</p>

  <p>Yukarıdaki metin, Kadın Sözü adlı bir kitaptan alınmıştır. Günümüzün iklimine belirleyici bir çizgi çizmiş olan o tutkulu feministlerden biri tarafından 1974 yılında yazılmıştı. Bu, neşenin mistik bir bildirişidir. Yazar, erkeğin, çabucak geçen boşalma anına bağlı, dolayısıyla, ister istemez şiddetle, yıkılışla, yok oluşla birleşen cinsel isteğinin karşısına, onun tam karşıtıymış gibi göklere çıkararak, sürekli, her yerde rastlanabilen tatlı ve yumuşak, kadınca erişmeyi koymaktadır. Kendi öz cevherine karşı delice bir bağlılığı olmadığı gibi, kadın için, <i>yemek, içmek, çiş yapmak, kaka yapmak, dokunmak, işitmek, hatta var olmak,</i> bunların hepsi sevinçtir, erişmedir. Şehvet biçimlerinin bu sıralaması, kitap boyunca, güzel bir nakarat gibi uzayıp gitmektedir. <i>Yaşamak, mutluluktur: görmek, işitmek, dokunmak, içmek, yemek, çiş ve kaka yapmak, suya dalmak, gökyüzüne bakmak, gülmek ve ağlamak. Ve çiftleşmek güzelse, yaşamın olabilecek sevinçlerinin</i> tümü olduğu içindir: <i>Dokunma, görme, işitme, konuşma, hissetme ve dahası, içme, yeme, kaka yapma, tanıma, dansetme. Emzirmek de bir sevinçtir, doğurmak da bir erişmedir, aybaşı olma nefis bir şeydir, şu ılık tükürük, şu loş süt, şu kanın şekerli gibi ve ılık akışı, şu sancı ki mutluluğun yakıcı tadını taşımaktadır.</i></p>

  <p>Yalnız aptallar gülebilir sevincin, bu bildirisine. Mistik olan her şey bir abartmadır. Mistik, gülünç düşmekten korkmamalıdır, eğer alçakgönüllülüğün ya da erişmenin sonuna kadar gitmek istiyorsa. Nasıl ki, Azize Therese can çekişirken gülümsemekteydi, Aziz Annie Leclerc de (kitabın yazarı kendisini böyle adlandırmaktadır alıntılar verdiğim kitabında) ölümün de sevincin bir parçası olduğunu, yalnız, kendi küçük benliğine ve küçük gücüne zavallıca bağlı olan erkeğin ölümden korktuğunu belirtmektedir.</p>

  <p>En yukarda, bu şehvet tapınağının kubbesiymiş gibi, mutluluğun o nefis dehşeti, sevincin o en uç noktası olan kahkahalar duyulur. Sevincin gülüşü, gülmenin sevinci. Bu gülüşün şakadan, alaydan ve gülünçlükten ötede olduğu su götürmez. Yataklarına uzanmış olan iki kız kardeş, belirli bir şey için gülmüyorlardı, gülüşlerinin bir hedefi yoktu, bu gülüş varlığın var olmaktan duyduğu sevincin anlatımıydı. Nasıl acı çeken birinin inleyişi, yaşadığı anla acı çeken bedenini birbirine bağlarsa (o bütünüyle geçmişin ve geleceğin dışındadır) ve nasıl vecd içinde kahkahalar atan biri anılardan uzaktaysa ve gülmekten başka hiçbir isteği yoksa, çünkü çığlığını şu anda yaşadığı dünyada atmakta ve ondan başka bir şey tanımak istememekteyse, işte tıpkı öyle.</p>

  <p>Yüzlerce kötü filmde görmüş olduğunuz şu sahneyi herhalde anımsarsınız: bir oğlanla bir kız, elele tutuşarak güzel bir ilkbahar görünümü (ya da yaz) içinde koşuşmaktadırlar. Koşarlar, koşarlar, koşarlar ve gülerler. İki koşucunun gülüşünün bütün dünyaya ve bütün sinemalardaki seyircilere şunu bildirmesi gerekir: biz mutluyuz, dünyada olmaktan hoşnutuz, biz oluşumla uyumluyuz! Bu aptalca bir sahne, bir klişedir, ama, insanın temel davranışlarından, birini dile getirmektedir: şakadan öte, ciddi olarak gülmeyi!</p>

  <p>Bütün kiliseler, bütün çamaşır fabrikatörleri, bütün generaller ve bütün siyasi partiler bu gülüşte uyuşurlar ve gülerek koşan bu iki koşucunun resmi, dinleri, ürünleri, ideolojileri, halkları, cinsiyetleri ya da çamaşır yıkama tozu için propaganda yaptıkları afişlerinin üstünde görünür.</p>

  <p>İşte Michele ile Gabrielle böyle bir gülüşle gülüyorlar. Bir kırtasiyeciden çıkıyorlar, elele veriyorlar ve boşta kalan ellerinden her biri, içinde renkli kâğıt, zamk ve lastik bulunan küçük bir paketi sallıyor.</p>

  <p>"Göreceksin, Madam Raphael nasıl hayran olacak," diyordu Gabrielle ve keskin, kesik kesik sesler çıkarıyordu. Michele onunla aynı görüşteydi ve o da hemen hemen aynı sesleri çıkarıyordu.</p>

  <p>&nbsp;</p>

  <p>3.</p>

  <p>&nbsp;</p>

  <p>Ruslar 1968'de ülkemi işgal ettikten az sonra beni işimden uzaklaştırdılar (binlerce ve binlerce başka Çek yurttaşı gibi) ve kimsenin bana başka bir iş vermeye hakkı yoktu. Daha Rusların listelerine geçmeyecek kadar genç olan dostlarım gelip beni buldular. Daha, gazetelerin yazı işleri bürolarında, öğretim kadrolarında ve sinema stüdyolarında kalabiliyorlardı onlar. Bu iyi yürekli ve genç dostlarım, ki onlara asla ihanet edemem, yaşayacak kadar para kazanabilmem için, kendi adlarıyla radyo ve televizyon, tiyatro oyunları, makaleler, röportajlar, film senaryoları yazmamı önerdiler. Bu hizmetlerin bir bölümünden yararlandım ama çoğunlukla kabul etmiyordum, çünkü bana önerilenlerin hepsini yapmama olanak yoktu ve üstelik bu tehlikeliydi. Benim için değil, onlar için. Gizli polis aç bırakarak, sefalete sürükleyerek bizi teslim olmak ve halkın Önünde pişman olduğumuzu itiraf etmek zorunda bıraktırmak istiyordu. Bunun içindir ki, kuşatmadan kurtulmak için başvurduğumuz zavallıca çıkış noktalarını acımasızca denetliyor ve onların adına bize armağan verenleri çok sert bir biçimde cezalandırıyordu.</p>

  <p>Bu cömert yardımseverlerden bir genç kadın vardı ki adı R. idi. (Bu olayda gizleyecek bir şeyim yok, çünkü, hepsi ortaya çıktı). Bu çekingen, ince ve zeki genç kız, çok satan bir gençlik dergisinin yazı işlerinde çalışıyordu. Bu dergi, kardeş Rus halkına övgüler yağdıran, sindirilmesi güç sayısız siyasi makale yayınlamak zorunda olduğundan, yazı işleri, halkın ilgisini çekecek birşeyler arıyordu. Sonunda, istisnai olarak marksist ideolojinin saflığından uzaklaşarak bir yıldız falı köşesi açmaya karar verdiler.</p>

  <p>Bir köşeye atılı yaşadığım yıllar boyunca, binlerce burç falı yazdım. Koca Jaroslav Haşek köpek satıcılığı yaptıktan sonra (birçok çalınmış köpeği satmış ve bir sürü piç köpeği soylu köpek örnekleri diye yutturmuştu), ben niye falcılık yapmayacaktım? Daha önceden Parisli dostlarımın gönderdiği Andre Barbault'un bütün falcılık kitaplarını almıştım. Yazarın adının altında, <i>Uluslararası Yıldız Bilimleri Merkezi Başkanı</i> unvanı bulunmaktaydı ve yazımı değiştirerek birinci sayfaya, mürekkepli kalemle şu ithafı koymuştum. <i>Milan Kundera'ya</i>, <i>hayranlıkla, Andre Barbault</i>. İthaf h kitapları sezdirmeden masanın üstüne bırakıyor ve şaşkın Praglı müşterilerime, Paris'te aylarca ünlü Barbault'un asistanlığını yapmış olduğumu söylüyordum.</p>

  <p>Bunun için, R. benden, gizlice, haftalık dergilerinin yıldız falı köşesini düzenlememi isteyince, kuşkusuz büyük bir sevinçle kabul ettim ve kendisine, yazı işlerine, bu makaleleri yazanın ünlü bir atom bilgini olduğunu, meslektaşlarına alay konusu olmamak için adını gizlemek istediğini söylemesini öğütledim. İşimizin iki yandan güven altında olduğunu sanıyordum: Var olmayan bu bilgin ve takma ad nedeniyle.</p>

  <p>Böylece, takma bir adla, yıldız bilimi üstüne uzun ve güzel bir yazı yazdım, daha sonra her ay, çeşitli burçlar hakkında pek aptalca ve kısa metinler döşendim. Bu yazılar için, Boğa, Koç, Balık ve Başak resimlerini kendim çiziyordum. Kazancım, fazla değildi, işin kendisinin de oyalayıcı ya da önem verilecek bir yanı yoktu. Bütün bu işte hoşuma giden tek şey, benim var oluşumdu. Tarih sayfalarından, edebiyat sözlüklerinden, telefon rehberinden adı silinmiş bir adam, bir ölü adam, şimdi bir sosyalist ülkenin yüz binlerce gencine yıldızlar biliminin büyük gerçeklerini öğretmek üzere şaşılacak bir biçim değişikliğiyle yeniden yaşama dönüyordu.</p>

  <p>R. bir gün bana, yazı işleri müdürünün yıldız falına fena halde merak sardığını ve kendi burç falının yapılmasını istediğini haber verdi. Göklere uçtum. Yazı işleri müdürü Ruslar tarafından derginin başına getirilmişti ve yaşamının yarısını Prag'da ve Moskova'da Marksizm-Leninizm'i incelemekle geçirmişti.</p>

  <p>R. gülümseyerek, "Bunu bana söylerken biraz utanıyordu," diye açıkladı. "Bunun duyulmasını ve bilginimizin onun ortaçağ'dan kalma batıl inançları bulunduğuna inanmasını istemiyor. Ama, fena halde merak sarmış bu işe."</p>

  <p>"Pekâlâ," dedim. Doğrusu çok hoşnuttum.</p>

  <p>Yazı işleri müdürünü, tanıyordum. R.'nin patronu olmasından başka, ayrıca partinin atamalarla görevli yüksek komisyonunun üyesiydi ve bu sıfatıyla pek çok dostumun yaşamını mahvetmişti.</p>

  <p>"Çok gizli kalmasını istiyor. Size doğum, tarihini verebilirim ama kim olduğunu bilmeyeceksiniz!"</p>

  <p>Bu bana daha da eğlenceli geldi: "Mükemmel!" dedim.</p>

  <p>"Yıldız falı için size yüz kuron verecek."</p>

  <p>"Yüz kuron mu? Kendini ne sanıyor bu pis cimri!"</p>

  <p>Bana bin kuron göndermesi gerekiyordu. Karakterini ve geçmişiyle (bu konuda yeterince bilgi sahibiydim), geleceğini belirttiğim on sayfa karaladım. Yapıtım üstünde bütün bir hafta çalıştım ve R. ile ayrıntılı görüşmeler yaptım. Gerçekten de bir yıldız falıyla insanları etkilemek, hem de onların davranışlarını yönlendirmek pekâlâ olasıdır. Onlara bazı işleri yapmaları öğütlenebilir, bazı davranışlardan kaçınmaları söylenebilir, ustalıklı bir biçimde yakında kopacak felâketlerden söz ederek cezalandırılabilirdi bile.</p>

  <p>Daha sonra R.'yi gördüğümde birlikte bir güzel güldük. Yazı işleri müdürünün, yıldız falını okuduktan sonra çok iyileştiğini söyledi. Daha az bağırıp çağırıyordu. Yıldız falının dikkatli olmasını öğütlediği sert davranışlarından kaçınmaya çalışıyordu ve sık sık boşluğa saplanıp kalan bakışlarında, yıldızların kendisine bundan böyle acıdan başka bir şey vadetmediğini bilen bir adamın üzüntüsü okunuyordu.</p>

  <p>&nbsp;</p>

  <p>4.</p>

  <p>(İki çeşit gülüş üzerine)</p>

  <p>&nbsp;</p>

  <p>Şeytan'ı bir kötülük yanlısı, meleği ise iyilik savaşçısı olarak kabul etmek, meleklerin demagojisine ayak uydurmak olur. Bu işler kuşkusuz çok daha karmaşık.</p>

  <p>Melekler iyiliğin yandaşı değil, kutsal birer yaratıktırlar. Şeytan da, tam tersine, kutsal yaşamın bütün akılcı görüntüsünü reddeden bir yaratık.</p>

  <p>Herkesin bildiği gibi. dünya egemenliğini meleklerle şeytanlar paylaşmaktadır. Ancak, dünyanın iyiliği bakımından, meleklerin şeytanlara üstünlük sağlaması gerekmemektedir (oysa çocukken buna inanırdım), birinin ve ötekinin güçlerinin aşağı yukarı eşit olması daha iyidir. Dünyada, iyilik duyguları ağır basacak olursa (meleklerin gücü), insanlar bunun ağırlığı altında ezilirler. Buna karşılık dünya bütün anlamını yitirecek olursa (şeytanların hüküm, sürmesi hali), bu takdirde de hiç yaşanılmaz.</p>

  <p>Birşeyler, önceden bilinen anlamlarını ansızın yitirecek ve önceden belirlendiği sanılan sıralarından çıkacak oldu mu, bizde gülme duygusu uyandırır (Moskova'da yetiştirilmiş bir Marksistin yıldız falına inanması gibi). Demek ki, aslında gülmek, şeytanın etki alanına giren bir şey. Gülmede uğursuz bir yan var (bir şeyler, sanıldığından çok değişik biçimde birden şekil değiştiriveriyor), ama öte yandan insanı hafifleten iyileştirici bir yanı da var (bazı şeyler bize sanıldıklarından daha hafif görünmeye başlıyor, bizi daha özgürce yaşamaya bırakıyor, o sert ciddiyetlerinin ağırlığı altında ezilmemizi önlüyor).</p>

  <p>Melekler, kötülüğün gülüşünü ilk işittiklerinde şaşkına dönmüşlerdi. Bu, bir şölende oluyordu. Salon tıklım tıklım doluydu ve oradaki insanlar, müthiş salgın olan şeytanın gülüşüne tutulmuşlardı. Melek, bu gülüşün Tanrıya ve onun kutsal eserine karşı yöneltilmiş olduğunu pek güzel anladı. Hemen işe karışması gerektiğini biliyordu, -şu ya da bu biçimde, ama kendisini zayıf ve savunmasız hissediyordu. Kendi kendine bir şey icat edemezdi, bu bakımdan rakibini taklit etti. Ağzını açarak, kesik kesik, aralıklı ve ses düzeninin üstünde bir ritmle sesler çıkarmaya başladı, (bu ses, kıyı kentlerinden birinin sokaklarında Michèle ile Gabrielle'in çıkardıkları sese benziyordu), ama çıkardığı seslere, şeytanınkinden farklı bir anlam veriyordu. Şeytanın gülüşü her şeyin saçma olduğunu anlatmak isterken, Melek tam tersine, bu dünyada her şeyin çok iyi düzenlenmiş olduğundan, akıllıca tasarlandığından, iyi ve anlamlı olduğundan ötürü hoşnutluk duymak gerektiğini söylemek istiyordu.</p>

  <p>Böylece Şeytan’la Melek, karşı karşıya gelip, birbirlerine açık ağızlarını göstererek ve aşağı yukarı aynı sesleri çıkararak ama her biri çıkardığı uğultuyla birbirinin tam tersi şeyler anlatmaya çalışarak gülüyorlardı. Şeytan, meleğin gülüşüne bakarken daha çok, daha güzel ve çok daha açık bir biçimde gülüyordu, çünkü gülen meleğin görünümü gerçekten çok gülünçtü.</p>

  <p>Gülünç bir gülüş, bozgundan başka bir şey değildir. Yine de melekler birşeyler elde etmedi değiller. Şaşırtıcı anlamlarıyla bizi kandırdılar. Başlangıçtaki gülüşe ve onların gülme taklitlerine verilecek tek bir ad. vardır: (şeytan gülüşü). Bugün, dışa dönük aynı anlatımın birbirine karşıt iki davranışı birden dile getirdiğini kimse fark etmemektedir. İki çeşit gülüş vardır ve biz bunları ayırdedecek sözcükten yoksunuz.</p>

  <p>&nbsp;</p>

  <p>5.</p>

  <p>&nbsp;</p>

  <p>Bir dergi şu fotoğrafı yayınlamıştı: sırtlarında tüfekleri, başlarında pleksiglastan yapılma koruyucu siperli çelik miğferleriyle bir sıra üniformalı adam, gözlerini, önlerinde elele vererek dansetmekte olan tişörtlü, blucinli genç kız ve erkeklere çevirmiş bekliyorlardı.</p>

  <p>Bu, herhalde, bir atom santralını, bir askeri eğitim kampını, bir siyasi parti genel merkezini ya da bir büyükelçiliği korumakla görevli polislerle gençler arasındaki çatışmadan önceki bekleme dönemiydi. Gençler bu ölü dakikalardan yararlanarak elele verip bir çember oluşturmuşlar ve basit bir halk türküsünün eşliğinde, iki adım öne bir adım geriye giderek ve önce sağ sonra sol ayaklarını kaldırıp indirerek dansediyorlardı.</p>

  <p>Onları anladığını sanıyorum: alanda çizdikleri çemberin sihirli bir çember olduğu ve bir yüzük gibi kendilerini birbirlerine bağladığı duygusuna kapılmışlardı. Göğüsleri sonsuz bir saflık duygusuyla şişmekteydi: onları birleştiren şey, askerlerin ya da faşist komandoların uygun adım yürüyüşleri değil, çocuklar gibi birlikte dansedişleriydi. Saflıklarını böylece polislerin suratına tükürmek istiyorlardı.</p>

  <p>İşte fotoğrafı böyle gördüler ve bu fotoğraf, şu çok anlamlı çelişkiyi belirgin hale getirdi: bir yanda polis, sıra halinde yabancı bir birlik içinde (çünkü zorlanmış, emredilmiş), öteki yanda gençler çember oluşturarak gerçek bir birlik halinde (çünkü, doğal Ve içten) ve bu yanda polis, saldıran insanların hırçın hareketliliği içinde, öte yandakiler bir oyunun neşesi içinde.</p>

  <p>Bir halka içinde dansetmek büyüleyicidir: Bu halka, insanoğlunun binlerce yıllık belleğinin derinliğinden bize seslenir. Profesör Madam Raphael bu resmi bir dergiden kesti ve ona hayal kurarak baktı. O da bir halka içinde dansetmek isterdi. Bütün yaşamı boyunca, bir halka halinde dansedebileceği erkekler ve kadınlardan oluşan bir çember aramıştı. Bunu önce Metodist kilisesinde aramıştı (babası bağnaz bir dindardı), sonra komünist partisinde, daha sonra troçkist partide, sonra ayrılıkçı troçkist partide, sonra kürtaja karşı hareket birliğinde (çocuk, yaşamak hakkına sahiptir!), daha sonra kürtajın yasallaştırılması hareketinde (kadının bedenine sahip olma hakkı vardır!), özetle, Marksistlerin, psikanalistlerin, sonra yapısalcıların arasında aradı, sonra Lenin'de, Zen budizminde, Mao Zedung'da, yogacılar arasında, yeni roman okulu içinde bulacağını sandı, şimdi, en azından öğrencileriyle tam bir uyum içinde olmak istiyordu, onlarla bir bütün oluşturmalıydılar, bu da öğrencilerini hep kendisiyle aynı biçimde düşünmeye ve söylemeye zorlaması demek oluyordu, kendisiyle aynı dans ve aynı halka içinde tek bir ruh, tek bir gövde haline gelmelerini istiyordu.</p>

  <p>Şu anda öğrencileri Gabrielle ve Michele, öğrenci yurdundaki odalarındalar. Ionesco’nun yapıtına eğilmişler ve Michele yüksek sesle okuyor:</p>

  <p>“Mantıkçı, yaşlı baya: Birçok çözüm yolu olabilir. Bir kedinin dört ayağı, öbürünün iki ayağı olabilir. Aynı biçimde pekala beş ayaklı bir kedi ve tek ayaklı başka bir kedi bulunabilir. Sekiz ayaktan ikisini kaldırırsak altı ayaklı bir kedi elde edebileceğimiz gibi, hiç ayağı olmayan bir kedi de elde edebiliriz.”</p>

  <p>Michele okumasını kesiyor. “Bir kedinin ayaklarının kesilmesini anlamıyorum. Böyle bir şey yapabilir mi o?”</p>

  <p>“Michele!” diye bağırıyor Gabrielle.</p>

  <p>“Bir kedinin altı ayağı olabileceğine de aklım ermiyor.”</p>

  <p>Gabrielle, yeniden “Michele!” diye bağırıyor.</p>

  <p>“Ne var?” diye soruyor Michele.</p>

  <p>“Yoksa unuttun mu? Oysa az önce kendin söylemiştin!”</p>

  <p>“Neyi?” diye soruyor yeniden Michele.</p>

  <p>“Bu konuşma herhalde gülünç bir etki yaratmak için yazılmıştır.”</p>

  <p>“Haklısın.” Diyor Michele ve neşeyle bakıyor Gabrielle’e.</p>

  <p>İki genç kız birbirlerinin gözlerinin içine bakıyorlar, dudaklarının kenarında sanki övünçlü bir titreşim var ve sonunda dudaklarının arasından kısa, kesik ve tiz sesler çıkarmaya başlıyorlar. Sonra yine aynı sesler. <i>Zorlama bir gülüş. Gülünç bir gülüş. O kadar gülünç bir gülüş ki gülmekten başka bir şey yapamıyorlar. Sonra gerçek gülüş geliyor. Patlayan, yenilenen, allak bullak olmuş, çığırından çıkmış, gülme patlamaları gibi, nefis, görkemli ve delice gülüşler. Kendi gülüşleriyle kendi gülüşlerinin sonsuzluğuna varana dek gülüyorlar. Ah, gülmek! Sevinçle gülmek, gülmenin sevincini tatmak…</i></p>

  <p>Ver bir yerlerde, Akdeniz kıyısındaki bu küçük kentin sokaklarında, Madam Raphael serserice dolanmaktadır. Yalnızdır. Sanki uzaklardan havada yüzen bir ezgi parçası kulaklarına erişmiş ya da uzaklardan gelen bir hoş koku burnuna değmiş gibi birden başını kaldırıyor. Duruyor ve içinde başkaldıran boşluğun haykırışını ve doldurulma isteğini duyuyor. Ona öyle geliyor ki bir yerlerde, çok uzak olmayan bir yerlerde, büyük gülüşün ateşi titremektedir ve belki bir yerlerde, çok yakınında, elele tutuşup dansedenler vardır…</p>

  <p>Böylece bir an duruyor, sinirlice çevresine bakınıyor ve ansızın o müzik esrarlı bir biçimde susuyor (Michele ve Gabrielle artık gülmüyorlar, kendilerini birden yorgun hissediyorlar, önlerinde aşksız boş bir gece vardır) ve Madam Raphael, garip bir biçimde canı sıkkın ve doyumsuz, küçük kıyı kasabasının sıcak sokaklarından geçerek evine dönüyor.</p>

  <p>&nbsp;</p>

  <p>6.</p>

  <p>&nbsp;</p>

  <p>Ben de bir halkada dansettim. 1948 yılında ülkemde komünistler zafer kazanmışlardı. Sosyalist ve Hristiyan demokrat bakanlar yabancı ülkelere sığınmışlardı ve ben öteki komünist öğrencilerle elele vererek ya da onlarla omuz omuza, alanda iki adım ileri bir adım geri atıyor, sağ ayağımızı bir yana kaldırıyor, sonra sol ayağımızı öteki yana kaldırıyorduk ve bunu hemen hemen her ay yeniliyorduk, çünkü her zaman kutlanacak bir şeyler vardı, bir yıldönümü ya da herhangi bir olay; eski haksızlıklar giderilmişti, yeni haksızlıklar işleniyordu, fabrikalar devletleştirilmişti, binlerce insan hapisanelere yollanıyordu, sağlık hizmetleri parasızdı, küçük satıcılar tütün sattıkları büfelerine el konduğunu görüyorlardı, yaşlı iş çiler el konulan villalara ilk olarak tatile çıkıyorlardı ve bizim yüzlerimizde mutluluk gülümsemeleri görünüyordu. Sonra birgün, söylenmemesi gereken bir şey söyledim, partiden çıkarıldım ve halkadan uzaklaşmak zorunda kaldım.</p>

  <p>Bazıları bir anaforda döne döne ölüp gider, bazıları da bir çağlayandan düşerek ezilirler. İşte böyleleri (ki ben de onlardan biriyim), içlerinde her zaman yitirilen halkanın gizli özlemini saklarlar, çünkü bizler her şeyin bir çember biçiminde döndüğü bir evrenin sakinleriyiz.</p>

  <p>Yine kimbilir neyin yıldönümüydü ve bir kez daha Prag sokaklarında danseden gençlerin oluşturduğu halkalar vardı. Aralarında dolaşıyordum, çok yakınlarındaydım. ama bu halkalardan herhangi birine katılmaya hakkım yoktu. 1950 Haziranındaydık ve bir gün önce Milada Horakova asılmıştı. Sosyalist parti milletvekiliydi Milada ve komünist mahkeme onu devlete karşı düşmanca davranışta bulunmakla suçlamıştı. Andre Breton ve Paul Eluard’ın arkadaşı, Çek gerçeküstücülerinden Zavis Kalandra da onunla aynı zamanda asılmıştı. Ve Çek gençleri, bir gün önce aynı kentte, bir kadın ve bir gerçeküstücünün, bir ipin ucunda sallandırılıp, altlarındaki çukura düşmüş olduklarını biliyor ve dansediyorlardı; hem daha bir coşkuyla dansediyorlardı, çünkü dansları, halka ve halkın umutlarına ihanet eden ö iki asılmışın suçlu alçaklığı üstünde parıldayan saflıklarının bir belirtisiydi.</p>

  <p>Andre Breton, Kalandra’nın, ulusuna ve onun umutlarına ihanet etmiş olabileceğine inanmıyordu ve Paris'te, (13 Haziran 1950 tarihli bir açık mektupla) Eluard'ı, bu akıl almaz suçlamayı protesto etmeye ve dostlarını kurtarma girişiminde bulunmaya çağırmıştı. Oysa Eluard, Paris, Moskova, Prag, Varşova,. Sofya ve Yunanistan arasında ve dünyanın bütün sosyalist ülkeleriyle komünist partileri arasında, dev bir halkanın içinde dansetmekteydi ve her yerde, neşe ve kardeşlik üstüne yazdığı o güzelim şiirlerini okumaktaydı. Breton'un mektubunu okuduktan sonra, alanda iki adım öne bir adım geriye dansetmiş, başını sallamış ve bir halk düşmanını savunmayı reddetmiş (19 Haziran 1950 tarihli Action dergisinde), ve bunun yerine, madeni bir sesle şu şiiri okumaya başlamıştı:</p>

  <p>Suçsuzluğu göklere çıkaracağız,</p>

  <p>Uzun süredir eksikliğini duyduğumuz güçle,</p>

  <p>Artık hiç yalnız kalmayacağız.</p>

  <p>Ve ben Prag sokaklarında serserice dolaşıyordum, çevremde dansederek gülüşen Çeklerin halkaları dönüp durmaktaydı, onlardan yana olmadığımı biliyordum, ben Kalandra'dan yanaydım ki o da çember biçimindeki yörüngeden kopup ayrılmış ve düşmüştü, düşüşü bir mahkûm tabutunda sona erene kadar düşmüştü, ama, ben onlardan olmadığımı istediğim kadar söyleyeyim, yine de onların dansedişlerine. imrenerek ve özlemle bakıyordum, gözlerimi onlardan ayıramıyordum, işte tam o sırada onu gördüm, tam. önümde duruyordu.</p>

  <p>Gençleri omuzlarından tutuyordu, onlarla birlikte iki üç notadan oluşmuş basit bir şarkı söylüyordu, sol bacağını bir yana kaldırıyor, sonra sağ bacağını öteki yana kaldırıyordu. Evet, oydu, Prag'ın şımarık çocuğu, Eluard! Ve birden onunla birlikte dansedenler sustu, mutlak bir sessizlik içinde hareketlerini sürdürdüler ve Eluard, ayakların vuruşuna uygun bir ritmle şiirini okumaya başladı:</p>

  <p>Dinlenmekten kaçıyoruz, uykudan kaçıyoruz,</p>

  <p>Şafaktan ve ilkbahardan hız alacağız,</p>

  <p>Günleri ve mevsimleri,</p>

  <p>Düşlerimize göre yeniden yaratacağız.</p>

  <p>Ve sonra, hepsi birdenbire yeniden o üç ya da dört notalık ilkel şarkılarını söylemeye başladılar ve danslarının hızını artırdılar. Uykudan ve dinlenmekten kaçıyorlardı, zamandan hız alıyorlardı, suçsuzluklarını göklere çıkarıyorlardı. Hepsi gülümsemekteydi ve Eluard omuzlarından tuttuğu bir genç kıza eğilerek şunu söyledi:</p>

  <p>Barışa tutkun insan her zaman gülümser.</p>

  <p>Genç kız gülmeye başladı ve ayağını daha hızlı vurdu yere, öyle ki parkeden birkaç santim yukarı çıktı, kendisiyle birlikte ötekileri de sürükledi, az sonra içlerinden hiçbiri yere değiniyordu, toprağa değmeksizin, iki adım öne, bir adım geriye atıyorlardı ayaklarını, evet, Aziz-Venceslas alanının üstünde uçuyorlardı, danseden halkaları dönmekte olan bir taca benziyordu ve ben aşağıda, toprağın üstünde koşuyordum ve onları görmek için gözlerimi havaya kaldırıyordum, onlar gitgide uzaklaşıyorlardı, sol ayaklarını bir yana kaldırarak, sonra sağ ayaklarını öteki yana kaldırarak uçuyorlardı ve altlarında, kahveleri şairlerle, hapisaneleri ise halk düşmanlarıyla tıklım tıklım dolu olan Prag kenti uzanıyordu ve bir ölü yakma fırınında bir sosyalist kadın milletvekiliyle bir gerçeküstücü şairin cesetleri kül haline getirilmekte ve dumanları tıpkı mutlu bir önsezi gibi gökyüzüne yükselmekte ve ben Eluard’ın madeni sesini işitmekteydim:</p>

  <p>Şimdi aşk iş başında, o asla yorulmaz.</p>

  <p><span>Ve ben bu sesin ardından, sokaklar arasında, kentin üstünde uçuşan gövdelerden oluşan şahane tacı</span> <span>gözden yitirmemek için koşuyordum ve yüreğim sıkışarak onların kuşlar gibi uçtuklarını biliyordum ve ben bir taş gibi düşmekteydim, onların kanatları vardı ve benim artık asla olmayacaktı.</span></p>

  <p>&nbsp;</p>

  <p>7.</p>

  <p>&nbsp;</p>

  <p>İdamından on yedi yıl sonra Kalandra tümüyle aklandı, ama birkaç ay sonra Rus tankları Bohemya'da boy gösterdi ve derhal on binlerce insan, ulusa ve ulusun umutlarına karşı ihanet etmekle suçlandı, bir kısmı hapse atıldı, çoğunluğu işlerinden çıkarıldı ve iki yıl sonra (yani) Eluard'ın Aziz-Venceslas alanı üstündeki uçuşundan yirmi yıl sonra) bu yeni sanıklardan biri (ben) Çek gençliğine hitap eden resimli bir dergide yıldız falı köşesini doldurmaktaydım. Yay burcu üstüne yazılan son makalenin üstünden bir başka yıl daha geçmişti (demek ki olay 1972 Aralık ayında geçiyordu) ki, tanımadığım bir genç adam beni görmeye geldi. Bir şey söylemeden bana bir zarf uzattı. Zarfı yırtıp açtım, mektubu okudum, ama mektubun R.'den geldiğini anlamak için epey bekledim. Yazı tanınmaz haldeydi. Bu mektubu yazdığı sırada çok telaşlı olmalıydı. Tümcelerini benden başkası okusa bile anlamasın diye özenle hazırlamıştı, bu yüzden ben bile ancak yarısını anlayabildim. Anlayabildiğim tek şey, bir yıl sonra yazarın kimliğinin anlaşılmış olduğuydu.</p>

  <p>O tarihte, Prag'da, Bartolomejska sokağında küçük bir dairem, vardı. Küçük ama ünlü bir sokaktı burası. İkisi dışında (ki birisinde ben oturuyordum) bütün daireler polise aitti. Dördüncü kattaki dairemin büyük penceresinden dışarı baktığımda, yukarda damların üstünde Hradchine kulelerini, aşağıda polisin avlusunu görüyordum. Yukarısı, Bohemya krallarının şerefli tarihini simgeliyordu, aşağısı ise ünlü tutukluların tarihini saklamaktaydı. Kalandra ve Horakova, Slansky ve Clementis ve dostlarım Sabata ve Hübl, hepsi ordan geçmişti.</p>

  <p>Genç adam (her şey onun R.'nin nişanlısı olduğunu gösteriyordu) çevresine büyük bir kuşkuyla bakmaktaydı. Polisin dairemi saklı mikrofonlarla izlemekte olduğunu düşündüğü açıkça belliydi. Birbirimize bir baş işareti yaptık ve konuşmadan dışarı çıktık. Bir süre tek sözcük konuşmadan yürüdük, Narodni Trida'nın gürültüsüne karıştıktan sonradır ki R.'nin beni görmek istediğini, tanımadığım bir dostunun bu gizli buluşma için kent dışındaki evini bize vereceğini açıkladı.</p>

  <p>Ertesi gün Prag'ın çevresinde tramvayla uzunca bir yolculuk yaptım, aralık ayındaydık, ellerim, buz kesmişti ve sabahın bu erken saatinde gecekondularda kimseler yoktu. Bana anlatıldığı gibi evi buldum, üçüncü kata kadar asansörle çıktım, kapıların üstündeki adların yazıldığı kartlara bakarak kapıyı aradım ve zili çaldım. Dairede çıt yoktu. Bir kez daha çaldım zili ama kimse açmadı. Sokağa döndüm. Dondurucu ayazdı, R.'nin geç kalmış olabileceğini, tramvay durağından ıssız kaldırıma çıktığında onunla karşılaşabileceğimi düşünerek yarım saat kadar gezindim. Ama gelen giden yoktu. Yeniden asansöre binip üçüncü kata çıktım. Yeniden kapıyı çaldım. Birkaç ganiye sonra dairenin içinden hela sifonunun çekildiğini işittim. O anda sanki içime bir buz küpü gibi kaygının sokulduğunu sandım. Kendi gövdemin içinde, karnına ağrılar sokan korkuları nedeniyle bana kapıyı açamayan kadının korkusunu hissediyordum.</p>

  <p>Kapıyı açtı, solgundu ama gülümsüyordu ve her zamanki gibi sevimli görünmeye çabalıyordu. Sonunda bomboş bir evde birlikte yalnız kalabileceğimizi söyleyerek beceriksizce şakalar yaptı. Oturduk ve bana birkaç gün önce polise çağrılmış olduğunu anlattı.</p>

  <p>Bütün bir gün onu sorguya çekmişlerdi. İlk iki saat içinde bir sürü önemsiz şeyler sormuşlardı, bu yüzden kendisini duruma hakim hissetmeye başlamış ve biraz küstah bir tavır takınarak böyle aptalca şeyler için öğle yemeğine geciktirilmeyeceğini umduğunu söylemiş. İşte tam o sırada sormuşlar: "Sayın bayan R. derginize yıldız fallarını kim yazıyor?" Kızarmış ve adını veremeyeceği tanınmış bir fizikçiden söz etmeye çalışmış. Bu kez, "Bay M. Kundera'yı tanır mısınız?" diye sormuşlar. Beni tanıdığını söylemiş. Bunda bir kötülük var mı? Yanıtlamışlar: "Bunda bir kötülük yok, ama M. Kundera'nın yıldız bilimiyle ilgilendiğini biliyor musunuz?" "Bundan haberim yok," demiş. "Demek bundan haberiniz yok öyle mi?" demişler. Bu kez konuşmaları alaycıymış. "Bütün Prag bundan söz ediyor ve sizin haberiniz yok öyle mi?" demişler. Kızcağız daha bir süre atom bilgininden söz etmeye çalışmış, derken polislerden biri kızıp bağırmış: "Sakın inkâr etmeye kalkma, sakın!"</p>

  <p>Bunun üzerine kızcağız gerçeği söylemek zorunda kalmış onlara. Derginin yazı işleri iyi bir yıldızbilim köşesi açmak istiyormuş ama kime başvuracaklarını bilemiyorlarmış. R. beni tanıdığı için benim yardımımı istemiş. Hiçbir Çekoslovak yasasını çiğnemediğinden emin olduğunu söylemiş. İç hizmet yönetmeliğinin devletin ve partinin güvenini kötüye kullanmış kişilerle işbirliği yapılmasını yasaklayan hükümlerini bilmezden gelmiş bunu söylerken. Kendisine hak vermişler, hiçbir yasaya aykırı davranmadığını kabul etmişler. Kız, hiç de öyle vahim bir durumun ortaya çıkmadığına dikkatlerini çekmiş. "M. Kundera'nın adı bir takma adla gizlenmiş olduğu için kimseyi rahatsız etmesi olanağı yoktu," demiş. "Aldığı ücretlere gelince, Kundera'ya, verilen para sözünü etmeye bile değmeyecek kadar azdı." demiş. Ona yine hak vermişler. "Gerçekten de önemli bir olay olmadı, bu bakımdan olan biteni gösteren bir tutanak düzenleyeceğiz, bunu imzaladıktan sonra herhangi bir şeyden kaygılanmanıza gerek kalmayacak," demişler.</p>

  <p>Tutanağı imzalamış, iki gün sonra Yazı İşleri Müdürü onu yanına çağırmış ve hemen o gün işine son verildiğini bildirmiş. Aynı gün uzun süreden beri kendisine iş önermekte olan arkadaşlarının bulunduğu radyo idaresine gitmiş. Onu sevinerek karşılamışlar, ancak ertesi gün kâğıtları doldurmak üzere döndüğünde kendisini çok seven personel şefi çok üzgün bir tavırla karşılamış:</p>

  <p>"Ne halt işlediniz küçüğüm? Bütün yaşamınızı mahvettiniz. Sizin için elimden hiçbir şey gelmez," demiş.</p>

  <p>Önce, benimle konuşup konuşmamakta duraksamış. Çünkü polislere, sorgusu hakkında kimseye tek söz söylemeyeceğine dair söz vermişmiş. Ancak, polisten yeni bir davet alınca (ertesi gün oraya gitmesi gerekiyormuş), benimle gizlice buluşarak anlaşmanın ve beni de sorguya çekecek olurlarsa birbirimizi çelişkiye düşürecek açıklamalardan kaçınmamız gerektiğine karar vermiş.</p>

  <p>R. korkak bir kız değildi, anlıyor musunuz? Sadece gençti ve dünyadan haberi yoktu. İlk darbeyi yemişti, anlaşılmaz ve beklenmeyen bir şeydi bu ve bunu hiçbir zaman unutmayacaktı. Anlıyordum ki, herkese ihtarda bulunmak ve cezalandırmak için bir postacı rolü oynatılmak isteniyordu bana ve bundan ötürü ben de kendimden korkmaya başlamıştım.</p>

  <p>"Yıldız falına bakmak için aldığınız bin kurondan da haberleri olduğunu sanıyor musunuz?" diye sordu bana, boğazı sıkışmış bir halde.</p>

  <p>"Korkmayın," dedim. "Üç yıl boyunca Moskova' da Marksizm-Leninizm'i incelemiş birisinin yıldız falına baktırdığını itiraf etmesi olanaksız bir şey."</p>

  <p>Güldü ve yarım saniye bile ancak sürmesine karşın bu gülüş kulaklarımda, çekingen bir kurtuluş vaadiymiş gibi çınladı. Çünkü, Koç, Balık ya da Boğa burçları üstüne o küçük ahmakça makaleleri yazarken işte böyle gülüşler işitmek istemiştim, bana verilecek bir ödül olarak düşünmüştüm bu gülüşü, ama hiçbir yerden gelmiyordu kulaklarıma, çünkü bu arada, dünyanın her yanında melekler, bütün önemli mevkileri işgal etmiş, bütün genelkurmaylara egemen ölmüş, sağı ve solu egemenliği altına almış, Arapları ve Yahudileri, Rus generalleriyle ayrılıkçı Rusları tutsak etmişti. Her yandan buz gibi bakışlarıyla bize bakıyorlardı ve bu bakış, sırtımızdaki sevimli büyücü giysimizi koparıp çıkarıyor ve bizi, ne gençliğe, ne de sosyalizme inanmadan sosyalist gençlik için çıkarılan bir dergide çalışan yıldız falıyla yazı işleri müdürü umurunda olmadığı halde yazı işleri müdürünün yıldız falını yapan, çevremizdeki herkes insanoğlunun geleceği için çarpışmaktayken (sağcılar ve solcular, Araplar ve Yahudiler, generaller ve ayrılıkçılar) eften püften şeylerle uğraşan sahteciler haline dönüştürüyordu. Bakışlarının ağırlığım üstümüzde hissediyorduk. Bu bakışlar bizleri ayak altında ezilmekten başka şeye yaramayan böcekler haline dönüştürmekteydi.</p>

  <p>Kaygımı yenmeyi başararak R. için, ertesi gün polisteki sorgusu sırasında en akıllıca biçimde nasıl bir itirafta bulunması gerektiğini saptayacak bir plan uydurmaya çalıştım. Konuşmamız sırasında helaya gitmek üzere birkaç kez ayağa kalkmıştı. Dönüşü sifon gürültüsüne karışıyor ve yüzünde panik anlamı beliriyordu. Bu yürekli kız, korkusundan ötürü utanç duyuyordu. Bu ince zevkli kadın, barsaklarının bir yabancının gözleri önünde kendisine kötü bir oyun oynamasından utanıyordu.</p>

  <p>&nbsp;</p>

  <p>8.</p>

  <p>&nbsp;</p>

  <p>Değişik uluslardan yirmi kadar genç erkek ve kız, sıralarına oturmuş, kürsüdeki Madam. Raphael'in karşısında, sinirli bir tavırla ayakta durmakta olan Gabrielle. ve Michele'ye dalgınca bakmakta. Michele ile Gabrielle ellerinde, bildirileri yazılı birçok kâğıt ve ayrıca bir lastikle sanlı kartondan acayip bir nesne tutuyorlar.</p>

  <p>Michele, "İonesco'nun oyunu Gergedan'dan sözedeceğiz," dedikten sonra başını arkaya atarak burnuna üstüne renk renk kâğıt parçaları yapıştırılmış huni biçiminde bir karton parçası geçiriyor, sonra bu kartonu bir lastikle başının arkasından tutuyor. Gabrielle de aynı şeyi yapıyor. Sonra birbirlerine bakarak keskin, kısa ve kesik kesik sesler çıkarmaya başlıyorlar.</p>

  <p>Sınıftakiler iki genç kızın, önce gergedanların burun yerine bir boynuz taşıdıklarını, sonra da İonesco'nun oyununun gülünç olduğunu göstermek istediklerini kolayca anlıyorlardı. Kızlar bu iki görüşü kuşkusuz sözcüklerle ama özellikle gövdelerinin hareketleriyle anlatmayı kararlaştırmışlardı.</p>

  <p>Uzun karton huniler suratlarının ucunda sallanıyordu ve bütün sınıf, sanki sıralarının önünde kendilerine kesik bir kol gösteriliyormuş gibi bir çeşit can sıkıcı acıma duygusuna kapılmış gibiydi.</p>

  <p>Yalnız Madam Raphael, genç gözdelerinin bu buluşunu hayranlıkla izliyor, çıkardıkları kesik kesik ve tiz seslere benzer bir gıdaklama ile onlara karşılık veriyordu.</p>

  <p>İki genç kız hoşnut bir tavırla uzun burunlarını sallıyorlar ve Michele, bildirilerinin kendine ait bölümünü okumaya başlıyor.</p>

  <p>Öğrencilerin arasında Sarah adında bir genç Yahudi kız var. Birkaç gün önce iki Amerikalı kızdan notlarına bir göz atmasına izin vermelerini istemişti (herkes bilir ki onlar Madam Raphael'in tek sözünü bile ihmal etmezlerdi), ama Sarah'ın bu isteğini reddetmişlerdi: "Plaja gitmek için dersleri kaçıramazsın," demişlerdi. O günden beri Sarah kızlardan yürekten nefret ediyordu ve şimdi onların aptalca gösterilerinden ötürü pek keyifliydi.</p>

  <p>Michele ile Gabrielle. sırayla Gergedan hakkındaki açıklamalarını okuyorlar ve uzun karton huniler suratlarından bir dua gibi fışkırıyor. Sarah kendisine sunulan bu fırsattan yararlanmazsa yazık olacağını fark ediyor. Michele konuşmasının bir yerinde durup Gabrielle'ye sıranın kendisine geldiğini söylemek üzere döndüğü anda, yerinden kalkarak kızlara doğru ilerliyor. Gabrielle söze başlayacağı yerde, yalancı burun deliğine yaklaşan arkadaşına bakakalıyor, ağzı açık bir halde. Sarah, iki öğrencinin yanına gelince, yanlarından sıyrılıyor (burunlarına tıkılan nesne çok ağırmış gibi iki kız, arkalarında olan biteni görmek üzere başlarını çeviremiyorlar), geriliyor ve Michele'in kıçına bir tekme indiriyor, yeniden gerileyip bu kez de Gabrielle'in arkasına bir çifte savuruyor. Bunu yaptıktan sonra gayet sakin, hatta mağrur bir tavırla yerine geçiyor.</p>

  <p>Bu anda sınıfta mutlak bir sessizlik var.</p>

  <p>Sonra, Michele'in gözlerinden yaşlar akmaya başlıyor, hemen arkasından da Gabrielle'in gözlerinden.</p>

  <p>Sonra bütün sınıf müthiş bir kahkahayla gülmeye başlıyor.</p>

  <p>Sonra Sarah sırasına oturuyor.</p>

  <p>Sonra Madam Raphael, önce hazırlıksız yakalandığı ve şoke olduğu için ne olduğunu anlamıyor, arkasından Sarahin hareketinin açıklama konusunu aydınlatma amacına yönelik özenle hazırlanmış bir öğrenci güldürüsü olduğunu düşünüyor (bir sanat yapıtının yorumlanması geleneksel soyut yaklaşımlarla sınırlanamaz, çağdaş bir yaklaşım da gereklidir, örnek vererek,<sup>[1]</sup> hareketle ve olaylarla<sup>[1]</sup> anlatılmalıdır<sup><sup id="back_note_2"><a href="../Text/index_split_016.html#note_2" title="2">[2]</a></sup></sup>), ve gözdelerinin gözyaşlarını göremediği için, (çünkü yüzleri sınıfa dönük duruyorlardı, dolayısıyla sırtları da öğretmenlerine dönüktü) başını eğiyor ve bir kahkaha kopararak onaylıyor.</p>

  <p>Michele ile Gabrielle. arkalarından çok sevdikleri öğretmenlerinin gülüşünü duyunca kendilerini ihanete uğramış hissediyorlar. Bu kez gözlerinden yaşlar bir musluktan boşalıyormuş gibi akmaya başlıyor. Aşağılanmak onlara öyle kötü geliyor ki midelerine kramp girmiş gibi iki büklüm oluyorlar.</p>

  <p>Madam Raphael, gözde öğrencilerinin kıvrılmalarını bir dans figürü sanarak, öğretmenliğin ciddiyetini unutturan bir güçle kürsüden dışarı fırlıyor. Gözlerinden yaş gelerek gülüyor, kollarını iki yanına kaldırıyor, bedenini titretiyor, o kadar ki, başı boynunun üzerinde bir ileri bir geri sallanıyor, tıpkı kilisede zangocun avucunda ters tuttuğu küçük çanı bütün gücüyle sallamasına benziyor. Kıvrılıp bükülen kızlara yaklaşıyor, Michele'i elinden yakalıyor. Şimdi üçü, kürsünün önünde, hep birlikte kıvrılıp bükülüyorlar ve üçü de gözyaşları içindeler. Madam Raphael iki adım öne atıyor, önce sol bacağını bir yana, sonra sağ bacağını öte yana kaldırıp indiriyor ve ağlamakta olan iki kız çekingen çekingen onu taklit etmeye başlıyorlar. Yaşlar kartondan yapılmış uzun burunlarından akıyor, her ikisi de kıvrılıp bükülüyorlar ve sıçramaya koyuluyorlar. Sonra bayan öğretmen, Gabrielle'in elinden tutuyor ve şimdi üçü kürsünün önünde bir halka oluşturuyorlar, üçü elele tutuşuyor ve ortada sıçrayarak dönüyorlar. Ayaklarım bir sağa bir sola kaldırıyorlar ve yavaş yavaş Gabrielle ile Michele'nin yüzlerindeki gözyaşı izlerinin yerini gülme kırışıkları almaya başlıyor.</p>

  <p>Üç kadın dansediyor ve gülüyor ve bütün sınıf susarak, sessiz bir dehşet içinde onlara bakıyor. Ama artık üç kadının onlara dikkat bile ettikleri yoktur, dikkatlerini kendileri üzerinde toplamış ve kendilerini sevinçlerine vermişlerdir. Derken Madam Raphael ayağını daha hızlı vuruyor yere ve birkaç santim yerden yükseliyor, öteki adımında artık hiç yere değmiyor. Arkasından iki arkadaşını da sürüklüyor ve bir saniye sonra her üçü de döşemenin yukarısında dönmeye başlıyorlar, döne döne daha çok yükseliyorlar. Derken saçları tavana değiyor ve tavan yavaş yavaş açılıyor. Bu delikten çıkarak daha yükseklere çıkıyorlar, karton burunları görünmez oluyor, şimdi kocaman delikten yalnız üç çift ayakkabı görünüyor, derken onlar da kayboluyor ve bu arada büyülenmiş öğrencilerin kulaklarına uzaklaşan bir kahkaha ulaşıyor yukarılardan, üç önde gelen meleğin parlak gülüşüdür bu.</p>

  <p>&nbsp;</p>

  <p>9.</p>

  <p>&nbsp;</p>

  <p>R. ile ödünç verilen dairedeki buluşmamız benim için bir kesin karara varma nedeniydi. O anda, kesin olarak bir felâket habercisi haline geldiğimi anladım. Eğer kendilerine kötülük etmek istemiyorsam, sevdiklerimin arasında yaşamaya devam edemezdim ve benim için ülkemden çekip gitmekten başka yapacak bir şey kalmamıştı.</p>

  <p>Ancak, R. ile bu son buluşmamızı anlatmamın bir başka nedeni daha var. Bu genç kadını her zaman, en masumca bir duyguyla ve olabileceği kadar cinsellikten uzak bir sevgiyle sevmiştim. Bedeni, her zaman, parlak zekâsı, davranışlarındaki alçakgönüllülük ve tuvaletindeki sadeliğin arkasında gizlenmiş gibiydi. Aralığından çıplaklığının göz kamaştırıcı güzelliğini sezebileceğim en küçük bir aralık bırakmamıştı bana. Ve birden korku onu bir kasap bıçağı gibi yarıp attı. Onu, önümde, bir kasap çengeline asılmış, parçalanmış bir dana gövdesi gibi apaçık görüyor gibiydim. Bu bize ödünç verilmiş dairede, salondaki kanepede yan yana oturuyorduk, helalardan rezervuarları dolduran suyun şırıltısı geliyordu kulaklarımıza ve ansızın onunla sevişmek için delice bir istek duydum içimde. Daha doğrusu, onun ırzına geçmek için delice bir istek. Üzerine atılmak, onu, o dayanılmaz baştan çıkarıcı çelişkileri, kusursuz giysileri, isyan eden barsakları, akılcılığı ve korkusu, gurur ve utancıyla birlikte kucaklayıp yakalamak. Bana öyle geliyordu ki, çelişkileri içinde, özü, bu hazine, bu altın cevheri, gizli köşelerine saklanan bu pırlanta gizlenmekteydi. Üzerine abanıp bu özü ondan koparıp almak istiyordum. Onu, bütün kötü yanları ve tanımlanamayan ruhuyla birlikte içime almak istiyordum.</p>

  <p>Ama, karşımda üzerime dikilmiş bulunan iki kaygılı göz görüyordum (zeki bir yüzde kaygılı gözler) ve bu gözler ne kadar kaygılıysa onun ırzına geçme isteğim o kadar çoğalıyordu. O kadar saçma, aptalca, iğrenç, anlaşılmaz ve gerçekleştirilemez bir istekti bu.</p>

  <p>O gün bize ödünç bırakılan bu daireden çıkıp da kendimi Prag'ın bu banliyösünün ıssız sokaklarında yalnız bulduğum zaman (O, dairede bir süre daha kalmak istemişti, benimle birlikte çıkmaktan, bizi birlikte görmelerinden korkuyordu), uzun süre, sevimli dostumun ırzına geçmek için duyduğum o korkunç isteği düşünmekten başka bir şey yapamadım. Bu istek, kafese kapatılmış bir kuş gibi içimde tutsak kaldı, kuş zaman zaman uyanıyor ve kanat çırpıyordu.</p>

  <p>Bu, R.'nin ırzına geçmek gibi inanılmaz istek, belki de düşüşümün ortasında, bir yerlere tutunmak için harcadığım umutsuz bir çabadan başka şey değildi. Çünkü, beni halkadan dışarı çıkardıklarından beri boyuna düşüyordum, düşmem sürüp gidiyor, hâlâ düşüyorum, beni durmadan bir kez daha düşeyim, daha uzaklara düşeyim, daha derine, ülkemden daha uzaklara, bütün sözlerimi çıngırak sesini andıran gülüşleriyle örten Meleklerin kahkahalarının çınladığı dünyanın ıssız çöllerine gideyim diye itmekten başka bir şey yapmıyorlardı.</p>

  <p>Biliyorum, bir yerlerdedir Sarah, genç Yahudi kızı Sarah, kız kardeşim Sarah, ama onu nerede bulacağım?</p>

  <p>&nbsp;</p>

  <p>&nbsp;</p>

  <p>&nbsp;</p>

  <p>Bu bölümde alıntı yapılan kitaplar şunlardır:</p>

  <p>Annie Leclerc: Parole de femme, 1976.</p>

  <p>Paul Eluard: Le visage de la paix, 1951.</p>

  <p>Eugene lonesco. Le rhinoceros, 1959.</p>

  <p>&nbsp;</p>

  <p id="calibre_pb_6">&nbsp;</p>
</body>
</html>
