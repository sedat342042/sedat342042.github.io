<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>GÜLÜŞÜN VE UNUTUŞUN KİTABI</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <p>&nbsp;</p>

  <p>1.</p>

  <p>1948 şubatında, komünist parti yöneticisi Klement Gottwald, Prag'ın barok üsluplu bir sarayının balkonundan eski kentin büyük alanına toplanmış yüzbinlerce yurttaşına nutuk çekmeye başladı. Bu, Bohemya'nın tarihinde önemli bir dönüm noktası oluyordu. Kar yağıyordu, hava soğuktu ve Gottwald'in başı açıktı, Clementis, büyük bir ilgiyle, başındaki kürk şapkayı çıkarıp Gottwald’ın kafasına koydu.</p>

  <p>Ne Gottwald, ne de Clementis, Franz Kafka'nın sekiz yıl boyunca, onların bu tarihi balkona çıkmak için kullandıkları merdivenlerden her gün inip çıktığını, bilmiyorlardı. Avusturya-Macaristan İmparatorluğu döneminde, bu sarayda bir Alman lisesi bulunuyordu. Bu binanın giriş katında Franz'ın babası Hermann Kafka'nın bir dükkânı olduğunu ve levhasında adının yanında, Çekçede 'alakarga' anlamına gelen Kafka'yı simgeleyen bir resmin yer aldığını da bilmiyorlardı.</p>

  <p>Gottwald, Clementis ve ötekiler, Kafka hakkında bir şey biliniyorlarsa bile, Kafka onların bilgisizliğini biliyordu. Romanında Prag, belleği olmayan bir kenttir. Bu kent, kendi adını bile unutmuştur. Orada kimse bir şey anımsamaz, hatta Joseph K. bile geçmiş yaşamı konusunda hiçbir şey bilmiyor sanılır. Orada hiçbir şarkı, bizi geçmişle bugünü birbirine bağlayacak doğum anını anımsatacak hiçbir şarkı işitilmez.</p>

  <p><span>Kafka'nın romanının yaşandığı zaman, sürekliliğiyle bağını yitirmiş bir insanlığın dönemidir. Öyle</span> <span>bir</span> <span>insanlık ki, hiçbir şey bilmemekte, hiçbir şey anımsamamakta, adları olmayan kentlerde oturmaktadır. O kentlerin sokaklarının adları yoktur, ya da bir gün öncekinden başka bir ad taşımaktadır, çünkü ad, geçmişin bir sürekliliğidir ve geçmişi olmayan insanlar da adsız insanlardır.</span></p>

  <p>Prag, Max Brod'un dediği gibi, bir kötülük kentidir. Cizvitler, 1621'deki Çek reformunun yenilgisinden sonra halkı, gerçek katolik inancı yerleştirmek üzere yeniden eğitmeye kalktılar ve Prag'ı görkemli barok katedrallere boğdular. Binlerce taşlaşmış aziz, her yandan size bakar, sizi tehdit eder, gözetler ve büyüler; bu, halkın ruhundan inancını ve öz dilini koparıp almak için üç yüz elli yıl önce Bohemya'yı işgal etmiş olanların çılgın ordusudur.</p>

  <p>Tamina'nın doğduğu sokağın adı Schwerinova idi. Almanların Prag'ı işgal altında tuttuktan savaş sırasındaydı bu. Oysa babası Tchernokosteleka 'Siyah Kilise' caddesinde doğmuştu. O zaman Avusturya-Macaristan İmparatorluğu egemendi kente. Annesi, babasının yanına, Mareşal-Foch caddesine gidip yerleşmişti. 1914-1918 savaşından sonra Tamina, çocukluğunu Stalin caddesinde geçirmişti ve kocası yeni yuvasına götürmek için Vinohrady caddesinde gelip bulmuştu onu. Oysa, bunların hepsi aynı sokaktı ama adı durmadan değişiyordu, aptallaştırmak için beynini yıkıyorlardı insanın.</p>

  <p>Nasıl adlandırıldıklarını bilmeyen sokaklarda, devrilen anıtların hayaletleri dolaşıyordu. Çek reformuyla devrilen, Avusturyalıların karşı reformlarıyla devrilen, Çekoslovakya Cumhuriyeti tarafından devrilen, komünistler tarafından devrilen anıtlar. Hatta Stalin heykelleri bile devrilmişti. Bütün bu devrilen anıtların yerinde, bütün Bohemya'da şimdi binlerce Lenin heykeli yükseliyor, tıpkı yıkıntıların üstündeki çimenler, unu tuşun melankolik çiçekleri gibi büyüyor.</p>

  <p>&nbsp;</p>

  <p>2.</p>

  <p>&nbsp;</p>

  <p>Eğer Franz Kafka belleksiz bir dünyanın habercisiyse, Gustav Husak o dünyanın yaratıcısıdır. Kurtarıcı Başkan diye anılan T.G. Masaryk'ten sonra (bütün adına dikilen anıtlar, istisnasız yıkılmıştır), Benes, Gottwald, Zapotocky, Novotny ve Svoboda'dan sonra, Husak ülkemin yedinci başkanı'dır, yani unutuş'tur o.</p>

  <p>Ruslar 1969'da onu iktidara getirdiler. 1921'den bu yana Çek halkının tarihi böylesine bir kültür ve düşünce kırımı görmedi.</p>

  <p>Her yanda Husak’ın sadece siyasal rakiplerini ezdiği sanılır. Oysa, siyasal muhalefete karşı yapılan savaş, Ruslar için, uşakları aracılığıyla çok daha temelde bir şeyleri yok etmek üzere hayal bile etmedikleri bir fırsattan başka bir şey değildi.</p>

  <p>Bu açıdan bakınca, Husak'ın üniversite ve bilim enstitülerinden yüz kırk beş Çek tarihçisini kovmuş olması bana çok anlamlı görünmektedir. (Her tarihçiye karşı, bir peri masalındaki gibi, Bohemya'nın bir yanında, esrarlı bir biçimde bir Lenin anıtının yükseldiği söylenir.) 1971'de bu tarihçilerden biri olan Milan Hübl, son derecede kalın camlı gözlükleriyle, Bartolomejska sokağındaki küçük dairemdeydi. Pencereden Hradchine kulelerine bakıyorduk ve üzgündük.</p>

  <p>"Bir halkı ortadan kaldırmak için, belleğini yok etmekle işe başlanır," diyordu Hübl. Kitaplarını, kültürlerini, tarihlerini yok ederler. Bir başkası onlara başka kitaplar yazar, bir başka kültür verir, bir başka, tarih uydurur. Ve böylece halk, yavaş yavaş ne olduğunu, daha önce ne olmuş olduğunu unutmaya başlar. Çevresindeki dünya da onu daha çabuk unutur."</p>

  <p>"Ya dil?"</p>

  <p>"Ne diye unuttursunlar onu? Nasıl olsa, er geç kendiliğinden ölecek bir folklordan başka şey olmayacaktır ki."</p>

  <p>Acaba bu, çok büyük bir üzüntünün sonucu olan bir abartma mıdır?</p>

  <p>Ya da, halkın bu düzenlenmiş unutma çölünü canlı olarak aşamayacağı doğru mudur?</p>

  <p>İçimizden kimse nelerin olup biteceğini bilemez, ama bir şey kesin: İleriyi görme dakikaları içinde Çek halkı, hemen önündeki kendi ölümünün imgesini fark edebilir. Ne bir gerçek, ne de kaçınılmaz bir gelecek olarak, ama kesinkes somut bir olasılık olarak. Ölümü kendisiyle birliktedir.</p>

  <p>&nbsp;</p>

  <p>3.</p>

  <p>&nbsp;</p>

  <p>Altı ay sonra Hübl tutuklandı ve uzun süreli hapis cezasına çarptırıldı. O sırada babam ölmek üzereydi.</p>

  <p>Yaşamının son altı yılı içinde yavaş yavaş konuşma yeteneğini yitirmişti babam. Başlangıçta sadece bazı sözcükleri anımsamıyordu ya da onların yerine onlara benzeyen şeyler söylüyordu, sonra bunu fark ediyor ve gülmeye başlıyordu. Ama sonunda söyleyebildiği pek az sözcük kalmıştı ve düşüncesini belirtmek istediği zaman, her keresinde aynı tümceyle sonuçlanıyordu çabası. Belleğinde ona kalan son sözcükler. Çok garip.</p>

  <p><i>Çok garip</i>, diyordu ve gözlerinden, her şeyi bilip de hiçbir şey söyleyememenin sonsuz taşkınlığı okunuyordu. Her şey adını yitirmişti ve tek ve farklılığı olmayan bir varlık içinde birbirine karışıyordu. Onunla konuşurken, bu sözcüksüz sonsuzluktan kendiliğinden adlandırılmış bir evrenin bir an için olsun ortaya çıkmasına olanak sağlayan tek kişi bendim.</p>

  <p>O güzelim yüzünde, büyük mavi gözlerinde, eski akıllılığı yeniden beliriyordu. Çok kez gezintisini yaptırmak için götürüyordum. Hep aynı ev yığınları çevresinde dönüp dolaşıyorduk, babamın daha uzağa gidecek gücü yoktu. İyi yürüyemiyordu, küçük adımlar atıyordu ve biraz yoruldu mu gövdesi öne doğru eğilmeye başlıyor ve dengesini yitiriyordu. Alnı bir duvara dayalı olarak dinlenmesi için sık sık durmamız gerekiyordu.</p>

  <p>Bu gezintiler sırasında müzikten söz ediyorduk. Babam normal olarak konuştuğu zaman ona çok az soru sorardım. Şimdi, yitirilen zamanı kazanmak istiyordum. Evet, müzikten söz ediyorduk ama çok garip bir konuşmaydı bu. Hiçbir şeyden anlamayan ama pek çok sözcük bilen biriyle, her şeyden anlayan ama tek sözcük bilmeyen biri arasındaki bir konuşmaydı</p>

  <p>On yıl süren hastalığı boyunca, babam, Beethoven'in sonatları üstüne kocaman bir kitap yazmıştı. Yazarken, konuşmasına oranla daha iyiydi ama, yazarken bile gitgide sözcükleri bulmakta güçlük çekiyor ve yazdığı metin, var olmayan sözcüklerden oluştuğu için anlaşılmaz bir hale geliyordu.</p>

  <p>Birgün beni odasına çağırdı. Piyanonun üstüne Opus 111'in çeşitlemelerini koymuştu. Bana partisyonu göstererek "bak," dedi (artık piyano çalamıyordu), sonra "bak" sözcüğünü yineledi ve büyük bir çabadan sonra, "artık biliyorum," demeyi başardı. Bana çok önemli bir şeyler anlatmak istiyordu, ama anlattıkları anlaşılmaz sözcüklerden oluşmaktaydı, anlamadığımı görünce şaşkın şaşkın yüzüme baktı ve, "Çok garip," dedi.</p>

  <p>Kuşkusuz neden söz etmek istediğini biliyordum, çünkü ne zamandan beri kendisine sorup duruyordu bu soruyu. Çeşitleme, yaşamının sonuna doğru Beethoven'in. yeğlediği bir biçimdi. Oysa, ilk bakışta, çok yapay bir biçim olduğu sanılabilir bunun. Basit bir müzik tekniği sergilemesi, Beethoven'den çok bir dantelciye yaraşan bir iş diye düşünülebilir. Oysa Beethoven (müzik tarihinde ilk kez) bu biçimi en üstün bir biçim haline dönüştürmüş, en güzel duygulanımlarını bu biçimde yazmıştı.</p>

  <p>Evet, bu çok bilinen bir şeydir. Ama babam onu nasıl anlamak gerektiğini bilmek istiyordu. Peki, neden çeşitlemeler? Bunun arkasındaki gizli anlam nedir?</p>

  <p>İşte bunun için beni odasına çağırmıştı ve partisyonu göstererek, "Şimdi biliyorum!" diyordu.</p>

  <p>&nbsp;</p>

  <p>4.</p>

  <p>&nbsp;</p>

  <p>Önünde bütün sözcüklerin kaçıştığı babamın sessizliği, anılar içinde aranması yasaklanmış yüz kırk beş tarihçinin sessizliği, Bohemya'da yankılanan bu sayısız sessizlikler, Tamina'yı çizdiğim tablonun arka planını oluşturuyor. Avrupa'nın batısında bir küçük kentte, bir içki dükkânında kahve servisi yapmaya devam ediyor. Ancak, eskiden müşterilerin onu hoşnut eden ince ilgilerinin pırıltısını yitirmiştir. Artık kulağını insanların emrine vermekten vazgeçmiştir.</p>

  <p>Birgün, Bibi, bara gelip bir tabureye oturduktan sonra, çocuğu yerde yaramazlık etmeye başlayınca, Tamina bir süre sabretmiş, annesinin çocuğu azarlamasını beklemiş, sonra sabrını yitirerek bağırmıştır: "Piçini susturamaz mısın?"</p>

  <p>Bibi, ikirciklenerek karşılık vermiştir: "Çocuklardan neden bu kadar nefret ediyorsun bakalım, ha?"</p>

  <p>Oysa Tamina'nın çocuklardan nefret ettiği söylenemez. Ama, Bibi'nin sesinde hiç beklenmedik bir düşmanlık seziliyordu ki bu Tamina'nın gözünden kaçmadı. Nasıl olduğunu anlamadan arkadaşlıkları sona erdi.</p>

  <p><span>Birgün Tamina işine gelmedi. Böyle bir şey hiç görülmemişti. Patron ne olduğunu anlamak için odasına çıktı. Kapıyı çaldı, kimse açmadı. Ertesi sabah yine gitti, kapıyı çaldı, yine açan olmadı. Polise haber</span> <span>verdi. Kapıyı zorlayarak açtılar. İçerde her şey dikkatle yerleştirilmişti, hiçbir şey yoktu.</span></p>

  <p>Daha sonraki günlerde de Tamina dönmedi. Polis yeni bir şey bulamadan olayı incelemeye devam etti. Tamina'nın kayboluşu, kapanmamış dosyalar arasına yerleştirildi.</p>

  <p>&nbsp;</p>

  <p>5.</p>

  <p>&nbsp;</p>

  <p>Kaderde yazılı gün, blucinli bir genç tezgâha geçip oturmuştu. O saatte Tamina kahvede yalnızdı. Genç adam bir Coca-Cola ısmarladı ve yavaş yavaş yudumlamaya başladı. Tamina'ya bakıyordu, Tamina ise gözlerini boşluğa çevirmişti.</p>

  <p>Bir süre sonra genç adam: "Tamina" diye seslendi.</p>

  <p>Onu şaşırtacağını sanıyorduysa yanılmıştı. Onun adını keşfetmek hiç de zor değildi: mahallede bütün müşteriler bilirdi bu adı.</p>

  <p>"Üzgün olduğunuzu biliyorum," diye sözünü sürdürdü genç adam.</p>

  <p>Tamina bu ilgiye de kayıtsız kaldı. Bir kadını baştan çıkarmanın çeşitli yolları olduğunu ve cinselliğine giden yollardan en emin olanının hüzünden geçtiğini biliyordu. Yine? de, genç adama az öncekinden daha bir ilgiyle baktı.</p>

  <p>Konuşmaya başladılar. Tamina'yı meraklandıran, sorularıydı. Soruların içeriğinden ötürü değil, salt sorular sormuş olmasından. Tanrım, ona sorular sorulmayalı ne kadar çok olmuştu: Tamina'ya sonsuzluk kadar uzun geliyordu. Yalnız kocası durmadan ona sorular sorardı, çünkü aşk bitmeyen bir sorgulamadır. Evet, aşkın bundan daha iyi bir tanımını bilmiyorum.</p>

  <p>(Dostum Hübl, bu durumda bizi polisten daha iyi kimsenin sevmediğine dikkatimi çekecekti herhalde. Bu doğru. Aynı şekilde her simetrik cismin, biri tepede, biri aşağıda bir benzeri vardır, aşkın ilgisi polisin merakının olumsuzudur. Yine de bazen aşağısıyla yukarısı karıştırılabilir. Kendilerini yalnız hisseden kişilerin zaman zaman polis komiserliğine götürülüp orada sorguya çekilmelerini, kendileriyle konuşma olanağı bulmalarını dilediklerini pekâlâ hayal edebilirim.)</p>

  <p>&nbsp;</p>

  <p>6.</p>

  <p>&nbsp;</p>

  <p>Genç adam Tamina'nın gözlerinin içine bakıyor, dinliyor, sonra onun anımsamak dediğinin gerçekte bambaşka bir şey olduğunu söylüyor. Unutmak için kendi içine bakan bir büyülenmiş kişi gibidir o.</p>

  <p>Tamina doğruluyor.</p>

  <p>Genç adam konuşmasını sürdürüyor: geriye doğru o hüzünlü bakışları, bir ölüye karşı bağlılığının dile getirilişi değildir. Ölü, onun görüş alanından çıkmıştır ve o boşluğa bakmaktadır.</p>

  <p>Boşluğa mı? Peki o halde bakışını bu kadar ağırlaştıran şey ne olabilir?</p>

  <p>"Bunlar anılar değil, pişmanlıklardır," diye açıklıyor genç adam. Tamina unutmuş olduğu için kendisini hiçbir zaman bağışlamayacaktır.</p>

  <p>"Peki, ne yapmam gerek?" diye soruyor Tanıma.</p>

  <p>"Unutmak, unutuşunuzu unutmak," diyor genç adam.</p>

  <p>Tamina acıyla gülümsüyor: "Peki ne yapmam gerektiğini de söyleyin bana." "Hiç çekip gitmek isteği duymadınız mı içinizde?"</p>

  <p>"Elbette," diye itiraf ediyor Tamina. "Müthiş bir gitmek isteği var içimde, ama nereye?"</p>

  <p>"Her şeyin bir meltem gibi hafif olduğu bir yere. Orada eşya ağırlığını yitirmiştir. Orada pişmanlıklar yoktur."</p>

  <p>"Evet," diye mırıldanıyor Tamina, hayalci bir tavırla. "Eşyanın ağırlığı olmayan bir yerlere gitmek."</p>

  <p>Ve tıpkı bir masalda, bir düşte olduğu gibi (elbette bu bir masal, bu bir düş!) Tamina arkasında yaşamının birçok yılını geçirdiği tezgâhı bırakıyor ve genç adamla birlikte kahveden çıkıyor. Kırmızı bir spor araba kaldırımın kenarına park etmiştir. Genç adam direksiyonun başına geçer ve Tamina'yi yanına binmeye çağırır.</p>

  <p>&nbsp;</p>

  <p>7.</p>

  <p>&nbsp;</p>

  <p>Tamina’nın kendisine yaptığı sitemleri anlıyorum. Babam öldüğünde ben de aynı şeyi yapmıştım. Ona o kadar az soru sormuş olduğum için, onun hakkında o kadar az şey bildiğim için, onu elimden kaçırdığım için kendimi bağışlayamam. Ve işte bu pişmanlıklardır ki, bana birden, babamın Opus 111'in açık partisyonu karşısında ne söylemek istediğini anlatmıştır.</p>

  <p>Bir karşılaştırma yaparak ne demek istediğimi anlatmaya çalışacağım. Senfoni, bir müzik destanıdır. Denilebilir ki, bir senfoni, dış dünyanın sonsuzluğu çevresinde bir şeyden öbürüne, gitgide daha uzağa götüren bir yolculuğa benzer. Herhalde Pascal’ın. insan sonsuz büyüklükler uçurumuyla sonsuz küçüklükler uçurumu arasında yaşar biçimindeki düşüncesini bilirsiniz. Çeşitlemelerin gezintisi ise, bu <i>öteki</i> sonsuzluğun içine, iç dünyanın, her şeyin içine gizlenen sonsuz değişkenliği içine götürür insanı.</p>

  <p>Çeşitlemeler içinde Beethoven, bir başka alan ve hareketin bir başka yönünü bulmuştur. Çeşitlemeleri yeni bir <i>yolculuğa çağrı</i>'dır.</p>

  <p>Çeşitleme biçimi, yoğunluğun en yüksek düzeye çıktığı bir biçimdir. Besteciye özden söz etme olanağını, her şeyin aslına inme olanağını verir. Çeşitleme’nin esası çok kez on altı ölçüyü geçmeyen bir ana temadır. Beethoven bu on altı ölçünün içine, sanki dünyanın ortasına inen bir kuyuya iner gibi dolar.</p>

  <p>Öteki sonsuzluk içindeki yolculuk, bir destan yolculuğundan daha az serüvenli değildir. Bir fizikçi de atomun mucizevi derinliklerine işte böyle dalar. Her çeşitlemede Beethoven ana temadan gitgide daha çok uzaklaşır, öyle ki nasıl bir çiçeğin mikroskop altındaki görüntüsü kendisine benzemezse. son çeşitleme de ana temaya o kadar benzemez.</p>

  <p>İnsan, evreni tüm güneşleri ve yıldızlarıyla kucaklayamayacağını bilir. Öteki sonsuzluğu elinden kaçırmaya hükümlü oluşunu da daha katlanılmaz bulur. O sonsuzluk ki elinin altındadır. Tamina, aşkının sonsuzluğunu, ben babamın ve herkes kendi eserinin sonsuzluğunu kaçırmıştır, çünkü mükemmelliğin ardından eşyanın özüne inilir, ama hiçbir zaman sonuna kadar gidilemez.</p>

  <p>Dış dünyanın sonsuzluğu bizden kaçmış bile olsa, bunu doğal bir şey olarak kabul ederiz. Ama ölünceye kadar, öteki sonsuzluğu kaçırdığımız için kendimizi suçlar dururuz. Yıldızların sonsuzluğu düşünülür de, babanın kendi içindeki sonsuzluğa aldırış bile edilmez.</p>

  <p>Beethoven'in olgunluk döneminde çeşitlemenin yeğlediği bir biçim haline gelmesi şaşılacak bir şey değildir. Beethoven çok iyi biliyordu ki (Tamina'nın bildiği gibi ve benim de bildiğim gibi) sevmiş olduğumuz kişiyi yitirmek kadar dayanılmaz bir şey olamaz, aynı biçimde, on altı ölçüsünü ve sonsuz olanaklarıyla iç evreni yitirmek de ona aynı acıyı verirdi.</p>

  <p>&nbsp;</p>

  <p>8.</p>

  <p>&nbsp;</p>

  <p>Bu kitap, çeşitleme biçiminde bir romandır. Çeşitli bölümleri, bir temanın, bir düşüncenin, sonsuz.: büyüklükler içinde kapsamı benim için kaybolmuş bulunan eşi benzeri olmayan tek bir durumun içine götüren bir yolculuğun değişik duraklara gibi birbirini izler.</p>

  <p>Bu Tamina hakkında yazılmış bir romandır, ancak Tamina sahneden çekilince, Tamina için yazılmış, bir roman haline döner. O başlıca kahramanı ve başlıca dinleyicisidir. Bütün ötekiler onun öyküsünün birer çeşitlemesidir ve bir aynadaki gibi onun yaşamı içinde birbirleriyle birleşirler.</p>

  <p>Bu, gülüş ve unutuş üzerine, unutuş ve Prag üzerine, Prag ve melekleri üzerine yazılmış bir romandır. Kaldı ki, otomobilin direksiyonuna geçen genç adamın adının Raphael olması da bir rastlantı değildir.</p>

  <p>Görünüm, gitgide daha bir çölü andırıyordu, gitgide daha az yeşillik, daha çok toprak rengi, gitgide daha az çimen ve gitgide daha çok kum ve balçık. Derken otomobil yoldan ayrıldı ve birden sarp bir bayırda sona eren daracık bir yola girdi. Genç adam arabayı durdurdu. İndiler. Bayırın en uçundaydılar: aşağıda, on metre kadar aşağıda, killi bir ırmağın daracık kıyı şeridi ve daha uzakta, bulanık, gri bir su, gözün erişemediği uzaklıklarda kayboluyordu.</p>

  <p>Tamina, boğazı sıkışarak, "Neredeyiz?" diye sordu. Raphael'e geri dönmek istediğini söylemek istiyordu ama cesaret edemiyordu. Reddetmesinden korkuyordu ve biliyordu ki bu reddediş onun kaygısını artıracaktır.</p>

  <p>Bayırın kenarındaydılar ve önlerinde su ve çevrelerinde balçıktan, yumuşak ve otsuz bir balçıktan başka bir şey yoktu. Sanki kili buradan çıkarıyorlardı. Ve az ötede terkedilmiş bir tarak dubası görünüyordu, gerçekten.</p>

  <p>Bu görünüm Tamina'ya, kocasının, işinden kovulduktan sonra Prag'dan yüz kilometre uzaklıktaki bir yerde buldozer sürücüsü olarak çalışmayı kabul ettiği son işinin bulunduğu Bohemya köşesini anımsatıyordu. Hafta içinde, orada, bir tekerlekli arabada yatıp kalkıyor, Prag'a yalnız pazar günleri, Tamina’yı görmeye geliyordu. Bir kez Tamina onu görmeye gitmişti ve ikisi bugünkü görünüme çok benzeyen bir yerde gezinmişlerdi. Ağaçsız ve yeşilliksiz ıslak killi toprak içinde, aşağıdan toprak rengi ve sarı, yukardan ağır gri bulutlarla sıkıştırılmış olarak, ayaklarında çamura saplanan kauçuk botlarıyla, kaya kaya yan yana yürüyorlardı. Kaygı, aşk ve birbirleri için umutsuz kaygılarla yüklü olarak dünyada yapayalnızdılar.</p>

  <p>Şimdi yine aynı umutsuzluktu içine dolan ve geçmişinin yitik bir bölümünü ansızın bir sürpriz gibi bulmaktan sevinç duyuyordu.</p>

  <p>Bu hepten unutulmuş bir anıydı ve geçen zaman içinde ilk kez aklına geliyordu. Bunu defterine yazması gerekirdi: Hangi yıl olduğunu da kesin olarak bilecekti.</p>

  <p>Ve genç adama geri dönmek arzusunda olduğunu söylemek istiyordu. Hayır, hüznünün içeriği olmayan bir biçim olduğunu söylerken haklı değildi. Hayır, hayır, kocası bu hüznün içinde her zaman yaşıyordu, sadece kaybolmuştu ve onun gidip onu araması gerekiyordu! Bütün dünyada onu araması! Evet, evet, sonunda biliyordu! Bir şeyi anımsamak isteyen aynı yerde kalıp anıların kendiliklerinden ona doğru gelmesini beklememeliydi! Anılar bu geniş dünyaya dağılmışlardı ve onları bulup saklandıkları yerden çıkarmak için gezmek gerekirdi!</p>

  <p>Bunu genç adama söylemek ve kendisini götürmesini istemek geçiyordu içinden. Ama tam o sırada, aşağıdan, ırmak tarafından birisinin ıslık çaldığı işitildi.</p>

  <p>&nbsp;</p>

  <p>9.</p>

  <p>&nbsp;</p>

  <p>Raphael, Tamina'yı kolundan yakaladı. Öyle güçlü bir tutuşu vardı ki kurtulmak söz konusu değildi. Dar ve kaygan bir keçi yolu zikzak çizerek yamaçtan aşağı iniyordu. Raphael, Tamina'yı oraya sürükledi.</p>

  <p>On iki yaşlarında bir çocuk, az önce hiçbir yaşam belirtisi görülmeyen kıyıda bekliyordu. Suyun kenarında hafif hafif sallanan bir kayığın ipini tutmaktaydı ve Tamina'ya, gülümsüyordu.</p>

  <p>Tamina Raphael'e döndü. O da gülümsüyordu. İkisine de sırayla baktı, Raphael katıla katıla gülmeye başladı, çocuk da güldü aynı biçimde. Garip bir gülüştü bu, çünkü gülünecek hiçbir şey olmamıştı, ama aynı zamanda bulaşıcı ve hoş bir gülüştü: kaygıyı unutmaya çağıran ve belirsiz birşeyler, belki sevinç, belki sükûnet vadeden bir gülüştü. Kaygısından kaçmak isteyen Tamina, uslu bir biçimde onlarla birlikte gülmeye başladı.</p>

  <p>"Görüyorsunuz ya." dedi Raphael, "korkulacak bir şey yok."</p>

  <p>Tamina, ağırlığıyla sallanmaya başlayan kayığa bindi. Arka sıraya oturdu. Sıra, nemliydi. Hafif yazlık bir giysi vardı üstünde ve kalçalarında ıslaklığı hissetti. Derisinin üstündeki bu yapışkan temas kaygısını yeniden uyandırdı.</p>

  <p>Çocuk, kayığı kıyıdan uzaklaştırmak için itti ve kürekleri aldı, Tamina başını çevirdi. Raphael kıyıdaydı ve onları gözleriyle izliyordu. Gülümsüyordu ve Tamina bu gülüşte garip bir şeyler olduğunu sezdi. Evet, anlaşılmaz bir biçimde başını sallayarak gülümsüyordu! Gülümsüyordu ve başını hiç anlaşılmayan bir biçimde sallıyordu.</p>

  <p>&nbsp;</p>

  <p>10.</p>

  <p>&nbsp;</p>

  <p>Neden Tamina nereye gittiklerini sormuyor?</p>

  <p>Varılacak yere aldırış etmeyen kişi nereye gittiğini sormaz!</p>

  <p>Karşısında oturan ve kürek çeken çocuğa bakıyordu. Onu pek çelimsiz, kürekleri ise çok ağır buluyordu.</p>

  <p>"Yer değiştirmemizi ister misiniz?" diye sordu. Çocuk sevinerek kabul etti ve kürekleri bıraktı.</p>

  <p>Yerlerini değiştirdiler. Oğlan, arka sıraya oturdu., kürek çeken Tamina'ya baktı, sıranın altında duran bir küçük kasetçalar aygıtı çıkardı. Elektrogitarlar ve sözleriyle bir rock müziği işitildi ve oğlan tempoya uyarak kıvrılıp bükülmeye başladı. Tamina tiksinerek bakıyordu. Oğlan, Tamina’nın edepsiz bulduğu biçimde yetişkinlere özgü cilveli hareketlerle kalçalarını kıvırıyordu.</p>

  <p>Onu görmemek için başını öne eğdi. O sırada, çocuk sesi sonuna kadar açtı ve şarkı söylemeye başladı. Az sonra Tamina gözlerini üstüne dikince, "Sert niye söylemiyorsun?" diye sordu.</p>

  <p>"Bu şarkıyı bilmiyorum."</p>

  <p>"Nasıl olur da bilmezsin? Herkesin bildiği bir şarkı bu."</p>

  <p>Sıranın üstünde kıvrılıp bükülmeye devam ediyordu, Tamina yorulduğunu hissetti: "Biraz benim yerimi almak istemez misin?"</p>

  <p>"Çek!" diye karşılık verdi oğlan.</p>

  <p>Oysa Tamina gerçekten yorgundu. Dinlenmek içirt kürekleri kayığın içine çekti: "Yakında varıyor muyuz?"</p>

  <p>Oğlan ileriyi gösteren bir işaret yaptı. Tamina dönüp baktı. Kıyı öyle pek uzakta değildi. Az önce ayrıldıkları kıyıdakinden farklı bir görünümü vardı, yemyeşil, otlarla kaplı ve ağaçlıklı bir kıyı.</p>

  <p>Az sonra kayık kumlara oturdu. On on beş kadar çocuk kıyıda top oynuyor ve onlara merakla bakıyorlardı. Tamina ile oğlan kayıktan indiler. Çocuk kayığı bir kazığa bağladı. Kumluk kıyıdan içeri doğru ağaçlıklı bir yol uzanıyordu. O yola girdiler ve on dakika kadar sonra, büyük ve alçak bir yapının önüne geldiler. Ön tarafta neye yaradıklarını anlamadığı bir sürü renkli büyük makina ve bir yığın voleybol ağı vardı. Tamina'yı etkileyen bir gariplikleri olduğu seziliyordu. Evet, bu ağlar nerdeyse yer hizasında gerilmişlerdi.</p>

  <p>Oğlan iki parmağını ağzına soktu ve ıslık çaldı.</p>

  <p>&nbsp;</p>

  <p>11.</p>

  <p>&nbsp;</p>

  <p>Dokuz yaşlarında bir kız çocuğu, ayaklarını sürüyerek yaklaştı. Hoş bir yüzü ve gotik tablolardaki bakireler gibi sevimlice şişkin bir karnı vardı. Tamina' ya özel bir ilgi duymadan baktı, güzelliğinin farkında olan ve kendisinden başka herkese karşı açık bir kayıtsızlık içinde bunu iyice belirtmek isteyen bir kadının bakışlarıyla baktı.</p>

  <p>Küçük kız, duvarları beyaz badanalı binanın kapısını açtı. Doğruca, içi yataklarla dolu kocaman bir salona girdiler (ne koridor, ne de giriş vardı). Çocuk, yatakları sayıyormuş gibi gözleriyle salonu gözden geçirdi, sonra yataklardan birini gösterdi: "Sen burada yatacaksın."</p>

  <p>Tamina karşı çıktı: "Nasıl! Ben bir koğuşta mı yatacağım?"</p>

  <p>"Bir çocuğun odaya ihtiyacı yoktur."</p>

  <p>"Nasıl, bir çocuk mu? Ben çocuk değilim!"</p>

  <p>"Burada herkes çocuktur!"</p>

  <p>"Yine de herhalde yetişkinler de olmalı burada!"</p>

  <p>"Hayır, burada yok."</p>

  <p>"Peki, ben ne yapacağım burada?" diye haykırdı Tamina.</p>

  <p>Küçük kız, onun sinirliliğinin farkında değildi. Kapıya döndü, sonra eşikte durdu: "Seni sincapların yanına koydum," dedi.</p>

  <p>Tamina bir şey anlamıyordu.</p>

  <p>"Seni sincapların yanına yerleştirdim," diye yineledi çocuk, kızgın bir bayan öğretmen edasıyla. "Burada herkes, hayvan adlarıyla belirlenmiş bölümlere ayrılmıştır."</p>

  <p>Tamina, sincapları tartışmak istemiyordu. Geri dönmek istiyordu. Kendisini buraya getiren oğlanın nerde olduğunu sordu.</p>

  <p>Küçük kız Tamina’nın söylediğini işitmemiş gibi davranarak açıklamasını sürdürdü.</p>

  <p>"Bunlar beni ilgilendirmiyor!" diye bağırıyordu Tamina. "Ben dönmek istiyorum! Nerede o küçük serseri?"</p>

  <p>"Bağırma!" Bir yetişkin, hiçbir zaman bu güzel kız kadar küstah olamazdı. Şaşırmış olduğunu göstermek için başını sallayarak, "Seni anlamıyorum," diye devam etti, "dönmek istiyordun da niye geldin öyleyse buraya?"</p>

  <p>"Buraya gelmeyi ben istemedim ki!"</p>

  <p>"Tamina, yalan söyleme! Nereye gidildiği bilinmeden uzun bir yolculuğa çıkılmaz. Yalan söyleme huyundan vazgeç."</p>

  <p>Tamina sırtını döndü ve ağaçlıklı yola doğru koşmaya başladı. Bir saat kadar önce oğlan çocuğunun bir kazığa bağlamış olduğu kayığı arandı kıyıda. Ama ne kayık ne de kazık vardı.</p>

  <p>Kıyıyı gözden geçirmek için koşmaya başladı. Plajın kumları az sonra bir bataklıkta son buluyordu ve çevresini dolaşmak için, uzun bir çember çizmek' gerekiyordu. Suyu yeniden buluncaya kadar uzun süre arandı. Irmak hep aynı yönde dönüyordu ve (kayıktan ve kazıktan bir iz bulmaksızın) bir saat sonra, ağaçlıklı yolun plaja çıktığı noktaya döndü. O zaman bir adada olduğunu anladı.</p>

  <p>Ağaçlıklı yoldan koğuşa kadar ağır ağır yürüdü. Orada altı ile on iki yaş arasında kız erkek on kadar çocuk bir çember biçiminde elele tutuşmuşlardı. Onu görünce bağrışmaya başladılar: "Tamina, bizimle gel!"</p>

  <p>Ona yer vermek için çemberi araladılar.</p>

  <p>İşte o zaman Raphael'in başını sallarken böyle gülümsemiş olduğunu anımsadı.</p>

  <p>Korku yüreğini kaplamıştı. Çocukların önünden soğukça geçti, koğuşa girdi, yatağının önünde dikildi.</p>

  <p>&nbsp;</p>

  <p>12.</p>

  <p>&nbsp;</p>

  <p>Kocası hastanede ölmüştü. Olabildiğince sık onu görmeye gidiyordu ama, gece yapayalnız ölmüştü. Ertesi gün hastaneye gittiği ve yatağı boş bulduğu zaman, aynı odada yatmakta olan yaşlı adam, "Madam, şikâyet etmelisiniz," demişti. "Ölülere davranışları korkunç!" Korku gözlerinden okunuyordu yaşlı adamın, ölme sırasının bir süre sonra kendisine geleceğini biliyordu. "Ayaklarından bağladılar ve yerde sürüklediler. Benim uyuduğumu sanıyorlardı. Kafasının kapının eşiğine çarptığını duydum.*</p>

  <p>Ölünün iki görünüşü vardır. Bir yandan yokluktur, öte yandan bir kadavranın feci bir biçimde somut görünüşüdür.</p>

  <p>Tamina henüz çok gençken, ölüm ona yalnız birinci biçimiyle, yokluk biçiminde görünürdü ve ölüm korkusu (kaldı ki oldukça bulanık biçimde) yok olmak korkusundan başka bir şey değildi. Bu korku yıllarla azaldı ve hemen hemen tümüyle kayboldu (birgün gökyüzünü ya da ağaçları göremeyeceği düşüncesi onu ürkütmüyordu). Buna karşılık, gitgide ölümün öteki görünüşünü düşünmeye başladı. Ölümün maddi görünüşünü ve birgün bir kadavra haline dönüşeceği fikri ona dehşet vermeye başladı.</p>

  <p>Bir kadavra olmak, dayanılmaz bir aşağılanmaydı. Bir an önce, utanç duygusuyla, çıplaklık ve yakınlığın kutsallığıyla korunan bir insan varlığıyken, bedenimizin herhangi bir kimsenin emrine girmesi, çırçıplak soyulması, karnının yarılıp açılması, barsaklarının elden geçirilmesi, pis kokusu karşısında burunların tıkanması, bir buzluğa sokulması ya da ateşe atılması için ölüm anının gelmiş olması yeterliydi. Kocasının cesedinin yakılmasını ve küllerinin savrulmasını istemesinin bir nedeni de buydu, onun o kadar sevdiği bedeninin başına neler geleceğini düşünerek işkence çekmemek içindi.</p>

  <p>Birkaç ay sonra, intihar etmeyi düşündüğünde, denizde, uzaklarda boğulmaya karar vermişti, ölü bedeninin iğrençliğini dilsiz olan balıklardan başka kimse görmesin diye.</p>

  <p>Thomas Mann'ın öyküsünden daha önce söz etmiştim: Ölümcül bir hastalığa yakalanmış olan bir genç adam, trene biner ve tanımadığı bir kentte iner. Odasında bir dolap vardır ve her gece dolaptan hastalıklı güzellikte çıplak bir kadın çıkar ve ona hüzünlü bir yumuşaklıkta bir şeyler anlatır, bu kadın ve bu öykü ölümün kendisidir.</p>

  <p>Bu ölüm, yokluk gibi yumuşak bir maviliktedir. Çünkü yokluk sonsuz bir boşluktur ve boş evren mavidir, hiçbir şey de mavi kadar güzel ve yatıştırıcı değildir. Ölüm şairi Novalis lacivert rengi seviyorduysa bu bir rastlantı değildir kuşkusuz ve o yolculukları boyunca başka bir şey aranamamıştır. Ölümün yumuşaklığı mavi renktedir.</p>

  <p>Ne var ki, Thomas Mann'ın genç adamının yokluğu o kadar güzeldiyse bedenine ne olmuştur? Kapının eşiğinden geçirmek için yerde sürüklemişler midir? Karnını yarmışlar mıdır? Bir çukura ya da ateşe atmışlar mıdır?</p>

  <p>Mann o sırada ancak yirmi altı yaşındaydı, Novalis ise otuzuna ulaşamadı. Ben ne yazık ki onlardan yaşlıyım ve onların tersine bedeni düşünmezlik edemem. Çünkü ölüm mavi değildir ve Tamina bunu benim bildiğim gibi bilmektedir. Ölüm korkunç bir uğraştır. Babam günlerce ateşler içinde can çekişti ve bana çalışıyormuş gibi geldi. Ter içindeydi ve bütünüyle can çekişmesine vermişti kendisini, sanki ölüm, gücünün üstünde bir şeymiş gibi. Yatağının yanında oturduğumu bile bilmiyordu, benim varlığımı bile görecek halde değildi, ölüm için uğraşması onu öyle yormuştu, uzak bir hedefe varmak isteyen bir binicinin atının üstündeki hali gibi kendisini öylesine bu işe vermişti ki, artık en küçük bir gücü bile kalmamıştı.</p>

  <p>Evet, bir atın üstünde dörtnal gidiyordu.</p>

  <p>Nereye gidiyordu?</p>

  <p>Bedenini saklamak için uzak bir yerlere.</p>

  <p>Hayır, ölüm üstüne bütün şiirlerin onu bir yolculuk gibi tanımlamaları rastlantı değildir. Thomas Mann’ın genç adamı bir trene biner, Tamina kırmızı bir spor arabaya. Bedenini gizlemek için sonsuz bir arzuyla gitmek istenir. Ama bu yolculuk boşunadır. Bir at üstünde dörtnala kalkılır, ama bir yatakta kalınır ve kafanızı kapının eşiğine çarparlar.</p>

  <p>&nbsp;</p>

  <p>13.</p>

  <p>&nbsp;</p>

  <p>Tamina neden çocuklar adasında? Neden onu orada hayal ettim?</p>

  <p>Bilmiyorum.</p>

  <p>Kimbilir, belki de babamın can çekiştiği gün hava çocuk seslerinin söylediği neşeli şarkılarla doluydu da ondan?</p>

  <p><span>Her yerde, Elbe'nin doğusunda, çocuklar izci adı verilen derneklerin üyesidirler. Boyunlarına kırmızı bir eşarp bağlarlar, büyükler gibi toplantılara giderler ve bazen</span> <span>Enternasyonal’i</span> <span>söylerler. Zaman zaman</span> <span>tanınmış bir kişiye ‘onur izcisi' payesini verirler ve boynuna kırmızı eşarp bağlarlar. Büyükler bunu pek severler ve ne kadar yaşlıysalar, tabutlarına bağlanacak bir kırmızı eşarbı çocukların elinden almak onlara o kadar zevk verir.</span></p>

  <p>O gün, Prag'da, Hradchine'de düzenlenen büyük bir bayram dolayısıyla, hepsi, Lenin, Stalin, Masturbov, Şolokhov, Ulbricht ve Brejnev, ve Husak, her biri bu kırmızı eşarplardan aldılar.</p>

  <p>Babamın ateşi biraz inmişti. Aylardan mayıstı ve bahçeye bakan pencereyi açmıştık. Karşıdaki evden, çiçekli elma ağaçlarının dalları arasından televizyondan naklen verilen törenin sesleri duyuluyordu. Tiz çocuk seslerinin söylediği şarkılar işitiliyordu.</p>

  <p>Doktor odadaydı. Tek sözcük söyleyemeyen babamın üstüne eğilmişti. Sonra bana döndü ve yüksek sesle: "Komada," dedi, 'beyni çözülüyor.' Babamın iri mavi gözlerinin daha da büyüdüklerini gördüm.</p>

  <p>Doktor çıktığında müthiş canım sıkılıyordu ve bu tümcenin etkisini dağıtmak için çabucak bir şeyler söylemek istiyordum. Pencereyi gösterdim: "Şu kepazeliği işitiyor musun? Bugün Husak kendisini onur izcisi yaptırıyor!"</p>

  <p>Babam gülmeye başladı. Bana beyninin canlı olduğunu, kendisiyle konuşmaya ve şaka etmeye devanı edebileceğimi anlatmak istiyordu.</p>

  <p>Husak'ın sesi, elma ağaçlarının arasından bize kadar ulaşıyordu: "Çocuklarım! Sizler geleceksiniz."</p>

  <p>Ve biraz sonra: "Çocuklarım, asla geriye bakmayınız!"</p>

  <p>"Şunu işitmeyelim diye pencereyi kapatacağım," dedim ve babama göz kırptım, o da bana o alabildiğine güzel gülüşüyle gülümsedi ve başıyla evetledi.</p>

  <p>Birkaç saat sonra ateş birden yükseldi. Atına binmişti, günlerce dörtnal gitti. Bir daha hiç görmedi beni.</p>

  <p>&nbsp;</p>

  <p>14.</p>

  <p>&nbsp;</p>

  <p>Peki, şimdi, çocukların, arasında kaybolmuş olduğuna göre ne yapabilir Tamina? Onu buraya getiren, oğlan, kayığıyla birlikte yok olmuştu ve çevresinde sonsuz bir sudan başka bir şey yoktu.</p>

  <p>Dövüşmeyi deneyecekti.</p>

  <p>Ne hüzün verici bir şey: Avrupa'nın batısındaki küçük kentte, hiçbir şey için çaba harcamıyordu, oysa burada, çocukların arasında, ağırlıksız bir dünyada dövüşecekti!</p>

  <p>Peki nasıl dövüşmek istiyordu?</p>

  <p>Buraya geldiği gün, çocuklarla oynamayı kabul, etmeyip ele geçirilmez bir şatoymuş gibi yatağına sığındığında, çocukların kendisine karşı düşmanlık duymaya başladığını hissetmiş, bundan korkmuştu. Onların önüne geçmek istiyordu. Onların sevgisini kazanmaya karar vermişti. Bunun için de kendisini onlarla kaynaştırması ve onların konuşma biçimini kabul etmesi gerekiyordu. Bundan böyle bütün oyunlara, gönüllü olarak katılacak, kendi düşüncelerini ve fizik gücünü onların emrine verecek, çocuklar böylece kısa zamanda onun çekiciliğine kapılacaklardı.</p>

  <p>Onlarla kaynaşması için önce kendi öz yaşamından vazgeçmesi gerekiyordu. Onlarla birlikte gidecekti banyo salonuna, oysa ilk gün, oraya birlikte gitmeyi reddetmişti, çünkü onların bakışları önünde tuvaletini yapmak iğrenç gelmişti ona.</p>

  <p>Çini döşeli banyo, çocukların gizli düşüncelerinin ve yaşamlarının merkeziydi. Bir yanda on tane hela küveti, öte yanda on tane lavabo vardı. Her zaman, bir yanda gömleklerini sıyırarak helalara oturmuş bir ekip, öte yanda, lavaboların önünde çırılçıplak bir başka ekip bulunurdu. Oturmuş olanlar, lavaboların önünde çıplak duranlara, lavabonun önünde duranlar ise başlarını çevirerek helaların üstünde oturanlara bakarlardı ve bütün salon gizli bir şehvetle dolu olurdu ve Tamina'da çoktan beri unutulmuş belirsiz bir anının uyanmasına neden olurdu.</p>

  <p>Tamina, geceliğiyle hela küvetlerinden birine oturmuştu, lavaboların önündeki çıplak kaplanların gözleri üzerindeydi. Sonra çekilen sifonların gürültüsü, sincapların küvetlerin üstünden kalkarak uzun gömleklerini çekmeleri, kaplanların koğuşa gitmek üzere lavaboların önünden ayrılmaları, arkalarından kedilerin gelmesi. Kediler boşalan küvetlere oturuyorlar, karnının altındaki siyah tüyler ve kocaman memeleriyle lavabonun önünde sincaplarla birlikte yıkanmakta olan büyük Tamina'ya bakıyorlardı.</p>

  <p>Utanmıyordu. Yetişkin cinselliğinin onu karınlarının altı tüysüz olanlara egemen olmasını sağlayan bir kraliçe haline dönüştürdüğünü hissediyordu.</p>

  <p>&nbsp;</p>

  <p>15.</p>

  <p>&nbsp;</p>

  <p>Adaya yaptığı yolculuğun, ilk gün koğuştaki yatağını gördüğü zaman sandığı gibi kendisine karşı hazırlanmış bir tuzak olmadığı anlaşılıyordu. Tam tersine, sonunda olmak istediği yerde bulunuyordu. Kocasının ne anılarında ne isteklerinde yer almadığı çok gerideki bir zaman içine düşmüştü ve orada ne ağırlıklar ne de pişmanlıklar vardı.</p>

  <p>Çok gelişmiş bir utangaçlığı vardı eskiden (utangaçlık, aşkın sadık gölgesiydi) oysa şimdi onlarca yabancı göz önünde çıplak dolaşabiliyordu. Önceleri şaşırtıcı ve hoş olmayan bir şeydi bu, ama çabucak alışmıştı, çünkü çıplaklığı edepsizce bir şey değildi, yalnızca anlamını yitiriyordu, anlamsız ölü ve suskun bir çıplaklık haline dönüşüyordu (bu Tamina’nın izlenimiydi). Aşk tarihinin her parçasını anlatmış olduğu bu beden, anlamsızlık içinde yitiyordu; bu anlamsızlık bir avunma, bir dinlenmeydi. Eğer yetişkinlerin şehveti yok olmakta idiyse, başka heyecanlardan oluşan yeni bir dünya uzak geçmişin suları altından yükselmekteydi. Aklına pek çok gömülü anılar geliyordu. Örneğin (bunu uzun süredir unutmuş olması şaşırtıcı değil, çünkü yetişkin Tamina’nın bu anıyı dayanılmaz derecede gülünç ve saçma bulması doğal) ilkokul birinci sınıftayken genç ve güzel bayan öğretmenini çok severdi ve aylarca onunla helada yalnız kalmayı düşlemişti. Şimdi, helada, tahtının üstündeydi, gülüyor ve gözlerini hafif yumuyordu. O öğretmen olduğunu, yanı başındaki küvete oturmuş kendisini kaçamak bakışlarla süzen yüzü kırmızı sivilcelerle kaplı küçük kızın ise o eski günlerdeki küçük Tamina olduğunu hayal ediyordu. Yanakları çilli, şehvetli gözleri olan küçük kızla öylesine özdeşleşiyordu ki, kendisini, belleğinin uzak derinliklerinde, yarı uyanık, o eski cinsellik belirtisi içinde hissediyordu.</p>

  <p>&nbsp;</p>

  <p>16.</p>

  <p>&nbsp;</p>

  <p>Tamina sayesinde sincaplar hemen bütün oyunları kazanıyorlardı ve bu yüzden onu törenle ödüllendirmeyi kararlaştırdılar. Çocuklar, bütün cezaları ve bütün ödülleri banyo salonunda veriyorlardı. Tamina'nın ödülü ise o gece herkesin hizmetinde olmasıydı: O akşam kendisine kendi elleriyle dokunması yasaktı, sincaplar her şeyi kendisine tümden bağlı hizmetkârları olarak onun yerine özenle yapacaklardı.</p>

  <p>Yaptıkları hizmet ne oldu bakın: önce, hela küveti üstünde onu özenle sildiler, kaldırdılar, sifonu çektiler, gömleğini çıkardılar, lavabonun önüne ittiler, sonra her yanını, göğsünü ve karnını hep birden yıkamak istediler, bacaklarının arasının nasıl olduğunu görmek ve oraya dokunmanın nasıl bir izlenim yarattığını anlamak için hepsi de merak içindeydiler. Bazen onları itmek istiyordu ama bu çok güçtü. Bu çocuklara karşı kötü davranamazdı, kaldı ki hayran olunacak bir ciddiyetle oyun oynuyorlardı ve Tamina'yı ödüllendirmek için hizmet etmekten başka şey yaptıkları yoktu.</p>

  <p>Sonunda onu uyuması için yatağına yatırdılar ama orada da ona sokulmak ve bütün bedenini okşamak için bin türlü hoş bahane buldular. O kadar çoktular ki, şu el, şu ağız hangisine aittir, ayırt edemiyordu. Bedeninin her yanında onların basıncını hissediyordu, özellikle onlarınkine benzemeyen yerlerinde. Gözlerini yumdu ve bedeninin, bir beşikteymiş gibi, yavaş yavaş sallanmakta olduğunu hissettiğini sandı: Huzurlu ve kendine özgü ve sevinç duyuyordu.</p>

  <p>Bu sevincin dudaklarının kenarını titretmekte olduğunu hissediyordu. Gözlerini açtı ve ağzını gözlemekte olan bir çocuk yüzüyle karşılaştı. Çocuk, bir başka çocuk yüzüne: "Bak! Bak!" diyordu. Şimdi dudaklarının kenarlarındaki titreyişi gözlemek üzere üstüne eğilmiş iki çocuk yüzü vardı, sanki kapağı açılmış bir saatin içine ya da kanatları koparılmış bir sineğe bakıyor gibiydiler.</p>

  <p>Tamina'nın gözleri bedeninin hissettiğinden bambaşka bir şey görüyor gibiydi, sanki üstüne eğilmiş olan bu çocuklarla bedenini kaplayan bu dinlendirici şehvet arasında hiçbir ilgi bulunmuyordu. Bedeninin zevke ulaşması için gözlerini yumdu, çünkü hayatında ilk olarak bedeni, hiçbir şey anımsamıyor, hiçbir şey düşlemeyen ruhunun varlığından uzakta zevk duymaktaydı, sonra sessizce odadan çıktı.</p>

  <p>&nbsp;</p>

  <p>17.</p>

  <p>&nbsp;</p>

  <p><span>Beş yaşımdayken babam bana şunu anlatırdı: Müzikte makam, küçük bir krallık sarayıdır. Orada her şeyi kral yönetir (birinci basamak) ve iki başkan yardımcısı tarafından desteklenir (beşinci ve dördüncü</span> <span>basamak). Emirlerinde dört soylu kişi vardır ki her biri kral ve yardımcılarıyla özel ilişkiler yürütürler. Ayrıca sarayda beş ayrı nota vardır ki bunlara kromatik denilir. Bunlar kuşkusuz öteki tonlar içinde birinci planda yer tutarlar ama orada çağrılı olarak bulunurlar.</span></p>

  <p>On iki notanın her birinin bir yeri, bir adı, belli bir işlevi olduğundan, işittiğimiz müzik yapıtı bir ses yığını değildir: bizim önümüzde bir olayı, bir hareketi geliştirirler. Bazen olaylar korkunç derecede karışıktır. (Örneğin Mahler'de, ya da daha çok Bartok ya da Stravinski'de olduğu gibi), ve birçok saraya bağlı prensler işe karışır ve bir an gelir hangi nota hangi sarayın hizmetindedir, ya da birkaç krala birden hizmet eden iki taraflı, bir ajan mı söz konusudur bilinmez olur. Yine de en aptal dinleyici bile, ana çizgileriyle neler olup bittiğini keşfedebilir. En karışık bir müzik bile bir <i>dil</i>, bir anlatımdır.</p>

  <p>Bunlar, babamın bana söyledikleri, gerisi benim: birgün bir büyük adam, bin yıl içinde müzik dilinin tükendiğini ve sürekli olarak aynı mesajı gevelemekten başka şey yapamadığını farketti. Devrimci bir kararnameyle sesler arasındaki hiyerarşiyi ortadan kaldırdı ve bütün sesleri eşdeğerli kıldı. Hepsine, partisyon içinde hiçbiri ötekinden daha sık görünmesin diye sıkı bir disiplin uyguladı, böylece eski feodal ayrıcalıkları haksız olarak kullanmalarını engelledi. Kral sarayları kesin olarak kaldırıldı ve yerlerine <i>dodekafoni</i><sup><sup id="back_note_4"><a href="../Text/index_split_018.html#note_4" title="4">[4]</a></sup></sup> denilen eşitlik üstüne dayalı tek bir imparatorluk kuruldu.</p>

  <p>Müziğin uyumu belki daha ilginçti eskisine göre, ama bin yıldan beri kral saraylarının entrikaları içinde sesleri izlemeye alışmış olanlar anlamadan dinliyorlardı. Dodekafoni imparatorluğu da zaten yok olmakta gecikmedi. Schönberg'ten sonra Varese geldi ve o yalnız tonaliteyi değil notayı da kaldırdı (insan sesindeki notayı da, müzik aletlerindeki notayı da) ve yerlerine inceltilmiş gürültülerden bir toplama getirdi, bu da çok güzel bir şeydi kuşkusuz, ama o da bambaşka bir dil ve bambaşka ilkelere dayalı başka şeylerin tarihini açmış oluyordu böylece.</p>

  <p>Milan Hübl, Prag'daki odamda, Çek halkının Rus imparatorluğu içinde olası yok oluşu üstündeki düşüncelerini sergilerken, ikimiz de bu düşüncenin, haklı bile olsa, bizi aştığını, düşünülmez bir şeyden söz ettiğimizi biliyorduk. İnsan, kendisi ölümlü bile olsa, ne evrenin sonunu, ne zamanın sonunu, ne tarihin sonunu, ne bir halkın sonunu temsil edemez; o aldatıcı bir sonsuzluk içinde yaşar durur.</p>

  <p>İlerleme düşüncesini büyüleyici kılan, ileriye doğru yürüyüşün aynı zamanda sonu daha yakın kıldığından kuşkulanmaz ve daha öteye ve ileri gibi sevimli emir sözcükleri bize aynı zamanda bizi acele etmeye kışkırtan ölümün şehvetli sesini de işittirir.</p>

  <p>(İleri sözcüğünün büyüleyiciliği evrensel hale gelmişse, bunun nedeni ölümün bize şimdiden daha yakından seslenmekte oluşu değil midir?)</p>

  <p>Arnold Schönberg, dodekafoni imparatorluğunu kurduğu tarihte., müzik hiç olmadığı kadar zengin ve Özgürlüğünden sarhoştu. Sonun çok yakın olduğu kimsenin aklına gelmiyordu. Hiçbir yorgunluk, hiçbir çöküş düşünülmüyordu. Schönberg, gözüpekliğin en çocuksu esprisiyle hareket ediyordu. İleriye doğru gitmenin tek olabilecek yolunu seçmiş olmak onu yasal bir gururla şişiriyordu. Müzik tarihi gözüpekliğin ve arzunun gelişmesiyle son buluyordu.</p>

  <p>&nbsp;</p>

  <p>18.</p>

  <p>&nbsp;</p>

  <p>Eğer müziğin tarihi bitmişse geride müzikten ne kalmıştır? Sessizlik mi?</p>

  <p>Haydi canım! Şimdi çok daha fazla müzik var, en görkemli dönemlerine oranla on kere, yüz kere daha fazla müzik var. Evlerin duvarlarına takılan hoparlörlerden, evlere ve lokantalara yerleştirilen korkunç müzik aletlerinden, insanların sokaklarda ellerinde taşıdıkları transistorlu radyolardan taşıyor bu müzik.</p>

  <p>Schönberg öldü, Ellington öldü, ama gitar Ölümsüzdür. Armoni basmakalıp, ezgi bayağı, ritm Öylesine yapışkan ki, daha çok tekdüze; işte müzikten geri kalanlar, müziğin ölümsüzlüğü işte bu. Bu ilkel nota bileşimleriyle herkes dostluk kurabilir, çünkü bunların içinden sevincini buradayım diye haykıran varlığın kendisidir. Varlıkla yapılan basit bir birleşmeden daha gürültücü ve birlik sağlayan başka bir birlik yoktur. Burada, Araplar Yahudilerle ve Çekler Ruslarla karşılaşırlar. Bedenler, notaların ritmiyle sarsılır, var olmanın bilinciyle sarhoş olur. Aynı biçimde yinelenen bir gitarın tırmalanışının yarattığı büyük kollektif coşkuyu Beethoven'in hiçbir yapıtı yaratamamıştır.</p>

  <p>Aşağı yukarı ölümünden bir yıl kadar önce, babamla, apartman yığınlarının çevresinde her günkü yürüyüşümüzü yapıyorduk ve her yandan kulağımıza şarkılar geliyordu. İnsanlar ne kadar hüzünlüyse hoparlörler o kadar onlar için çalışıyordu. İşgal altındaki ülkeyi, tarihin acılığını unutmaya ve kendilerini yaşama sevincine bırakmaya çağırıyorlardı. Babam durakladı, başını gürültünün geldiği âlete doğru kaldırdı, bana çok önemli bir sır vereceğini hissettim. Kendini toplamak ve düşüncelerini açıklayabilmek için büyük bir çaba harcadı, sonra yavaşça ve güçlükle, "Budala müzik!" dedi.</p>

  <p>Bununla ne demek istiyordu? Yaşamının tutkusu olan müziğe mi hakaret etmek istiyordu? Hayır, sanıyorum ki bana, müziğin bir ilke hali olduğunu söylemek istiyordu, tarihinden önce gelen bir hal, ilk sorgulamadan önceki hal, ilk düşünceden önceki hal, bir motif ve bir tema ile oynama düşüncesinden önceki hal. Müziğin bu ilkel durumunda (düşünme olmayan müzik) insanoğlunun aynı tözden budalalığı yansımaktadır. Müziğin bu ilkel budalalık düzeyinin üstüne çıkması için yüreğin ve aklın çok büyük çaba harcaması gerekmiştir ve Avrupa'nın yüzyıllarca süren tarihini kaplayan bu nefis eğri, tıpkı bir maytap fişeği gibi yörüngesinin en uç noktasında sönüp gitmiştir.</p>

  <p>Müziğin tarihi ölümlüdür, ama gitarın budalalıkları sonsuzdur. Bugün müzik başlangıcındaki haline dönmüştür. Bu, son sorgulamadan ve son düşünceden sonra, tarihten sonra gelen durumdur.</p>

  <p>1972'de Çek pop müzik şarkıcısı Karel Gott daha çok para kazanmak için dışarıya gittiğinde Husak korkmuştu. Frankfurt'a ona hemen kişisel bir mektup gönderdi (ağustos 1972'de). Bu mektupta yazdıklarını, hiçbir şey uydurmadan, satır satır aktarıyorum. <i>Dostum Karel, size darılmış değiliz. Dönün, rica ediyorum, sizin için ne isterseniz yapacağız. Size yardım edeceğiz. Siz de bize yardım edeceksiniz...</i></p>

  <p>Bir an şunu düşünün: Husak, gözünü bile kırpmadan, doktorların, bilginlerin gökbilimcilerin, sporcuların, sahneye koyucuların, kameramanların, işçilerin, mühendislerin, mimarların, tarihçilerin, gazetecilerin, yazarların, ressamların yabancı ülkelere sığınmalarına izin vermişti, ama Karel Gott'un ülkeyi terk etmesine katlanamıyordu. Çünkü Karel Gott, belleği olmayan bir müziği temsil ediyordu, bu müzik Beethoven ile Ellington'un kemiklerini ve Palestrina ile Schönberg'in artıklarını örtmektedir.</p>

  <p>Unutuşun Başkanı ile müziğin budalası birbirlerine eşlik ediyorlar, aynı eseri yaratmak için birlikte çalışıyorlardı. Biz size yardım ederiz. Siz bize yardım edersiniz. Birbirlerinden vazgeçmiyorlardı.</p>

  <p>&nbsp;</p>

  <p>19.</p>

  <p>&nbsp;</p>

  <p>Ama bazen, müziğin sağduyusunun egemen olduğu kulede, dışardan bize gelen o ruhsuz ve tekdüze ritm, bize insanların kardeş olduğu ve özlem duygusu vermektedir. Bütün zamanını Beethoven'le geçirmek, bütün ayrıcalıklı mevkiler gibi tehlikelidir.</p>

  <p>Tamina, kocasıyla mutlu olduğunu itiraf etmekten her zaman biraz utanmıştır. Böylece başkalarına kendisinden nefret etmek için bir bahane vermekten korkuyordu.</p>

  <p>Bugün iki yanlı bir duygu arasında kalmıştı: Aşk bir ayrıcalıktır ve bütün ayrıcalıklar lâyık olunmamış şeylerdir, bu yüzden de bunun bedelini ödemesi gerektir. İşte cezasını çekmek için çocuklar adasında bulunmaktadır.</p>

  <p>Ancak bu duygu hemen yerini bir başkasına bırakmaktadır: Aşkın ayrıcalığı her zaman cennet değildir, aynı zamanda cehennemdir de. Aşk içinde yaşam, sürekli bir gerginlik, korku ve huzursuzluk içinde geçer. Burada, çocuklar arasında, sonunda huzur içinde ödülünü almak için bulunmaktadır.</p>

  <p>Buraya kadar cinselliği aşk tarafından işgal edilmişti. (İşgal edilmişti diyorum, çünkü cinsellik aşk değildir, aşkın kendine mâl ettiği bir alandan başka bir şey olamaz). Cinselliği, dramatik, sorumlu, önemli bir şeylere katılıyordu ve Tamina tarafından kaygı içinde kullanılıyordu. Burada, çocuklar arasında, anlamsızlıklar krallığında, şehvet başlangıcındaki haline dönüşmüştü: fiziksel bir zevk yaratan bir küçük oyuncak.</p>

  <p>Ya da başka türlü anlatmam gerekirse: Aşkla olan şeytanca ilişkisinden kurtulan cinsellik, basit bir melekçe sevince dönüşmüştür.</p>

  <p>&nbsp;</p>

  <p>20.</p>

  <p>&nbsp;</p>

  <p>Tamina’nın çocuklar tarafından birinci kez ırzına geçilişi, şaşırtıcı bir anlam taşıyorduysa, aynı şeyin yinelenmesiyle bir mesaj olma niteliğini çabucak yitirerek gitgide daha az yoğun ve daha çok pis bir tekdüzelik haline dönüşüyordu.</p>

  <p>Bir süre sonra çocuklar arasında tartışmalar oldu. Aşk oyunlarından hoşlananlar, bunlara kayıtsız kalanlardan nefret eder oldular. Tamina’nın âşığı olanlar arasında da, kendilerini korunuyor hissedenlerle itiliyor sananların düşmanlığı artmaya başladı. Ve bütün bu kırgınlıklar sonunda Tamina'ya yönelmeye ve onu ezmeye başladı.</p>

  <p>Birgün yine çocuklar çıplak bedeninin üstüne eğilmişlerdi ki (kimi yatağın üstüne çömelmiş, kimi kenarda ayakta, bedeninin üstüne ata biner gibi oturmuş ya da başının ucuna ya da bacaklarının arasına çökmüş) birden çok canını yakan bir acı hissetti. Oğlanlardan biri memesinin ucunu kuvvetle çimdikliyordu. Bir çığlık kopardı ve bu kendisine karşın oldu. hepsini yatağından kovdu ve kollarıyla havayı dövmeye başladı.</p>

  <p>Bu acının ne bir rastlantı, ne de şehvet belirtisi olmadığını biliyordu. Ondan nefret eden bir velet ona kötülük yapmak istiyordu. Çocuklarla bu aşk buluşmalarına son verdi.</p>

  <p>&nbsp;</p>

  <p>21.</p>

  <p>&nbsp;</p>

  <p>Ve birden, her şeyin bir meltem kadar hafif olduğu krallıkta barıştan eser kalmadı.</p>

  <p>Kaydırak oynuyorlar ve bir kareden öbürüne, önce sağ ayaklarıyla, sonra sol ayaklarıyla, sonra da iki ayakları bitişik atlıyorlar. Tamina da atlıyor. (İri bedenini çocukların küçük gölgeleri arasında görüyorum, atlıyor, saçları yüzünün çevresinde uçuşuyor ve yüreğinde büyük bir sıkıntı var) O sırada kanaryalar onun çizgiye değdiğini söyleyerek bağrışıyorlar.</p>

  <p>Kuşkusuz, sincaplar protesto ediyorlar: O çizgiye d okunmamış tır. İki ekip çizgiye eğiliyor ve Tamina'nın ayağının bir iz bırakıp bırakmadığını araştırıyorlar. Ama kuma çizilen çizginin çevresi belirsizdir, Tamina’nın tabanının izi de öyle. Durum tartışma götürür, çocuklar bağrışıp çağrışıyorlar, çeyrek saatten fazla, sürüyor tartışma ve onlar gitgide anlaşmazlıklarına kendilerini kaptırıyorlar.</p>

  <p>O sırada Tamina uğursuz bir hareket yapıyor, kolunu kaldırıyor ve "Peki," diyor. "Tamam, çizgiye değdim."</p>

  <p>Sincaplar Tamina'ya bunun doğru olmadığını, delirdiğini, yalan söylediğini, çizgiye değmediğini söyleyerek bağırıyorlar. Ama dâvalarını yitirmişlerdir. Onların savları Tamina tarafından yalanlanmıştır ve kanaryalar zafer çığlıkları koparıyorlar.</p>

  <p>Sincaplar çok öfkeliler, Tamina'ya bir hain olduğunu söylüyorlar, oğlanların biri onu öyle sertçe itiyor ki nerdeyse düşüyor. Tamina onlara vurmak istiyor ve bu onlar için bir işaret oluyor, hep birden üstüne yürüyorlar. Tamina kendini savunuyor, o bir yetişkindir, güçlüdür (kinle dolu, ah, evet, yaşamı boyunca nefret ettiği ne varsa ona vuruyormuş gibi, çocuklara vuruyor) ve çocukların burunları kanıyor, o sırada bir taş uçuyor ve Tamina’nın alnına çarpıyor,</p>

  <p>Tamina sendeliyor, elini başına götürüyor, kanı akıyor, çocuklar kenara çekiliyorlar. Ani bir sessizlik oluyor ve Tamina ağır ağır koğuşa dönüyor. Yatağına uzanıyor. Oyunlara bir daha katılmamaya karar veriyor.</p>

  <p>&nbsp;</p>

  <p>22.</p>

  <p>&nbsp;</p>

  <p>Tamina'yı yatan çocuklarla dolu koğuşun ortasında ayakta görüyorum. O bir hedef noktasıdır. Bir köşeden biri bağırıyor. "Memeler, memeler!" Bütün sesler koro halinde bu sözü yineliyor ve Tamina şu haykırışın vurgulandığını işitiyor: "Memeler, memeler, memeler."</p>

  <p>Az zaman önce onun gururu ve silahı olan cinsel organındaki siyah kıllar ve güzel göğüsleri, şimdi hakaretlerin hedefi olmuştur. Çocukların gözünde onun yetişkin varlığı canavarca bir şeye dönüşmüştür, birdenbire göğüsleri bir tümör kadar anlamsız; kıllarından ötürü insanca olmaktan çıkan organı onlara bir hayvanı anımsatmakta.</p>

  <p>Şimdi sıkıştırılmıştır. Ada boyunca onu kovalıyorlar, arkasından taş ve tahta parçaları fırlatıyorlar. Saklanıyor, kaçıyor ve her yandan adının haykırıldığını işitiyor: "Memeler, memeler... "</p>

  <p>Zayıfın önünden kaçan kadar aşağılık bir şey yoktur. Ama onlar çok kalabalıktılar. Tamina kaçıyordu ve kaçtığı için utanıyordu.</p>

  <p>Birgün onlara bir tuzak hazırladı. Üç kişiydiler. Birisini yere düşürünceye kadar dövdü, ötekiler ayaklarını kıçlarına vura vura kaçtılar. Ama Tamina onlardan daha hızlıydı, saçlarından yakaladı onları.</p>

  <p>Derken üstüne bir ağ atıldı, sonra başka ağlar. Evet, koğuşun önünde hemen hemen toprak düzeyinde gerili duran bütün voleybol ağlan. Çocuklar onu burada bekliyorlardı. Dövdüğü üç çocuk bir kandırmacadan başka bir şey değildi. Şimdi karmakarışık iplerin arasında tutsaktı, debeleniyor, kurtulmaya çalışıyor, çocuklar uluyarak çekip sürüklüyorlardı.</p>

  <p>&nbsp;</p>

  <p>23.</p>

  <p>&nbsp;</p>

  <p>Neden bu çocuklar bu kadar kötü yürekli?</p>

  <p>Durun bakalım! Onlar hiç de kötü yürekli değiller. Tersine onlar iyi yürekliler ve birbirlerine dostluklarının kanıtlarını göstermekten hiç geri kalmıyorlar. Hiçbiri Tamina'yı yalnız kendisi için istemiyor. Her an, bak, bak diyen sesleri duyuluyor. Tamina, ağların düğümleri içinde tutsak, ipler derisini kesiyor ve çocuklar birbirlerine kanını, gözyaşlarını ve ağzının kenarındaki acıdan ileri gelen kıvrımı gösteriyorlar. Onu karşılıklı olarak birbirlerine sunuyorlar. O şimdi kardeşliklerinin çimentosu olmuştur.</p>

  <p>Onun bahtsızlığı çocukların kötü yürekli olması değil, onların dünyasının şuurları dışında bulunmasıdır. Danaları mezbahada öldürüyorlar diye isyan edilmez. Dana, insanlar için yasadışıdır, Tamina da çocuklar için yasadışı.</p>

  <p>Eğer biri acı bir kinle doluysa, bu çocuklar değil, Tamina'dır. Onların kötülük yapma istekleri, olumlu, neşeli ve pekâlâ sevinç olarak tanımlanabilecek bir istektir. Kendi dünyalarının sınırları dışında bulunan birine kötülük yapmak istiyorlarsa, bu yalnızca kendi dünyalarını ve onun yasalarını yüceltmek içindir.</p>

  <p>&nbsp;</p>

  <p>24.</p>

  <p>&nbsp;</p>

  <p>Zaman yapacağını yapıyor; bütün sevinçler ve eğlenceler yinelene yinelene tüm çekiciliğini yitirir. Kaldı ki çocukların kötü yürekli olmadıkları bir gerçek. Tamina, voleybol ağına yakalanmış olarak altında uzanıp yatarken üzerine çişini yapan küçük oğlan, birkaç gün sonra en saf gülümsemeyle ona gülüyordu.</p>

  <p>Tamina oyunlara yemden katılmaya başladı, ama sessizce. Yeniden bir kareden ötekine, önce bir ayağı üstünde, sonra öteki ayağı üstünde, sonra iki ayağını birleştirerek atlıyordu. Bir daha hiç giremeyecekti onların dünyasına, ama kendisini dışarda tutmaya çabalaması gerekiyordu. Tam sınırda durabilmek için büyük çaba harcıyordu.</p>

  <p>Ama bu dinginlik, bu normallik, uzlaşmaya dayanan bu yaşama biçimi bütün sürekli durumların korkunçluğunu taşıyordu kendi içlerinde. Bir süre önce kovalanan hayvan yaşamı Tamina'ya zamanın varlığını ve büyüklüğünü unutturmuşsa, şimdi, saldırıların şiddeti azalınca, zamanın ıssızlığı karanlıklardan çıkmıştı. Yabani, acımasız, bunaltıcı, sonsuzluğa benzer bir çöl.</p>

  <p>Şu görünümü bir kez daha belleğinize kazıyınız: Tamina bir kareden ötekine, önce bir ayağıyla, sonra öteki ayağıyla, daha sonra ayaklarını birleştirerek atlamak ve çizgiye değip değmediğini bilmenin önemli olduğunu anımsamak zorundadır. Böylece her gün atlaması gerekiyor ve atlarken, omuzlarında, tıpkı bir haç gibi her gün biraz daha ağırlaşan zamanın ağırlığını taşıyor.</p>

  <p>Hâlâ geriye dönüp bakıyor mu? Kocasını ve Prag'ı düşünüyor mu?</p>

  <p>Hayır. Artık bakmıyor ve düşünmüyor.</p>

  <p>&nbsp;</p>

  <p>25.</p>

  <p>&nbsp;</p>

  <p>Devrilen anıtların hayaletleri kürsü çevresinde dolanmaktadır ve Unutuş Başkanı boynunun çevresinde kırmızı eşarbıyla tribündedir. Çocuklar alkışlıyor ve adını haykırıyorlar.</p>

  <p>Aradan sekiz yıl geçti, amaç elma ağaçlarının çiçekli dallarının arasından bana geldikleri gibi, söyledikleri hâlâ beynimin içinde.</p>

  <p><i>Çocuklarım, sizler geleceksiniz,</i> diyordu ve bugün anlıyorum ki, bu sözcükler ilk bakışta sanıldığından başka bir anlam taşımaktaydı. Çocuklar gelecek değildirler, çünkü birgün yetişkin olacaklardır, ama insanlık gitgide çocuğa yaklaşmaktadır, çünkü çocukluk geleceğin görüntüsüdür.</p>

  <p><i>Çocuklarım, asla geriye bakmayınız,</i> diye haykırıyordu ve bu geleceğin, geçmişin ağırlığı altında çökmesine asla izin vermememiz gerektiği anlamına geliyordu. Çünkü çocukların da geçmişleri yoktur ve onların gülümsemelerinin büyülü saflığının sırrı buradadır.</p>

  <p>Tarih, günlük değişmelerin birbirini izlemesidir, oysa kalıcı sonsuz değerler tarihin dışında sürüp gider, değişmezdirler ve belleğe ihtiyaçları yoktur. Husak sonsuza egemendir ama geçiciliğe değil. O çocukların yanındadır ve çocuklar yaşamdır ve yaşamak, <i>görmek, işitmek, yemek, içmek, çiş yapmak, sıçmak, suya atlamak, gökyüzüne bakmak, gülmek ve ağlamaktır.</i></p>

  <p>Öyle görünüyor ki, Husak çocuklara verdiği söylevi bitirince (ben çoktan pencereyi kapatmıştım ve babam atına binmeye hazırlanıyordu) Karel Gott kürsüye doğru ilerlemiş ve şarkı söylemeye başlamış. Husak'ın yanaklarında heyecanının gözyaşları görünüyordu ve her taraftan yansıyan güneşli gülümseme bu yaşlarda kırılıyordu. O sırada gökkuşağının büyük mucizesi Prag'ın üzerinde eğrisini çizdi.</p>

  <p>Çocuklar başlarını kaldırdılar, gökkuşağını gördüler, gülmeye ve alkışlamaya başladılar.</p>

  <p>Müziğin budalası şarkısını bitiriyordu ve Unutuluşun Başkanı kollarını iki yana kaldırarak bağırmaya başladı. "Çocuklarım, yaşamak mutluluktur."</p>

  <p>&nbsp;</p>

  <p>26.</p>

  <p>&nbsp;</p>

  <p>Ada, bir şarkının çığlıkları ve bir elektrogitarın gürültüsüyle çınladı. Koğuşun önündeki oyun alanına, yere bir ses alma aygıtı konulmuştu: yanında bir oğlan çocuğu duruyordu ve Tamina, adaya birlikte geldiği çocuğu tanıdı. Tamina tetikteydi. Eğer getirip götürücü o idiyse, kayığın da buralarda bir yerde olması gerekiyordu. Bu fırsatı kaçırmaması gerektiğini biliyordu. Yüreği göğsünün içinde çok hızlı çarpıyordu ve o andan sonra kaçmaktan başka bir şey düşünemez oldu.</p>

  <p>Oğlanın gözleri ses alma aygıtına dikiliydi ve kalçalarını sallayıp duruyordu. Çocuklar oyun alanına koştular ve onun yanına gittiler, kollarımünı ileri atıyorlar, kâh birini kâh ötekini, başlarını arkaya deviriyorlar, işaret parmaklarını tehdit edici bir biçimde dikerek ellerini sallıyorlar ve haykırışları ses alma aygıtından yükselen şarkıya karışıyor.</p>

  <p>Tamina bir ağacın kalın gövdesinin arkasına saklanmış kendisini görmelerini istemiyor, gözlerini de onlardan ayıramıyor. Erişkinlerin baştan çıkarıcı cilvelerini taklit ediyorlar, çiftleşme hareketini uygularcasına kalçalarını bir ileri bir geri sallayıp duruyorlar. Hareketin açık saçıklığı çocuk gövdelerine yapıştırılınca, saflıkla açık saçıklık, temizlikle iğrençlik arasındaki karşıtlığı ortadan kaldırıyor. Şehvet soyutlaşıyor, saflık soyutlaşıyor, sözlük parçalanıyor ve Tamina kendisini keyifsiz hissediyordu, karnında boş bir kese varmış gibi.</p>

  <p>Gitarların budalalıkları çınlıyor, çocuklar dansediyor, karınlarını cilveli cilveli ileri fırlatıyorlar ve Tamina, ağırlığı olmayan şeylerin yaydığı rahatsızlığı hissediyordu. Karnındaki o boş kese, yerçekiminin dayanılmaz yokluğundan başka bir şey değildi. Nasıl ki bir aşırılık bir zaman tersine dönüşebilirse, uç noktasına ulaşan hafiflik de ürkünç bir hafifliğin yerçekimine dönüşüyor ve Tamina buna bir saniye daha katlanamayacağını biliyordu. Geri dönerek koşmaya başladı.</p>

  <p>Ağaçlıklı yoldan suya doğru ilerliyordu.</p>

  <p>Kıyıya varmıştı bile. Çevresine bakındı. Kayığı göremedi.</p>

  <p>İlk gün yaptığı gibi, kayığı bulmak için kıyı boyunca koşarak adanın bütün çevresini dolaştı. Ama hiçbir yerde bulamadı. Sonunda, ağaçlıklı yolun plaja çıktığı noktaya döndü. Kızgın çocukların o yana doğru koştuklarını gördü.</p>

  <p>Durdu.</p>

  <p>Çocuklar onu fark ettiler ve bağrışarak üzerine atıldılar.</p>

  <p>&nbsp;</p>

  <p>27.</p>

  <p>&nbsp;</p>

  <p>Tamina kendini suya attı.</p>

  <p>Korktuğu için değil. Bunu günlerden beri düşünüyordu. Adaya gelişleri öyle uzun sürmemişti. Karşı kıyıyı görmeyebilirlerdi, ama oraya kadar yüzmek için insanüstü bir gücü olması gerekmezdi herhalde!</p>

  <p>Çocuklar bağrışarak Tamina’nın kıyıdan ayrıldığı noktaya geldiler, Tamina’nın çevresine birkaç çakıl düştü. Ama hızlı yüzüyordu ve az sonra onların cılız kollarının ulaşamayacağı kadar uzaklaştı kıyıdan.</p>

  <p>Yüzüyor ve uzun süreden beri ilk kez kendini iyi hissediyordu. Bedenini hissediyor, eski gücünü hissediyordu. Her zaman iyi bir yüzücü olmuştu ve hareketleri ona sevinç veriyordu. Su soğuktu, ama bu serinlikten büyük bir zevk alıyordu; soğuk suyun derisindeki çocukça kirliliği, salyaları ve bütün çocuk bakışlarını temizlediğini sanıyordu.</p>

  <p>Uzun süreden beri yüzüyordu ve güneş yavaş yavaş suya doğru inmeye başlamıştı.</p>

  <p>Sonra karanlık yoğunlaştı ve az sonra her yer kapkara oldu; ne ay vardı, ne de yıldızlar ve Tamina aynı yönü izlemeye çalışıyordu.</p>

  <p>&nbsp;</p>

  <p>28.</p>

  <p>&nbsp;</p>

  <p>Nereye gitmek istiyordu gerçekten? Prag'a mı?</p>

  <p>Onun varlığını tanımıyordu artık.</p>

  <p>Avrupa'nın batısındaki o küçük kente mi?</p>

  <p>Hayır. Sadece gitmek istiyordu.</p>

  <p>Bu, onun ölmek istediği anlamına mı geliyordu?</p>

  <p>Hayır, hayır, hiç de değil. Tersine, müthiş bir yaşama isteği vardı.</p>

  <p>Ama yine de hangi dünyada yaşamak istediği hakkında bir fikri olması gerekirdi!</p>

  <p>Hiçbir fikri yoktu. Bütün yaşadıklarından ona sadece müthiş bir yaşama açlığı kalmıştı, bir de bedeni; bu ikisinden başka hiçbir şey. Onları bu adadan koparmak istiyordu, kurtarmak için. Bedenini ve bu yaşama açlığını.</p>

  <p>&nbsp;</p>

  <p>29.</p>

  <p>&nbsp;</p>

  <p>Şafak sökmeye başlamıştı. Karşısındaki kıyıyı görmek için gözlerini kırpıştırdı.</p>

  <p>Ama karşısında hiçbir şey yoktu, yalnızca su vardı. Arkasına baktı. Biraz uzakta, yüz metre kadar uzaklıkta, yeşil adanın kıyısı görünüyordu.</p>

  <p>Nasıl! Bütün gece hep aynı yerde mi yüzüp durmuştu? Güçsüzlük duygusu her yanını sardı ve umudunu yitirir yitirmez, bütün organlarının zayıflığını ve suyun dayanılmaz derecedeki buzgibiliğini hissetti. Gözlerini yumdu ve yüzmeyi sürdürmek için çaba harcadı. Artık öteki kıyıya ulaşmayı düşünmüyordu, şimdi ölümünden başka bir şey düşünmüyordu ve suların ortasında bir yerde, her türlü temastan uzak, yalnızca balıklarla, tek başına ölmek istiyordu. Gözleri kapanıyordu, bir an kendinden geçti, ciğerlerine su girmişti, öksürmeye başladı, boğuluyordu, öksürüğünün arasında birden çocuk sesleri işitti.</p>

  <p>Suya tokatlar indiriyor ve çevresine bakmıyordu. Birkaç kulaç ötede çocuklarla dolu bir kayık vardı. Bağırıyorlardı. Onun kendilerini gördüğünü fark edince sustular. Gözlerini ondan ayırmadan yaklaşıyorlardı. Onları görür görmez sonsuz bekleyişlerini keşfetti.</p>

  <p>Eskiden olduğu gibi kendileriyle oynamaya zorlamak için kendisini kurtarmak istemelerinden korktu. Tükendiğini ve organlarının sertleşmiş olduğunu hissetti.</p>

  <p>Kayık çok yakınındaydı ve beş çocuk yüzü açgözlülükle Tamina'ya doğru eğilmişti. Tamina başını umutsuzca sallıyordu, sanki, bırakın öleyim, beni kurtarmayın, demek istiyordu.</p>

  <p>Ama korkusu boşunaydı. Çocuklar hiçbir hareket yapmıyorlardı, kimse ona ne bir kürek, ne de bir el uzatıyordu, kimse onu kurtarmak istemiyordu. Aç ve iyice açılmış gözleriyle ona bakmakla yetiniyorlar, onu gözlüyorlardı. Bir oğlan, dümen yerine kullandığı kürekle kayığı Tamina'nın yanında tutuyordu.</p>

  <p>Yeniden ciğerlerine su doldu, öksürdü, kollarını çırptı, artık kendini suyun yüzünde tutamayacağını anladı. Ayakları gitgide ağırlaşıyor, onu derinlere doğru çekiyorlardı; tıpkı bir taş bağlanmış gibi.</p>

  <p>Başı suya gömüldü. Sert birkaç hareket yaptı ve birkaç kez suyun üstüne çıkmayı başardı, her keresinde de kayığı ve kendisini gözetleyen çocuk gözlerini görüyordu.</p>

  <p>Sonra suyun içinde kaybolup gitti.</p>

  <p id="calibre_pb_12">&nbsp;</p>
</body>
</html>
