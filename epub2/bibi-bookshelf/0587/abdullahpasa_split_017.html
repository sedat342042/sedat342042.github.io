<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>abdullahpasa</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik2" id="calibre_toc_15">Tecemmu'</h2>
				<p class="normal2">Kolorduların Mıntıka-i Tecemmu'ları ve Tecemmu' Setri İçin Tertîbât:</p>
				<p class="normal">Kolordular evvel emirde muayyen mıntıkalarda tecemmu' ettikten sonra umûm ordu Kırkkilise-Hasköy hattında tahşîd olunacak idi. Bu maksadla kolordulara âtîdeki mıntıkalar verilmiş idi:</p>
				<p class="normal">- Birinci Kolordu: Kavaklı –Yenice –Tokucak –Yeni Mahalle mıntıkası,</p>
				<p class="normal">- İkinci Kolordu: Babaeski şimâlinde Nacak – Huruşlu hattı,</p>
				<p class="normal">- Üçüncü Kolordu: Kırkkilise ve havâlîsi,</p>
				<p class="normal">- Dördüncü Kolordu: Pavliköyü –Şalaplar –Azadlı hattı,</p>
				<p class="normal">- Süvârî Fırkası: Süloğlu Çiftliği civârında,</p>
				<p class="normal">- Onaltıncı Kolordu: Vize havâlisinde</p>
				<p class="normal">- Onyedinci Kolordu: Lüleburgaz havâlîsinde toplanacak idi.</p>
				<p class="normal">Kolorduların zikr edilen mıntıkalarda tecemmu'unu setriçin Üçüncü Kolordu'ya mensûb 7. Fırka ile Müstakil Süvârî Fırkası ve Edirne Kalesi'nden Onuncu Nizâmiye Fırkası ve 4. Nişâncı Alayı ve Müstakil Süvârî Fırkası ve kezâlik "Arda" mıntıkasının setri, indel-îcâb "Dimetoka"nın muhâfazası için 11. Nizâmiye Fırkası<sup class="calibre3"><a href="abdullahpasa_split_195.html#footnote-2642-62" id="footnote-2642-62-backlink" name="footnote-2642-62-backlink">[62]</a></sup> tayîn edilmiş idi.</p>
				<p class="normal">Henüz Dersaâdet'te bulunan süvârî fırkası kumandanına vazîfesinin fürû'una ve ordunun tecemmu' vaziyetine dâir şifâhen izâhât ve ber-vech-i âtî ta'lîmât verildi.</p>
				<p class="ortayazi">Müstakil Süvârî Fırkası Kumandanlığı'na</p>
				<p class="sagitalik">Eylül  <br class="chapter"/>21-7-328  </p>
				<p class="indentmetin">1- Şimdiye kadar alınan malumâttan Bulgar ordusunun Filibe fırkasının Harmanlı istikâmet-i umûmîsinde İslimiye<sup class="calibre3"><a href="abdullahpasa_split_196.html#footnote-2642-63" id="footnote-2642-63-backlink" name="footnote-2642-63-backlink">[63]</a></sup>, Eski Zağra<sup class="calibre3"><a href="abdullahpasa_split_197.html#footnote-2642-64" id="footnote-2642-64-backlink" name="footnote-2642-64-backlink">[64]</a></sup> fırkalarının dahi sûret-i umûmîde Tunca istikâmetine doğru sevk olunmakta olduğu anlaşılıyor. 8, 10, 9, 2, 6, 1, hâssa süvârî alaylarının dahi Kızılağaç istikametine sevk edildiği ve bu mevkide bir piyâde alayı ve Rumbeğen civârında da kuvveti gayr-i muayyen kıtaâtın ictimâ' etmekte bulunduğu anlaşılmıştır.</p>
				<p class="indentmetin">2- Ordumuz henüz tecemmu'unu ikmâl etmektedir.</p>
				<p class="indentmetin">3- Müstakil Süvârî Fırkası Süloğlu Çiftliği'nde toplanacak ve Devletliağaç-Tunca hudûd mıntıkasını setr ve tarassud eyleyecektir. Süvârî On birinci Alayı evvelce pîşdâr makâmında Hacı Danişmend'e gönderilmiştir.</p>
				<p class="indentmetin">4- İlân-ı harb hâlinde fırkanın vazîfesi derhâl ilerileyerek düşman ordusunun Tunca nehrinin şark tarafında ilerleyecek kısmının yürüyüş kollarının adedini, kuvvetlerini meydana çıkarmak ve mümkün olduğu kadar harekâtını tehîr eylemek ve hâssaten sol cenâh müntehâsında yürüyen kolun hengi istikâmette ilerlemekte olduğunu sûret-i kat'iyede meydana çıkarmaktır. Tunca nehrinin garb tarafından Arda'ya kadar imtidâd eden cephenin istikşâfı şimdilik Edirne'de Dördüncü Kolordu Kumandanlığı'na merbût olan müstakil hafîf süvârî livâsına âiddir.</p>
				<p class="indentmetin">5- Düşmanın hudûdu tecâvüzü hâlinde süvârî fırkasının düşman yürüyüş kollarıyla sûret-i dâimede temâsı muhâfaza etmesi ve bil-cümle keşf müfrezelerinin taarruzla geriye püskürdülmesi sûret-i kat'iyede mültezemdir. Bu sûretle düşmanın bilhâssa esnâ-yı keşfte bildirilmesi son derece hâiz-i ehemmiyettir.</p>
				<p class="indentmetin">6- Hudûd müfrezeleri geri çekilmeye mecbûr oldukları hâlde bil-umûm köylerde tesâdüf olunacak hayvanât ve arabaların ve vesâit-i i'âşenin geriye doğru sürülmesi.</p>
				<p class="indentmetin">7- Fırkaya esterli telsiz-telgraf takımı ilhâk olunmuştur. Bir istasyonda müstakil süvârî livâsına verdirilmiştir. Edirne Kalesi'yle Babaeski'ye de arabalı birer telsiz telgraf merkezi vaz' olunacaktır.</p>
				<p class="indentmetin">8- Düşmanın hudûdu tecâvüzüne ve harekâtına dâir olan haberlerin derhâl karârgâh-ı umûmîye ve en yakın kolordularla hafîf süvârî livâsına teblîği lâzımdır. Düşman ordusuna dâir pey-der-pey tedârik olunacak malûmât şimdilik telgrafla Babaeski'ye verilecektir.</p>
				<p class="indentmetin">9- Karârgâh-ı Umûmî şimdilik Dersaâdet'te kalacaktır.</p>
				<p class="sagitalik">Şark Ordusu Başkumandanı  <br class="chapter"/>Abdullah  </p>
				<p class="normal">Edirne mevki-i müstahkemi kumandanlığı ile müstakil süvârî livâ kumandanlığında âtîdeki talîmâtlar i'tâ olundu:</p>
				<p class="ortayazi">Edirne Mevki-i Müstahkem Kumandanlığı'na</p>
				<p class="sagitalik">24 Eylül 328  </p>
				<p class="indentmetin">1- Edirne Kalesi'nin kuvve-i seyyâre ve muhâfazası olmak üzere Onuncu Nizâmiye Fırkası ve 4. Nişâncı Alayı ile Babaeski'ye Gümülcine, Edirne redîf fırkaları sevk ve tahşîd edilmiştir. Bu kere irsâl edilmekte olan koşum hayvanâtı ile mevki-i müstahkeme merbût topçu ihtiyâtının sevk ve tahrîki mümkün olacaktır.</p>
				<p class="indentmetin">2- Edirne mevki-i müstahkeminin vazîfesi düşmanın mümkün olduğu kadar çok kuvvetini kale üzerine çekmek ve bunun için düşmanın yan ve gerilerini daimâ tehdîd ederek serbestî-i harekâtına mâni' olmaktır.</p>
				<p class="indentmetin">3- Tunca ile Meriç arasında bulunacak düşman yürüyüş kollarının Tunca'nın şark cihetine serbestî-i mürûrunu işkâl ve Arda nehrini bil-mürûr Dimetoka üzerine hareket etmek isteyecek düşmanı men' ve tevkîf etmek elzemdir.</p>
				<p class="indentmetin">4- Kale kuvve-i seyyâresinin düşman tarassud kuvvetleri karşısında kaleye çekilerek icrâ-yı hareket ve faâliyetten mahrûm kalmamaya ve umûmî bir ihâta ve muhâsaranın icrâsına kadar düşmanın harekâtını kemâl-i faâliyetle işkâl eylemeye çalışması elzemdir.</p>
				<p class="indentmetin">5- Kale kuvve-i seyyâresinin kendisine tevdî' olunan bu vezâifi faâliyet ve ihtiyât ile icrâ ederek kendisini kat'î bir mağlûbiyete marûz kılmamak ve bu sûretle mevki-i müstahkemi kuvve-i mudâfaa ve ihtiyâtiyeden mahrûm edecek bir hâle meydan vermemek için kat'î muhârebelerden ictinâb etmesi ve basîretkârâne hareket eylemesi be-gâyet matlûbdur.</p>
				<p class="indentmetin">6- Edirne Kalesi seyyâr ordunun kâffe-i harekâtını teshîl ve düşman ordusunun taarruzunu tas'îb etmek itibârıyla pek ziyâde hâiz-i ehemmiyet olduğundan vesâit ve kuvve-i mevcûde ile ve kâffe-i tertîbât ve tedâbîr-i tedâfü'iyenin ittihâzıyla vesâit-i harbiyenin kâffesini sarf edinceye kadar, müdâfaada sebât eylemesi elzemdir.</p>
				<p class="normal"> </p>
				<p class="ortayazi">Müstakil Süvârî Livâsı Kumandanlığı'na</p>
				<p class="sagitalik">27 Eylül 328  </p>
				<p class="indentmetin">1- Şimdiye kadar alınan malûmâttan Bulgar Ordusu'nun Filibe fırkasının Harmanlı istikâmet-i umûmiyesinden İslimiye, Eski Zağra fırkalarının dahi sûret-i umûmiyede Tunca istikâmetine doğru sevk olunmakta olduğu anlaşılıyor. Herhâlde kat'î malûmât daha vürûd etmemiş olmakla beraber düşmanın büyük bir kuvvetinin Tunca şarkından seyyâr ordumuza ve bir kısım kuvvetiyle garbdan Edirne'ye yürümesi ağleb-i ihtimâl görülmektedir.</p>
				<p class="indentmetin">2- Ordumuz kısm-ı küllîsi ile Kırkkilise –Babaeski–Uzunköprü hattında toplanmakta ve aksâm-ı mütebâkıyesi Ergene karyesinde cem' ve tahşîd edilmektedir.</p>
				<p class="indentmetin">3- Müstakil süvârî fırkası üç livâ, bir süvârî topçu bataryası, dört mitralyöz bölüğü iki telsiz telgraf takımı ve bir istihkâm müfrezesinden mürekkeb Süloğlu Çiftliği'ndedir.</p>
				<p class="indentmetin">İlân-ı harble beraber fırkaya hudûdu tecâvüzle düşman kollarıyla temâs hâsıl eylemek ve aded ve kuvvetini meydana çıkarmak ve mümkün olduğu kadar harekâtını tehîr ve hâssaten sol cenah müntehâsında yürüyen kuvvetin istikâmetini meydana çıkarmak ve düşmanın bil-cümle keşf müfrezelerini püskürtmek vazîfesi ihâle olunmuştur.</p>
				<p class="indentmetin">4- Müstakil hafîf süvârî livâsında Tunca ile Meriç arasındaki cebheden hudûdu tecâvüzle ilerleyecek olan düşman yürüyüş kollarının aded ve kuvvetini ve istikâmet-i hareketini meydana çıkaracaktır. Düşmanın tahmînimiz vechile Tunca'nın şarkından büyük kuvvetiyle yürüdüğü ve Tunca garbından yürüyen kollarının aded ve kuvvetini tayîn ettikten sonra süvâri livâsı bu mıntıkada beyhûde vakit gâib etmeyerek serî'an Tunca şarkına geçecek ve buradan ileleyen hasım kuvvetleriyle temâs peydâ ve ordumuzun Uzunköprü – Pavliköy hattındaki sol cenâhını setr ü temîn edecektir.</p>
				<p class="indentmetin">Müstakil hafîf süvârî livâsı Babaeski –Pavliköy –Uzunköprü hattına vâsıl olur olmaz süvârî fırkasıyla birleşerek emri altına girecektir.</p>
				<p class="indentmetin">5- Düşmana dâir alınan malûmâtın doğruca karârgâha irsâliyle beraber mevki-i müstahkem kumandanlığına ve Edirne Kalesi'ndeki telsiz telgraf vâsıtasıyla süvârî fırkasına vakt ü zamanıyla iş'ârı ve Meriç – Arda mıntıkasının setr ve tarassuduna memûr on ikinci alayla da mütemâdiyen iritbâtın temîni muktezîdir.</p>
				<p class="indentmetin">6- Karargâh-ı Umûmî şimdilik İstanbul'dadır.</p>
				<p class="indentmetin">7- Bir sûreti süvârî fırkasına da verilmiştir.</p>
				<p class="sagitalik">Şark Ordusu Kumandanı  <br class="chapter"/>Birinci Ferik Abdullah  </p>
				<p class="solbaslik"><span class="idebold">Tecemmu' İçin Nakliyât</span></p>
				<p class="normal">Tecemmu' için nakliyâta süvârî fırkasının tahrîkiyle başlandı. Vâkıâ Dersaâdet'te bulunan mezkûr fırkanın alayları tamâmıyla ikmâl-i seferberî etmemişti.<sup class="calibre3"><a href="abdullahpasa_split_198.html#footnote-2642-65" id="footnote-2642-65-backlink" name="footnote-2642-65-backlink">[65]</a></sup></p>
				<p class="normal">Fakat vazîfe-i mukaddimesi itibârı ile her kıtaya tercîhen nakli zarûreti karşısında mevcûduyla hareketi tabi'î idi. Sür'at-i nakli ve hayvanların yağmurlu bir mevsimde muhâfaza-i kuvveti matlûb olduğundan şimendiferle nakline teşebbüs edildi. 21 Eylül'den itibâren sevkiyât başladı. Edilen isti'câle rağmen fırkanın son kısmı olan topçusu ancak 26 Eylül'de yola çıkarılabildi. Şu hâlde isti'câl hareketi taht-ı vücûbda bulunan bir süvâri fırkasının nakliyâtının beş gün sürdüğü anlaşılır.</p>
				<p class="normal">Bu tehîr vesâit-i irkâbiyyenin bulunmamasına veya süvârî kıtaâtının şimdiye kadar trene binip inmeği öğrenmemiş olmalarına isnâd edilmekten ziyâde zabt u rabtın adem-i vücûduna ve şimendifer kumpanyasının hüsn-i niyetle gayr-i kâbil-i telîf lâ-kaydîsine âiddir.</p>
				<p class="normal">Süvârî fırkasından sonra sunûf-ı sâire kıtaâtının nakliyatı dahi topçu müstesnâ yine hizmetine güvenilen bu şimendifer hattıyla ve aynı sür'atle icrâ edilmiştir.</p>
				<p class="normal">Erkân-ı Harbiye-i Umûmîye'nin tertîbâtına nazaran yevmiye 19 tren çıkaracak olan ve bu husûsta hükûmete askerî istasyonlar inşâsı makas ve rampalar tertîbi ve sâire gibi istihzârât için binlerce masârıf ihtiyâr ettirmiş bulunan şark kumpanyasının daha ilk nakliyât günü ancak 3 tren çıkarması hayretlere sezâdır. Bu şerâit tahtında nakliyât emîn olamayacağından marûzât-ı âtiye ile derhâl Harbiye Nezâreti'nin nazar-ı dikkati celb olundu:</p>
				<p class="ortayazi">Harbiye Nezâreti'ne</p>
				<p class="sagitalik">22 Eylül 328  </p>
				<p class="indentmetin">Şark demiryollarının Dersaâdet –Edirne hattı kısmında yevmiye 19 tren tahrîki erkân-ı harbiyece tertîb olunan sevkiyât cedvellerinde esâs ittihâz edilmiş ve tahşîdât planları buna nazaran tanzîm kılınmış idi. Hâlbuki iki günden beri icrâ kılınan sevkiyâta nazaran yevmiye ancak 2/3 tren tahrîk edilmekte olduğu görülüyor. Bu hâl fevkalâde şâyân-ı ehemmiyet olup bir sû-i niyetle teehhura uğratılmakta olması kaviyyen melhûzdur. Tecemmu'un kemâl-i sür'atle icrâsı lüzûm-ı kat'i ve âciline nazaran bu teehhürün netîcesi vahîmdir. Nâfia Nezâreti nezdinde tesîrât-ı lâzıme icrâsı ve mukarrer ve müretteb sevkiyâtın zamanında müsta'cilen icrâ ettirilmesi esbâbının istikmâline emr u irâde buyurulması müsterhamdır.</p>
				<p class="normal">Bu teşebbüsün maatteessüf hiçbir semere vermediğini de ilâve etmek lâzımdır. Bu sebeple kumpanya seferberlik bidâyetinden itibâren kâbiliyet-i nakliyesini gün-be-gün tenkîs ederek yevmiye tahrîk ettiği trenlerin adedini bire kadar tenzîl etmekten hayâ etmemiş ve buna karşı hükûmet hiçbir şey yapamamıştır.</p>
				<p class="normal">Fil-hakîka kumpanya bu hâle cihet-i askeriyenin sebebiyet verdiğini iddiâ edebilirse de teşevvüşü mûcib olacağını bildiği hâlde vâki' olan her talebi bilâ-tereddüd kabûl eylemiş olması bir müdâfaa-i mantıkıyye teşkîl edemez.</p>
				<p class="normal">Anadolu hattı aynı şerâit dâhilinde kemâl-i intizâm ile mukannen taahhüdâtını ma-ziyâde îfâya gayret etmiş ise de şark şimendiferi ile olan irtibât ve münâsebet işbu nakliyâttan istifâdeyi mümteni' kılmıştır.</p>
				<p class="normal">Soma–Bandırma hattı dahi bu tecemmu' devrinin evâsıtından itibâren nâ-tamâm olduğuna rağmen faâliyete bil-ibtidâr yevmiye 4 tren çıkarmak sûretiyle izhâr-ı hüsn-i niyet ve sadâkat etmiştir. Diğer cihetten merâkib-i bahriyenin -3 Teşrîn-i evvel'den itibâren sırasıyla âtîde zikredilen cereyân-ı ahvâl ve vaziyetlerden müstebân olacağı üzere- vakt ü zamanıyla tedârik ve tahrîk edilememesi dahi ordunun tecemmu'unu işkâl eylemiştir.</p>
				<p class="normal">Velhâsıl bu noksân veya hüsn-i isti'mâli bilinmeyen vesâitle tecemmu' bin türlü müşkilât içinde cereyân etmiştir.</p>
				<p class="solbaslik"><span class="idebold">Ordunun İctimâ'ına Müessir Ahvâl</span></p>
				<p class="normal"><span class="ideitalik">Şark Ordusu'nu teşkîl edecek olan kolordulardan yalnız, Dördüncü Kolordu'nun ikmâl-i nevâkıs eyleyerek bir dereceye kadar toplu bir vaziyette bulunduğu, diğerlerinin ise büsbütün dağınık bir hâlde olduğu müstebân olur.</span></p>
				<p class="normal">Üçüncü Kolordu henüz ictimâ' etmediği gibi bazı kıtaâtının ancak sülüsü tahaşşüd mıntıkasına geçmiş ve İkinci Kolordu kıtaâtının henüz kısm-ı a'zamı Tekfurdağı<sup class="calibre3"><a href="abdullahpasa_split_199.html#footnote-2642-66" id="footnote-2642-66-backlink" name="footnote-2642-66-backlink">[66]</a></sup> ve Maydos'tan gelmediğinden mezkûr kolordu maatteessüf bir hayli zaman vücûdundan istifâde olunamayacak bir hâl ü vaziyette bulunuyordu.</p>
				<p class="normal">On altıncı ve On yedinci Kolordu ise henüz mevcûd değildir.</p>
				<p class="normal">Birinci Kolordu kuvâ-yı mütebâkıyesinden topçudan gayri kıtaâtın şimendiferle nakli icrâ edilmekte ise de seferberliğin ilk günlerinden itibâren şimdiye kadar yapılan nakliyâta nazaran yevmiye bir alayın tahaşşüd mıntıkasına gelebileceğini düşünmek hâlinde bile hisâb genişçe tutulmuş olurdu. Arnavudluk'tan nakli mukarrer birinci fırkanın yalnız üçüncü alayı bu târîhe kadar tahaşşüd mıntıkasına gelebilmiş idi.</p>
				<p class="normal">450 mevcûduyla perîşân bir hâlde Babaeski'de bulunmakta olan bu alaydan hayli zaman bir hayır beklenemezdi. Karadan gelmekte olan kolordu topçu kıtaâtının birinci alayından gayrisinin bugünlerde Babaeski'ye vürûd ü müretteblerine iltihâkı mukarrer idi.</p>
				<p class="normal">Merkezi pâyitaht olmak dolayısıyla her türlü vesâit ve malzemesini kolaylıkla ahz ü cem' etmeye ve binâenaleyh seferberliğini her kolordudan daha serî' icrâ ve nakliyâtını bir an evvel ikmâl eylemeye imkân bulması iktizâ eden işbu kolordunun seferberliğin on beşinci günü olmasına rağmen henüz bir hâlde bulunması bilhâssa câlib-i dikkat olup seferberliğine âid teehhurâttaki esbâb bahs-i mahsûsunda zikredilmiş ise de seferberliğini bitirmiş olduğu hâlde tehîr –i hareketi cihetine gidilen kıtaâtın ve bilhassa elde hâzır bulunan üçüncü nizâmiye fırkasının iki üç gün te'cîl-i sevkindeki esbâb ayrıca şâyân-ı nazardır. Bunun başlıca sebebi o vakitler Dersaâdet'te zuhûrundan korkulan kargaşalık dolayısıyla pâyitahtta işe yarayacak derecede bir kuvvet bulundurmak emeli olmak gerektir. İzmir'den naklolunan ikinci fırkanın pek müteenniyâne nakli de belki bu cihetten tecvîz edilmiştir. Bu kolorduya birinci fırkanın Arnavudluk'tan nakledilemeyeceği ve nakledilse de bir fâidesi olamayacağı anlaşıldığından, Uşak redîf fırkası da tertîb edilmiş idi. Bunun da sevkine başlanmadığı gibi ilk gelen Uşak merkez taburu da Dersaâdet'te alıkonmuş idi.</p>
				<p class="normal">İkinci Kolordu'ya gelince: Hayvanât ve vesâit nakliyesi berren, malzeme ve efrâdı bahren Tekfurdağı üzerinden celb edilen bu kolordu seferberliğini maatteessüf ikmâl edememiş, gerek ikmâl efrâdını ve gerek hayvanâtını vakt ü zamanıyla ahz ve cem' eyleyememiş idi. Bâ-husûs bütün topçu cebhânesi ve cebhâne arabaları Dersaâdet'te bulunuyor idi. Mezkûr kolordu kumandanlığına tesrî'-i faâliyeti hakkında seferberliğin ilk günlerinden itibaren yazılan telgrafnâmelerden sonuncusuna vârid olan cevâbda:</p>
				<p class="normal"><span class="ideitalik">Bursa Fırkası tarafından hazırlanmış olan hayvanâtın bir haftadır iskelelerde beklemekte olduğu ve nakillerine muktezî vapurların tedârik ve i'zâmına dâir Harbiye Nezâreti'ne vâki' olan mürâcaatlara hâlâ havâle-i sem' ve itibâr edilmediği ve kolordunun İstanbul'da bulunan memûr-ı mahsûsunun bin ricâ ile aldığı ekall-i kalîl malzemeyi göndermek için vesâit-i nakliye bulunmadığı ve binlerce muînsizler sevk edildiği hâlde pek az ikmâl efrâdı gönderildiği ve Edirne emvâline verilmiş olan havâlenin nısfı bile alınamadığı bildirilmekte idi.</span></p>
				<p class="normal">Bu kolorduya malûm olan zaafiyetine binâen tertîb edilmiş olan Kastamonu redîf fırkasının tercîhen ve âcilen sevki için Harbiye Nezareti'ne edilen mürâcaât-ı mütevâliyeye ise ancak 3 Teşrîn-i evvel târihinde mezkûr fırka için vapurlar tahsîs kılındığını mübeyyin cevâb vürûd eylemişti. Hâlbuki bu fırka taburları seferberliğin ilk haftasında iskelelerde harekete âmâde idiler.</p>
				<p class="normal">İkinci Kolordu'ya mensûb Altıncı Fırka taburları ise kısmen Yemen'de ve kısmen Cezayir-i Bahr-ı Sefîd'de bulunup dârülharekâta nakilleri için teblîgât îfâ kılındığı hâlde vakt ü zamanıyla vürûdlarına ihtimâl verilmiyordu.</p>
				<p class="normal">Üçüncü Kolordu: Bu kolordu da vaktiyle yapılan Yemen sevkiyâtı dolayısıyla hayli zaîflamış ve dokuzuncu fırkasının zâten mevcûd yedi taburunun İtalya Harbi sebebiyle altısı Maydos'a naklolunmuş idi. Binâenaleyh fırkanın Babaeski'deki bir taburundan mâadâ Lüleburgaz'daki topçu alayı kolorduya celb edilmiş idi. Tekfurdağı'na çıkarılan altı taburun iltihâkları ise muntazar idi. Bu taburlar seferberliklerini henüz ikmâl edememiş idiler. Maamâfîh bu fırkanın maa-topçu dört bini pek de tecâvüz etmeyen mevcûdu kolordu kuvve-i umûmiyesinde dâhildir.</p>
				<p class="normal">Üçüncü Kolordu'nun Ankara Fırkası'yla takviyesi musammem idi. Anadolu şimendifer hattı istasyonlarında beklemekte olan bu fırka taburlarının âcilen tahaşşüd mıntıkasına tahrîki için yalnız 50 hayvânla sebükbâr olarak nakledilmeleri ve mütebâkî hayvânâtın bil-âhire menzil müfettişliğince kol ve kâfile hâlinde bit-tertîb i'zâmı gibi bazı tedâbîre orduca tevessül edilmiş ise de Harbiye Nezâreti'nin evâmir ve tertîbâtı sebebiyle ke'enlem-yekün<sup class="calibre3"><a href="abdullahpasa_split_200.html#footnote-2642-67" id="footnote-2642-67-backlink" name="footnote-2642-67-backlink">[67]</a></sup> hükmünde kalmış idi. Gerek bu taburlar ve gerek On altıncı Kolordu'nun Afyonkarahisarı ve Konya fırkaları taburları mahallerinde harekete hâzır oldukları hâlde iltisâk hattının kat'ı ihtimâline karşı bir an evvel garb ordusu ikmâl efrâdını yetiştirebilmek için hatların bu sevkiyâta tahsîsi dolayısıyla naklolunamamışlardı. Hâlbuki bu târîhlerde Dersaâdet'e 12.000'i mütecâviz ikmâl efrâdı nakl ve kışlalara ikâme edilmiş olup henüz sevk edilemediğinden dolayı Anadolu hattının Dersaâdet'ten bil-âhire yürüyüşle mıntıka-i tahaşşüdlerine yetiştirilmek üzere bu taburlara tahsîsi kâbil ve elzem idi. Şu mesrûdâtımızdan netîce-i kat'iyeyi istihsâle memûr olan Şark Ordusu'nun sür'at-i tecemmu'una ne derecelere kadar atf-ı ehemmiyet edildiği tebeyyün eder.</p>
				<p class="normal">Dördüncü Kolordu: 3 Teşrîn-i evvel'den akdem cereyân eden muhâberâttan münfehim olacağı üzere Çanakkale Fırkası'yla takviye olunmak mukarrer idi. Harekete hâzır olan bu fırkanın nakli büyük karargâh-ı umûmî erkân-ı harbiyesinin bizce yine esbâbı mechûl muhâlefetine mebnî bir kaç gün teehhüre uğradıktan sonra Başkumandanlık Vekâleti'nin müsâade-i mahsûsası istihsâl olunabildi. Yine bu kolorduya müretteb Bursa Fırkası'nın Tekfurdağı'na ihrâcı henüz hitâm bulmamıştı.</p>
				<p class="normal"><span class="ideitalik">On yedinci Kolordu'yu teşkîl edecek olan Samsun, Ereğli fırkaları taburları dahi Kastamonu Fırkası taburları misüllü seferberliğin ilk haftasından itibâren iskelelerde mevcûd-ı tâm ile toplanıp vapur beklemekte ve hattâ Samsun Fırkası Kumandanlığı'ndan toplanmış askerlerin daha ziyade intizâr etmeyerek dağılacakları gün-be-gün tek tük mevcûdun azalmasından anlaşıldığı bildirilmiş iken bugüne kadar icrâ kılınan nakliyâtın birkaç tabura münhasır kalması sevkiyâtın Harbiye Nezâreti'nce ne derecelere kadar nazar-ı basîrete alındığını gösterir</span>.</p>
				<p class="solbaslik"><span class="idebold">Şark Ordusu'nun Kuvve-i Umûmiyesi</span></p>
				<p class="normal">Esbâb-ı mesrûdeye mebnî Şark Ordusu'nun el-yevm mıntıka-i tahaşşüdde bulunan kıtaâtı noksân ve nâ-tamâm Birinci, Üçüncü, Dördüncü kolordularla İkincinin Dördüncü fırkasından ibâret olup 65.000 mevcûdunu geçmemişti. Bu mevcûddan ancak 57.000 tüfenk hesâb olunabilir.</p>
				<p class="solbaslik"><span class="idebold">Kalenin Vaziyeti</span></p>
				<p class="normal">Edirne Kalesi: Kale'nin seferberliği ikmâl edilmiş ve buraya müretteb olan kâffe-i kıtaât her şeye tercîhen sevk ve idhâl olunmuş idi.</p>
				<p class="normal">Mevâni'-i fer'iye inşââtıyla avcı metrisleri hafriyâtı ileri götürülmüş idi. Avârıs Köyü civârında bir köprü tesîs ve bu mevki'in cenûbundaki köprünün inşâsına devâm olunmuş, elhâsıl esbâbı müdâfaa bu cihetlerden de terakkî ettirilmekte bulunmuş idi.</p>
				<p class="normal">Biri nizâmiye üçü redîf olmak üzere cem'an – bu esnâda – dört fırkadan ibâret olan mevki-i müstahkem kuvveti 43.300 mevcûduna irtikâ ettirilmiş idi ki bundan da ancak 38.000 tüfenk hesâb olunabilir.</p>
				<p class="normal">Velhâsıl Kırcaali'de menfî bir vazîfe îfâ edecek olan ahâlî-i mahalliyeden redîf ve müstahfız tarzında müteşekkil hiç bir kıymet-i harbiyeye hâiz olmayan 15.500 kişilik bir kuvvet de dâhil hisâb olduğu hâlde Trakya havâlîsinde kâğıt üzerinde 124 bin kişilik bir kuvvetin bulunduğu anlaşılırsa da bundan ancak 65.000 kişinin Şark Ordusu kuvve-i seyyâresini teşkîl etmekte olduğu ferâmûş edilmemelidir.</p>
				<p class="solbaslik"><span class="idebold">Bulgar Ordusu'na Dâir Malûmât</span></p>
				<p class="normal">Bugün mevrûd malûmâtın hülâsası ber-vech-i âtîdir:</p>
				<p class="normal">1- Birinci hudûd bölüğü mıntıkasından ve Tezelcik Bayırı kalemizin şimâl-i garbiyesinde ve hudûddan 500 metre kadar Bulgaristan dâhilinde 800 müsellah ve çantalı başıbozuktan mürekkeb bir düşman kuvveti ale's-sabah hudûdu dolaştıktan sonra Dereköy istikâmetine gitmişlerdir.</p>
				<p class="normal">2- Bosna Bayırı kulemizin 300 metre garbında sık ormanlık içindeki Manastır civârından işitilen balta seslerini tahkîke giden bir neferimiz Bulgarlar tarafından şehîd edilmiştir.</p>
				<p class="normal">3- Mustafa Paşa–Habibce şimendifer hattının hudûddan itibâren iki kilometrelik mahallinin rayları sökülmüştür.</p>
				<p class="normal">Malûmât-ı mevcûdeye bütün vârid olan haberler pek mühim bir şeyler ilâve etmiyorlar idi. Yalnız Mustafa Paşa–Habibce şimendifer raylarının kaldırılması ve gerek Bulgarların hudûdun setr ve muhâfazasında ittihaz ettikleri evvelce istihbâr kılınan tertîbât ve hudûd üzerindeki köylerdeki çoluk çocuk ve kadınların dört sâat geriye sürülmüş olmaları hakkında alınan haberler Bulgarlarda bidâyet-i harbde tecâvüzâta uğramaktan ihtirâz edildiğine delâlet edebilir.</p>
				<p class="solbaslik"><span class="idebold">Bulgar Ordusu'nun Tecemmu'u Hakkında Mütâlaât</span></p>
				<p class="normal">Bulgar ordusu seferberliğinin 17. günü olmakla beraber bugüne kadar alınan malûmâttan sûret-i tecemmu'u hakkında vâzıh ve kat'î bir fikir istihsâl ve istihrâcı mümkün olmadığı gibi Erkân-ı Harbiye-i Umûmiyece akdemce yapılan hisâbâta nazaran seferberliğin 15. gününden itibâren muntazır olan taarruzunu îmâ eder delâil ve emârât da mevcûd değil idi. Binâenaleyh Bulgar ordusunun tecemmu'u hakkında alınan pek cüz'î malûmât ve vakt-i hazerde yürütülen mülâhazâta nazaran ağleb ihtimâlât 30 Eylül târîhinden şimdiye kadar ber-vech-i âtî tasavvur edilmekte idi.</p>
				<p class="normal">Bulgar ordusu kuvve-i asliyesi üçer livâlı dört fırkasıyla Umur Fakih-Kızılağaç hattında ve yine üçer livâlı üç fırkasıyla Kavaklı –Hasköy hattında tecemmu' eder.</p>
				<p class="normal">Umur Fakih – Kızılağaç hattında: 96.000 tüfenk, 2625 kılınç, 324 top (sahrâ ve obüs)</p>
				<p class="normal">Kavaklı –Hasköy hattında: 67.000 tüfenk, 1250 kılınç, 247 top (sahrâ, obüs ve muhâsara)</p>
				<p class="normal">Kilise –Tımreş hattına mukâbil: 8.000 tüfenk, 125 kılınç, 42 top</p>
				<p class="normal">Yekûn-ı umûmî: 171.000 tüfenk, 4000 kılınç, 613 top.</p>
				<p class="normal">Efvâh-ı nâriye<sup class="calibre3"><a href="abdullahpasa_split_201.html#footnote-2642-68" id="footnote-2642-68-backlink" name="footnote-2642-68-backlink">[68]</a></sup> miktarında olup bu kuvvetten Şark Ordusu için birinci derecede hâiz-i ehemmiyet olan kısmı Umur Fakih–Kızılağaç hattında bulunanı olup kısmen de Tunca garbındaki Kavaklı civarında daha bidâyet-i harekâtta takviyesi mümkün idi.</p>
				<p class="normal">Bu faraziyâta göre düşmanın beş fırkasıyla Umur Fakih, Ahlatlı, Paşaköy, Kızılağaç ve Kavaklı'dan Rumbeylik'e geçerek buradan cenûba doğru ineceği ve sol cenâh müntehâsının Kırkkilise üzerine ilerleyeceği tahmîn edilmekte idi. Vâkıâ 1 Teşrîn-i evvel târîhinde Bulgar ordusu sol cenâhının keşfi için hudûd komiserliği cânibinden gönderilen muhbir vâsıtasıyla üçüncü İslimiye fırkasından bir alayın bir mitralyöz bölüğü ile Rumköyü şimâlinde bulunduğu istihbâr edilmiş ise de bunun yine aynı târîhinde aynı menbadan alınan malûmâta nazaran Ahyolu Burgazı cenûbunda bulunan alay ve topçu taburlarıyla takviye edilerek kuvvetlice bir kol hâlinde Erikler'in daha şarkından cenûba sarkması pek müsteb'id görülmemiş ve fakat arâzînin menâat-i tabî'iyesi sebebiyle böyle bir teşebbüsten semerât-ı müfîde iktitâfı ancak bir takdîm-i hareketle ve meselâ sâir kolların harekâtından bir iki gün evvel hudûdun tecâvüzüyle kâbil olacağı ve bunun da bit-tab' haber alınacağı tasavvur edilmiş idi.</p>
				<p class="normal">2 Teşrîn-i evvel'de vaziyet işte bundan ibârettir.</p>
				<p class="solbaslik"><span class="idebold">3 ve 4 Teşrîn-i Evvel Muhâberât ve Mukarrerâtı</span></p>
				<p class="normal">Şark Ordusu sâlifüz-zikr vaziyette seferberliğini ikmâl ile sefer planı mûcebince verilen tahaşşüd mıntıkasında tecemmu'a çabalamakta iken karargâh-ı umûmîden atiyyül-müfâd emr-i telgrafî vârid oldu:</p>
				<p class="ortayazi">Lüleburgaz'da Rumeli Şark Ordusu Kumandanlığı'na</p>
				<p class="indentmetin">Yunan Hükûmeti müstesnâ olmak üzere Bulgaristan ve Sırbistan hükûmetleriyle sûret-i kat'iyede dünden beri kat-ı münâsebât edilmiş olduğundan müsta'cilen bi-tevfîkıhî Te'âlâ harekât-ı umûmiye-i taarruziyeye serî'an mübâşeret edilmesi tavsiye olunur<span class="ideitalik">.</span></p>
				<p class="sagitalik">3 Teşrîn-i evvel 328  <br class="chapter"/>Ordu-yı Hümâyûn Başkumandan Vekîli  <br class="chapter"/>Birinci Ferik Nâzım  </p>
				<p class="normal">İşbu telgrafnâme meâli ilân-ı harb hakkında açık bir ifâdeyi hâvî olmayarak kat'-ı münâsebâttan bâhis ve bâ-husûs Şark Ordusu'nun serî'an harekât-ı taarruziyeye kıyâmını âmir bulunuyordu. Halbuki ordu karârgâhının Dersaâdet'ten müfârekati gecesinin arefesinde Başkumandan Vekîli Paşa Hazretleriyle Birinci Ordu Müfettişliği Dâiresi'nde ordumuzun ve Bulgar ordusunun mevcûd ve vaziyeti hakkında dûr ü derâz müzâkere olunmuştu. Şark Ordusu'na müretteb redîf fırkalarının tahaşşüd mıntıkasına vürûduyla bu ordu kuvve-i umûmiyesinin Tunca şarkında icrâ-yı harekât edeceği mütesavver Bulgar ordusu kuvvetine muâdil ve belki de bir derece fâik olabileceği hesâb edilmiş, o zamana kadar düşmanın kuvvetinin ve vaziyetinin tamâmen inkişâf etmiş, belki hatt-ı müdâfaamıza icrâ eyleyeceği taarruzların bir ikisi de def' edilmiş bulunacağı memûl bulunmuş idi.</p>
				<p class="normal">Buna nazaran bidâyet-i emirde kuvâ-yı mevcûdenin taarruza elverişli bir sûretle cem' ve tertîbine birlikte karâr verilmiş idi. Bu karârın ordunun hiçbir vakit ikmâl-i noksân ve mevcûd eylemedikçe taarruza kıyâm edeceği manâsını tazammun eylemeyeceği bedîdârdır.</p>
				<p class="normal">Orduya müretteb redîf fırkalarından kat'un-nazar henüz birinci, üçüncü kolordular kuvâ-yı nizâmiyesi ziyâdesiyle noksân ve İkinci Kolordu âdetâ madûm bir hâlde ve bütün seyyâr ordunun işgali mukarrer olan Kırkkilise–Hasköy cephesinde iki güne kadar ancak 57.000 tüfenkten ibâret bir kuvvetin cem'ine imkân bulunduğu teemmül olunduğu takdîrde Şark Ordusu'nun bugünkü hâl ü vaz'ıyyet ve mevcûduyla taarruz harekâtına mübâşeret şöyle dursun kudret-i müdâfaadan bile mahrûm olduğu tezâhür eder.</p>
				<p class="normal">Bu sebebe mebnî esbâbı bilinemeyen harekât-ı umûmiye-i taarruziyeye hem de serî'an mübâşeret husûsunda alınan bâlâdaki emr-i telgrafiyeye cevâben âtîdeki telgrafnâme keşîde olundu:</p>
				<p class="ortayazi">Dersaâdet'te Başkumandanlık Vekâletine</p>
				<p class="sagitalik">Lüleburgaz'dan  <br class="chapter"/>3/4 Teşrîn-i evvel 328  </p>
				<p class="indentmetin">Dünden beri kat'-ı münâsebât olunduğundan harekât-ı taarruziyeye ibtidâr olunması lüzûmu bildiriliyor. Harb ilân edilmiş midir? Hudûd tecâvüz edilecek midir? Bu cihetler anlaşılamıyor. Şark Ordusu'nun ancak Kastamonu, Ankara, Karahisar, Çanakkale fırkalarından vürûd ettikten sonra harekât-ı taarruziyeye ibtidâr edileceği ve o zamana kadar tahaşşüd mıntıkasındaki kuvvetlerin taarruza elverişli bir sûrette terkîb ve teşkîline çalışılacağı beynimizde bil-hisâb takarrür etmiş idi. Hâlbuki henüz fırkalar gelmediği gibi Turgûd Paşa da Tekfurdağı'ndan hareket etmedi. Tahaşşüd mıntıkasına ne zaman geleceği mechûldür. İkinci Fırka'nın beş taburu da Dersaâdet'ten henüz gelmedi. Birinci topçu alayı dün İstanbul'dan berren yola çıktı. Bir hayli kıtaâtla henüz tahaşşüd mıntıkalarına gitmektedirler. Bu hâl ile ordunun beş günden evvel taarruz için ileri yürüyüşe başlaması hatalı ve netîce itibârıyla vahîmdir. Serî'an emrinize intizâr eder ve mezkûr redîf fırkalarının tesrî'-i hareketlerini ricâ ederim. Maamâfîh harekât-ı taarruziyeye bed' eylemek üzere tedârükât-ı lâzımeyi ifâ ve ibnâ eylemeleri kolordulara teblîğ edilmiştir.</p>
				<p class="sagitalik">Şark Ordusu Başkumandanı  <br class="chapter"/>Birinci Ferik Abdullah  </p>
				<p class="normal">Başkumandanlık Vekâleti'nin emri üzerine kolordulara teblîgât icrâsı kat'-ı münâsebât edildiğini onlara ifhâm ve tertîbât ve tedârikâtlarını taarruz nokta-i nazarından icrâ ve tahaşşüd mıntıkalarına muvâsalat için bir an evvel hareketlerini tesrî' maksadına mübtenî idi.</p>
				<p class="normal">Bu bâbdaki teblîğ üzerine üçüncü kolorduca ittihâz edilen tedâbîr mezkûr kolordu kumandanlığından 3/4 Teşrîn-i evvel târîhli sûreti âtîde münderic rapor müfâdından müstebân olur.</p>
				<p class="ortayazi">Lüleburgaz'da Şark Ordusu Kumandanlığı'na</p>
				<p class="sagitalik">Kırkkilise'den  <br class="chapter"/>3/4 Teşrîn-i evvel 328  </p>
				<p class="indentmetin">Yarından itibâren harekât-ı taarruziyeye ibtidâr olunmak üzere bil-cümle tedârikâtın ikmâli husûsunda şimdi telakki ettiğim emre tebe'an bütün nevâkısını ikmâl etmiş olan Yedinci Fırka kısm-ı küllîsi hudûddan 20 kilometre mesâfede bulunan Erikler'e vâsıl olmak üzere yarın sabah hareket ettirilecektir. Bu fırkanın Tırnovacık'daki müfrezesi kendisine iltihâk edeceğinden sağ cenâhımızda tarassudâtta bulunmak üzere hemen bir süvârî müfrezesinin Göktepe cihetine doğru sevki henüz Hacı Danişmend'de bulunan süvârî fırkasına ricâ olundu. Seferberlik emrince Sekizinci Fırka'ya iltihâk etmek üzere Vize'ye gitmesi mukarrer olan Dördüncü Cebel Taburu'nun hareketine mahâl kalmadığını zannettiğimden burada ibkâ ediyorum. Dün vârid olan emir kumandanlarına nazaran birinci ve üçüncü kolorduların Yaver Paşa kumandasında müstakillen birleşeceği bildirilmiştir. Sekizinci Fırka'nın dahi kolorduya iltihâk edip etmeyeceğinden îzâh buyurulması mütemennâdır. Yaver Paşa nişâncı alayını almak istiyormuş. Kolordu mevcûdunun dûn bulunmasına nazaran verilmesini münâsip görmüyorum. İşbu alayla beraber Dokuzuncu Fırka (7 Tabur olup henüz Kırkkilise'ye gelmek üzere yolda)'nın mevcûdu 6131 neferdir. Süvârîmiz Yedinci Fırka'da 100 atlılık bir bölükle karârgâhda bir takımdan ibârettir. <span class="ideitalik">Mütebâkî süvârî efrâdı hayvânsızdır.</span></p>
				<p class="sagitalik">Üçüncü Kolordu Kumandanı  <br class="chapter"/>Mahmûd Muhtar<sup class="calibre3"><a href="abdullahpasa_split_202.html#footnote-2642-69" id="footnote-2642-69-backlink" name="footnote-2642-69-backlink">[69]</a></sup>  </p>
				<p class="normal">Kolorduca ittihâzı arzu olunan bu tedâbîr tecemmu'un taarruz maksadıyla ileriye doğru tevsî manâsında ise de nevâkısını ikmâl ettiğinden bahs olunan Yedinci Fırka'nın yarından itibâren ileri sürülmesi düşmanın tecâvüzâta başlaması hâlinde ilk günlerinde ya orada muhârebeye girişmesini veyahud çekilmesini intâc edecek idi. Birinci hâlde icrâ edilecek muhârebeye bütün kolordunun iştirâki zarûrî olurdu. Böyle olunca ordunun sağ cenâhı daha diğer kolordular ictimâ' için intihâb olunan hatta gelmeden münferiden taarruza hedef olarak tepelenmek tehlikesine marûz kalırdı. Fırkanın muhârebe etmeksizin çekilmesi ise bir mevzi-i müstahzar kurbinde bulunan Üçüncü Kolordu'nun ric'at ile muhârebeye başlamasını müntic olacağından her iki şıkka göre de fırkanın ileri sürülmesi münâsib görülmedi. Üçüncü Kolordu kumandanının münferiden düşman üzerine atılmasından ihtirâzen müşârun-ileyhe müteenniyâne hareketi âtîdeki telgrafla tavsiye olundu:</p>
				<p class="ortayazi">Kırkkilise'de Üçüncü Kolordu Kumandanlığı'na</p>
				<p class="sagitalik">Lüleburgaz'dan  <br class="chapter"/>4 Teşrîn-i evvel 328  </p>
				<p class="indentmetin">Bütün ordunun birden harekât-ı taarruziyeye başlaması muktezîdir. Teblîğ olunan emir ileriye hareket için kolordu ve katarlar teşkîlâtının ikmâline âiddir. Harekât-ı taarruziyeye mübâşeret için ayrıca emre intizâr edilmesi lâzımdır.</p>
				<p class="sagitalik">Şark Ordusu Başkumandanı  <br class="chapter"/>Birinci Ferik Abdullah  </p>
				<p class="normal">Üçüncü Kolordu'nun maiyyetinde bulunup nizâm-ı harb dolayısıyla Dördüncü Kolordu'ya iltihâk edecek olan Yedinci Süvârî Alayı'nın da infikâtinde kolordu süvârî kuvvetinin dûçâr-ı za'af olacağına mebnî süvârî fırkasından âtiyen bir alay ile takviyesi düşünülmüş idi. Sekizinci Fırka için kolordunun tasavvurât ve icrâatı doğru idi. Binânelaeyh tasvîb edildi. Fakat kolordu suver-i sâire ile takviye edileceğinden bunu gösterir bir de nizâm-ı harb gönderilerek birinci nişâncı alayının kolordusuna iâdesi de yazılmış idi.</p>
				<p class="normal">3/4 Teşrîn-i evvel târihiyle mersûl telgrafnâmeye cevâben Başkumandanlık Vekâleti'nden 4 Teşrîn-i evvel târîhinde vârid olan telgrafnâme ehemmiyet-i mündericâtına mebnî aynen derc olunur:</p>
				<p class="ortayazi">Lüleburgaz'da Şark Ordusu Kumandanlığı'na</p>
				<p class="indentmetin">Devlet-i Osmâniye'ye karşı, Bulgar, Sırp hükûmetlerinin ahz ettikleri vaziyet-i tehdîdkârâne ve hasmâneye, hudûd boylarında Bulgar ve Sırp askerlerinin tevâlî etmekte olan taarruzât ve tecâvüzâtına binâen ordu-yı hümâyûnun dahi bil-mukâbele taarruzât ve tecâvüzâta başlaması husûsunun taraf-ı âcizîye Bulgar ve Sırb sefîrlerinin pasaportlarının gönderilmesi husûsunun Hâriciye Nezâreti'ne teblîği Meclis-i Vükelâ'ca takarrur ettiği bâ-tezkire-i sâmiye teblîğ buyrulmuş ve dün akşamki taarruz telgrafnâmesi bunun üzerine ve harekât-ı mütekaddime taraf-ı hükûmet-i seniyyeden ihrâz edilmek üzere yazılmış idi. Binâenaleyh harekât-ı umûmiye-i taarruziyeye ibtidâr edilmesi ve süvârî, münâsib kıtaât ile hudûdun öte tarafında istikşâfât icrâsı ve bu maksadın temîni için tahşidâtın ileriye doğru tesrî'i mütemennâdır.</p>
				<p class="sagitalik">Başkumandan Vekili  <br class="chapter"/>Birinci Ferik Nâzım  </p>
				<p class="normal">Bu emirde harekât-ı taarruziyeye başlanması tekîd olunduğu hâlde daha sonra hudûdun öte tarafına bir ay istikşâf süvârî ve münâsib müfrezeler sevki ve taarruz maksadıyla tahşîdâtın ileriye doğru tesrî'i emrolunur. Velhâsıl maksûd ve matlûb serâheten ve kat'iyyen anlaşılmıyor. Daha sonra vârid olan diğer bir telgrafnâme ise süvârî ile hudûdun tecâvüz edilmesi hakkındaki kaydı tekîd eyliyordu. O telgrafnâme de budur:</p>
				<p class="indentmetin">Bulgar ordusunun kuvve-i külliyesiyle Rumeli-i Şarkî ve Köstendil mıntıkalarının hangisinde tecemmu' ettiği henüz anlaşılamamış ve bu cihetin tayîni ziyâdesiyle hâiz-i ehemmiyet bulunmuş olduğundan sabahki telgrafnâme ile hudûdun öte tarafına sevki bildirilen süvârî fırkasına bu yolda talîmât îtâsı ve Rumeli-i Şarkî'de mütehaşşid düşman ordusunun dahi başlıca kuvvetinin Tunca şarkında mı yoksa Harmanlı tarafında mı olduğu hakkında malûmât-ı sahîha istihsâline çalışılarak buraya inbâsı mütemennâdır.</p>
				<p class="sagitalik">Başkumandan Vekîli  <br class="chapter"/>Birinci Ferik Nâzım  </p>
				<p class="normal">Müstakil süvârî fırkası kumandanına Dersaâdet'ten müfârakati günü "21 Eylül" verilen direktif ve talîmât-ı şifâhiye ile Başkumandanlık Vekâleti'nin işbu mütâlaası tamâmıyla tefhîm ve taleb olunmuş idi. Yalnız hudûdların setr ve muhâfazası maksadıyla Bulgar ordusu tarafından ittihâz olunan tertîbât süvârî fırkamızın kolayca hudûdu aşmasına müsâid bulunmuyordu. Bilâhire süvârî fırkası kumandanlığından da bildirildiği vechile ileri harekâtı piyâde tarafından hudûdun yarılmasına ve süvârîye istinâd olacak piyâde kuvvetlerinin ileri sürülmesine vâbeste bulunuyordu. Bu sebeble süvârî fırkası ancak piyâde kıtaâtının ileri sürülmesiyle bundan iktibâs-ı kuvvet ederek hudûdu açabilecek idi. Maamâfîh belki bir boşluk bulur da muvâfık olur ümîdiyle hemen tecâvüz-i hudûd ederek matlûb keşfi icrâ eylemesi tekîd olundu. Diğer cihetten redîf kıtaâtının sür'at-i sevki ve Şark Ordusu harekâtına esâs olacak malûmât-ı mezbûrenin sırf süvârî keşfiyâtına ta'lîk edilmeyip sefâret ve matbûât-ı ecnebiye gibi başka vesâite de mürâcaatla tedârüküne çalışılması büyük karargâh-ı umûmîye yazıldı.</p>
				<p class="solbaslik"><span class="idebold">Kolorduların Taarruz Maksadıyla Terkîb ve Cem'i İçin Tertîbât</span></p>
				<p class="normal">Bu bâbda ittihâz edilen tedâbîr âtîdeki ordu emrinin mütâlaasından müstebân olur:</p>
				<p class="ortayazi">Ordu Emri -1-</p>
				<p class="sagitalik">Lüleburgaz'dan  <br class="chapter"/>4 Teşrîn-i sânî 328  </p>
				<p class="indentmetin">1- Müsta'înen bi-tevfîkıhî Te'âlâ ordunun serî'an harekât-ı taarruziyeye ibtidârı Başkumandanlık Vekâleti'nden emr olunmuştur.</p>
				<p class="indentmetin">2- Kolordular bir an evvel harekât-ı taarruziyeye geçmek için elde mevcûd vesâitten bil-istifâde kol ve katarlarını serî'an tanzîm ve tahaşşüd mıntıkasına henüz gelmeyen kıtaâtını hemen celb etmelidir.</p>
				<p class="indentmetin">3- Sekizinci Fırka derhâl Kırkkilise'ye harekât ve kolordusuna iltihâk edecektir. Üçüncü Kolordu'ya ilhâk edilen Ankara fırkasının taburları pey-der-pey Kırkkilise üzerinden kolorduya iltihâk edecektir.</p>
				<p class="indentmetin">4- Birinci Kolordu'ya Müretteb Uşak Fırkası ilhâk edilmiştir. Kıtaâtının pey-der-pey Kavaklı'da cem' ve tahaşşüd ve istihdâmı kolorduya âiddir.</p>
				<p class="indentmetin">5- Beşinci Piyâde Fırkası'yla İkinci Kolordu'ya mensûb topçu ve sunûf-i sâire kıtaâtı serî'an Babaeski'ye sevk edilerek İkinci Kolordu'nun tahaşşüdü ikmâl edilecektir. Kastamonu Redîf Fırkası İkinci Kolordu'ya ilhâk edilmiştir. Bu fırkanın Tekfurdağı'na çıkan kıtaâtı en kısa yoldan Babaeski'ye sevk olunacaktır.</p>
				<p class="indentmetin">6- Mevki-i müstahkemden üç fırka (Onuncu nizâmiye, Gümülcine, Edirne Redîf Fırkaları) bir kolordu teşekkül edecektir. Bu kolorduya lüzûmu olan kol ve katarların dahi Edirne'de bulunan bütün vesâitten bil-istifâde hemen teşkîli elzemdir. Babaeski fırkası Edirne Kalesi kuvve-i muhâfazasını teşkîl edecektir.</p>
				<p class="indentmetin">7- Vize'de toplanmakta olan Afyonkarahisarı ve Konya fırkalarının mevcûd taburları Erkân-ı Harbiye Miralayı Şükrü Bey kumandasıyla Pınarhisar'a giderek bu iki fırka orada toplanacaklardır.</p>
				<p class="indentmetin">On yedinci Kolordu'ya mensûb Samsun ve Ereğli fırkalarından Tekfurdağı'na gelen taburlar Lüleburgaz'da cem' olunacaktır.</p>
				<p class="sagitalik">Şark Ordusu Kumandanı  <br class="chapter"/>Abdullah  </p>
				<p class="normal">İşbu emirden ordunun bulunduğu vaziyet itibârıyla taarruz icrâsına ne dereceye ve ne zamanlara kadar kâdir olabileceği pek kolay münfehim olur.</p>
				<p class="solbaslik"><span class="idebold">Ordunun İâşe Cihetiyle Vaziyeti</span></p>
				<p class="normal">Ordunun 4 Teşrîn-i evvel'deki vaziyeti bir gün evvelîsinden pek de farklı olmayıp tebeddülât Birinci Kolordu'nun bir alay kadar kuvvet almış olmasından ve Üçüncü Kolordu'nun dağınık bazı müfrezelerini celb eylemesinden ibâret kalmıştı. Asıl kesb-i ehemmiyet etmeye başlayan iâşe meselesi hâssaten şâyân-ı kayd ve tezkârdır. Tecemmu'ât ilerledikçe ol bâbdaki istihzârâtın yoluyla ve vakt-i lâzımında icrâ edilmeyip münhasıran memûr tayîninden ibâret kalmasına ve bunların ise vazîfelerinden kat'iyyen bî-haber ve ekserîsi müteka'idîn ve ma'lûlînden olmalarına mebnî i'âşe müşkilâtı artmaya başlamış, menzil noktalarına vürûd eden kıtaâttan katu'n-nazar daha pâyitahtta istasyonlarda bekleyenler sıkıntı çekmeye başlamışlardı.</p>
				<p class="solbaslik"><span class="idebold">İâşe Husûsunda Uğranılan Müşkilâtın Başlıca Esbâbı</span></p>
				<p class="normal">1. Levâzımât-ı Umumiye Dâiresi'nin seferberlik ilânıyla beraber ilk günlerde hutût-ı hadîdiye üzerindeki nakliyâtın azlığından bil-istifâde menzil anbarlarını dolduracağı ve bu husûsta ordu menzil müfettişliği ile el ele verip çalışacağı yerde kolordularda idâre memûriyeti bulunduğundan ve havâleleri de verilmiş olduğundan bahisle bil-imtinâ' fevt-i fırsat eylemesi,</p>
				<p class="normal">2. Harbiye Nezâreti'nce muhtelif eller vâsıtasıyla iâşe için edilecek masârıfın vakt-i hazarda olduğu gibi Dîvân-ı Muhâsebât'ça vize muâmelesine ve daha teâmülî vechile girintili çıkıntılı birtakım muâmelâta tâbi' tutulması,</p>
				<p class="normal">3. <span class="ideitalik">Hayli zaman fevt olduktan sonra müşkilât ile tedârik edilen erzâk ve levâzımâtın – menzil umûrunun yolu ile tertîb olunamayıp şimendifer nakliyâtının beceriksiz eller ile teşvîş olunmasından– Dersaâdet'ten yola çıkarıldığı hâlde hat üzerinde günlerce teehhur-ı vürûdu,</span></p>
				<p class="normal">4. Menzil nokta kumandanlarına ve iâşe memûrlarına pek geç olarak verilen mebâliğ mûmâ-ileyhimin maksada muvâfık sûrette istimâl edecek muhît bulamaması yüzünden kıtaâtın esnâ-yı nakliyâtta geçtiği menzil noktalarında para mevcûd iken dûçâr-ı sefâlet olması,</p>
				<p class="normal">5. Mıntıkatü'l-harekât dâhilinde vâki' kasabâtta fırınlar, fabrikalar, değirmenler gibi imâlât-ı sınâ'ıyeden ve şurada-burada müddehir erzâk ve sâireden vakt ü zamanıyla istifâde edilmemesi ve bil-âhire de mevcûd imâlâta ilâveten hiçbir şey yapılmaması,</p>
				<p class="normal">6. <span class="ideitalik">Katar ve kâfileler taşkîlâtında hiçbir gûna zabt u rabt ve intizâm olmayıp bir anbara mürâcaat eden kâfilenin istediği gibi hareket eylemesi ve lâgar olan öküz, manda arabalarının betâet-i hareketi ve yollarda çamura saplanıp kırılıp kalması,</span></p>
				<p class="normal">7.Kıtaâtın bütün yiyeceğini geriden bekleyip nâdiren civârındaki vesâit-i iâşeden istifâdeye çabalaması ve her ne sûretle olursa olsun tedârük edilen erzâkın hüsn-i tevzî' ve istimâl edilememesi,</p>
				<p class="normal">8. İhtiyât-ı erzâkın lüzûm ve ehemmiyeti hiçbir kolordu nezdinde takdîr edilemeyerek muktezî peksimâdın tedârik edilmemesi,</p>
				<p class="normal">9. Ordu idâre heyetinin ordu iâşe umûrunu tanzîmdeki adem-i kifâyeti,</p>
				<p class="normal">10. Velhâsıl bir manevrada bile cây-ı tatbîk bulmayan menzil, katar ve kâfileler teşkîlât ve umûrunun yolu ile işleyememesi ve daha buna mümâsil husûsâttan ibârettir.</p>
				<p class="normal">Bir cihetten de bütün bu hâller ordunun matlûb ve mültezem olan sür'at-i tecemmu'unu ihlâl eylemekte idi. İskelelere, istasyonlara ihrâc olunan kıtaâtın günlerce maîşet ve temîn-i hayât gâilesi ile beyhûde yere birçok günler zâyî' eylemelerini intâc ve ileride emniyet ve cür'et ile harekât-ı askeriye icrâsı imkânını nez' eyliyordu. <span class="ideitalik">Orduya mülâkî olmak üzere Dersaâdet'ten gelen bir adam için –esnâ-yı râhta istasyonlarda aç kalan çırıl-çıplak ikmâl efrâdını ve hatta başlarında zâbitleri olduğu hâlde ref'-i avâz-ı şikâyet eyleyen redîflerin hâlini görerek- ordunun menzil hattı üzerindeki şu mâcerâya vukûf hâsıl edip de ordunun felâket-i müstakbelesine hükmetmemek gayr-i kâbil idi.</span></p>
				<p class="normal">İlk günlere âid bu ahvâl-i fecî'anın gün geçtikçe artması bir emr-i tabî'î idi. Sırasıyla zikredilen esbâb dolayısıyla seferberliğimizin on altıncı günü olmasına rağmen işlerin yoluna konamaması âtî için pek az olan ümîdi de kesr eylemiş ve bu bedbinliğimizde ne derecelere kadar haklı bulunduğumuz bil-âhire zuhûrât ile de tebeyyüz eylemiştir.</p>
				<p class="normal">Bu müşkilât hakkında her bir cihetten yağan şikâyete mukâbil vâki olan işârâta ilâveten de 5 Teşrîn-i evvel sabahı büyük karârgâh-ı umûmîye âtîdeki telgrafnâme keşîde olunmuştur:</p>
				<p class="ortayazi">Başkumandanlık Vekâlet-i Celîlesine</p>
				<p class="sagitalik">Lüleburgaz'dan  <br class="chapter"/>5 Teşrîn-i evvel 328  </p>
				<p class="indentmetin">Tekfurdağı'na çıkan taburlar bir günlük ekmek tedârik edemediklerinden üç gündür orada kalmaya mecbûr oldular. Bu havâlîde mevcûd erzâkın kâffesi nihâyet bir haftaya kadar sarf edilecektir. Muradlı ve havâlîsindeki kıtaât hemen aç denecek bir hâldedir. Bir hafta sonra düşman karşısındaki kıtaâtın da aynı hâlde kalması muhtemeldir. Şimdiye kadar gerek kolordulardan ve gerek Şark Ordusu karârgâhından vuku' bulan mürâcaatlar müsmir olmadı. Lüleburgaz ve Babaeski'ye âcilen erzâk idhâr ettiriniz.</p>
				<p class="indentmetin">Şu aralık Dersaâdet'te o kadar asker kalmamış olacağından askerî fırınları ile yevmiye 50/100 bin kıyye ekmek tabh ve irsâli kâbildir. Yevmiye bu havâlîye bir tren ekmek ve peksimâd, un ve pirinç ve sâire irsâl olunmazsa ordu düşmandan değil, açlık yüzünden felâkete uğrayacaktır. En mühim işleri bırakıp erzâk tedârik ve temîni ile meşgûl olmaya başladık. Sizin de her işi bırakıp buna çâre-sâz olmanızı ricâ ederim.</p>
				<p class="sagitalik">Şark Ordusu Kumandanı  <br class="chapter"/>Birinci Ferik Abdullah  </p>
				<p class="normal">İstidrâd: Yunan Muhârebesi için ilk seferberlik emri verildiği gün aynı zamanda vilâyât-ı muhtelifeye ilk günlerde sarf olunmak üzere 5.000.000 kıyye peksimâdın imâli irâde olunmuş idi. Bu harbde ise bu nev' hazırlıklara maatteessüf pek geç olarak teşebbüs olunmuş ve Nezâret, Şark Ordusu'na ancak Lüleburgaz muhârebesinden sonra ekmek göndermeye muvaffak olabilmiştir.</p>
				<p class="solbaslik"><span class="idebold">Düşmana Dâir Malûmât</span></p>
				<p class="normal">Bugün sabahleyin saat ondan itibâren hat boyunca düşmanın hudûdu geçmeye ibtidâr eylediğine dâir her taraftan malumât vürûd etmeye başladı.</p>
				<p class="normal">Saat 10'da 3 tabur kadar bir kuvvetin Vaysal ve Küçük Ünlü cephesinden hudûdu geçtiği ve süvârî fırkası tarafından kemâl-i şiddetle mukabele olunduğu ve diğer kuvvetleri hakkında malûmât alınamadığı bildirilmiş idi. Bunların muayyen bir zamanda nereye kadar ilerledikleri ve keşfolunamayan diğer kuvvetlerden murâd ne olduğu bu rapordan anlaşılamadı.</p>
				<p class="normal2">Dördüncü Kolordu Kumandanlığı'ndan</p>
				<p class="normal">Kurtköy ve Adaçalı mevkilerinin düşman kuvâ-yı muntazamasının taarruzuna dûçâr olduğu ve Kurt Kale müsâdemesinde Mülâzım Cemâl Efendi ile birkaç neferin şehîd ve mecrûh düştüğü bildirilmiş idi.</p>
				<p class="normal2">Kale Kumandanlığı'ndan</p>
				<p class="normal">Cisr-i Mustafa Paşa Kapı Karakolu gerisinde ata binmiş bir süvârî alayı ve hudûdun gerisindeki sazlık içinde tahmîn edilemeyen piyâde kuvveti mevcûd olduğu ve Tunca şarkında bir tabur piyâdenin Çalıdere (Çobandere olacak)<sup class="calibre3"><a href="abdullahpasa_split_203.html#footnote-2642-70" id="footnote-2642-70-backlink" name="footnote-2642-70-backlink">[70]</a></sup> arasından taarruz etmekte bulunduğu ve Ofluhan civârında düşmanın bir alay kadar piyâdesi ve bir süvârî alayıyla bir batarya topu görüldüğü bildirildi.</p>
				<p class="normal">Bu malûmâtın vürûdu üzerine evvel emirde Arda mıntıkasının setr ve muhâfazası için On birinci Fırka'nın bütün mevcûduyla hareket ve tertîbât-ı lâzımeyi ahz eylemesi Dördüncü Kolordu Kumandanlığı'na teblîğ edildiği gibi kuvvet ifrâzı ile mezkûr fırka ile tevhîd-i hareket eylemesi lüzûmu da kale kumandanlığına iş'âr olundu. Gerek düşman hakkında alınan malûmât ve gerek âcilen ittihâz olunan tedâbîr büyük karârgâh-ı umûmîye de yazıldı.</p>
				<p class="normal">5 Teşrîn-i evvel'de tahaşşüd mıntıkasında bulunup harekât-ı harbiye icrâ edebilecek seyyâr ordu kuvve-i umûmiyesi kolordulardan alınan malûmât üzerine ordu erkân-ı harbiyesince yapılan hisâbât nazaran 71197 tüfenk râddesine görülüyordu.<sup class="calibre3"><a href="abdullahpasa_split_204.html#footnote-2642-71" id="footnote-2642-71-backlink" name="footnote-2642-71-backlink">[71]</a></sup></p>
				<p class="normal">Fakat bu mevcûd içinde bir gün evvel Tekfurdağı'na çıkan 6106 mevcûdlu Beşinci Fırka ile Dördüncü ve Yedinci fırkaların sunûf-ı sâiresi de idhâl edilmiş olduğundan bugün veya yarın harekât-ı harbiyeye iştirâk edecek tüfenk adedinin 60 bini tecâvüz etmeyeceği anlaşılıyor.</p>
				<p class="normal">On birinci Fırka Arda mıntıkasının setrine memûr edildiğinden Tunca şarkında icrâ-yı harekât edecek olan ordu kuvâ-yı külliyesinden ayrı düşerek doğrudan doğruya harekât-ı umûmiye üzerine müesser olamayacaktı.</p>
				<p class="normal">Binânealeyh bu fırkanın da mevcûdunun tenzîli ile bâlâdaki mikdâr 52 bin râddesine tenezzül eder. Mikdârı murakkam işbu kuvvet Kırkkilise-Zalofköy havâlîsinde bulunup ancak ertesi akşam Kırkkilise-Hasköy hattında toplanabilirdi.</p>
				<p class="normal">Orduya müretteb redîf kıtaâtından evvelce dâhil-i hisâb olanlardan başka Uşak Fırkası'ndan 5, Kastamonu Fırkası'ndan 2, Ereğli Fırkası'ndan 4 tabur daha tahaşşüd mıntıkasına geçmiş idiyse de bugünlerde kullanılacak kadar ileri yanaşamamış idiler.</p>
				<p class="normal">Büyük karargâh-ı umûmîden 5 Teşîn-i evvel'de mevrûd malûmâta göre müretteb ve sûreti âtîye münderic cedvel ordunun şu dağınıklığının bizden ziyâde oraca malûm olduğunu isbât eylemektedir.</p>
				<table class="generictable">
					<tr class="calibre4">
						<td class="calibre5"> </td>
						<td class="calibre5">Tahaşşüd<br class="chapter"/>mıntıkasında</td>
						<td class="calibre5">Dersaâdet'te</td>
						<td class="calibre5">Tekfurdağı'nda</td>
						<td class="calibre5">Mahallinde</td>
					</tr>
					<tr class="calibre4">
						<td class="calibre5">Uşak Fırkası'ndan</td>
						<td class="calibre5">5 t</td>
						<td class="calibre5">3 t</td>
						<td class="calibre5">-</td>
						<td class="calibre5">Bir alayı Yemen'de</td>
					</tr>
					<tr class="calibre4">
						<td class="calibre5">Kastamonu Fırkası'ndan</td>
						<td class="calibre5">2 t</td>
						<td class="calibre5">-</td>
						<td class="calibre5">-</td>
						<td class="calibre5">7 t</td>
					</tr>
					<tr class="calibre4">
						<td class="calibre5">Ankara Fırkası'ndan</td>
						<td class="calibre5">-</td>
						<td class="calibre5">4 t</td>
						<td class="calibre5">-</td>
						<td class="calibre5">8 t</td>
					</tr>
					<tr class="calibre4">
						<td class="calibre5">Konya Fırkası'ndan</td>
						<td class="calibre5">1 t</td>
						<td class="calibre5">1 t</td>
						<td class="calibre5">-</td>
						<td class="calibre5">4 t</td>
					</tr>
					<tr class="calibre4">
						<td class="calibre5">Karahisar Fırkası'ndan</td>
						<td class="calibre5">5 t</td>
						<td class="calibre5">4 t ve Çerkesköyü'nde</td>
						<td class="calibre5">-</td>
						<td class="calibre5">-</td>
					</tr>
					<tr class="calibre4">
						<td class="calibre5">Ereğli Fırkası'ndan</td>
						<td class="calibre5">4 t</td>
						<td class="calibre5">-</td>
						<td class="calibre5">1 t</td>
						<td class="calibre5">4 t</td>
					</tr>
					<tr class="calibre4">
						<td class="calibre5">Kal'a-i Sultâniye Fırkası'ndan</td>
						<td class="calibre5">-</td>
						<td class="calibre5">-</td>
						<td class="calibre5">kâmilen</td>
						<td class="calibre5">-</td>
					</tr>
					<tr class="calibre4">
						<td class="calibre5">Samsun Fırkası'ndan</td>
						<td class="calibre5">-</td>
						<td class="calibre5">-</td>
						<td class="calibre5">-</td>
						<td class="calibre5">tekmîl taburları</td>
					</tr>
				</table>
				<p class="normal">Topçu kuvveti ise min-haysi'l-mecmû' 39'u sahrâ, 2'si cebel ve 2'si obüs olmak üzere 44 bataryadır. Cephâne miktarı pek müsâid bir hâlde olmayıp bilhassâ İkinci Kolordu topçusunun cebhâne arabalarıyla cebhânesi henüz Dersaâdet'ten muntazır idi. Bu kolordu İtalya Harbi dolayısıyla seferber edilip Maydos havâlisine geçirilmiş iken topçu kıtaâtının cephane arabalarıyla harb tertîbi cephânesinin kolordu nezdinde bulunmaması hâtıra gelir garâibden değildir.</p>
				<p class="normal">Müstakil süvârî fırkası maa-hafîf livâ 2450 kılınç, 3 bataryadır.</p>
				<p class="solbaslik"><span class="idebold">Vaziyet Hakkında Mütâlaât ve İttihâz Kılınan Tertîbât</span></p>
				<p class="normal">Düşmanın bugün öğleden evvel başladığı istihbâr kılınan tecâvüzâtı umûmî bir taarruz hareketinin mukaddimesi olmak muhtemeldir. Zirâ bugün hesâbımıza göre Bulgaristan Ordusu seferberliğinin 19. günüdür. Bu ordunun seferberliğinin 16. günü tecâvüzâta kıyâmına intizâr olunurken 19. günü başlaması ve bâ-husûs hudûdun nükât-ı muhtelifesinde mevcûdiyeti şimdiye kadar istihbâr edilmiş olan kuvvetlerin şâyân-ı ehemmiyet olması bu fikri teyîd eder. Düşmanın vaz'u'l-ceyşine nazaran haber alınan cihetlerden mâadâ yerlerden de tecâvüzâtın başlamış olması muhakkak addolunuyordu.</p>
				<p class="normal">Düşman ordusunun kuvâ-yı asliyesiyle ve azamî bir tahmîn netîcesi 7/8 fırkası ile Burgaz – Yanbolu – Tırnova – Seymenli mıntıkasında bulunduğu ve bunun beheri üçer livâlı 4/5 fırkasının veya ona muâdil kuvvetinin Tunca şarkında icrâ-yı harekât eyleyeceği bizce ağleb ihtimâl idi. Bu kuvvetin sol cenâhı ile Kırkkilise'yi vurup Vize tarîkini ve bu sûretle İstanbul yolunu ve binâenaleyh ordunun hatt-ı ric'atini elde etmeye çalışacağı zannolunuyordu.</p>
				<p class="normal">Bu hareketi icrâ edecek Bulgar ordusunun Edirne'ye karşı lâ-akal iki fırkalık bir kuvvet ve Kırcaali kolordumuza karşı da bir tarassud kuvveti bırakacağı tahmin ediliyordu. Bu tahminâtın sonuncusundan mâadâsı bil-âhire vukuât ile hemen aynen zuhûr etti. Yalnız Bulgarların Kırcaali'yi tarassudla iktifâ etmeyip daha bidâyette o havâlîdeki kuvveti dağıtacak bir kuvvet tefrîk eyledikleri anlaşılmıştır.</p>
				<p class="normal">Erkân-ı Harbiye-i Umûmiye'ce müretteb plana ve düşmanın vaziyetine göre elde mevcûd kuvvetin bugünden itibâren Kırkkilise-Hasköy hatt-ı umûmîsinde toplanması îcâb ediyordu. Bu hat bidâyet-i emirde ordu aksâm-ı sâiresinin vürûduna kadar âdetâ bir setr hattı gibi zaîf tutulabilecekti.</p>
				<p class="normal">Bu hattın sol cenâhı Lahna Paşa'da bulunan süvârî fırkası vâsıtasıyla Edirne Kalesi'yle kesb-i irtibât eder. 45 kilometrelik bir tûlu<sup class="calibre3"><a href="abdullahpasa_split_205.html#footnote-2642-72" id="footnote-2642-72-backlink" name="footnote-2642-72-backlink">[72]</a></sup> olmasından dolayı müdâfaa için geniş bir cepheye mâliktir. Maamâfîh bu cephenin ahz ve işgâli ancak yarın akşam mümkün olabilecektir. Bu vakte kadar düşman taarruzâtına devâm eylediği takdirde vaziyet daha iyi tezâhür eyleyeceğinden cephenin yarından sonra iktizâ-yı hâle göre darlaştırılması hattı kısaltmak teemmül olunmak kâbildir.</p>
				<p class="normal">Maamâfîh düşmanın bugün veya yarın meşakkatli yürüyüşler yaparak ilerlemesi hâlinde ayın yedinci günü Şark Ordusu'nu bu hatta muhârebeye mecbûr etmesi de vârid idi ki Şark Ordusu için şu hâlde pek de müsâid bir vaziyet tekevvün etmezdi. Ordu sağ cenâhı karşısındaki düşman tarafında cereyân eden ahvâl hakkında henüz malûmât alınamamış olmakla beraber buradan da düşmanın tecâvüz etmiş bulunması ağleb ihtimâl olarak kabûl olunduğu takdîrde ayın yedisinde veya sekizinde cenâh-ı mezkûrun çevrilmesi ve binnetîce ordunun gayr-i müsâid bir vaziyete ilkâ edilmesi müsteb'id değildi.</p>
				<p class="normal">Görülüyor ki bu târihte Şark Ordusu'nun vaziyeti taarruzî harekât icrâsına kâdir olmak şöyle dursun bu ordu için tedâfü'î bir muharebe kabûlü bile pek ümîd-bahş olamazdı. Binâenaleyh vaziyetin şu tasavvur edilen müsâadesizliğine çâre-sâz olmak üzere ittihâz edilen tedâbîr, kolordulara verilen âtîdeki emirlerin mütâlaasından müstebân olur.</p>
		  <p class="ortayazi">Kırkkilise'de Üçüncü Kolordu Kumandanlığı'na</p>
		  <p class="sagitalik">Lüleburgaz  <br class="chapter"/>5 Teşrîn-i evvel 328  </p>
				<p class="indentmetin">Düşman hudûdu bugün ufak kıtaâtı ile tecâvüz etti. Bunun umûmî bir taarruz hareketine mebde' olması ihtimâlden baîd değildir. Üçüncü Kolordu müdâfaa için evvelce tahkîm eylediği mevzi'in tahkîmâtını yarından itibâren tevsî' ve temdîde çalışacağı gibi Kırkkilise'nin şark tarafından vukuu melhûz bir ihâta hareketine karşı dahi ordunun sağ cenâhını muhâfaza ve temîn edecektir. Bunun için Vize mevki'inde Miralay Şükrü Bey'in taht-ı kumandasında bulunan 5 tabur kumandanız altına verilmiş ve bunların yarın ale's-sabâh Kırkkilise(ye) yürümeleri hakkında teblîgatta bulunulmuştur.</p>
				<p class="normal1">Kavaklı'da Birinci Kolordu Kumandanlığı'na</p>
				<p class="normal">Düşmana dâir malûmât...<sup class="calibre3"><a href="abdullahpasa_split_206.html#footnote-2642-73" id="footnote-2642-73-backlink" name="footnote-2642-73-backlink">[73]</a></sup> bunun tahakkuku hâlinde ordunun Kırkkilise-Hasköy hattında muhârebe vermesi me'mûldür. Birinci Kolordu tarafından tahkîm edilecek mevzi'in şimdiden tahkîmi elzem olduğundan Üçüncü Kolordu ile bil-muhâbere bu kolordunun sol cenâh nihâyetinden itibâren Hasköy'e doğru bir mevzi'in hemen tahkîmine ibtidâr ediniz.</p>
				<p class="normal1">Babaeski'de İkinci Kolordu Kumandanlığı'na</p>
				<p class="normal">Düşman hudûdun nukât-ı muhtelifesine tecâvüz etti. Kolordumuzun mevcûdu her neden ibâret olur olsun iki güne kadar sevki mukarrerdir. Harekete müheyyâ bir hâlde bulununuz. Elde bulunan vesâit size gönderilecektir. Emrin vürûdunda bir dakîka teehhur olunmaması şiddetle tavsiye olunur.</p>
				<p class="normal1">Zalof'da<sup class="calibre3"><a href="abdullahpasa_split_207.html#footnote-2642-74" id="footnote-2642-74-backlink" name="footnote-2642-74-backlink">[74]</a></sup> Dördüncü Kolordu Kumandanlığı'na</p>
				<p class="normal">İleri kıtaâtınızla Hasköy'de bulunmak üzere yarın hareketle mezkûr nokta civârında ahz-ı mevki' ediniz. Sağ cenâhınızda Birinci Kolordu bulunacaktır. Onun ile tesîs-i irtibât ediniz.</p>
				<p class="normal1">On Yedinci Kolordu'ya</p>
				<p class="normal">Mevcûd 3 taburunu Vize'ye göndermesi ve Vize'de bulunan Karahisar Fırkası Kumandanı Şükrü Bey'in maiyyet-i mevcûdiyesiyle 3. Kolordu'ya Kırkkilise'de iltihâkı emrolunmuştur. Müstakil süvârî fırkasına akdemce verilmiş olan direktif, icrââtı hakkında nukât-ı lâzımeyi ihtivâ eylediğinden ayrıca emir i'tâsına lüzûm görülmedi. Yalnız fırka-i mezkûrenin ileri hareketini teshîl ve temîn için istinâd olmak üzere bir piyâde müfrezesinin peşi sıra i'zâmı istenmiş idi. Bir batarya ve bir mitralyöz bölüğü ile kıymet-i harbiyesi malûmumuz olan Birinci Nişâncı Alayı'nın Süloğlu Çiftliği'ne sevki, o istikâmete doğru ilerlemekte olduğu haber verilen düşmanı tevkîf ve fakat kat'î muhârebeden ictinâb eylemesinin tefhîmi Birinci Kolordu Kumandanlığı'na teblîğ ve keyfiyet süvârî fırkasına inbâ olundu.</p>
				<p class="normal">Vaziyeti Karârgâh-ı Umûmîye arz etmek üzere de Lüleburgaz'dan bu telgrafnâme keşîde olunmuştu:</p>
		  <p class="ortayazi">Dersaâdet'te Karârgâh-ı Umûmiye</p>
		  <p class="sagitalik">5 Teşrîn-i evvel 328  </p>
				<p class="indentmetin">Bugün 5 Teşrîn-i evvel düşmanın harekâtına dâir alınan haberlerden umûmî bir taarruz hareketine başladığı tahmîn olunmaktadır. Düşmanın bizce en tehlikeli hareketi kuvâ-yı külliye ile Tunca şarkından Kırkkilise üzerine ilerlemesi olduğundan bu hâle karşı şimdilik kolorduları Kırkkilise-Hasköy hattında toplamak üzere tertîbât emrolundu. Düşmanın harekât-ı âtiyesi bundan gayri her ne sûretle vâki' olursa bu hattan ona göre tedâbîr-i lâzıme ittihâzı mukarrerdir.</p>
				<p class="normal">Bugün akşama kadar düşmana dâir alınan malûmât hülâsası ber-vech-i âtîdir:</p>
				<p class="normal1">Müstakil Süvârî Fırkası Kumandanlığı'ndan</p>
				<p class="normal">Bu sabah saat 9'da 4 nizâmiye, 2 milis, 1 süvârî bölüğü Malkoçlar, Kirazlı Bayırı karyelerini ihrâk ve Küçük Kanara'ya kadar ilerleyip köyü yakdıktan sonra Malkoçlar'a doğru avdet etmişlerdir.</p>
				<p class="normal1">Dördüncü Kolordu Kumandanlığı'ndan</p>
				<p class="normal">Elvan-dere üzerinden Nişân-ağacı, Çadır-kurumu, Kurt Kale mevkilerini düşman zabt eylemiş ve mezkûr mahallerden Mustafa Paşa istikâmetine ve Kurtköyü'ne kadar hâkim mahalleri kâmilen ele geçirmiştir. Müsâdeme el-ân devâm ediyor. Kurtköy müfrezesinin etrâfı sarılmış olduğuna mebnî gece karanlığından bil-istifâde Selbeküm'deki kıt'aya iltihâk etmek üzere çekilecektir. On birinci fırkamız bu sabah Handaplı istikâmetine hareket eylemiştir.</p>
				<p class="normal1">Kırcaali Kumandanlığı'ndan</p>
				<p class="normal">Dört bine karîb asker ve ahâlî Aydoğmuş'a hücûm etmiş ve Rojn civârında şiddetli ateş başlamıştır. Şimdiye kadar ihbâr edilen kıtaâttan mâadâ Çilli'de iki alay süvârî Açıllı'da iki süvârî bölüğü, Taraklı'da bir piyâde bölüğü, İri Oba'da kırk bin piyâde, bir süvârî alayı, otuz altı top Has Oba'da külliyetli asker, Aydınlar Harâbesi, Ilıca Tatarköy, Kara Alan mevki'lerinde 3/4 tabur; Üç tepe ile Arab'a geldiğinde birer nizâmiye bölüğü ve iki gönüllü taburu görülmüştür. Hudûdun her tarafında ve bilhâssa Mezargedik, Karamanca, Rojn, Seveti, Cobacı, Kara Klavuz cihetlerinde avcı hendekleri yapılmıştır.</p>
				<p class="normal1">Harbiye Nezâreti'nden</p>
				<p class="normal">Bulgaristan ordusunun 100.000 kişilik bir kuvvetle Tırnova-Seymenli havâlisinde 80.000 kişilik bir kuvvetle de Köstendil havâlîsinde toplandığı Bükreş Sefâreti'nden bildirildiği ve Viyana Ateşemiliterliği'nden gelen diğer bir telgrafnâmede dahi en son haberlere göre altısı nizâmiye ve altısı ihtiyât olmak üzere on iki fırkanın Tırnova-Seymenli mıntıkasında ve 3 nizamiye, 3 ihtiyat, 6 fırkanın Köstendil etrafında tahaşşüd ettiği bildirilmekte olduğuna nazaran Bulgar kuvay-ı asliyesinin Tırnova-Seymenli cihetinde tahaşşüd eylediği ağleb ihtimâl görülmektedir.</p>
				<p class="solbaslik"><span class="idebold">Vaziyet Hakkında Mütâlaât</span></p>
				<p class="normal">Süvârî fırkasından mevrûd malûmâttan bugün ve belki de yarın düşmanın sol cenâhıyla ileri yürüyeceği zehâbı hâsıl oldu. Bu sebeble Büyük Derbend'den de tecâvüz etmiş olan kuvvetin büyük bir kol hâlinde sür'atle cenûba sarkacağı ihtimâli de bugün için zâil oldu. Binâenaleyh 5 Teşrîn-i evvel'de Tunca şarkındaki kuvve-i seyyâre için vaziyetin yevm-i mezbûr sabahı tasavvur edildiği kadar gayr-ı müsâid olmadığı anlaşıldı.</p>
				<p class="normal">Dördüncü Kolordu Kumandanlığı'ndan mevrûd malûmât Tunca-Meriç arasında düşmanın hudûda tecâvüze başladığını bildiriliyor idi. Bu ise sabahleyin alınan malûmât dolayısıyla zâten muhtemel idi. Bu mıntıkada henüz büyük kuvvetlerin harekâtı hakkında bir malûmât yok idi.</p>
				<p class="normal">Kırcaali Kumandanlığı'ndan verilen malûmât mıntıka-i mezkûre karşısında kuvâ-yı mühimme bulunduğunu bildiriyor idi. Kuvvetin mikdârına dâir olan cihet istiksâr edilmedi. Zira Bulgar Ordusu için hutût-ı irtibâtiyesini Filibe istikâmetinde yapacağı harekât ile pek ziyâde tehdîd edebileceği zannedilmek tabiî olan Kırcaali kuvvetini ihmâl etmek mümkün olamazdı. Kırcaali kuvveti bir nizâmiye alayından başka mahallî redîf müstahfız fırkalarından müteşekkil olup talîm ve terbiyeden mahrûm heyet zâbitânı mütekâidînden ve şuradan-buradan toplanmış ve bâhusûs bütün kolordunun yalnız ikisi serî' ve biri âdî üç cebel bataryası gibi gayet zaîf topçusu olmak itibârıyla esâsen kıymet-i harbiyesi yok idi.</p>
				<p class="normal">Yalnız bu dağlık mıntıka halkının hasâil-i mahsûsa-i cengâverânesi nazar-ı dikkate alınarak müdâfaa-i vatan uğrunda pek büyük fedâkârlıklar ibrâz edecekleri ve cesâret-i şahsîyeleri düşünülerek mühim işler göreceklerine ordu erkân-ı harbiyesince itminân var idi. Dosta bu zehâbı veren bu kuvvetin düşmanı da hayli ürküteceği tahmîn olunabilir idi. Binâenaleyh Bulgar ordusunun Tunca şarkındaki seyyâr ordusu ile Edirne muhâsara ordusunun icrâ edeceği harekâtı taht-ı temîne almak için bu kuvveti ortadan kaldıracak veya mutlaka hareketsiz bırakacak bir mühim kuvveti onun karşısında bırakması lâzım geliyor. Ordu erkân-ı harbiyesince birinci şıkka daha ziyâde ihtimâl verilmekte idi. Fakat aksi zuhûr etti. Şu malûmata göre Kırcaali'ye karşı toplanmış kuvvetin kolorduyu dağıttıktan sonra Meriç Nehri'nin garbında kâin sâhile kadar mümted olan mıntıka-i arâzîyi taht-ı istîlâya alacağı ve iltisâk hattının kat'a kıyâm eyleyeceği mütâlaası vârid oldu.</p>
				<p class="normal">Maamâfîh mıntıka-i mezkûredeki menâat-i tabiîyeye mebnî kuvâ-yı mühimmenin icrâ-yı hareketine adem-i müsâadesi şu mütâlaayı zaîf bırakmış idi. Gerek Kırcaali kolordusuna karşı seyyâr ordunun gerilerini himâye ve gerek Edirne muhâsara ordusunun hutût-ı irtibâtiyesini muhâfaza her hâlde mühim bir kuvvetle olacağı gibi Edirne Kalesi'nin cihet-i cenûbiyeden ikmâl-i muhâsarasına memûr olacak kuvâ-yı askeriye de o havâlîye yakın mahallerde cem' edilmiş bulunacağından bu makâsıdın istihsâli için cem'an kırk binlik bir kuvvetin vücûdu istiksâr edilemez idi. Buna binâen mevrûd malûmâta inanılmış idi.</p>
				<p class="normal">Edirne'yi cihât-ı sâireden ihâta edecek olan Bulgar kuvâ-yı sâiresinin mevcûd yollar şimendiferlere nazaran kısmen Meriç'in her iki tarafından ve bâhusûs Meriç ile Tunca arasında toplanacağı tabiî idi. Muahharan Harbiye Nezâreti'nden alınan malûmâtta yüz bin neferlik bir kuvvetin Tırnova-Seymenli havâlîsinde toplandığı bildiriliyor idi. Mikdârı bir derece mübâlağalı telakkî edilmekle beraber kaleyi muhâsara etmek üzere oralarda mühimce kuvvetler bulunduğuna kanâat hâsıl olmuş ise de Harbiye Nezâreti'nin büyük cüz' ve tâmların teşkîlâtı hakkında ordu erkân-ı harbiyesinin fikrine muhâlif olarak verdiği malûmât kayd-ı ihtiyât ile telâkkî olundu. Maamâfîh Şark Ordusu'nca hâiz-i ehemmiyet görülen keyfiyet fırka veya kolordu teşkilâtı olmayıp kuvâ-yı adediye idi.</p>
				<p class="normal">Meselenin en mühim ciheti Bulgar kuvâ-yı asliyesinin Tırnova-Seymenli havâlîsinde tahaşşüd eylemekte bulunduğu hakkındaki malûmât idi. Zirâ şimdiye kadar Bulgar ordusunun harekât-ı müteâkıbesi hakkındaki tasavvurda tevâfuk etmiyor idi. Çünkü kuvâ-yı asliyesiyle Tunca şarkınca icrâ-yı harekât edeceği kabûl edilmiş olan düşman ordusunun Tırnova-Seymenli havâlîsinde toplanmayacağı pek tabî-î idi. Alınan ber-vech-i marûz havâdise itimâd olunduğu hâlde düşman kuvâ-yı asliyesine Arda ve Meriç havzalarında intizâr etmek lâzım gelecek idi ki bu hâle nazaran Şark Ordusu'nun ictimâ' vaziyetinde büyük tadîlât icrâsı ve harekât-ı âtiyesinin ona göre tanzîmi îcâb etmekte idi. Yalnız malûmât-ı vâridenin teyîdine intizâr etmek lüzûmu da derkâr idi.</p>
				<p class="normal">Kırcaali kuvvetinin muntazır olan sebâtı mühim bir düşman kuvâ-yı askeriyesinin menfî bir vazîfe ile orada tevkîfini intâc eyleyeceğinden Şark Ordusu'nun harekât-ı müteehhiresiyle kalenin muhâsarası üzerine fâide-bahş olacak idi.</p>
				<p class="normal">Şimdi alınan malûmâta nazaran Kırcaali kuvveti mütefevvik düşman karşısında kalabilecek idi. Maamâfîh bu kuvvet fazla telefât ve zâyiâta uğrasa da cihet-i şarkıyede seyyâr ordu tarafından kazanılacak muvaffakiyetle telâfîsi kâbil idi.</p>
				<p class="normal">Arda mıntıkasının setri vazîfesi<sup class="calibre3"><a href="abdullahpasa_split_208.html#footnote-2642-75" id="footnote-2642-75-backlink" name="footnote-2642-75-backlink">[75]</a></sup> on birinci nizâmiye fırkası ile kale kumandanlığına tevdî' edilmiş olduğu yukarıda zikredilmiş idi. Bu fırkanın da bidâyette îfâ edeceği vazîfe doğrudan doğruya seyyâr ordunun harekâtı üzerine müessir ve onunla müttehid olmayıp Kırcaali kuvvetinin vazîfesi gibi menfî idi.</p>

		</body>
</html>