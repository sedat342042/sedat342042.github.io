<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>abdullahpasa</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik2" id="calibre_toc_23">Kırkkilise Muhârebesi'nden Sonra Cereyân Eden Ahvâl</h2>
				<p class="normal">Kırkkilise muhârebesinin netîce ve âkıbeti hakkında Dersaâdet'te bulunan büyük karârgâh-ı umûmîye vukû bulan iş'âra cevâben makâm-ı müşârun-ileyhâdan âtiyü'z-zikr emr-i telgrafafî vürûd etmiştir:</p>
				<p class="ortayazi">Şark Ordusu Kumandanlığı'na</p>
				<p class="sagitalik">10 Teşrîn-i evvel 328  </p>
				<p class="indentmetin">Kırkkilise'nin sukût ettiğine nazaran kolorduların harekâtını tevhîd ile teşdîd-i mukâvemet edilmesi ehemmiyetle tavsiye olunur.</p>
				<p class="sagitalik">Başkumandan Vekîli  <br class="chapter"/>Birinci Ferik Nâzım  </p>
				<p class="normal">Yine bugün vürûd eden ikinci bir telgrafnâme ise vaziyetiğn takdîr olunduğunu ifhâm ediyordu. Bu telgrâfnâme de ber-vech-i âtîdir:</p>
				<p class="ortayazi">Çorlu'da Şark Ordusu Kumandanlığı'na</p>
				<p class="indentmetin">Kolorduların aralarındaki irtibâtı muhâfaza etmek şartıyla Pınarhisar-Lüleburgaz hatt-ı umûmîsinde muntazam toplanmasına çalışınız. Buradan Tekfurdağı'da mevcûd olan on beş bini mütecâviz kuvvet ve peyderpey muvâsalat eden kıtaât badehû îcâb-ı hâle göre istihdâm olunmak üzere bugünden itibâren Ergene hattında tahşîd olunacak ve hatt-ı mezkûr buradan i'zâm edilen komisyon vâsıtasıyla tahkîm ettirilecektir. Büyük karargâh-ı umûmî ile yarın Çorlu'ya geliyorum.</p>
				<p class="sagitalik">Umûm Başkumandan Vekîli ve Harbiye Nazırı Nâzım  </p>
				<p class="normal">Bu emir Şark Ordusu'nca Pınarhisar-Lüleburgaz hattında orduyu toplamak husûsunda müttehiz karârın büyük karârgâh-ı umûmînin mazhar-ı tasvîbi olduğunu ve buradan itibâren icrâ olunacak harekâtta dahi tamâmıyla hem-fikir bulunulduğunu göstermektedir.</p>
				<p class="normal">Müdâfaasına karâr verdiğimiz Ergene hattında kuvâ-yı ihtiyâtiye tahşîdi ve tahkîmât icrâsı gibi Başkumandanlık Vekâletinde müttehiz tedâbîrin hatt-ı mezkûrun kıymet-i tedâfüʻiyesini artırarak Şark Ordusu'nun vazîfesini teshîl edeceği derkâr idi. Bu sebeble Ergene'de katî bir meydân muhârebesinin muvaffakiyetle kabûlü imkânı artmış oldu. Fakat maatteessüf âtîde görüleceği üzere hakîkat başka şekilde tecellî etti.</p>
				<p class="normal">Büyük karârgâhın Çorlu'da istikbâl ve ikâmeti için istihzârât yapılmışsa da bil-âhire Çerkesköyü'nde kalacağı anlaşılmıştır.</p>

		</body>
</html>