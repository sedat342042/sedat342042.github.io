<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>abdullahpasa</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_4">Abdullah Paşa'ya Göre<br class="chapter"/>Balkan Harbi'nin Yenilgi Sebepleri</h1>
				<p class="normal">Abdullah Paşa'nın hatıratı Balkan Harbi'nin felaketle sonuçlanmasının nedenlerinin tahlil bakımından son derece önemlidir. İbrahim Alâeddin Gövsa'nın ifadesiyle <span class="ideitalik">"Abdülhamid devrinin lekesiz ve değerli komutanlarından"</span> olan Abdullah Paşa, bu harbin gidişatını zamanında görmüş, üstlerini bu konuda uyarmış; fakat buna rağmen Balkan Harbi'nin yenilgiyle sonuçlanması üzerine muhakeme edilmiştir. Abdullah Paşa'nın hatıratına dayanarak bu harbin felaketle sonuçlanmasına dair şu sebepler gösterilebilir:</p>
				<p class="normal1">1- Asker Sayısının Yeterli Olmaması:</p>
				<p class="normal">Trablusgarp Savaşı'nda sıkışan İtalyanlar On iki Ada'yı işgal ettikten sonra Çanakkale'ye dayanmışlar ve İstanbul'u tehdit etmeye başlamışlardı. Dönemin tanıklarından olan Fethi Okyar, Osmanlı'nın Trakya'da 150, Makedonya'da 90, Arnavutluk'ta 1000 askeri varken; Bulgarların 240, Sırpların 10, Karadağlıların 30, Yunanlıların ise 100 bin, olmak üzere toplamda; Osmanlı'nın 250 bin, Müttefiklerin ise 510 bin askerinin olduğunu bildirmektedir.<sup class="calibre3"><a href="abdullahpasa_split_085.html#footnote-1115-38" id="footnote-1115-38-backlink" name="footnote-1115-38-backlink">[38]</a></sup> Dönemin bir başka tanığı olan Mareşal Fevzi Çakmak o günkü durumu şu cümlelerle anlatmıştır:</p>
				<p class="indentmetin">Seferberlik ilanından sonra Anadolu'dan gelebilen birkaç bin giysisiz celp eratının dâhil edilmesiyle Anadolu tarafı er mevcudu 40.000'i geçmezdi. Buna Rumeli nüfusunun en çok 80.000 erini de eklersek silâhaltında, 120.000 erden fazla değildi.<sup class="calibre3"><a href="abdullahpasa_split_086.html#footnote-1115-39" id="footnote-1115-39-backlink" name="footnote-1115-39-backlink">[39]</a></sup></p>
				<p class="normal">İki ordu toplam 290.000 askeriyle tüm Balkan devletlerinin 480.000 kişilik ordusuna karşı savaşmak zorunda kalmıştı.<sup class="calibre3"><a href="abdullahpasa_split_087.html#footnote-1115-40" id="footnote-1115-40-backlink" name="footnote-1115-40-backlink">[40]</a></sup></p>
				<p class="normal">Şark Ordusu'nun Kuvve-i Umûmiyesi Tahmînen 61.000 nefer iken<sup class="calibre3"><a href="abdullahpasa_split_088.html#footnote-1115-41" id="footnote-1115-41-backlink" name="footnote-1115-41-backlink">[41]</a></sup> Abdullah Paşa'ya göre Birinci Şark Ordusu mevcudu son zamanlarda tahminen 35 bin kişidir. Zayiat, firar ve başka sebeplerden dolayı bu yetersiz sayıya Abdullah Paşa bir de karargâh fazlalığını ekler ve "<span class="ideitalik">Bu kadar kuvvetin başında müteaddit karargâhlar fâide yerine mazarrat tevlidinden hali kalmıyordu</span>." yorumunu yapar.<sup class="calibre3"><a href="abdullahpasa_split_089.html#footnote-1115-42" id="footnote-1115-42-backlink" name="footnote-1115-42-backlink">[42]</a></sup> Ordunun düşman karşısında sayıca yetersizliğine dair Abdullah Paşa, Karaağaç'tan Lüleburgaz'a kadar uzanan cepheyi örnek verir. Bu cephenin 35 bin nefer tarafından savunulduğunu hatırlatan Abdullah Paşa'nın bu cepheye ait tespitleri son derece ilginçtir:</p>
				<p class="indentmetin">Karaağaç'tan Lüleburgaz'a kadar imtidâd eden cebhe 35.000 nefer râddesinde bir kuvvet tarafından müdâfaa edilmekte binâenaleyh hatveye takrîben iki nefer isâbet etmekte idi. Nisbeten zaîf bir sûrette işgâli mecbûriyeti hâsıl olan bu hattın sağ cenâhı ise yedi bin nefer kuvvetinde bulunan On yedinci Kolordu ile altı bin nefer kuvvetinde bulunan Üçüncü Fırka ve dört bin nefer kuvvetinde olan Çongre'ye sevk olunan Üçüncü Kolordu kuvveti tarafından taht-ı temîne alınmakta idi. Saray'da ictima ettiği mesmû olan On sekizinci Kolordu'nun ne kadar kuvvetle bu cihetten muhârebeye iştirâk edeceği Şark Ordusu Karârgâhınca malûm değil idi.</p>
				<p class="indentmetin">On yedinci Kolordu'nun yarın muhârebeye adem-i iştirâki nazar-ı dikkate alındığı hâlde sağ cenâhın muhâfazası emrinde Şark Ordusu'nun kuvve-i umûmiyesinden ancak on bin nefer râddesinde bir kuvvet tahsîs olunabilecek idi.<sup class="calibre3"><a href="abdullahpasa_split_090.html#footnote-1115-43" id="footnote-1115-43-backlink" name="footnote-1115-43-backlink">[43]</a></sup></p>
				<p class="normal">Şark Ordusu Karaağaç-Lüleburgaz hattını bu kadar askerle ve dağınık bir halde savunurken Bulgar Ordusu'nun "<span class="ideitalik">tahminen dört fırkalık bir kuvvetle yani 100.000 raddesinde bir kuvvetle taarruzları mümkün ve muhtemel</span>"dir. Bu istatistik karşısında Abdullah Paşa'nın çıkardığı sonucu tahmin etmek güç değildir:</p>
				<p class="indentmetin">Her hâlde düşman tarafından icrası mümkün bulunan şu harekâtın kuvveden fiile çıkması nazar-ı dikkate alınırsa ordunun ne derece gayr-i müsait ahval altında Karaağaç hattında muharebeye mecbur olduğu meydana çıkar.<sup class="calibre3"><a href="abdullahpasa_split_091.html#footnote-1115-44" id="footnote-1115-44-backlink" name="footnote-1115-44-backlink">[44]</a></sup></p>
				<p class="normal">Yabancı kaynaklar, Şark Ordusu'nu 100-150-200 bin olarak göstermekte, Garp Ordusu'nun da 350 bin raddelerinde olduğunu söylemektedir. Hâlbuki yerli kaynaklar daha aşağı rakamlar vermektedir. Zeki Paşa, emrindeki kuvvetlerin 60 bini geçmediği, sonradan bu yekûnu bile muhafaza edemediğini söylemiştir. Bu sebeple Osmanlı kuvvetlerine Trakya'da 100 binin üzerinde, Makedonya'da 150 bin, Arnavutluk'la Selanik'le onar bin olmak üzere, 300-350 bin demek mümkündür. Abdullah Paşa da seferberliğin ilk günlerinde, elindeki mevcut nizamiye kuvvetinin 17 bin olduğunu, hâlbuki bütçe mevcuduna göre 80 binden aşağı olmaması icap ettiğini söylemektedir. Abdullah Paşa'ya göre bu zaafın sebebi ise Birinci Ordu'ya bağlı piyade fırkalarının ve topçu taburlarının, Yemen, Arnavutluk, İzmir gibi memâlik-i Osmaniye'nin her yerine dağılmış bulunmasıdır.<sup class="calibre3"><a href="abdullahpasa_split_092.html#footnote-1115-45" id="footnote-1115-45-backlink" name="footnote-1115-45-backlink">[45]</a></sup></p>
				<p class="normal1">2- Yeterli Sayıda Cephane Bulunmaması:</p>
				<p class="normal">Osmanlı Devleti son yıllarında cepheden cepheye giden askerlerin masraflarından dolayı ekonomik sıkıntı yaşamaktadır. Bu yokluk içinde askerin ihtiyacı olan cephane de cepheye ulaştırılamamıştır. Balkan Harbi'nde Osmanlı ordusunun durumu vahimdir. Harp stokları yetersiz, silah ve malzeme eksikliği had safhadadır.</p>
				<p class="normal">5 Teşrîn-i evvel'de seyyâr orduların tüfek sayısı kolordulardan alınan malumat üzerine ve ordu erkân-ı harbiyesince yapılan hesaba nazaran 71.197 tüfek civarındadır. Bu sayıya dair Abdullah Paşa'nın düştüğü dipnot Osmanlı Devleti'nin bu harbe ne kadar hazırlıksız girdiğinin en acı örneklerinden biridir:</p>
				<p class="indentmetin">Erkân-ı Harbiye-i Umûmiye'nin kuvve-i umûmiye cetvellerinde gösterilen mikdâr-ı yekûn bu miktar arasındaki fark Tekfurdağı'nda 600, Çorlu'da 7000, Kırkkilise'de 6500 tüfenksiz, elbisesiz beyaz donlar ile başıkabak, yalın ayak hatta yiyecekleri dahi olmayan birtakım halk ile İstanbul'dan Lüleburgaz'a kadar her tarafa dağılmış ve nereye gideceğini bilmeyen birçok biçarelerin Şark Ordusu'nda hesaba dâhil edilmemiş olmasındandır.<sup class="calibre3"><a href="abdullahpasa_split_093.html#footnote-1115-46" id="footnote-1115-46-backlink" name="footnote-1115-46-backlink">[46]</a></sup></p>
				<p class="normal">Üstelik Abdullah Paşa'ya göre "<span class="ideitalik">bir gün evvel Tekfurdağı'na çıkan 6106 mevcutlu Beşinci Fırka ile Dördüncü ve Yedinci Fırkaların diğer sınıfları da dahil edilmiş olduğundan bugün veya yarın harbe iştirak edecek tüfek adedinin 60 bini tecavüz etmediği</span>" anlaşılıyor. Bu sayı, Arda mıntıkasını korumaya görevli On birinci Fırka'nın Tunca şarkında harekât edecek olan ordudan ayrı düşerek doğrudan doğruya harekete katılmayacağı hesap edildiğinde 52 bin tüfek seviyesine inmektedir.</p>
				<p class="normal">Abdullah Paşa'nın cephaneye dair verdiği malumat da hayret vericidir:</p>
				<table class="generictable">
					<tr class="calibre4">
						<td class="calibre5"> </td>
						<td class="calibre5"> </td>
						<td class="calibre5"><u class="calibre6">Tabur</u></td>
						<td class="calibre5"><u class="calibre6">Batarya</u></td>
					</tr>
					<tr class="calibre4">
						<td class="calibre5">Birinci Kolordu:</td>
						<td class="calibre5">Babaeski</td>
						<td class="calibre5">29</td>
						<td class="calibre5">18</td>
					</tr>
					<tr class="calibre4">
						<td class="calibre5">İkinci Kolordu:</td>
						<td class="calibre5">Pavliköy<sup class="calibre3"><a href="abdullahpasa_split_094.html#footnote-1115-47" id="footnote-1115-47-backlink" name="footnote-1115-47-backlink">[47]</a></sup></td>
						<td class="calibre5">13</td>
						<td class="calibre5">15</td>
					</tr>
					<tr class="calibre4">
						<td class="calibre5">Üçüncü Kolordu:</td>
						<td class="calibre5">Kırkkilise</td>
						<td class="calibre5">23</td>
						<td class="calibre5">23</td>
					</tr>
					<tr class="calibre4">
						<td class="calibre5">Dördüncü Kolordu:</td>
						<td class="calibre5">Uzunköprü</td>
						<td class="calibre5">35</td>
						<td class="calibre5">12</td>
					</tr>
					<tr class="calibre4">
						<td class="calibre5">On altıncı Kolordu:</td>
						<td class="calibre5">Çerkesköyü</td>
						<td class="calibre5">10</td>
						<td class="calibre5">3</td>
					</tr>
					<tr class="calibre4">
						<td class="calibre5">On yedinci Kolordu:</td>
						<td class="calibre5">Pavliköy</td>
						<td class="calibre5">9</td>
						<td class="calibre5">5</td>
					</tr>
					<tr class="calibre4">
						<td class="calibre5" colspan="4">Toplam, 119 tabur (nizamiye ve redif) 76 batarya eder.</td>
					</tr>
				</table>
				<p class="normal">Piyade taburları seviyen 800 tüfekten savaşa vasıl oldukları kabul edilse kuvvetimiz 95.000 tüfek, 304 seri topa baliğ oluyor.<sup class="calibre3"><a href="abdullahpasa_split_095.html#footnote-1115-48" id="footnote-1115-48-backlink" name="footnote-1115-48-backlink">[48]</a></sup> Ordunun tabur, batarya, top, tüfek seviyesi bu civarda iken Balkanlardaki dörtlü ittifak ordusundan sadece Bulgarların askerî mühimmatı bile Osmanlı Ordusu'ndan daha fazladır.</p>
				<p class="normal">Bulgar Ordusu'nun beş fırkasının kuvveti ise 25.000 tüfek, 36 seri, 36 adi toptan 125.000 tüfek, 180 adi, 180 seri olarak hesap edilmektedir.</p>
				<p class="normal">Bulgar Ordusu kuvve-i asliyesi üçer livalı dört fırkasıyla Umur Fakih-Kızılağaç hattında ve yine üçer livalı üç fırkasıyla Kavaklı –Hasköy hattındaki görünümü ise şöyledir:</p>
				<p class="indentmetin">Umur Fakih – Kızılağaç hattında: 96.000 tüfek, 2625 kılıç, 324 top (sahrâ ve obüs)</p>
				<p class="indentmetin">Kavaklı –Hasköy hattında: 67.000 tüfek, 1250 kılıç, 247 top (sahrâ, obüs ve muhâsara)</p>
				<p class="indentmetin">Kilise –Tımreş hattına mukâbil: 8.000 tüfek, 125 kılıç, 42 top</p>
				<p class="indentmetin">Toplamı: 171.000 tüfek, 4000 kılıç, 613 top.<sup class="calibre3"><a href="abdullahpasa_split_096.html#footnote-1115-49" id="footnote-1115-49-backlink" name="footnote-1115-49-backlink">[49]</a></sup></p>
				<p class="normal">Bu tablo bile savaşın gidişatını Osmanlı Devleti'nin aleyhine bir seyir takip edeceğini çok açık göstermektedir.</p>
				<p class="normal">Abdullah Paşa'nın hatıratında cephane eksikliğinden kaynaklanan sıkıntılara dair söyledikleri aslında durumun bilinenden daha vahim olduğunu ortaya koymaktadır:</p>
				<p class="indentmetin">Efrâd perâkende hâlde el'ân çekilmek istiyorlar. Akşam firârîlerin (v)urulması için verilen emir üzerine biraz durdular. Elde bulunan kuvvet: Bolu Alayı (üç tabur) fakat biz muhârebe etmeyiz, ileri gitmeyiz diyorlar ve Vize önüne tekrâr gelmişlerdir, perâkendelerden yapılan Cafer Tayyâr Bey kumandasında iki tabur kadar müctemi asker / bunlar ileri karakolda idi. Fakat orada bulunduklarından şüpheliyim, iki top bir cebhâne arabası nâkıs ve bir cebel bataryasından ibârettir. Efrâd çantalarını hattâ bazıları tüfenklerini atmışlardır. Ahvâl perîşândır. İki tüfenk sesi üzerine herkes geri gidiyor... Cebhâne sandıkları yollarda kalmışlardır. Efrâd üzerinde cebhâne pek cüz'îdir.<sup class="calibre3"><a href="abdullahpasa_split_097.html#footnote-1115-50" id="footnote-1115-50-backlink" name="footnote-1115-50-backlink">[50]</a></sup></p>
				<p class="normal1">3- Erzâk Yokluğu:</p>
				<p class="normal">Balkan Harbi'nde çoğu ihtiyaçları noksan olarak cepheye giden Osmanlı ordusunun en temel ihtiyacı olan yiyecekleri bile maalesef devlet tarafından karşılanamamıştır. Osmanlı birliklerinin Sırplar, Bulgarlar, Yunanlılar karşısında düştükleri aciz durumu yakından izleyen birçok gazeteci ve gözlemcinin hatıratında acı acı belirtilir. Savaşı izleyen Fransız gazeteci Stephane Lausanne '<span class="ideitalik">Abdullah Paşa'nın zabitleri mısır köklerini tırnaklarıyla kazıyarak, biraz unla kaynatıp kumandanlarına veriyorlardı</span>.' diye yazar ve şöyle devam eder:</p>
				<p class="indentmetin">175.000 kişilik bir kuvvet kumandanının yiyecek ekmeği yoktu... Bu bir hastalar yaralılar kafilesi değildi... Can çekişenler kortejinin arkasında, çamur deryası boyunca bağırsaklarını toprağa boşaltan iki büklüm gölgeler seçiliyordu.<sup class="calibre3"><a href="abdullahpasa_split_098.html#footnote-1115-51" id="footnote-1115-51-backlink" name="footnote-1115-51-backlink">[51]</a></sup></p>
				<p class="normal">Savaşın tanıklarından olan Fransız gazeteci Stephane Lausanne gibi bu acı hadiselere şahit olanlardan biri de Ömer Seyfettin'dir. O, 5 Kânun-ı evvel [18 Aralık 1912] tarihli günlüğünde bu durumu şu cümlelerle anlatmıştır:</p>
				<p class="indentmetin">Bu sabah Leskovik'e doğru yola çıktık. Aydonan'da şiddetli muharebeler oluyormuş. Biz Leskovik'ten cephane alacağız. Yolda kaybolan hayvanımı aramak için geri kalmıştım. Bir çalılığın içinde doktoru, eczacıyı, Birinci ve İkinci Taburlardan birkaç zabiti gördüm. Yeri kazıyorlardı. Meğerse açlıktan bir nefer ölüyormuş. Ağzından köpükler akıyordu. Zavallı daha tamamıyla nefesi bitmeden, kazılan mezarının kazma seslerini işitiyordu.</p>
				<p class="normal"> Kısa sürede Osmanlı'nın zaferi ile biteceği sanılan savaş, maalesef yukarıdaki gözlemleri destekler mahiyette manzaralar arz etmiştir. Abdullah Paşa ordunun yiyecek ve ekmek ihtiyacını karşılamakta ve yapılması gereken hazırlıklarda ne kadar geç kalındığını şöyle ifade eder:</p>
				<p class="indentmetin">Yunan Muhârebesi için ilk seferberlik emri verildiği gün aynı zamanda vilâyât-ı muhtelifeye ilk günlerde sarf olunmak üzere 5.000.000 kıyye peksimâdın imâli irâde olunmuş idi. Bu harbde ise bu nev' hazırlıklara maatteessüf pek geç olarak teşebbüs olunmuş ve Nezâret, Şark Ordusu'na ancak Lüleburgaz muhârebesinden sonra ekmek göndermeye muvaffak olabilmiştir.<sup class="calibre3"><a href="abdullahpasa_split_099.html#footnote-1115-52" id="footnote-1115-52-backlink" name="footnote-1115-52-backlink">[52]</a></sup></p>
				<p class="normal">Abdullah Paşa'nın hatıratında erzâk konusunda dikkat çektiği çok önemli bir nokta vardır: Hiçbir sebep olmasa dahi böyle giderse Osmanlı ordusu savaşmaktan değil, açlık yüzünden telef olacaktır. Harbin daha başında Abdullah Paşa'nın Başkumandanlık Vekâlet-i Celîlesine Lüleburgaz'dan çektiği 5 Teşrîn-i evvel 328 tarihli telgrafta söyledikleri yaşanacak fâcianın habercisidir:</p>
				<p class="indentmetin">Tekfurdağı'na çıkan taburlar bir günlük ekmek tedarik edemediklerinden üç gündür orada kalmaya mecbur oldular. Bu havalide mevcut erzâkın tamamı nihayet bir haftaya kadar sarf edilecektir. Muradlı ve havalisindeki kıtalar hemen aç denecek bir hâldedir. Bir hafta sonra düşman karşısındaki kıtaların da aynı hâlde kalması muhtemeldir. Şimdiye kadar gerek kolordulardan ve gerek Şark Ordusu karargâhından vuku' bulan müracaatlar netice vermedi. Lüleburgaz ve Babaeski'ye acilen erzâk iddihâr ediniz.</p>
				<p class="indentmetin">Şu aralık Dersaadet'te o kadar asker kalmamış olacağından askerî fırınları ile yevmiye 50/100 bin kıyye ekmek pişirme ve irsâli kabildir. Yevmiye bu havaliye bir tren ekmek ve peksimâd, un ve pirinç vesaire gönderilmezse ordu düşmandan değil, açlık yüzünden felâkete uğrayacaktır. En mühim işleri bırakıp erzak tedarik ve temini ile meşgul olmaya başladık. Sizin de her işi bırakıp buna çâre-sâz olmanızı rica ederim.</p>
				<p class="sagnormal">Şark Ordusu Kumandanı  <br class="chapter"/>Birinci Ferik Abdullah<sup class="calibre3"><a href="abdullahpasa_split_100.html#footnote-1115-53" id="footnote-1115-53-backlink" name="footnote-1115-53-backlink">[53]</a></sup>  </p>
				<p class="normal">Savaş meydanından kaçan askere dair Abdullah Paşa'nın tespiti ise bu konunun altını çizecek niteliktedir:</p>
				<p class="indentmetin">Ric'ati intâc eden esbâb, açlık ve topçu cephanesinin yetiştirilemeyerek düşman topçusuna tefevvuk kazandırılmış olmasıdır.<sup class="calibre3"><a href="abdullahpasa_split_101.html#footnote-1115-54" id="footnote-1115-54-backlink" name="footnote-1115-54-backlink">[54]</a></sup></p>
				<p class="normal">Abdullah Paşa, ordunun çekilmesindeki en önemli faktörün açlık olduğunu hatıratının çeşitli yerlerinde dile getirmektedir:</p>
				<p class="indentmetin">Defâatle bildirdiğim vechile ordunun çekilmesini mûcib olan hâl ordunun aç ve cebhânesiz kalmış olması iken şimdi de Çorlu'da ilerideki kıtaâta sevk edilecek ne peksimâd ve ne de topçu cebhânesi mevcûd değildir. Kuvve-i maneviyesi tamâmen bozulmuş ve terk-i mevzi etmesi en ziyâde açlık ve sefâletten ileri gelmiş olan ve başlarında ekseriyetle zâbitân bulunmayan kıtaât-ı askeriyenin kâğıt üzerine menkûş evâmir ile ahz-ı mevzi ve harb etmesi imkânı istihsâl edilemez...<sup class="calibre3"><a href="abdullahpasa_split_102.html#footnote-1115-55" id="footnote-1115-55-backlink" name="footnote-1115-55-backlink">[55]</a></sup></p>
				<p class="normal">Yine savaş esnasında açlıktan telef olmamak için askerlerin civar yerlere dağıldığını Paşa'nın raporlarından öğreniyoruz:</p>
				<p class="indentmetin">Şimdiki hâlde kıtaâtın ekser zâbitânı mecrûh veya şehîd düşerek kıtaât hemen zâbitsiz bir hâlde kalmış ve efrâd da temîn-i maîşet kaydıyla köylere dağılmıştır. Menzil heyetleri katiyyen vazîfelerini îfâ edemiyorlar. Açlık orduda her türlü intizâmı istihsâle mâni oluyor...<sup class="calibre3"><a href="abdullahpasa_split_103.html#footnote-1115-56" id="footnote-1115-56-backlink" name="footnote-1115-56-backlink">[56]</a></sup></p>
				<p class="normal">Hatıratında askerlerin açlıktan evleri yağmaladığını bile söyleyen Abdullah Paşa, Balkan Harbi'ne dair söylenecek daha çok şey olduğunu dair adeta tarihe bir not düşmektedir:</p>
				<p class="indentmetin">İâşe meselesi de müşkilât peydâ edecek. Bu bâbda Çerkes Köyü'nde tedâbîr ittihâzı ve kollar teşkîli lazımdır. Efrâdın hâneleri yağma etmekte olduklarını şimdi öğrendim...</p>
				<p class="normal">Abdullah Paşa başta olmak üzere Balkan Harbi'ne tanık olan herkesin altını çizdiği en önemli sıkıntıların başında askerin açlık ve sefaleti gelmektedir.</p>
				<p class="normal1">4- Harbin Geniş Bir Coğrafyada Yapılması:</p>
				<p class="normal">Karadağ'ın Osmanlı'ya saldırması ile başlayan savaş Yunanistan ve Bulgaristan'ında katılmasıyla oldukça geniş bir alana yayılmıştır. Bu durum Osmanlı'nın aleyhine olmuştur. Her taraftan gelen çeşitli istekleri karşılamakta zorlanan Osmanlı Devleti ihtiyaçları tedarik etse bile günün şartları gereği onları yerine ulaştırmakta güçlük çekmiştir.</p>
				<p class="normal1">5- Askerlerin Tâlim Açısından Eksikliği:</p>
				<p class="normal">Cephedeki asker ihtiyacından dolayı eline silah tutuşturulan askerler ciddi bir eğitim almadan görev yerlerine intikal ettirilmiştir. Bu durumda savaşta ne yapması gerektiğini bilmeyen askerlerin eğitimsizliği komutanlar için en büyük sıkıntılardan biri olmuştur. Abdullah Paşa savaşa katılan Osmanlı askerlerinin durumunu ve acemiliğini ifade için "<span class="ideitalik">Tekfurdağı'nda 600, Çorlu'da 7000, Kırkkilise'de 6500 tüfenksiz elbisesiz beyaz donlar ile başıkabak, yalın ayak hatta yiyecekleri dahi olmayan birtakım halk ile İstanbul'dan Lüleburgaz'a kadar her tarafa dağılmış ve nereye gideceğini bilmeyen birçok biçareler..."<sup class="calibre3"><a href="abdullahpasa_split_104.html#footnote-1115-57" id="footnote-1115-57-backlink" name="footnote-1115-57-backlink">[57]</a></sup></span> tarifini yapmaktadır. Süleyman Nazif'in tespiti ise daha enteresan ve dehşet vericidir:</p>
				<p class="indentmetin">Bu ordu, acemi efraddan müteşekkildi. İçlerinde tüfek doldurmayı bilmeyen neferler ve düşmanın elektrik projektöründen korkup dağılan taburlar bulunuyordu.</p>
				<p class="normal1">6- Orduya 1324 Girişli Eğitimli Askerlerin Erken Terhisi:</p>
				<p class="normal">Osmanlı, Balkan Savaşı'nı öngörmediği için savaşa hazır olmadığı gibi hazırlık da yap(a)mamıştır. Hatta savaş olmayacağına kesin kanaat getirdiği için Harbiye Nâzırı Nazım Paşa Rumeli'deki 120 taburu, yani 75.000 eğitimli askerini terhis etmiştir.<sup class="calibre3"><a href="abdullahpasa_split_105.html#footnote-1115-58" id="footnote-1115-58-backlink" name="footnote-1115-58-backlink">[58]</a></sup> İtalya gibi büyük bir devletle savaşta bulunduğumuz şu sırada ordu içinde bir ayaklanma çıkmasına katiyen izin verilmeyeceği gibi, adı geçenlerin terhis edilmemeleri için de halen kanuni bir sebep mevcut olmadığını ifade edilmiştir. Erkân-ı Harbiye-i Umumiye kararı ile Harbiye Nezareti'nce terhisleri yapılmış olup Balkan devletlerinin seferberlik ilan etmeleri üzerine, bu askerlerin hemen bulundukları yerlerden geri getirilerek lüzumlu yerlere gönderilmiş olduklarını beyan edilmiştir. Ancak durum hiç de böyle olmamıştır.<sup class="calibre3"><a href="abdullahpasa_split_106.html#footnote-1115-59" id="footnote-1115-59-backlink" name="footnote-1115-59-backlink">[59]</a></sup> Abdullah Paşa da orduya 1324 girişli eğitimli askerlerin terhisi hakkında "324 duhûllü efrâdın terhîsi, bunlardan gayrı sunûf-ı ihtiyâtiye ile nizâmiye taburlarının beş yüz mevcûduna çıkarılması ve Rumeli'deki redif fırkalarına seferberlik emri verilmesi gibi pek cüz'î zaman evvel başlanılmış teşebbüsâtında kısmen buna sebebiyet verdiği kâbil-i inkâr değildir."<sup class="calibre3"><a href="abdullahpasa_split_107.html#footnote-1115-60" id="footnote-1115-60-backlink" name="footnote-1115-60-backlink">[60]</a></sup> değerlendirmesini yapar.</p>
				<p class="normal1">7- Subayların İsteksizliği:</p>
				<p class="normal">II. Meşrutiyet sonrasında ordudaki bir düzenleme için komutanlara yapılan rütbe indirimi uygulaması emir ve kumandaya indirilen bir darbe olarak değerlendirilmiştir. Birçok birliğin tecrübesiz ellere bırakılmasına neden olmuştur. Abdullah Paşa gibi pek çok subay da ordudaki yeni yapılanmadan dolayı rütbe tenziline uğramıştır. Rütbe tenziline uğrayan subaylarda bu durumdan şikâyetçidir. Ve heyecanlarını yitirmişlerdir.</p>
				<p class="normal1">8- Subaylar Arasındaki Fikir Ayrılıkları:</p>
				<p class="normal">Fethi Okyar, talim görmüş askerin terhisi, malzeme kıtlığı ve hazinenin boş olmasının kötü sonuçları olduğunu belirterek asıl felaketin ordunun gırtlağına kadar politikaya gömülmesi olduğunu ifade ettikten sonra <span class="ideitalik">"Hatırladıkça elem duymamak mümkün değildir. Savaş içinde öylesine olaylar cereyan etti ki tüyler ürpertir. Bazı zabitlerin kalpaklarındaki şekil İttihatçılığını, bazılarınki ise İtilafçılığını belirtiyordu. Kimler sokmuştu bu korkunç uçurumu ordunun içine... Kalbinde vatan muhabbeti ihtiraslarının üzerine çıkabilmiş hangi kişinin havsalası böylesine ihaneti alabilirdi?"<sup class="calibre3"><a href="abdullahpasa_split_108.html#footnote-1115-61" id="footnote-1115-61-backlink" name="footnote-1115-61-backlink">[61]</a></sup></span> sözleriyle ordu içindeki ayrışmanın ne boyutta olduğunu ifade etmiştir.</p>
				<p class="normal">Ordunun siyasallaşması subaylar arasındaki fikir ayrılığını körüklemiştir. Eski bir Harbiyeli olan, I. Dünya Savaşı sırasında İngilizlerin eline esir düşüp sonraki yaşamını Arap bağımsızlığı davasına adayan Cafer el-Askeri anılarında İttihatçı Türk subayların ordunun yenilmesinden Nazım Paşa'yı sorumlu tutabilmek için yerlerini terk ettiklerini yazar.<sup class="calibre3"><a href="abdullahpasa_split_109.html#footnote-1115-62" id="footnote-1115-62-backlink" name="footnote-1115-62-backlink">[62]</a></sup> Savaş sırasında Batı Ordusu'nda görevli Teğmen Rahmi (Apak) ise bizzat şahit olduğu bir olayda İttihatçı bir subayın, Hürriyet ve İtilafçı Kara Sait Paşa'ya Beşinci Kolordu Muharebe idare yerinde silah çektiğini anlatır.<sup class="calibre3"><a href="abdullahpasa_split_110.html#footnote-1115-63" id="footnote-1115-63-backlink" name="footnote-1115-63-backlink">[63]</a></sup> O dönem kabine üyelerinden olan Şeyhülislam Cemaleddin Efendi anılarında <span class="ideitalik">"İmparatorluk kuvvetlerinin subayları çoğunlukla partizan siyasetle meşgul oldukları için askerlik kurumunun özü olan hiyerarşi zedelenmiştir"</span> diye yazacaktır.<sup class="calibre3"><a href="abdullahpasa_split_111.html#footnote-1115-64" id="footnote-1115-64-backlink" name="footnote-1115-64-backlink">[64]</a></sup> 24 Ekim'de Kumanova'da Sırplar karşısında dağılan Vardar Ordusu'nun Komutanı Ferik Zeki Paşa yenilginin nedenini subayların görevlerine karşı kayıtsız kalmalarına, askerlik dışındaki işlerle meşgul olmalarına bağlar.<sup class="calibre3"><a href="abdullahpasa_split_112.html#footnote-1115-65" id="footnote-1115-65-backlink" name="footnote-1115-65-backlink">[65]</a></sup></p>
				<p class="normal">18 Teşrin-i evvel 1328'de dağılmış olan orduyu toplamak için verdiği emir yüzünden bilgisine başvurulan Abdullah Paşa, Şark Ordusu Başkumandanı olarak karârgâh-ı umûmî ile aralarındaki fikir ayrılığına dair şunları söylemektedir:</p>
				<p class="indentmetin">Teşrîn-i evvel'in 18'inci günü bilâ-lüzûm verildiği izbâr buyurulan ve kendiliğinden dağılmış olan orduyu toplamak maksadıyla verilmiş bulunan emir, mecbûrî idi. Ordunun uğradığı ahvâlin esbâbı âcizlerince ric'at emri verilmesinden değil, ordu ile mütemâdiyen taarruz hareketine tasaddîden zannındayım. Bununla beraber ordu Lüleburgaz muhârebesini itâya mecbûr bırakılmamış veyahud iki gün evvel Ergene üzerine çekilmesi ciheti iltizâm buyurulmuş olsa idi, şimdiki hâlde bugün mezkûr Ergene hattında 100 bin kişilik bir ordunun ictimâ etmiş bulunacağı bedîhî idi. <span class="ideitalik">Bu sûretle büyük karârgâh-ı umûmî ile fikirlerimiz tamâmen birbirine zıddır.<sup class="calibre3"><a href="abdullahpasa_split_113.html#footnote-1115-66" id="footnote-1115-66-backlink" name="footnote-1115-66-backlink">[66]</a></sup></span></p>
				<p class="normal1">9- Seferberlik İçin Alınan Kararların Uygulanamaması:</p>
				<p class="normal">Osmanlı ordusu aldığı seferberlik ve yığınak kararı için hazırlıklarına henüz başlamışken Balkan devletleri tarafından, Osmanlı Devleti'ne resmen harp ilan edilmiştir. Bu ülkelerin Osmanlı'ya saldırması sonunda işin ciddiyetini iyice kavranmış ve durumun nezaketinden dolayı hemen seferberlik ilan edilmiştir. Ancak burada en önemli hususlardan biri de seferberlikteki gecikmedir. Savaş başlamadan önce ordu seferberliğini tamamlayamamıştır. Seferberlik emrinin verilmesinden sonra bile konunun anlaşılmamasından kaynaklanan yazışmaların lüzumsuz devam edişini Abdullah Paşa hatıralarında şöyle anlatır:</p>
				<p class="indentmetin">18 Eylül 328 günü vakt-i zevâlde –ordunun zevâl-i şerefini bâdî olan harble netîcelenen– seferberlik emri verildi. Harbiye ve Dâhiliye nezâretleri îcab eden makâmâta teblîgât-ı lâzımeyi îfâ ve müfettişlik sürat-i mümkine ile istihzârâta ibtidâr eyledi. Ordu müfettişliği erkân-ı harbiyesi seferberlik umûrunun vakt-i hâzıra taalluk eden istihzârâtı için masa başında görülmek îcâb eden işlerle hayli uğraşmış idi.</p>
				<p class="indentmetin">Umûmî Seferberlik'in ne demek olduğu orduda takdîr olunmadığından emrin târîh-i i'tâsından dört gün geçinceye kadar mazmûnunu anlatmak için iş'âr ve istişâ'rlar<sup class="calibre3"><a href="abdullahpasa_split_114.html#footnote-1115-67" id="footnote-1115-67-backlink" name="footnote-1115-67-backlink">[67]</a></sup> devâm edip durdu.<sup class="calibre3"><a href="abdullahpasa_split_115.html#footnote-1115-68" id="footnote-1115-68-backlink" name="footnote-1115-68-backlink">[68]</a></sup></p>
				<p class="normal1">10- Orduda Sevk ve İdare Eksikliği:</p>
				<p class="normal">Harbe hazırlıksız yakalanan Osmanlı ordusunun önemli problemlerinden biride kıtadaki sevk ve idare noksanlığıdır. Balkan Harbi'nin tanıklarından olan Ömer Seyfettin ordudaki emir komuta eksikliğini şöyle ifade etmiştir:</p>
				<p class="indentmetin">İşte şimdi hareket emri verildi. Nereye? Kimse bilmiyor. Niçin? Kimse bilmiyor. Gözlerini kaybetmiş bir kör sürü gibi bocalanıp gidiyoruz. Ortada ne kumandan var, ne kumanda. Ortada mekkârîler yok. Mekkâreciler yok. Cephaneler siperlerin içinde yerde kaldı. Herkes şaşırmış. Hâl ve mevki o kadar tahammül olunmaz derecede ki...<sup class="calibre3"><a href="abdullahpasa_split_116.html#footnote-1115-69" id="footnote-1115-69-backlink" name="footnote-1115-69-backlink">[69]</a></sup></p>
				<p class="normal">Abdullah Paşa'nın ordunun sevk ve idaresi noktasında meydana gelen eksikliklere dair tespitleri daha enteresandır. Öyle ki subaylar gece yarılarına kadar başsız kalan ve kaçan askerleri toplamakla meşgul olmuşlardır<span class="ideitalik">:</span></p>
				<p class="indentmetin">Bir saat sonra köye gelen Dördüncü Fırka kumandanı Necîb Bey Dördüncü Fırka'nın dağılarak efrâdın firâr ettiğini ve bin kadar efrâdın muhârebe hattının gerisinde toplattırıldığını ve zâbitânın esnâ-yı leylde askeri toplamakla meşgûl bulunduklarını ifâde eyledi. Beşinci Fırka kumandanından bir haber alınamıyor idi. İkinci Kolordu kumandanının mevkii mechûl olduğu gibi kendisine muhârebe meydânında dahi tesâdüf edilememiş idi...<sup class="calibre3"><a href="abdullahpasa_split_117.html#footnote-1115-70" id="footnote-1115-70-backlink" name="footnote-1115-70-backlink">[70]</a></sup></p>
				<p class="normal">Savaştan kaçan askerlerle ilgili Abdullah Paşa'nın verdiği dehşet verici bir bilgi daha vardır. Hakikati anlaşılmayan bir panik yüzünden subayların ve askerlerin kaçmaya başlaması üzerine, karargâh memurlarına ve süvarilere firar edenleri geri çevirmek ve dönmeyenleri vurmak için emir verilmiştir:</p>
				<p class="indentmetin">Saat dördü on geçe en emîn olduğumuz bir zamanda hakîkati anlaşılamayan mahûd panik vürûda getirilerek bütün hatt-ı muhârebemizin yüz geri etmiş olarak karışık ve perîşân ve kısmen de toplu bir hâlde ric'at ettikleri görüldü. Her iki fırka âdetâ bütün kuvvetiyle geri çekilmeye ve bütün toplarımızı hatt-ı harbde terk ile zâbitân ve efrâd kaçmaya başladı.</p>
				<p class="indentmetin">Bu hâli görünce karârgâh memûrînini ve süvârisini koşturarak firârîleri çevirmeye ve dönmeyenleri vurmaya, öldürmeye memûr ettim. Görünmeyen nukâttan savuşmuş olan birkaç yüz kişiden ve yaralılardan mâadâ cümlesi çevrildi. Tekrar hatt-ı harbin gerisindeki vadiye sevk edildi. Fırka kumandanlarına da şu emir verildi:</p>
				<p class="indentmetin">Kâffe-i kuvvetlerini celb ve cem edip mutlaka eski hatt-ı muhârebeyi tutacaklar ve topları elde edecekler ve şâyed düşman mevzie çıkmış ise bütün mevcûdla üzerine atılıp tard edeceklerdir. Ya kolordu kâmilen mahvolacak veya bulunduğu mevziden bir karış geri çekilmeyecektir.<sup class="calibre3"><a href="abdullahpasa_split_118.html#footnote-1115-71" id="footnote-1115-71-backlink" name="footnote-1115-71-backlink">[71]</a></sup></p>
				<p class="normal">Abdullah Paşa'ya göre, harbin sevk ve idaresi noktasına en büyük eksik, Başkumandan Vekîli Nâzım Paşa gibi üst düzey komutanların savaş meydanında ordunun halini tedkik etmeden sürekli taarruz emri vermeleridir. Ona göre, durumu son derece perişan olan bir ordudan zafer beklemek en büyük hatadır:</p>
				<p class="indentmetin">3 günlük muhârebenin muvaffakiyetsizlikle hitâmını mûcib olan esbâbın makâm-ı müşârun-ileyhâya sarâhaten iblâğını ve ordunun şimdiye kadar bir türlü inanılmak istenmeyen ahvâlinin yerinde tedkîk ve tefahhus edilerek ona göre nevâkısının itmâmına çâre-sâz olunması ve orduya verilecek vezâifin bizzât alınacak fikre göre takdîr ve tayîni bâ-husûs müdâhalât-ı mütevâliyeden dolayı kumandada hâsıl olan teşettütün izâlesi ile kolordu kumandanları nezdinde imâl-i nüfûz olunması ve indeʻl-îcâb harekât-ı harbiyenin<br class="chapter"/>bil-fiil idâresi gibi makâsıdın temîni için Başkumandan Vekîli Paşa Hazretlerinin ordu ile yakından temâsta bulunmaları elzem hükmüne girmişti...<sup class="calibre3"><a href="abdullahpasa_split_119.html#footnote-1115-72" id="footnote-1115-72-backlink" name="footnote-1115-72-backlink">[72]</a></sup></p>
				<p class="normal">Başkumandan Vekîli Nâzım Paşa'nın kumandanı harp esnasında ortadan kaybolan Birinci Kolordu'ya "<span class="ideitalik">Birinci Kolordu Kumandanı Yaver Paşa'nın nerede ise buldurulup bu gece dakîka fevt etmeksizin kolordusunun başına ilhâk ettirilmesi"</span>ne dair verdiği emir üzerine Abdullah Paşa'nın ordunun sevk ve idaresine dair tespitleri dikkat çekicidir:</p>
				<p class="indentmetin">Bu emir mütâlaa edildiği zaman Başkumandanlık Vekâleti'nce ordunun hâlet-i rûhiyesine bir dereceye kadar ıttılâ hâsıl olduğu mahsûs olur. Böyle iken yine orduya gayr-i kâbil-i icrâ vazîfeler tahmîl edilmekte olması şâyân-ı hayrettir. Hele Dördüncü Kolordu'ya verilen vazîfe ile bu kolordunun Karârgâh-ı Umûmî Erkân-ı Harbiyesi'nden aldığı emr-i mucibce bugün icrâsına kalkıştığı hareket arasında mevcûd olan mübâyenet emir ve kumandada hüküm-fermâ olan teşettüt ve keşmekeşin bir diğer nümûnesini irâe eder.</p>
				<p class="indentmetin">Aynı bir orduya aynı zamanda üç yerden başka başka fikr-i müdîrlerle kumanda edilmesi târîh-i harbde emsâline tesâdüf edilmeyen vekâyidendir...<sup class="calibre3"><a href="abdullahpasa_split_120.html#footnote-1115-73" id="footnote-1115-73-backlink" name="footnote-1115-73-backlink">[73]</a></sup></p>
				<p class="normal1">11. Ulaşım Problemleri:</p>
				<p class="normal">Osmanlı Devleti son yıllarını savaş halinde geçirdiğinden altyapıya ya da ulaşıma yeterli kaynağı aktaramadığı için bu sahada eksiklikler hemen göze çarpmaktadır. Özellikle demiryollarımız yeterli değildir. Balkan ülkeleri Osmanlı'ya göre daha iyi durumdadır. Ayrıca Osmanlı ülkesi geniş bir alana yayıldığından nüfusu dağınıktır. Bundan dolayı asker sevkiyatı da güçlükle yapılmaktadır. Ayrıca Trablusgarp Savaşı ve dolayısıyla İtalyan ablukası bitmediğinden Osmanlı Hükümeti asker taşımak için Ege Denizi'ni de kullanamamaktadır. Abdullah Paşa, harpten önce planlanan askerî istasyonların, ulaşım ve nakliyat vasıtalarının vaat edildiği gibi temin edilmemesinin de bu felakete sebebiyet verdiği inancındadır:</p>
				<p class="indentmetin">Erkân-ı Harbiye-i Umûmîye'nin tertîbâtına nazaran yevmiye 19 tren çıkaracak olan ve bu husûsta hükûmete askerî istasyonlar inşâsı makas ve rampalar tertîbi vesâire gibi istihzârât için binlerce masârıf ihtiyâr ettirmiş bulunan şark kumpanyasının daha ilk nakliyât günü ancak 3 tren çıkarması hayretlere sezâdır.<sup class="calibre3"><a href="abdullahpasa_split_121.html#footnote-1115-74" id="footnote-1115-74-backlink" name="footnote-1115-74-backlink">[74]</a></sup></p>
				<p class="normal">Abdullah Paşa, 22 Eylül 328 tarihinde Harbiye Nezâreti'ne gönderdiği telgrafta bu konuya dikkat çekmiş ve üstlerini bu konuda uyarmıştır:</p>
				<p class="indentmetin">Bu hâl fevkalâde şâyân-ı ehemmiyet olup bir sû-i niyetle teehhura uğradılmakta olması kaviyyen melhûzdur. Tecemmu'un kemâl-i sür'atle icrâsı lüzûm-ı kat'i ve âciline nazaran bu teehhürün netîcesi vahîmdir. Nâfia Nezâreti nezdinde tesîrât-ı lâzıme icrâsı ve mukarrer ve müretteb sevkiyâtın zamanında müsta'cilen icrâ ettirilmesi esbâbının istikmâline emr u irâde buyurulması müsterhamdır.</p>
				<p class="indentmetin">Bu teşebbüsün maatteessüf hiçbir semere vermediğini de ilâve etmek lâzımdır. Bu sebeple kumpanya seferberlik bidâyetinden itibâren kâbiliyet-i nakliyesini gün-be-gün tenkîs ederek yevmiye tahrîk ettiği trenlerin adedini bire kadar tenzîl etmekten hayâ etmemiş ve buna karşı hükûmet hiçbir şey yapamamıştır...<sup class="calibre3"><a href="abdullahpasa_split_122.html#footnote-1115-75" id="footnote-1115-75-backlink" name="footnote-1115-75-backlink">[75]</a></sup></p>
				<p class="normal1">12. Değişik Savaş Planlarının Uygulanması:</p>
				<p class="normal">Balkanlar'da görevli Garp Ordusu'nun planı Şark Ordusu'na, Şark Ordusu'nun planı ise Garp Ordusu'na gönderilmiştir. Henüz seferberlik hazırlıklarını ve yığınağını tamamlamamış olan Şark Ordusu'nun taarruza zorlanması, hem birliklerin ezilmesine ve hem de sonraki görevlerini yapamamalarına neden olmuştur.<sup class="calibre3"><a href="abdullahpasa_split_123.html#footnote-1115-76" id="footnote-1115-76-backlink" name="footnote-1115-76-backlink">[76]</a></sup></p>
				<p class="normal1">13. Hava Muhalefeti:</p>
				<p class="normal">Balkan Harbi esnasında havanın gerek yağmurlu gerekse soğuk olması intikalleri güçleştirmiştir. Ayrıca askerin hareket kabiliyetini kısıtlamıştır. Balkan Harbi'nin tanıklarından olan Ömer Seyfettin 22 Teşrîn i evvel... [4 Kasım 1912] tarihli günlüğünde hava durumunu şu cümlelerle ifade etmiştir:</p>
				<p class="indentmetin">Gece o kadar soğuk oldu ki, benim çarıklarım donmuş. Ayağımı kımıldatamıyorum. Soğuktan hiç uyuyamadım.<sup class="calibre3"><a href="abdullahpasa_split_124.html#footnote-1115-77" id="footnote-1115-77-backlink" name="footnote-1115-77-backlink">[77]</a></sup></p>
				<p class="normal">Abdullah Paşa'nın hatıralarından da ordunun düşmandan ziyade hava şartları ile de mücadele ettiği anlaşılıyor:</p>
				<p class="indentmetin">Kolorduların ya ileriye düşman üzerine hareketleri veya geriye çekilmeleri şıklarından hangisi tensîb buyurulacaksa iş'ârı ve maamâfih yağmakta olan yağmur dolayısıyla hâsıl olan çamur ve topçu hayvânâtımızın kâmilen kuvvetten düşmüş bir hâlde bulunduğunun dahi nazar-ı dikkatten dûr tutulmaması marûzdur...<sup class="calibre3"><a href="abdullahpasa_split_125.html#footnote-1115-78" id="footnote-1115-78-backlink" name="footnote-1115-78-backlink">[78]</a></sup></p>
				<p class="normal">10/11 Teşrîn-i evvel tarihinde Pınarhisar'a dair verilen rapor şöyledir:</p>
				<p class="indentmetin">Yolların şiddetli yağmurlarda batak hâline gelmiş olmasından nâşî topların ve arabaların bir kısm-i kullîsinin saplanıp kaldığı görüldü...<sup class="calibre3"><a href="abdullahpasa_split_126.html#footnote-1115-79" id="footnote-1115-79-backlink" name="footnote-1115-79-backlink">[79]</a></sup></p>
				<p class="normal">Abdullah Paşa'nın hatıratında, Üçüncü Kolordu Kumandanı Mahmûd Muhtar da yolların kapalı olması neticesinde meydana gelecek tehlikeye dikkat çekiyor:</p>
				<p class="indentmetin">Sol cenâhımız kâmilen düşmana marûz ve yollar mesdûd bulunmuştur. Sol cenâhımız kâmilen düşmana marûz ve yollar mesdûd bulunduğundan düşman faâliyet gösterse tehlikedeyiz...<sup class="calibre3"><a href="abdullahpasa_split_127.html#footnote-1115-80" id="footnote-1115-80-backlink" name="footnote-1115-80-backlink">[80]</a></sup></p>
				<p class="normal">Balkan Harbi'nde düşmandan çok, hava şartları ve açlık ile mücadele edildiği acı bir gerçektir.</p>
				<p class="normal1">14. Birlikler Arasında Koordinasyon ve Haberleşmenin Olmaması:</p>
				<p class="normal">Balkan Savaşı'nda Osmanlı ordusu taktik ve stratejik girişimler uygulayabilen, birlikleri arasında düzenli koordinasyonu sağlayabilen düzenli bir silahlı güç olma vasfını tamamen kaybetmişti.<sup class="calibre3"><a href="abdullahpasa_split_128.html#footnote-1115-81" id="footnote-1115-81-backlink" name="footnote-1115-81-backlink">[81]</a></sup> Bütün Balkan Savaşı boyunca kumandanların cephe hatlarında hatta iki kilometre batılarında veya doğularında bulunan birliklerle bile günlerce irtibatları olmamıştır. Osmanlı ordusu komutanı yiyecek bulamadığı gibi ordusundan haber de alamıyordu. Savaşta haberleşme ve koordinasyon eksikliğini hissettiğini hatıralarında nakletmektedir. Onun emri altındaki birliklerle haberleşmesi için elinde ne telefon, ne telgraf, ne telsiz-telgraf vardı. Ne otomobile, ne de uçağa sahipti.<sup class="calibre3"><a href="abdullahpasa_split_129.html#footnote-1115-82" id="footnote-1115-82-backlink" name="footnote-1115-82-backlink">[82]</a></sup></p>
				<p class="normal1">15. Orduya Yeterli Sağlık Hizmetinin Verilmemesi (Kolera salgınının önlenememesi):</p>
				<p class="normal">Alman <span class="ideitalik">Berliner Tagesblatt</span> gazetesi İstanbul muhabiri Feldmann günümüz İstanbul'unun gözde semtlerinden Yeşilköy'ü "<span class="ideitalik">Tam bir dehşet manzarası hâkimdi. Caddelerde yatan yaralılar ve cesetler görülmüştü. Demiryoluyla, arabayla ya da yorgun argın çıplak ayakla gelen hastaların açık alana yerleştirildikleri Yeşilköy, 'Kolera tarlası' namıyla anılmaya başlamıştı</span>."<sup class="calibre3"><a href="abdullahpasa_split_130.html#footnote-1115-83" id="footnote-1115-83-backlink" name="footnote-1115-83-backlink">[83]</a></sup> diye anlatmıştır.</p>
				<p class="normal">Ordunun yenilip erimesine etken en büyük sebeplerden biri de suların sıhhate uygun olmaması ve ölenlerin vermiş olduğu koku ve yırtıcı hayvanların parçaladığı leşlerin dağılmasıyla başlayan ve nihayet Osmanlı ordusunu perişan eden kolera salgını olmuştur.<sup class="calibre3"><a href="abdullahpasa_split_131.html#footnote-1115-84" id="footnote-1115-84-backlink" name="footnote-1115-84-backlink">[84]</a></sup></p>
				<p class="normal1">16. Askerin Yorgun ve Moralsiz Olması:</p>
				<p class="normal">Ordu, savaşmanın ve geri çekilmenin verdiği zorluk ve diğer bazı olumsuzluklardan dolayı son derece yorgun ve moralsizdir. Bunun sonucunda da hastalıklar artmış, hatta savaşta yararlanan tek doktor da bütün ilaç ve malzemeleri alarak cepheyi terk etmiştir. Tıbbî ve sıhhî araç-gereç yok gibidir.<sup class="calibre3"><a href="abdullahpasa_split_132.html#footnote-1115-85" id="footnote-1115-85-backlink" name="footnote-1115-85-backlink">[85]</a></sup> Abdullah Paşa ise bu durumu şu cümleler ifade etmiştir:</p>
				<p class="indentmetin">Beş günden beri devâm eden gayr-i muntazam ve âdetâ bozgun bir hâlde geri yürüyüşün verdiği meşâkk ve kuvve-i maneviyedeki bozukluğun tahfîfi ve askerin dinlendirilmesi ve günlerce aç kalmış kıtaâtın iâşesi için yine bir iki gün istirâhate eşedd ihtiyâc vardır. Bundan başka yavaş yavaş sükûnete gelmiş olan efrâdın bir daha geri yürüyüş başlayınca elde kalanların dahi kâmilen firâr edecekleri âdetâ muhakkak ve kolordularda ne insan ne de malzeme kalmayacağı müsellemdir...<sup class="calibre3"><a href="abdullahpasa_split_133.html#footnote-1115-86" id="footnote-1115-86-backlink" name="footnote-1115-86-backlink">[86]</a></sup></p>
				<p class="normal">Abdullah Paşa'ya göre askerin morali sıfırın bile altındadır:</p>
				<p class="indentmetin">El-hâsıl kuvve-i maneviye sıfırdan aşağıdır. Herkes bir taraftadır.</p>
				<p class="normal">Abdullah Paşa'nın tespit ettiği ve hatıratında dile getirdiği bütün bu sebeplerin yanında Osmanlı Devlet erkânının böyle bir savaşa ihtimal vermeyişlerini de ekleyebiliriz. Öyle ki Hariciye Nâzırı Asım Paşa, muhtemelen Sadrazam Said Paşa ile aralarındaki bir anlaşmazlık dolayısıyla Balkan vilayetlerinden ittifak görüşmeleri hakkında gelen raporlara rağmen, <span class="ideitalik">"Balkanlardan imanım kadar eminim"</span> diye Millet Meclisi'nde konuşma yapmıştır. Balkan ittifakının akabinde böyle bir konuşmanın yapılması Balkan Harbi'ndeki idarî ve askerî gafletin boyutlarını gözler önüne sermektedir. Subayların ordunun ihtiyaçlarını bir kenara bırakarak politika ve komitacılıkla uğraşmaları da bu felaketin ayak sesleri gibidir. Sonuç olarak 2012 yılında 100. senesini idrak edeceğimiz Balkan Harbi, karşımızda acı ve ibretli tarihî bir dönem olarak durmaktadır. Bu tarihî dönemin en ibretli vesikalarından biri ise Abdullah Paşa'nın hatıratıdır.</p>

		</body>
</html>