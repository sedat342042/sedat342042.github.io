<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>abdullahpasa</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik2" id="calibre_toc_16">6 Teşrîn-i Evvel'de Cereyân-ı Ahvâl</h2>
				<p class="normal">5 Teşrîn-i evvel târihi ile vâki' olan marûzâtımıza mukâbil 5/6 Teşîn-i Evvel sene 328 (18/19 Ekim 1912) gecesi Başkumandanlık Vekâleti'nden âtîdeki telgraf vârid oldu:</p>
				<p class="normal">Tasavvur ettiğiniz harekât-ı harbiye-i taarruziye hakkında malûmât itâsı mütemennâdır. Düşman ordusunun kuvve-i asliyesiyle Tırnova-Seymenli'de tecemmu'u hakkındaki malûmât-ı vâride-i ahîre sebebiyle Bulgarların vech-i tecemmu'u hakkında gerek büyük karargâh-ı umûmî ve gerek Şark Ordusu Karârgâhı'nca bir fikr-i kat'î olmayıp her türlü icrââtın tamamıyla tahmînât ve ağleb-i ihtimâlât üzerine müesses bulunduğu bir sırada taarruz düşüncelerinin filhakîka tasavvurâttan ibâret kalması tabiîdir. Binâenaleyh makâm-ı müşârun-ileyhâya cevâb-ı âtî verildi:</p>
				<p class="ortayazi">Başkumandanlık Vekâlet-i Aliyyesi'ne</p>
				<p class="sagitalik">6 Teşrîn-i evvel 28  </p>
				<p class="indentmetin">Hedefü'l-harekât henüz tayîn etmeden taarruz tertîbâtı soruluyor. Şark Ordusu tahaşşüdünün ikmâlini müteâkib Üçüncü Kolordu ile Eski Poloz-Boyalık, Birinci Kolordu ile Kiremitli-Kurdalan istikâmetinde Tunca nehrinin şarkında ve Dördüncü Kolordu ile Tunca'yı bil-mürûr Meriç'in sol sâhilini takîben Harmanlı üzerine ilerlemek ve Arda'nın muhâfazasına memûr on birinci fırkayı Kırcaali Kolordusu'yla tevhîd-i harekât eyleyerek Hasköy üzerine sevk etmek ve İkinci Kolordu'yu ihtiyât olarak ikinci hatta süvârî fırkasını sağ cenâh ilerisinde bulundurmak tasavvurundayım.</p>
				<p class="indentmetin">İşbu harekâtın icrâsını temîn için kolordulara erzâk ve cebhâneyi ikmâl kol ve katarlar teşkîlatını itmâm eylemeleri emredilmiştir. İstihsârâtın ikmâline dâir kolordulardan henüz bir cevâb alınmamıştır. Dün Birinci Kolordu Kumandanı Yaver Paşa Hazretleri karargâha gelerek erzâk tedâriki husûsunda pek ziyâde dûçâr-ı müşkilât olduğunu beyân eyledi. Bu mürâcaât hemen her taraftan vuku' bulmakta ve henüz yerlerinde bulunan kolorduların emr-i iâşesinde dûçâr oluna gelen müşkilât harekât-ı taarruziyeye ibtidâr ile gayr-i kâbil-i iktihâm bir hâle gelerek ordunun bâis-i felâketi olması tehlikesinden ihtirâz ediyorum. Erzâk irsâli hakkında defeâtle vukû' bulan mürâcaâtım maatteessüf müsmir olamıyor. Bu husûsta bilhâssa nazar-ı dikkatinizi celb eder ve her ne sûretle olur ise olsun yevmiye bir erzâk treninin dârülharbe sevkine fevkalâde gayret olunmasını ehemmiyet-i mahsûsa ile arz ederim.</p>
				<p class="indentmetin">Redîf kıtaâtının sevkiyâtı dahi vaziyetin ehemmiyetle mütenâsıb olarak tesrî' olunmuyor. Büyük karârgâh-ı umûmî Dersaâdet'ten geçen redîflerin seferberliklerini itmâm etmiş olduğu zehâbında bulunuyor. Hâlbuki bunların birçok nevâkısı vardır. Tekfurdağı'na çıkarılan kıtaât üç gün etmek<sup class="calibre3"><a href="abdullahpasa_split_209.html#footnote-2642-76" id="footnote-2642-76-backlink" name="footnote-2642-76-backlink">[76]</a></sup> tedârik edememişlerdir. İkinci Kolordu henüz perâkende bir hâldedir. Babaeski havâlîsinde toplanmaya uğraşıyor. Harekât-ı taarruziyenin hüsn-i netîceye iktiranı erzâk ve mühimmâtın devâmlı bir sûrette ikmâline ve kıtaâtın sür'atle sevkine vâbestedir. Binâenaleyh kış gelmezden evvel pek sür'atle itmâmı için marûzâtımın kemâl-i ehemmiyetle nazar-ı dikkate alınmasını ricâ eylerim.</p>
				<p class="sagitalik">Şark Ordusu Kumandanı  <br class="chapter"/>Birinci Ferik Abdullah  </p>
				<p class="solbaslik"><span class="idebold">Mülâhazât-ı Sevkü'l-Ceyşiye</span></p>
				<p class="normal">Tasavvurât-ı mesrûdeye esâs olan fikr-i düşman ordusu kuvâ-yı asliyesinin Tırnova-Seymenli havâlîsinde toplandığı hakkında alınan malûmâttır. Kuvâ-yı asliyenin havâlî-i mezbûrede toplandığına nazaran Tunca şarkından ikinci derecede kuvvetlerle icrâ-yı harekât eylemesi ve harekât-ı asliyesini Aşağı Meriç'e doğru sarkarak Dimetoka üzerine tevcîh eyleyeceği zannı hâsıl olmuş idi. Maamâfîh bu mütâlaa zaîf idi. Evvel emirde kolordular 5 Teşrîn-i evvel'deki mukarrerâtımız vechile Kırkkilise-Hasköy hattında bütün kıtaâtı ile toplanacak ve taarruz için muktezî ve katar ve kâfilelerini tanzîm ve erzâk ve cebhânelerini ikmâl ile bize bildirecekler idi. Bu zamana kadar her hâlde vaziyet tavazzuh edeceğinden düşmanın tasavvur olunan harekâtına nazaran tecemmu' vaziyetince icrâsı îcâb edecek tadîlât kolorduların ictima'ından sonraya talîk olundu. Düşmanın kuvâ-yı asliyesinin ve meselâ 4/5 fırkasının Tırnova-Seymenli'de toplandığı hakkındaki malûmâtın adem-i teyîdi ile öteden beri kabûl olunduğu vechile Tunca şarkında zuhûru hâlinde Kırkkilise ile Hasköy arasında münâsib bir mevzi'de karşılanacak olan kuvvet şimâle atıldıktan sonra taarruz husûsundaki bu tasavvurâtımız yine aynıyla mevki-i icrâya konabilecek idi. Bu cihete âid tasavvurdaki rûh-ı mülâhaza ise şu idi: Şimâle atılacak düşmanı o istikâmette takîb ederek ilerlemek hâlinde Şark Ordusu hâkimiyeti hâiz birtakım cebhe mevâzi'i karşısında kalacağından kat'î bir muhârebenin netâyic-i matlûbesi kolaylıkla istihsâl edilemeyecekti. Binâenaleyh Üçüncü ve Birinci ve o zamana kadar muvâsalat edecek veya etimiş bulunacak olan, On yedinci ve On sekizinci kolorduları düşman takîbine memûr ve İkinci Kolordu'yu ihtiyâtta terk ederek Çanakkale Fırkası'nın vürûduyla mevcûdu 27.000 tüfenk râddesine çıkacak Dördüncü Kolordu ve kaleden 25.000 kişilik bir kuvvet Arda setrine memûr On birinci Fırka ve Kırcaali kuvveti ile ihtiyâtta bulunacak ikinci kolorduyu Kastamonu Fırkası'nın vürûduyla bu kolordu kuvvetinin 21-22 bin râdesine çıkacağı memûl idi. Dahi ahvâlin îcâbâtına göre iştirâk ettirerek küsûrsuz 100 bin kişilik bir kuvvet ile kaleye istinâden manevra yaparak Bulgar ordusunun hutût-ı ittisâliyesini kat' etmek üzere Harmanlı ve Hasköy istikâmetlerine taarruz etmek ve bu sûretle düşman ordusuna bilvâsıta kat'î bir darbe indirmekten ibârettir. Vâkıâ ordu tahaşşüdâtını ikmâl ve nevâkısını itmâm eylese dahi kıymet-i harbiyece kâbil-i telâfî olmayan birçok noksânları var idi. Bu nevâkısın bir mevzi-i müdâfaada düşmanı karşılayarak bilumûm ordu efrâd ve zâbıtânına muhârebenin tarz-ı cereyânı hakkında bir fikir vermek ve evvel emirde tabiye hudûdu dâhilinde küçük mikyâsda mukâbil taarruzlarla itimâd hâssasını hâsıl etmek sûretiyle, bir dereceye kadar olsun, telâfîsi mümkün idi. Hele düşmanı tard etmek hâlinde kuvve-i maneviye gereği gibi artacak idi. Bu imkânın husûlü hâlinde tasavvurâtımızın boşa çıkarılması memûl idi.</p>
				<p class="normal">Harekât-ı taarruziyenin şekil ve sûret-i icrâsı her ne vechile olursa olsun mevki-i müstahkem kuvve-i seyyâresi ile tevhîdi îcâb ederdi. Bu sebeble kale kuvve-i seyyâresinin taze bir hâlde iştirâkini temîn için ân-ı merhûnunun hulûlüne kadar büyük mikyâsta hurûclardan tevakkî olunması mevki-i mezkûr kumandanlığına emir edildi. Maatteessüf âtiyü'z-zikr cereyân-ı ahvâl tasavvurâtın mevkii fiil ve icrâya vaz'ına imkân bırakmamıştır.</p>
				<p class="solbaslik"><span class="idebold">Bugün (6 Teşrîn-i Evvel) Düşmana Dâir Muhtelif Menâbi'den Gelen Malûmâtın Hülâsası</span></p>
				<p class="normal">1. Malkoçlar karye ve kalesi Bulgarların top ateşiyle yakılmış ve Kervansaray kalemizin hîn-i tahliyesinde askerimiz ahâlî tarafından ateşe tutulmuştur.</p>
				<p class="normal">2. Üç taburluk düşman kuvveti Hacılar ve Küçük Ünlü'ye doğru ilerlemiştir.</p>
				<p class="normal">3. Meriç-Tunca mıntıkasında ve Tatar-Reşadiye ile Mihaliç arasındaki Kalkantepe arkasındaki sırtlarda bir mikdâr düşman piyâdesi vardır.</p>
				<p class="normal">4. Esîr bir onbaşının ifâdesine nazaran: İkinci alaydan bir, altıncı ve hâssa alaylarından üçer süvârî bölüğüyle otuzuncu piyâde ve ihtiyât alaylarının Habibce'de Eski Zağra fırkasından bir alayın Hasköy'de, bir alayın Oflahanlı ve bir alayın Derviştepe şimâlinde bulunduğu anlaşılmıştır.</p>
				<p class="normal">5. Bir alay düşman süvârîsi Yahşi Beyli ve Koca Yakublu'ya doğru ilerlemiş ve bir mikdâr düşman kuvveti de Derviştepe ve Küstüköy cihetinden yürümüştür.</p>
				<p class="normal">6. Selbeküm, Kurtköy, Adaçalı istikâmetine doğru düşman kolları ilerlemekte Mahmudlu mukâbilinde bazı düşman kuvveti görülmekte Arda'nın mukâbil sâhilindeki Adaçalı'dan Bulgar Yovebuki (?)'ne kadar hâkim tepeler düşman elindedir. </p>
				<p class="normal">7. Kırcaali mıntıkasında Gabrova'nın cenûb-ı şarkîsindeki Hasantepe'yi kıtaâtımız zabt etmiştir.</p>
				<p class="normal">8. Dört tabur ve dört top ile başıbozuklardan mürekkeb bir düşman kuvveti Aydoğmuş'a hücûm etmiş ve Aydoğmuş Kalesi'nin arkası alınmıştır. Bu müsâdemede üç mecrûh ve bir şehîdimiz vardır.</p>
				<p class="normal">9. Aynı mikdâr bir kuvvetle Karagözler'e doğru hareketle müsâdeme başlamıştır.</p>
				<p class="normal">10. Üç tabur piyâde ve dört topdan mürekkeb bir düşman kuvveti Yahyalı mıntıkasında Beygölü ve Yeni Mahalle kaleleri civârında müsâdemeye başlamıştır. Bir taburluk düşmanın Hacıoba'da bulunduğu anlaşılmıştır.</p>
				<p class="normal">11. Paşmaklı<sup class="calibre3"><a href="abdullahpasa_split_210.html#footnote-2642-77" id="footnote-2642-77-backlink" name="footnote-2642-77-backlink">[77]</a></sup> cihetinde Rojn ve Karamanca kulelerinde<sup class="calibre3"><a href="abdullahpasa_split_211.html#footnote-2642-78" id="footnote-2642-78-backlink" name="footnote-2642-78-backlink">[78]</a></sup> müsâdeme devâm etmektedir.</p>
				<p class="normal">12. Düşman iki istikâmetten Dereköyü'ne ve Çanak'taki kuvvetimiz Ragoç'a doğru hareket etmiştir.</p>
				<p class="normal1">Müstakil Süvârî Fırkası'ndan</p>
				<p class="normal">Müstakil süvârî keşf bölükleri hatt-ı hudûd üzerinde hemen her noktada düşman piyâdesine tesâdüf etmiştir. Süvârî birinci livâsı Yakacık Kalesi karşısındaki düşman kalesini zabt ile beraber bir piyâde taburu ve bir mitralyöz müfrezesinden mürekkeb düşman ile üç saatten fazla muhârebe etmiştir. Düşman Vaysal ve Hacılar, Küçük Ünlü karyelerini işgâl etmiş, Küçük Ünlü Karyesi'ne bir de bataryası gelmiştir.</p>
				<p class="normal1">Edirne Mevki-i Müstahkem Kumandanlığı'ndan</p>
				<p class="normal">Düşman Tunca şarkından ve Tunca, Meriç, Arda arasından ve Arda cenûbundan her tarafta kuvvetli bir piyâde alayını tecâvüz etmeyen muntazam kuvveti ve milis askeri ile hudûdları tecâvüz etmiştir. Düşman hudûdlarımızdan azamî olarak yedi kilometreye kadar içeriye girmiş ve buralarda tevakkuf etmiştir. Şimdiye kadar kale mıntıkasındaki hudûd kısmında top ateşi icrâ edilmemiştir.</p>
				<p class="normal">Öğleden sonra beş buçukda takrîben bir alay düşman süvârîsinin Lefke istikâmetinde ve bir süvârî müfrezesinin dahi Küstüköyü istikâmetinde hareketi görülmüştür. Mustafa Paşa Köprüsü ve fırını tahrip edilmiştir.</p>
				<p class="normal1">Karargâh-ı Umûmî'den</p>
				<p class="normal">Paris'ten bildirildiğine göre Bulgarlar 3 ordu teşkîl etmişlertir. Birinci ordu İvanof kumandasında Harmanlı-Seymenli cihetinde toplanmıştır. Filibe, Eski Zağra, Sofya, Dobniçe, Viraçe fırkalarından müteşekkildir.</p>
				<p class="normal">Üçüncü Ordu Dimitriyef kumandasında Tunca şarkında toplanmıştır. İslimiye, Plevne, Ruscuk, Şemni fırkalarından müteşekkildir.</p>
				<p class="normal">Cem'an Trakya dârülharekâtında Bulgarların 216 tabur ve 153 bataryaları var imiş. İkinci ordu Usturuma Vâdisi'nde ve Köstendil havâlîsinde tecemmu' ediyor. Kumandanı General Kotinçef'tir. Kısm-i küllîsi ihtiyât kıtaâtıdır. Berdân tüfenkleri ve âdî ateşli toplarla mücehhezdirler. Mecmû'u 72 taburdur.</p>
				<p class="normal">Sırb ordusu dahi üç ordudan müteşekkildir. Birinci ordu Morava Vâdisi'nde tecemmu' etmiştir. Birinci ordu birinci ban<sup class="calibre3"><a href="abdullahpasa_split_212.html#footnote-2642-79" id="footnote-2642-79-backlink" name="footnote-2642-79-backlink">[79]</a></sup> fırkalarından beş fırka olup kuvveti 80 tabur piyâde, 45 bataryadır. İkinci ordusu Zirkoviç kumandasında 70.000 kuvvetinde olup kısmen Niş'te bulunuyor, bir kısmı da Köstendil'e hareket etmiştir. Birinci ordu Üsküb'e, ikinci ordu da Köstendil'den Palanga'ya taarruz edecek imiş. Üçüncü ordu 30.000 kuvvetinde Yenipazar sancağı aleyhine tahsîs edilmiş olup Karadağlılarla işbu sancak dâhilinde tevhîd-i hareket edecek imiş.</p>
				<p class="solbaslik"><span class="idebold">Düşmanın Vaziyeti Hakkında Mütâlaât</span></p>
				<p class="normal">Düşman hakkında menâbi-i muhtelifeden mevrûd malûmât içinde en ziyâde hâiz-i ehemmiyet olan Bulgaristan kuvâ-yı harbiyesinin ordular hâlinde sûret-i teşkîl ve dârülharekâtlara vech-i taksîmine dâir olandır ki, kısmen Romanya tarîkıyle müstahsil malûmâtı teyîd ediyordu. Bu malûmât şimdiye kadar mechûliyet içinde bulunan ve ağleb ihtimâlât üzerine binâ-yı esâs eden karârgâhları hayli tenvîr eyledi. Büyük cüz'-i tâmların tasavvur eylediği gibi kâmilen üçer livâlı değil, belki bazılarının ikişer livâlı fırkalar hâlinde bulunduğu zannına kuvvet verdirdi. Sırb ordusu kuvve-i umûmiyesi hakkında vakt-i hâzırda Erkân-ı Harbiye-i Umûmiye'mizce yapılmış olan hesâblara göre bugün teşekkülü istihbâr edilen Makedonya'ya karşı icrâ-yı harekâta memûr ordulardan başka 40 ilâ 50 bin neferlik bir kuvvetin de Bulgaristan'a geçmiş bulunması ihtimâli takviyet bulmakta ve kable'l-harb kuvve-i mezkûrenin Hasköy havâlîsine nakledilmiş bulunduğu hakkındaki haberleri teyîd etmektedir. Şimdiye kadar vâki' olan istihbârât ve şu mütâlaât Şark Ordusu'nun artık Bulgar ordusu kuvâ-yı külliyesi karşısında bulunduğuna şek ve şüphe bırakmamıştır.</p>
				<p class="normal">Bâlâda 1 ve 2 numaralar tahtında yazılan ve ayrıca süvârîden vârid olan malûmât düşmanın Tunca şarkından bugün kuvâ-yı cesîme ile taarruza geçmediğini ve tecâvüze uğrayan mevâkie gelen sunûf-ı muhtelifeden mürekkeb kuvvetleri bu havâlîden gelecek kolların ileri sürülmüş aksâmı olacağını işrâb ediyordu. Tunca ile Meriç arasındaki harekât da böyle idi. Fakat Arda ve Kırcaali mıntıkalarına karşı yapılan teşebbüsâtın daha şiddetli olmasına nazaran oralardaki kuvvetimizi püskürtüp atmadıkça düşmanın harekât-ı asliye-i taarruziyeye geçmeyeceği anlaşılıyordu. Belki Bulgarlar bu havâlîde mühimce bir kuvvetle yapacakları taarruzla Kırcaali mıntıkasına Şark Ordusu kuvve-i seyyâresinden bir kısım daha celb etmeye düşünmüşlerdir.</p>
				<p class="solbaslik"><span class="idebold">Şark Ordusu'nun Vaziyeti</span></p>
				<p class="normal">Bugün tahaşşüd mıntıkasında bulunan Şark Ordusu kuvvetlerinin vaziyeti ber-vech-i âtî idi:</p>
				<p class="normal">Üçüncü Kolordu- Kırkkilise havâlîsinde şurada buradaki müfrezelerini celb etmiş idi. Afyonkarahisarı Fırkası'ndan beş ve On yedinci Kolordu'dan üç taburla da takviyet bulacak,</p>
				<p class="normal">On birinci Kolordu Aslıbeyli-Yenice-Lefece-Karaali mıntıkasında kolordu karargâhı Kavaklı.</p>
				<p class="normal">Dördüncü Kolordu İzmit Fırkası ileri kıtaâtıyla Hasköy'de kısm-i küllîsi maa-karârgâh Osmanlı'da, On ikinci Fırka ileri kıtaâtıyla Gaibler'in dört kilometre cenûb-i şarkîsindeki köprü ile Ulu Paşa hattında, kısm-ı küllîsi maa-karargâh Osmanlı (Osmancı) garbında, kolordu karargâhı: Havsa'da<sup class="calibre3"><a href="abdullahpasa_split_213.html#footnote-2642-80" id="footnote-2642-80-backlink" name="footnote-2642-80-backlink">[80]</a></sup>.</p>
				<p class="normal">On birinci Fırka bu akşama kadar 40 kilometre yürüyüşle akşam geç vakit Kamaçlı cenûbunda Handaplı'ya muvâsalat edecek. İkinci Kolordu Babaeski havâlîsinde toplanmakta, kolordu karargâhı Babaeski'de bulunuyordu.</p>
				<p class="normal">Bugün düşman ilerlemeye devâm etmediği hâlde Dördüncü Kolordu'nun Hasköy'e doğru ileri yanaşmış olması dolayısıyla Şark Ordusu vazİyetinin daha müsâid bir hâle geldiği anlaşılıyor. Şu hâle nazaran 7 Teşrîn-i evvel içinde ordunun ikmâl-i tahşîdâtına düşman tarafından tacîz olunmasına devâm edilebilmesi ağleb ihtimâl idi. 8. gün içinde aynı ihtimâl ve fakat bir derece zaîf olmak üzere mevcûd idi.</p>
				<p class="normal">Ordumuzun vaziyeti şu sûretle muhâkeme olunmakta iken Başkumandanlık Vekâlet-i Celîlesi'nden hemen harekât-ı taarruziyeye kıyâmı âmir bir telgrafnâme daha vârid oldu.</p>
				<p class="solbaslik"><span class="idebold">6 Teşrîn-i Evvel Muhâberâtı</span></p>
				<p class="normal">Başkumandanlık Vekâletiyle son 24 saat zarfındaki muhâberâtımız ziyâdesiyle şâyân-ı ehemmiyettir. Makâm-ı müşârun-ileyhadan mevrûd telgrafnâmenin sûreti ile buna verilen cevâb ber-vech-i âtîdir:</p>
				<p class="ortayazi">Lüleburgaz'da Şark Ordusu Kumandanlığı'na</p>
				<p class="indentmetin">Buradan harekât-ı âlîleri günü birlikte ittihâz edilmiş olan mukarrerât dâiresinde hemen harekât-ı taarruziyeye mübâşeret buyurulması ve ibtidâr olunduğunun iş'ârı ikmâl-i ehemmiyetle tavsiye olunur.<sup class="calibre3"><a href="abdullahpasa_split_214.html#footnote-2642-81" id="footnote-2642-81-backlink" name="footnote-2642-81-backlink">[81]</a></sup></p>
				<p class="sagitalik">6 Teşrîn-i evvel 328  <br class="chapter"/>Başkumandan Vekîli Birinci Ferik Nâzım  </p>
				<p class="normal"> </p>
				<p class="ortayazi">Başkumandanlık Vekâlet-i Celîlesi'ne</p>
				<p class="indentmetin">C-6 Teşrîn-i evvel 328. Yine taarruz emrinizi aldım. Beynimizde ittihâz kılınmış olan mukarrerât henüz taraf-ı âlîlerinden infâz ve icrâ buyurulmadı. Müreteb redîf fırkaları henüz gelmedi. Bu bâbdaki müşkilâtı tafsîl eden bir arîzayı bu sabah Mülâzım Nihâd Efendi'ye tevdi'an gönderdim. Fakat iki üç saatten beri ahvâl-i harbiye kesb-i vüzûh etmektedir. Düşmanın bir kolunun Tunca'nın şarkında zuhûr ederek hudûdu tecâvüz ettikleri ve diğer iki kolunun da ihtimâl yarın akşama doğru Kırkkilise üzerine geleceği tezâhür ediyor. Şu hâle göre iki üç güne kadar bir büyük meydân muhârebesinin vukû'u muhakkaktır.</p>
				<p class="indentmetin">Birinci, İkinci kolordular kıtaât ve efrâdı nezdinde üçer yüz fişenk var. Bunların itmânını ve Babaeski'de henüz toplanmakta olan İkinci Kolordu mürettebâtı İstanbul'da bulunduğundan bunların da âcilen yetiştirilmesini lâzım gelenlere emir buyurunuz. Bütün karargâh geceli gündüzlü sa'y ediyor. Fakat tesâdüf edilmekte olan müşkilât oraca malûm olamıyor. Nevâkıs-ı marûza ikmâl edilmeksizin vukû' bulacak taarruzdan ordunun ve dolayısıyla memleketin dûçâr olacağı felâketi düşünmek âcizleri için cümle-i vezâif-i esâsiyedendir. Dâimâ taarruz edilmesi emir buyuruluyor. Fakat marûzât-ı müteaddide ile ikmâli taleb edilen nevâkıs hakkında bir emr-i âlîleri alınamıyor. Binâenaleyh buraca ahvâlin göstereceği îcâba göre tedâfü'î veya taarruzî îfâ-yı vazîfeye tevessül ve bu bâbda son dereceye kadar sarf-ı gayret edileceğine emniyet ve itimâd buyurmanızı ve marûzât-ı vak'a dâiresinde nevâkısın bir iki güne kadar yetiştirilmesine inâyet buyurulmasına arz ve cümlemizin tevkîfât-ı samedâniyeye mazhariyetimizi temennî eylerim.</p>
				<p class="sagitalik">6 Teşrîn-i evvel 328  <br class="chapter"/>Şark Ordusu Kumandanı  <br class="chapter"/>Birinci Ferik Abdullah  </p>
				<p class="normal">Başkumandanlık Vekâleti'nin emr-i telgrafîsi ya bugün sabahleyin vâki' olan marûzâtımızın henüz vâsıl olmamasından ve yâhud bizce malûm olmayan ve belki de bize bildirilmek istenmeyen bazı esbâbdan dolayı taarruzun serî'an icrâsını taleb ediyor idi. Her ne sûretle olursa olsun te'kîden verilen bu emîr bütün ordunun selâmet ve felâketinden re'sen mesûl olanlar nezdinde düşman ordusu kuvvet ve kudretinin haddinden ziyâde istisgâr olunarak ordumuz kıymet-i harbiyesinin katiyyen nazar-ı dikkat ve ehemmiyete alınmaksızın ve nevâkısın itmâmına velev kısm-ı azamînin olsun ikmâl-i tahşîdâtına bakılmaksızın muvaffakiyetin tamâmıyla tâli'a bırakılmak istendiğini anlatmakta idi. Bu sırada üçüncü kolordu kumandanlığından dahi vaziyet hakkında mütâlaât-ı mühimmeyi ve bin-netîce hemen taarruza kalkması arzusunu hâvî bir rapor vârid oldu. Mezkûr rapor da aynen şudur:</p>
				<p class="ortayazi">Şark Ordusu Kumandanlığı'na</p>
				<p class="sagitalik">Kırkkilise'den,  <br class="chapter"/>6 Teşrîn-i evvel 328  </p>
				<p class="indentmetin">Düşmanın vaz'u'l-ceyş-i hazarîsine ve hutût-ı sevkü'l-ceyşiye istikâmetine nazaran biri Cisr-i Mustafa Paşa karşısında diğeri dahi Yanbolu'nun cenûbunda Kızıl Yenice-Papas Köyü hattında tahaşşüd edilerek iki grup teşkîl etmesi ihtimâli ağlebdir. İşbu gruplardan Kırkkilise kolordusunca nazar-ı itibâra alınacak olan Kızıl Yenice-Papas Köyü hattı cenûbunda bulunanıdır.</p>
				<p class="indentmetin">Papas Köyü'nden Gaibler-Erikler tarîkıyle ilerliyebilecek olan düşman, Bulgar Şark Ordusu'nun sol cenâhını teşkîl edebilecek olan kuvvet olup bir fırkadan ziyâde olmasına ihtimâl verilemez. İşbu fırkanın cihet-i şarkıyesinde bulunup Dereköy üzerinden ilerleyebilecek bir kuvvet tasavvur olunsa bile bunun vazîfesi ancak Tırnovacık havâlîsindeki Bulgarları teslîh ile hutût-ı muvâsalamıza doğru sevk etmekten ibâret olacağından mühim mikdârda olamaz. Papas Köyü-Dere Mahallesi-Vaysal-Çeşmeköy-Petra istikâmetinde dahi düşmanın bir fırka ile taarruz etmesi memûldür. İşbu iki fırkadan gayrı gelecek kuvvetler Yenice civârında bulunup ileri kıtaâtını Koyungavur'a kadar sevk etmiş olan Birinci Kolordu'muzun cebhesine tesâdüf etmesi tabiîdir.</p>
				<p class="indentmetin">Bulgarların Kırkkilise-Yenice karşısındaki kuvvetleri her ne mertebede olursa olsun el-yevm Birinci ve Üçüncü kolorduların mütehaşşid bulunan kuvvetlerine karşı hâkim addolunamaz. Bu cihetten büyük bir kuvvetle taarruzu farz edilse bunun bir kısm-i mühimini Yenice üzerine sevk ederek Birinci ve Üçüncü kolorduları şark cihetine doğru atmak üzere hareket edebilir. Buna karşı Üçüncü Kolordu'nun vazîfesi Bulgarların sol cenâhı gerisine doğru düşmektir. Kırkkiliseyi ciheti şarkîyeden yani Kuzuköy üzerinden çevirebilecek sûrette Bulgarların sevkıyâtta bulunabilmesine ne vaz'u'l-ceyşleri, ne de vaziyet itibârıyla intizâr olunamaz.</p>
				<p class="indentmetin">Kırkkilise'nin işbu şark-ı şimâli ciheti zâten pek metîn olup cüz'î kıtaât ile müdâfaaya elverişli olduğundan bu cihetten vukua gelecek taarruzdan hiçbir tehlike melhûz değildir.</p>
				<p class="indentmetin">Yolların fenâlığı ve uzunluğu hasebiyle ve kuvâ-yı Osmâniyenin Kırkkilise-Yenice hattı üzerinde vâsi' bir cebheye mâlik olmalarından nâşi düşmanın bir tek kol ile ilerlemeyip müteaddid yollardan gelmesi ve beher yoldan dahi ancak bir fırka sevk edebilmesi derkâr olduğundan, arâzînin gâyet kesik ve mânialı bulunmasından bil-istifâde birinci kolordunun Petra üzerinden gelebilecek kıtaâta karşı gidip onu ve onun cihet-i garbiyesindeki kuvvetleri işgâl etmesi ve Bulgarların henüz yol kollarında dağınık bulunmasından bil-istifâde Kırkkilise'deki kuvvetimizin Teke Suyu'nun cihet-i şarkîyesinden Erikler istikâmetinde ilerleyerek düşman fırkasını püskürterek birinci kolordumuzla harbde bulunacak olan düşmanın gerilerine düşmesi iktizâ eder.</p>
				<p class="indentmetin">Şu hâlde bir düşman taarruzuna karşı bu kolordularımızın hâl-i müdâfaada kalmayıp açık cebhe ile ilerleyerek yol kollarında bulunan düşmanı karşılamaları ve düşmanın dağınıklığından istifâdeye müsâraat etmeleri zâmin-i muvaffakiyet görülmektedir.</p>
				<p class="indentmetin">Kırkkilise'nin şimâlindeki köylerimizin alel-husûs Malkoçlar'daki zahîrenin yanması düşmanın bu cihetten mühim bir taarruzda bulunmak emelinde olmadığına delâlet edebilir. şâyed ilerlese dahi Yenice-Kırkkilise hattındaki kuvvetimiz el-yevm kâfî addolunabilir. Alel-husûs, ki bâlâda beyân olunduğu vechile, sür'atle ve açık cebhe ile taarruz sâyesinde düşmanın yol kollarını bastırmak imkânı suhûletle elde edilebilir. İşbu mütâlaât-ı kâsırâneme nazaran emr ve irâde-i kumandanîlerine intizâr ederim.</p>
				<p class="sagitalik">Bahriye Nâzırı ve Üçüncü Kolordu Kumandanı  <br class="chapter"/>Mahmûd Muhtar  </p>
				<p class="normal">Görülüyor ki, her yerde taarruz için bir tehâlük var:</p>
				<p class="normal">Başkumandanlık Vekâleti taarruz emr-i müekkedini tekîd ediyor. Kolordu kumandanları aynı arzuyu izhâra başlıyor. Biz ise henüz şerâit-i müsâadenin husûlüne intizâren taarruz hakkında bâlâda beyân ettiğimiz nukât-ı nazarımızı muhâfaza ediyoruz. Bu mesrûdâtımızı 7–8 Teşrîn-i evvel için verdiğimiz sûret-i âtîde münderic emir dahi isbât eder. Şimdi Üçüncü Kolordu Kumandanlığı'nın raporu hakkındaki mülâhazâtımızı temhîd eyleyeceğiz.</p>
				<p class="normal">Müşârun-ileyh evvelâ Bulgar ordusunun iki grup hâlinde ictimâ' edeceğini ve bunlardan Kızıl Yenice-Papas Köyü hattı cenûbunda bulunanı nazar-ı itibâra alacağını yazıyor. Rapor tamâmen mütâlaa olunduğu hâlde tekmîl bu grubu nazar-ı dikkate almayıp münhasıran bu grup sol cenâhından bahsettiği anlaşılıyor. Filhakîka Üçüncü Kolordu'ya karşı veya onun harekâtına doğrudan doğruya icrâ-yı tesir edecek kısım cenâh-ı mezkûrdur.</p>
				<p class="normal">Kolordu kumandanı, düşman ordusu sol cenâhı müntehâsının Erikler üzerinden sarkacağı ve bunun da azamî bir fırka kadar olacağını tahmîn ediyor ve daha şarktan meselâ Dereköy üzerinden ilerleyebilecek bir kuvvetin az olacağına ve bunun müsbet bir tesîr gösteremeyeceğine hükmeyliyor. Bu hüküm doğrudur. Bu mülâhazada tamâmıyla hem-fikir olduğumuz evvelce bu bâbda temhîd ettiğimiz mütâlaadan da müstebân olur.</p>
				<p class="normal">Müşârun-ileyh bir fırkanın da Petra üzerinden taarruzunu memûl ediyor. Şu hâlde iki düşman fırkasının doğrudan doğruya Kırkkilise üzerine, yani Üçüncü Kolordu aleyhine ilerleyeceğini ve daha garbdan gelecek kuvvetlerin ise kuvâ-yı asliyesiyle Aslıbeyli-Kavaklı-Yeni Mahalle-Lefece mıntıkasında bulunan Birinci Kolordu kıtaâtı tarafından karşılanacağını tabiî addediyor. Binâenaleyh Bulgar ordusu sol cenâh kuvvetlerine iki fırkadan fazla, belki üç fırka olarak kabûl ediyor. Böyle olduğu hâlde Bulgar kuvvetini üçüncü ve birinci kolordularımız kuvâ-yı müteşehhidelerine fâik tasavvur etmiyor. Vâkıâ bilâhire zuhûrât-ı tefevvuk kuvâ meselesini halleylemiş ise de serd edilen mütâlaaya nazaran henüz kuvve-i umûmiyeleri mecmû'u 50 bine bâliğ olan mezkûr kolordular kuvvetine karşı üç Bulgar fırkasının zaaf veya müsâvâtı kabûl edilemez.</p>
				<p class="normal">Düşmanın sol cenâhıyla ve büyük bir kuvvet ile taarruzu hâlinde iki ordunun tevhîd-i mesâî eyleyerek birinci kolordunun kuvve-i mezkûreyi şarka atması ve Üçüncü Kolordu'nun şarkdan garba doğru düşmanın sol cenâh ve gerilerine düşmesi keyfiyeti ise kuvvetçe tefevvuk düşmanda bulunmak dolayısıyla bir hüsn-i temennî olur. Bâ-husûs nazar-ı mütâlaaya alınan münhasıran düşman ordusunun sol ve ona karşı bizim ordunun sağ cenâhıdır. İşbu harekât-ı mütesavvirenin aynı zamanda ordu aksâm-ı sâiresiyle iritbât ve münâsebetinin ne yolda temîn olunacağı keyfiyeti de ayrıca cây-ı mülâhazadır.</p>
				<p class="normal">Kolordu kumandanının daha sonraki mülâhazâtının bütün ordu ile icrâsı –kıymet-i harbiyeyi hâiz ve manevra icrâsına kâdir kuvâ-yı askeriyeye mâlik olduğumuz hâlde- pek doğru olabilir. Müşârun-ileyh Kırkkilise'nin cihet-i şarkîyeden çevrilemeyeceğini kat'î ifâde ile beyân ediyor. Belki bu beyânâtı 5 Teşrîn-i evvel'de ordudan verilen emîr üzerinedir. Malûm olduğu üzere emr-i mezkûrda Kırkkilise'nin şarkdan vukuu melhûz ihâta harekâtına karşı ordu sağ cenâhının muhâfaza ve temîni vazîfesi de Üçüncü Kolordu'ya tevdî' edilmiş idi. Filhakîka Kırkkilise'nin şark ve şimâl-i şarkîyesindeki arazî, menâati cihetiyle o kadar harekâta elverişli değilse de buraları aşıp gelmek müşkilâtına katlanmak iyi endaht meyânlarına mâlik, oldukça tahkîmâtı hâiz bir cebheye karşı hareket etmekten hiç şüphe yok ki evlâdır. Hele ordu sağ cenâhının Kırkkilise'ye istinâdına nazaran mutlaka mevki-i mezkûr şarkının pek ehemmiyetsiz telakkî edilmemesi lâzımdır.</p>
				<p class="normal">Kırkkilise şimâlindeki köylerin ve bilhâssa Malkoçlar'daki zahîrenin yakılması hakkındaki mütâlaa filhakîka bu icrââtın Bulgar askeri tarafından bilinerek yapılmış olması hâlinde doğru olabilir. Fakat mezkûr kurâdan ekserîsinin Müslüman köy olmasına nazaran ya Bulgar eşkiyâsı tarafından kasten ve yâhud düşman eline geçmemesi için köylüler tarafından ihrâk edilmiş olması da vârid-i hâtır olacağından o istikâmetten mühim bir taarruzun vuku- bulmayacağına katiyetle hükmolunamaz. Bâ-husûs Erikler üzerine ilerleyecek kuvvetin Malkoçlar'dan geçmesi muhtemeldir.</p>
				<p class="normal">Hülâsa: Üçüncü Kolordu Kumandanlığı'nın bu raporunda kolordusunun îfâ edeceği vazîfe hakkında güzel tasavvurâtta bulunduğu görülüyorsa da bunu îfâ edecek unsurun kıymet ve kudretinden bahsedilmeyip münhasıran umûmî esâsât üzerine binâ-yı mütâlaa edildiği anlaşılıyor.</p>

		</body>
</html>