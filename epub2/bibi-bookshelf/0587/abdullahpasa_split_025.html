<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>abdullahpasa</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik2" id="calibre_toc_22">Vaziyet Hakkında Alınan<br class="chapter"/>Malûmât ve Mütâlaât</h2>
				<p class="solbaslik"><span class="idebold">Karargâhın Çorlu'ya Muvâsalatında</span></p>
				<p class="normal">10 Teşrîn-i evvel'de sağ cenâhda vuku bulan muhârebeler hakkında Kırkkilise üzerinden geriye çekilen Üçüncü Kolordu tarafından gönderilen raporlar vârid oldu. Mezkûr raporlar bu kolordu nezdinde ahvâlin cereyân-ı hakîkîsini tasvîr etmekte bulunduğundan aynen ber vech-i âtî naklolunur:</p>
				<p class="indentmetin">10 Teşrîn-i evvel 328 tarîhiyle kable'z-zevâl on birde irsâl kılınan raporumla<sup class="calibre3"><a href="abdullahpasa_split_230.html#footnote-2642-97" id="footnote-2642-97-backlink" name="footnote-2642-97-backlink">[97]</a></sup> arz ettiğim vechile evvelâ sol cenâh kıtaâtı kâmilen ric'ata başladı. Dokuzuncu Fırka'nın bazı taburlarıyla bütün topçumuz ric'ati himâye etti. Bade'z-zevâl saat ikiye doğru o cebheden dahi ateş kesilerek kıtaât kâmilen hâl-i ric'atte bulunmuştu. Sağ cenâhımızda yedinci fırka bize doğru bir müfreze ayırarak irtibâtı muhâfazaya çalışmış ve on dört tabur düşman piyâdesi karşısında harb ederek akşama doğru Kırkkilise istihkâmâtına kadar çekilmişti. Saat beş buçukta Taş Tabya'ya vâsıl oldum ve kıtaâtımızı, ağırlıklarımızı kâmilen avdet etmiş buldum. Petra önündeki düşman takrîben dört taburla iki batarya kuvvetinden ziyâde olsa gerektir. <span class="ideitalik">Telefât hakkında henüz rapor yoksa da topçu muhârebesinin vukû bulduğu 9 Teşrîn-i evvel 328 akşamı sekiz şehîd bir o kadar da mecrûhumuz olmuştur. Ertesi sabah kıtaâtımız yine düşmanın piyâde ateşi hâricinde idi. Ancak bir bataryamıza karşı düşman topçusu müessirce ateş edebildi. O günkü mecrûh ve telefâtımız hakkında henüz malûmât-ı sahîha elde edilmediyse de yollardaki müşâhedâtımıza nazaran mecrûhînin adedi yirmiyi, otuzu mütecâviz olmasa gerektir. Şühedâ mikdârı malûm değildir.</span> Şu hâlde bilâ-harab bir ric'at ve panik karşısında bulunduk. Meğer bu husûsta Afyonkarahisarı taburları zâten meşhûr imiş!</p>
				<p class="indentmetin">Yedinci Fırka kıtaâtında harb ciddîce olduğundan telefâtı bin-nisbe daha ziyâde olduğu anlaşılmaktadır. <span class="ideitalik">Kırkkilise'nin şimâl ve şark mıntıkaları ikiye tefrîk edilerek Yedinci ve Dokuzuncu fırkalara tevdî ve aralarında nümûne taburu bizzât sevk edildiyse de bade'l-gurûb sağ cenâhta bulunan Yedinci Fırka piyâdesi kâmilen mevâziini terk ederek Vize istikâmetinde firâra başladıkları ve bütün redîf kıtaâtının bunlara iltihak eylediği ve kısmen trenle dahi firâr ettikleri ve şimâl-i garbî cebhesindeki topların kâmilen muhâfazasız kaldığı haber alındı.</span> İşbu hareket-i firâriyenin şehirdeki Hıristiyanlar vasıtasıyla Bulgarlara bildirileceğini zan ve tahmîn eden Yedinci Fırka kumandanıyla erkân-ı harbî kolordu karârgâhının setr ve muhâfazası için asker bulunmadığını beyân ile müsâraaten çekilmekte ısrâr ettiler.</p>
				<p class="indentmetin">Pınarhisar yoluna zâten büyük ağırlıkları, nakliye kâfilelerini daha evvel çıkarttırmıştım. Firârî askerle beraber bunların kendiliklerinden hareket etmekte olduklarını gördük. Emr-i kumandanîlerine imtisâlen zâten Lüleburgaz-Vize hattına<sup class="calibre3"><a href="abdullahpasa_split_231.html#footnote-2642-98" id="footnote-2642-98-backlink" name="footnote-2642-98-backlink">[98]</a></sup> çekilmek muktazî olduğundan dokuzuncu fırkadan iki taburla Taş Tabya'da kalan Hasan İzzet Bey'e dahi ric'ati himâye ederek çekilmesi emri gönderildi. Dün gece (10/11 Teşrîn-i evvel) Pınarhisar'da kaldım. <span class="ideitalik">Yolların şiddetli yağmurlarda batak hâline gelmiş olmasından nâşî topların ve arabaların bir kısm-i kullîsinin saplanıp kaldığı görüldü.</span> Bade'nısfu'l-leyl iki buçukta askeri durmak için çalışan Konya Fırkası Kumandanı Cemal Bey'e tesâdüf edildi. Pınarhisar'da Vize'den gelen bir tabur ve bir bölük bulundu. <span class="ideitalik">Fakat panik o derecede idi ki gerek bu tabur ve gerek Cemal Bey'in tevkîf edebildiği asker şafakla beraber firâra devâm etmişti. Pınarhisar'da erkenden düşman süvârîsi geldiğine dâir bir haber şâyi olmasından nâşî şehir içinde kimse kalmamış ve telgraf memûları firâr ettiğinden muhârebe kâbil olmadı.</span></p>
				<p class="indentmetin">Öğleye doğru Vize'ye müteveccihen hareket ettim. Zirâ daha evvel döküntüyü durdurmak kâbil olamayacağı anlaşılmıştı. On altıncı Kolordu'nun üç tabur piyâde, üç tabur topçuyla Üsküb civârında bulunduğu haber alınmakla ric'atimizi düşmana karşı yandan himâye etmesi ve Hasan İzzet Bey'in dümdâr teşkîl ettiği kıtada zabt u rabt kâmilen muhtell olarak dağılmış olduğundan mûmâ-ileyh Hasan İzzet Bey de nâ-ümîd olarak münferiden Vize'de karargâha iltihâk etti. Bu yolda onaltıncı kolordu erkân-ı harbiyesine tesâdüf olundu ve onların topçularının dahi çamurlara batarak çıkarılamadığı ve düşman eline geçmesi muhtemel olduğu ve piyâdelerinin de Üçüncü Kolordu kıtaâtıyla hem-hâl bulunduğu anlaşıldı.</p>
				<p class="normal">Müşârun-ileyhin bundan sonra vârid olan diğer bir raporu ber-vech-i âtîdir:</p>
				<p class="indentmetin"><span class="ideitalik">Her şeyden evvel bizim bataryalarımızın yollarda çamurlara batarak el-yevm taht-ı tehlikede bulunduğunu arz edeyim.</span> On altıncı Kolordu'nun dahi dokuz bataryasının "Yano"nun garbında batıp kaldığı istihbâr olunmaktadır. Bizim piyâdelerimiz ric'at esnâsında kâmilen zabt u rabttan çıkmış sürü hâlinde bulunduğundan karmakarışık olup zâbitleri dahi bulunmadığından hiçbir vechile kâbil-i istihdâm değildir. Binâenaleyh bunları kurtarmak için orduca kâbil ise îfâ-yı muktezâsına tevessül olunmalıdır. Üçüncü Kolordu karârgâhı bu akşam (11/12 Teşrîn-i evvel) Vize'ye vâsıl olmuş ve perâkende gelmekte olan kıtaâtı toplamakla meşgûl bulunmuştur. <span class="ideitalik">Sol cenâhımız kâmilen düşmana marûz ve yollar mesdûd bulunmuştur. Sol cenâhımız kâmilen düşmana marûz ve yollar mesdûd bulunduğundan düşman faâliyet gösterse tehlikedeyiz.</span> Vize'ye vusûlümde Bolu redîf alayını orada buldum. Nısfu'l-leylden sonra topları taht-i emniyete almak için mezkûr alayı sevk edeceğim.</p>
				<p class="sagitalik">Üçüncü Kolordu Kumandanı  <br class="chapter"/>Mahmûd Muhtar  </p>
				<p class="normal">Üçüncü Kolordu'nun ric'atinin setr ve temîn-i vazîfesiyle Yundala ve Üsküb cihetine sevk olunan Hakkı Paşa kuvvetinin (beş tabur piyâde, dokuz batarya topçu) âkıbeti hakkında vukû bulan istîzâh üzerine üçüncü kolordu kumandanından âtiyü'z-zikr telgrafnâme vürûd etmiştir:</p>
				<p class="indentmetin">C, sağ cenâhımızın setri için Üsküb civârında ahz-ı mevzi etmesi zımnında Hakkı Paşa'ya bu sabah gönderilen kâğıt kendisi bulunmadığından geri geldi. Fakat erkân-ı harbiyesine rast geldim. Piyâdenin başıbozuk hâlinde dağıldığını ve topçularının dahi çamurlara saplanıp kaldığını, binâenaleyh o kuvvetin el-yevm mevcûd olmadığını söylediler.</p>
				<p class="sagitalik">11/12 Teşrîn-i evvel 328  </p>
				<p class="solbaslik"><span class="idebold">Üçüncü Kolordu'nun Raporları Hakkında Mütâlaât</span></p>
				<p class="normal">İşbu raporlar meâlinden Üçüncü Kolordu'nun bütün kıtaâtıyla darma dağınık bir sürü ile Vize istikâmetine firâr ettiği, gerek bu kolorduya ve gerek Hakkı Paşa koluna mensûb topların dahi yollarda kaldığı, binâenaleyh üçüncü kolordu ile Hakkı Paşa kolunun kâbiliyet-i harbiyesinin tamâmıyla mahvolduğu anlaşılıyor idi. Bulgarların Kırkkilise-Vize yolunda ordunun sağ cenâhı istikâmetinde takibâta kıyâm eylemeleri ihtimâli teemmûl edildiği hâlde ordu merkez ve sol cenâhının yani İkinci, Birinci ve Dördüncü kolorduların pek gayr-i müsâid ahvâl altında muhârebeye girişmeye mecbûriyetleri derkâr bulunduğundan vaziyet-i harbiye tehlikeli idi. Şu ahvâl altında ordu sağ cenâhının taze asker ile takviyesi vücûb-ı kati tahtında bulunduğundan el-yevm Lüleburgaz'da bulunarak Kırkkilise muhârebesine iştirâk etmemiş olan On yedinci Kolordu kumandanına âtıyü'z-zikr emr-i telgrafî verildi:</p>
				<p class="normal">Gâyetle müsta'celdir:</p>
				<p class="indentmetin">Üçüncü Kolordu kıtaâtı bu gece dağınık bir hâlde Vize'ye gelmiştir. Pâyitantın setri için mevcûd bütün kuvvetinizle ale's-seher Çorlu'ya hareketiniz matlûbdur. Hareket istikâmetinin son zamana kadar gizli tutulması ve askerin dağılmasına meydan verilmemesi mütemennâdır.</p>
				<p class="solbaslik"><span class="idebold">Birinci Kolordu Nezdinde Cereyân Eden Ahvâl</span></p>
				<p class="normal">Edilen istîzâh üzerine Lüleburgaz'da bulunan kolordu kumandanından âtiyü'z-zikr telgrafnâme geldi.</p>
				<p class="normal">Osman Paşa'dan (Üçüncü Fırka Kumandanı) aldığım telgrafı yazıyorum:</p>
				<p class="indentmetin">Fırkayı güç hâl ile bu sabah (11 sabahı) Yenice şarkında ictimâ ettirmek üzere iken Kavaklı'daki telaş ve ric'at-i umûmî üzerine Babaeski'ye gelmeleri emrini verdim. İkinci Fırka Babaeski civârında askerini topluyor. Üçüncü Fırka'nın vürûdunda ne yapılacağı müstezendir. <span class="ideitalik">Asker son derece yorgun ve bî-tâbdır. Düşmanla dümdârımız şiddet müsâdemât ederek kolların harekâtını birçok fedâkârlıkla temîn etmiştir.</span> Telgrafhânede şimdi emrinize muntazırım.</p>
				<p class="normal">Üçüncü Fırka buraya gelmek üzere yola çıkmış. Fırka kumandanı dahi askeri burada toplamak üzere yola çıkmak üzeredir. İkinci Fırka el'ân "Babaeski"dedir. Bendeniz orayı terk etmek fikrinde değil idim. Çünkü biraz un ve arpa var zannederim. Ondan istifâde etmek, bir de Bulgarların oralarda el'ân görülmemelerinden bil-istifâde ben o hattı tutmak gayretinde bulunmalıdır, fikrindeyim. <span class="ideitalik">İâşe meselesi pek mühimdir. Dersaâdet'ten ekmek un göndermelidir.</span></p>
				<p class="normal">Lüleburgaz'dan alınan ikinci telgrafnâme dahi ber-vech-i âtîdir:</p>
				<p class="indentmetin">Birinci Kolordu'nun Babaeski'de bulunan kıtaâtı pek yorgun olduğundan yarın (12 Teşrîn-i evvel) hem istirâhat ve hem de temîn-i iâşeleri için Babaeski'de kalmak mecbûriyetindedirler. Ben de oraya gidiyorum. Kıtaâtın Türk Beyi'ne celbinden mâadâ bir emriniz varsa makine başında iş'ârı marûzdur.</p>
				<p class="solbaslik"><span class="idebold">Birinci Kolordu'nun Raporları Hakkında Mütâlaât</span></p>
				<p class="normal">Bu iki telgrafnâmede cereyân-ı ahvâl hakkında malûmât-ı mühimmeye dest-res olunuyordu. İkinci ve Üçüncü fırkaların 9 Teşrîn-i evvel Salı günü akşam muhârebeden sonra dağılmış bulundukları evvelce alınan haberlerle anlaşılmış olup her hâlde kolordunun 10 Teşrîn-i evvel günü Yenice civârında ictimâı husûsunun verilen emir mûcibince taht-ı imkâna alınmış bulunacağı tasavvur edilmekte iken ne İkinci ve ne Üçüncü fırka kumandanının bu husûsa kadar tüyâb olamayarak o iki dağınık fırkanın nokta-i ictimâının Babaeski'ye nakledilmiş bulunduğu ve kolordu kumandanının verdiği malûmâta nazaran fırkaların bu akşam mahal-i mezkûrda toplanarak yarın dahi askere istirâhat verileceği anlaşılmıştı. <span class="ideitalik">Hâlbuki 10 Teşrîn-i evvel 328'de verilen ordu emrinde birinci kolordunun Tokucak-Nacak-Kumsarlar üzerinden Türk Beyi'ne müteveccihen yürümesi muvazzahan beyân edildiği hâlde ikinci ve üçüncü fırkaların Babaeski'ye tebdîl-i istikâmet eylemeleri esbâbı hayreti mûcib oldu.</span></p>
				<p class="normal">Kolordu karargâhı 10 Teşrîn-i evvel vakt-i zuhûra doğru Kavaklı'ya muvâsalatla 11 Teşrîn-i evvel sabahı şimendiferle Lüleburgaz'a hareket etmişti. Ertesi gün tekrâr kolorduya mülâkî olmak üzere karârgâhın Babaeski'ye hareket niyetinde bulunduğu ikinci telgrafı meâlinden tezâhür etmekte idi.</p>
				<p class="normal">Cevâben yazılan emr-i telgrafîde dahi bizzarûre Birinci Kolordu'nun Babaeski civârında toplanarak intizâm ve zabt u rabtlarının temîni bildirilmişti. Şu kadar ki 10 Teşrîn-i evvel Çarşamba günü kıtaât geri çekildikten sonra Süloğlu Çiftliğinin garb ve şimâlindeki sırtlardan düşman piyâde kollarının şimâle doğru geri çekildiği ve Geredeli Köyü'nün düşmandan hâlî bulunduğu haber zâbiti Erkân-ı Harbiye Miralayı İhsan Bey'in raporundan anlaşılmış ve Üçüncü Fırka'nın geceyi geçirdiği Gevgili'de<sup class="calibre3"><a href="abdullahpasa_split_232.html#footnote-2642-99" id="footnote-2642-99-backlink" name="footnote-2642-99-backlink">[99]</a></sup> dahi düşmandan eser bulunmadığı Dördüncü Kolordu'nun gündüz fırkaların 10 Teşrîn-i evvel'de düşman tarafından takîb edilmeksizin geri çekildikleri cereyân-ı hâlde nümâyân olmakta bulunmuş iken Üçüncü Fırka'nın raporunda beyân olunan dümdâr muhârebâtının tarz-ı cereyânı hakkında bir fikir hâsıl edilememiştir.</p>
				<p class="ortayazi">Dördüncü Kolordu'nun Raporu</p>
				<p class="sagitalik">Babaeski'den  <br class="chapter"/>11/12 Teşrîn-i evvel 328, Akşam saat 6, dakika 30  </p>
				<p class="indentmetin">Bugün öğleden sonra saat dörde kadar Kırkkilise'nin cenûbundaki Kavaklı, Yenice mevâkiinin düşmandan hâlî olduğu keşf kolu vâsıtasıyla anlaşılmıştır. Aynı zamanda bize mensûb uzun bir kolun Babaeski'ye doğru çekilmekte olduğu görülmüştür. Üçüncü Fırka'nın Koca Hızır üzerinden Yenice'ye gelmesi için emir aldığı fırka-i mezkûre kumandanlığından On ikinci Fırka Kumandanlığı'na iş'âr olunmuştur. Dördüncü Kolordu bugün İzmit Fırkası'yla efrâdını toplattırıp teşkîlâtını iâde ve ikmâl etmek üzere Hazînedâr'da, On ikinci Fırka Koca Hızır ile Hasköy arasında bulunmaktadır. <span class="ideitalik">İzmit fırkasının efrâdı gayr-i muntazam bir hâlde birçok köylere dağılmış olduklarından celb ve cem'leri müteessir olup el-yevm taburlar 50 /60 ve tekmil fırka takrîben 700 nefer mevcûdundadır.</span> Üçüncü Kolordu'ya memûr erkân-ı harbiye yüzbaşısı Ali Rıza Efendi'nin ifadesince orduda Erkân-ı Harbiye Reîsi Cevâd Bey ordunun şimdilik Pınarhisar-Lüleburgaz hattına çekileceğini ve dördüncü kolordunun Lüleburgaz'a çekilmesi lâzım geldiğini şifâhen emreylemiştir.<sup class="calibre3"><a href="abdullahpasa_split_233.html#footnote-2642-100" id="footnote-2642-100-backlink" name="footnote-2642-100-backlink">[100]</a></sup> Buna binâen on ikinci fırka bugün Korapa civârına çekilecektir. Dördüncü Kolordu karârgâhı bu akşam Kofalca'da olup yarın Alapa'ya nakledecektir. Bu hâle nazaran vaziyetin tenvîriyle beraber evâmir-i lâzıme i'tâsı.</p>
				<p class="solbaslik"><span class="idebold">Netîce-i Mülâhaza</span></p>
				<p class="normal"><span class="ideitalik">İzmit Fırkası'nın 9 Teşrîn-i evvel Salı günü muhârebeden sonra bade'l-gurûb dağıldığı kolordu kumandanının 9/10 Teşrîn-i evvel gecesi alınan telgrafnâmesinden anlaşılmış idi. Düşman tarafından bir tacîze dûçâr olmaksızın taburlar mevcûdunun 50 ile 60 ve umûm fırka mevcûdunun 700 nefere tenezzül eder derecesinde bu fırkanın târ ü mâr olması ve kezâlik aynı hâlin Birinci Kolordu fırkalarıyla, 45 tabur piyâde ile dört alay sahrâ, bir tabur obüs, iki batarya cebel ki cem'an otuz iki batarya yani yüz yirmi sekiz toptan terekküb eden Üçüncü Kolordu kıtaâtında dahi tezâhür etmesi evvelce tasavvuru gayr-i mümkün vekâyiden ve târîh-i harbde dahi emsâli nâ-mesbûk bulunan ahvâl-i müellimeden olduğundan istikbâlde dahi pek esef-engîz sahâiften birini işgâl eylese gerektir.</span></p>
				<p class="normal">İkinci Kolordu 10/11 Teşrîn-i evvel akşamı Kara Hıdır'da kalarak bugün ric'ate bid-devâm 11/12 gecesini Asıl Beyli'nin şarkındaki sırtlarda geçirmişti. Süvârî fırkası bugün Ulu Paşa'da bulunuyor idi.</p>

		</body>
</html>