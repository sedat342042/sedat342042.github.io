<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>abdullahpasa</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik2" id="calibre_toc_11">İfâde-i Merâm</h2>
				<p class="normal">Altı yüz senelik havâs-ı cengâverânesiyle temîn ve muhâfaza-i mevcûdiyet etmiş olan Osmanlılığa karşı bugün her yerde bir hande-i istihfâf var. Avrupa matbûatı bizi tarîz ve tahkîr için vesîle-cû oluyor. Hattâ samîmiyetlerine itimâd ettiğimiz dostlarımız bizde tebâüd ederek düşmanlarımıza takarrüb ediyor.</p>
				<p class="normal">Çok yerlerde hükûmetimizin inhitât devrelerinin en dûn kademelerine kadar tenezzül ettiği, milletimizin bütün havâss-ı âliyesini zâyi' eylediği iddiâ olunuyor. Bütün bu tecâvüz ve taarruzlara sebep harb-i ahîr netâyic-i müessife ve müellimesidir.</p>
				<p class="normal">Muvaffak olsa idik dostluk çehresi gösterenler pek çok olur idi. Şu hâlde hakkımızda verilmekte olan hükm-i ilcâât-ı tabîattan başka bir şey değildir.</p>
				<p class="normal">Osmanlı ordusu mağlûb olmuş ise bu felâketin esbâb-ı hakîkıyesi tasdîk ve ta'mîk edilmedikçe bütün milletin havâs-ı ber-güzîde-i ahlâkıyesinin iflâsına hükmetmek doğru değildir. Hele bizimle silâh arkadaşlığı edeli henüz yarım asır geçmiş milletlerin bu kadar serî'-i tebdîl-i fikir eylemeleri şâyân-ı hayrettir. Bu bâbda karâr verebilmek için esbâb-ı mağlûbiyetimizi ta'mîk eylemek şarttır. Bu harbe "Şark Ordusu Kumândanı" sıfatıyla iştirâk etmiş bulunmak hasebiyle cem' eylediğim şu hâtırât herkesten ziyâde benim için elîmdir.</p>
				<p class="normal">Hâtırâtım her hakîkati olduğu gibi ortaya koyacağından felâketin avâmil-i mûcibesini muhtevî ve havâs-ı milliyetmizin tedennî ve tefessühü gibi müddeiyâta bir müdâfaa-i târihiyye hükmünü hâiz olacak ve şahsiyet-i milliyetinin ol bâbdaki tesîrâtını herkese anlatacaktır.</p>
				<p class="normal">Binâenaleyh bu kitâbın maksûdu mechûlât içinde bize saldıranları tenvîr ile munsıfları hak ve hakîkate imâle eylemektir.</p>

		</body>
</html>