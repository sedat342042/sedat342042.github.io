<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>abdullahpasa</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik2" id="calibre_toc_33">19 Teşrîn-i Evvel'de<br class="chapter"/>Cereyân Eden Ahvâl</h2>
				<p class="normal">Kolordulardan bugün vürûd eden raporlar vaziyeti bir derece daha îzâh eylemekte idi. Dördüncü Kolordu'nun Yeniler Köyü'nden yazılmış olan raporu ordu sol cenâhının vaziyeti nokta-i nazarından bilhâssa hâiz-i ehemmiyet bulunuyordu. Bu rapordan filhâkîka Dördüncü Kolordu'nun 17 Teşrîn-i evvel'den beri bir türlü vazgeçemediği geri çekilmek hareketinden o gün akşamı sarf-ı nazar ederek 18 sabahı sebâta karâr verdiği anlaşılıyordu. Bu kolordunun bütün ordunun vaziyetine ve bilhâssa 17/18 Teşrîn-i evvel gecesi verilen karârımıza pek ziyâde müessir olabilecek olan şu icrââtından maatteessüf vaktiyle haberdâr olmak müyesser olmadı.<sup class="calibre3"><a href="abdullahpasa_split_247.html#footnote-2642-114" id="footnote-2642-114-backlink" name="footnote-2642-114-backlink">[114]</a></sup></p>
				<p class="normal">Fakat vaziyetin tebeddülüne mebnî artık bundan istifâde edilemeyeceği de derkârdır. Mezkûr rapor kolordunun 18 Teşrîn-i evvel'deki icrââtını hâkî ve yine büyük karârgâh-ı umûmî cânibinden müttehiz tedâbîri hâvî olmakla aynen tezbîr olunur:</p>
				<p class="ortayazi">Osmanlı Köyü'nde Şark Ordusu Başkumandanlığı'na<br class="chapter"/>Yeniler Köyü'nden</p>
				<p class="sagitalik">18 Teşrîn-i evvel 328; saat 10, dakika 15 sonra  </p>
				<p class="indentmetin">Kolordunun bugünkü harekâtı ber-vech-i âtîdir:</p>
				<p class="indentmetin">Ordunun Soğucak Deresi gerisine çekileceği hakkındaki emrinin muhteviyâtını öğleden evvel saat on buçukta öğrendim. O zamana kadar İzmit Redîf Fırkası'yla On ikinci Fırka son derece sebât eylemesi hakkında 17 Teşrîn-i evvel akşamı telâkkî olunan emir üzerine, ale's-seher düşmanla ciddî bir müsâdemeye girişmiş ve ihtiyâtlarını da kâmilen birinci hatta sevk eylemiş idi. Bu hâl ile muntazam bir geri çekilmek hareketinin imkânsızlığı anlaşılarak süvâri fırkasına tekmîl kuvvetiyle bu hareketi setr ve temîn eylemesi emrolunduğu gibi dün görülen ihtiyâc-ı fevkalâde üzerine kolordunun sol cenâhına iltihâk ettirilen İzmir ve Bornova taburları da fırka-i mezkûre kumandanlığının muvakkaten emrine tevdî edilmiştir. Düşmanın bir piyâde, bir süvârî alayından ibâret bir kuvvetinin Seyidler'e doğru sarkmak istediği haber verilmekle buna karşı da bu sabah Seyidler'den hareket eden Erkân-ı Harb Binbaşısı Vâsıf Bey kumandasındaki 9 taburdan ibâret bir kuvvet de bu cihete sevk olunarak düşmanın bu cihetteki kuvveti Lüleburgaz İstasyonu'na kadar tard edilmiş ve bu sûretle kolordu kıtaâtı muntazaman geriye Akçaköy-Paşaköy hattına çekilmiştir. Bugün ve dün gece sabaha kadar icrâ eylediğimiz kanlı müsâdemeler inâyet-i Rabbâniye ile hep muvaffakıyetle netîcelenmiştir. Gece sabahleyin icrâ kılınan mukâbil taarruzlarla düşman Lüleburgaz'dan birkaç defalar çıkarılmıştır. Dün gece redîf taburlarımız itiyâdları vechile gurûb-ı şems ile beraber savuşmaya başlamışlar ise de bizzât gece yarılarına kadar toplatılıp hatt-ı harbe sevk edilmiş ve tamâmıyla dağılmalarına meydân verilmemiştir. Şimdi Tatarlı'da Başkumandanlık Vekâleti nâmına Erkân-ı Harbiye Riyâseti'nden alınan emir üzerine kolordu yarın şafakla beraber Tatarlı'daki Birinci Kolordu'nun solu gerisinde ve Tatarlı-Sinanlı yolu ile Sofular arasında bulundurulacaktır. Evvelce ordu ihtiyâtı olarak Sakız Köyü'ne celb edilen Çanakkale Redîf Fırkası'yla İzmir ve Bornova taburlarının ve Binbaşı Vâsıf Bey tarafından sevk ve idâre edilmekte olan taburların ve iki taburlu Ayvacık alayının zâyiât ve firâr mukâbili olarak kolorduya ilhâk edilip edilmeyeceğinin işâr buyrulması.</p>
				<p class="sagitalik">Müretteb Dördüncü Kolordu Kumandanı  <br class="chapter"/>Abuk Ahmed  </p>
				<p class="solbaslik"><span class="idebold">Rapor ve Tertîbât Hakkında Mütâlaât</span></p>
				<p class="normal">Bu raporda şanlı ve kanlı birtakım muhâberâttan bahsedilmekte ise de dağılmış ve pek büyük himmetlerle toplanmış olduğu anlaşılan fırkalarla işbu muhârebâtın nerelerde ve ne tarzda vukua geldiği hakkında tafsîlât mevcûd olmadığından güzerân-ı ahvâle dâir esâslı bir fikir almak ve hakikati meydâna koymak kâbil değildir.</p>
				<p class="normal">Raporun en mühim mâddesi: Kolordunun 19 (Teşrîn-i evvel) sabahı şafakla beraber Tatarlı'da Tatarlı-Sinanlı yolu ile Sofular'a gelmesi için Başkumandanlık Vekâleti nâmına büyük karârgâh-ı umûmî Erkân-ı Harbiye Riyâseti cânibinden emir verilmiş olmasıdır. Şâyân-ı dikkattir ki, bu bâbdaki mukarrerât Şark Ordusu Karârgâhı'na, Karârgâh-ı umûmîden yine vakt ü zamanıyla bildirilmemiştir.</p>
				<p class="normal">Dördüncü Kolordu'ya Şark Ordusu'nca tevdî olunan vezâife mugâyir olan şu karâr ve bu bâbdaki icrâât Karışdıran caddesini Çorlu menzil noktasını düşmana karşı tamâmıyla açık bırakacağı gibi yola çıkarılan topçu cebhânesi ve erzâk kollarının da doğruca düşman eline geçmesi netîce-i müessifesini hâsıl eyleyecekti. Dördüncü Kolordu'ya 19 Teşrîn-i evvel'den itibâren îfâsına mecbûr olduğu vezâif hakkında tarafımızdan verilen emrin târîhi muahhar olmakla beraber maatteessüf bu netâyic aynıyla hâdis oldu.</p>
				<p class="normal">İkinci Kolordu'dan mevrûd rapor dahi aynen ber-vech-i âtîdir:</p>
				<p class="ortayazi">Şark Ordusu Kumandanlığı'na<br class="chapter"/>Topçuköy</p>
				<p class="sagitalik">18/19 Teşrîn-i evvel, saat 9  </p>
				<p class="indentmetin">İkinci Kolordu karârgâhı, Beşinci Fırka ve Kastamonu Fırkası bakıyeleri bugün öğleden sonra Topçuköyü'ne vâsıl oldular. Üçüncü Fırka da gurûbla birlikte muvâsalat eyledi. <span class="ideitalik">Dördüncü Fırka ve Çanakkale Fırkaları emir almış iken gelmediler, ne tarafa da gittikleri de mechûldür.</span></p>
				<p class="indentmetin"><span class="ideitalik">Çanakkale Fırkası'nın da yalnız kumandanı geldi. Fırkasını aramak üzere avdet ettirildi. Bugün akşama kadar şimâl-i garbîden gelen top ve tüfenk sadâlarından bu cihette pek şedîd muhârebeler cereyân ettiği anlaşılıyor idi. Gönderilen bir haber zâbiti de On yedinci Kolordu'nun Karaağaç vâdisine kadar düşmanı tard ve hattâ bu vâdiyi garba mürûr eylediği haberini de getirmiştir. Öğleden sonra saat üçde On yedinci Kolordu tarafından Üçüncü Fırka'dan taleb olunan muâvenet teklîfine karşı tereddüd eylemiş olduğunu ve çünkü kolordu geri hareket emri almış bulunduğunu ve mezkûr fırka kumandanı bade'l-gurub beyân etmişti.</span></p>
				<p class="indentmetin"><span class="ideitalik">Üçüncü Fırka'ya yarı gece Çongre istikametine hareketle muâvenet-i lâzımeyi îfâ eylemesi emri teblîğ olunmak üzere iken On yedinci Kolordu kıtaâtının akın akın ve firâr hâlinde Topçuköyü'ne muvâsalata başladıkları bade'z-zevâl saat 8'de görüldü.</span></p>
				<p class="indentmetin"><span class="ideitalik">Bu kolordu efrâdının da artık itiyâd-ı umûmî hâlini almış bulunan bir paniğe dûçâr olduklarına hükmedildi.</span></p>
				<p class="indentmetin">Efrâdın derdest ve cem'ine teşebbüs ve muâmele-i zecriyeye mübâşeret edilmekle beraber Üçüncü Fırka Kumandanlığı'na yine emr-i matlûb teblîğ ve yarı geceden sonra Çongre istikâmetine hareketi beyân olunmuştur.</p>
				<p class="indentmetin"><span class="ideitalik">On yedinci Kolordu'dan gelen kıtaât zâbitânı kolordunun hemen kısm-ı azamının dağıldığını beyân eylediler. Bu kolordunun daha sağındaki kıtaâtımzdan haber alamadım. Hiç gelmemiş bulunan ve aslâ rapor vermeyen Dördüncü ve Çanakkale fırkalarının mevcûdları hakkında malûmât yoktur.</span></p>
				<p class="indentmetin">Beşinci Fırka 2000 mevcûdunda ve ikinci bataryaya mâlik, Kastamonu Fırkası 1000 mevcûdunda ve bir bataryaya mâliktir. <span class="ideitalik">Kastamonu Fırkası kumandanı fırkasını toplayacak bir hâl ve iktidârda değildir.</span></p>
				<p class="sagitalik">İkinci Kolordu Kumandanı  <br class="chapter"/>Şevket Turgûd  </p>
				<p class="solbaslik"><span class="idebold">İkinci Kolordu'nun Raporu ve Vaziyet Hakkında Mütâlaât</span></p>
				<p class="normal">Bu rapor 16 Teşrîn-i evvel'den beri İkinci Şark Ordusu'nun muvaffakiyetkârâne devâm eylediği farz ve kabûl olunan taarruzâtının müsmir bir netîce veremediğini bildirmekte idi. On yedinci Kolordu kıtaâtında Şark Ordusu hatt-ı müdâfaasının bir zarûret-i mübreme ile sol cenâhıyla Çongre Deresi gerisine çarh eylemekte iken, panik vukua geldiği bu rapordan müstebân olur.</p>
				<p class="normal"><span class="ideitalik">Şâyân-ı dikkat olan cihet, yapılan bil-cümle muhârebâtta aynı bir hâlet-i rûhiyenin hüküm-fermâ olmasıdır. Bu da umûmiyetle gündüz akşama kadar müdâfaa veya hudûd-ı muayyene dâhilinde ileri hareket ve gündüzkü gayret ister bir muvaffakiyete iktirân etsin, ister bir mağlûbiyete müncer olsun, karanlık basınca efrâdın açlık ve susuzluk ihtiyâcıyla dağılıp firârından ibârettir</span>. <span class="ideitalik">Hâlbuki karârgâh-ı umûmî maatteessüf bu hakîkati bir türlü kabûl etmeyerek İkinci Şark Ordusu'nun ancak bir kısmının bugünkü ve yalnız bir güne mahsûs olan hareketini izâm ve büyük bir muvaffakiyet sûretinde tasavvur eylemiş ve mukarrerâtına da bu zehâb dâimâ hâkim olmuştur.</span></p>
				<p class="normal">Raporda diğer bir mühim nokta da İkinci Kolordu Kumandanlığı'na Üçüncü Fırka'nın yarı geceden sonra Çongre istikâmetine tahrîki ile On yedinci Kolordu'ya muâvenet teşebbüsünde bulunulmasıdır. Bu bâbdaki karârın vaziyet-i îcâbâtıyla tevâfuk etmekte olduğuna şübhe yoktur. Lâkin icrââta gelince 17/18 Teşrîn-i evvel gecesi Birinci Şark Ordusu'nun bulunduğu mevzide behemehâl düşmana mukâvemet ve sebât etmesi için verilen ordu emrine mukâbil bunun imkânsızlığını o zaman beyân eden İkinci Kolordu kumandanının mütâlaâtına nazaran ne derecelere kadar kâbil-i icrâ olunacağı bizce bilinemezdi.</p>
				<p class="solbaslik"><span class="idebold">Karârgâh-ı Umûmî'nin Tevbîhnâmesi</span></p>
				<p class="normal">Birinci Şark Ordusu'nun bil-âhire serd ve tafsîl kılınan müessirât tahtında, sağ cenâh ordusunun muvaffakıyât-ı mütesavvirasını haleldâr etmemek üzere sol cenâhıyla Çongre deresi gerisine çarh ederek bu dere gerisinde toplanmak husûsunda müttehaz karâr-ı zarûrî ve mübremenin tenkîdini hâvî olmak üzere Başkumandanlık Vekâleti'nden âtîdeki tevbîhnâme geldi:</p>
				<p class="ortayazi">Osmanlı Köyü'nde Şark Ordusu Kumandanlığı'na</p>
				<p class="indentmetin">Erkân-ı Harb Binbaşısı Vâsıf Bey maiyyetindeki yedi taburluk bir kuvvetle bu sabah Bedir Köyü'nün şimâl-i şarkîsindeki sırtlarda muhârebeye girişmiştir. Bir nizâmiye, bir redîf taburu, bir sahrâ bataryası da bu sabah Seyidler'den aynı istikâmette hareket etmiştir. Bunlar ordunun sol cenâhında muhârebeye iştirâk emrini almışlardır. Müstakil süvârî fırkasının bugün Kayablı'dan Alacaoğlu'na hareketi haber verildi. Sol cenâhın bu sabah mezkûr kuvvetlerle takviyesinden sonra o cihette vaziyetin Şark Ordusu'na daha müsâid bir şekil almış olacağı tabiîdir. Ordunun Vize cihetindeki sağ cenâhında üç kolordumuz şimdiye kadar muvaffakiyetle ilerledi. Bugün o cihette netîce-i kat'iyye istihsâli melhûz idi. Sağ cenâha bu ileri hareketinde bir az zaman kazandırmak için sol cenâhın îcâb ederse kendini feda ve son nefesine kadar sebât etmesi iktizâ eder idi. Bu ahvâl ve şerâit tahtında her türlü fedâkârlık ihtiyârıyla sol cenâhın cebren eski mevziinde tutulamaması ve tekmîl ordunun Soğucak Deresi gerisine çekilmesine karâr verilmesi son derece mûcib-i hayret olmuştur. Ordunun dört günden beri bunda fedâkârlıkla ettiği şiddetli bir muhârebenin tâm netîce-i katiyesinin, muvaffakıyetin istihsâl olunacağı bir sırada ziyâına sebep olacak bir harekete tevessül edilmesi katiyyen câiz değildir. Sağ cenâhın muvaffak olmuş ve sol cenâh takviye edilmiş iken ordunun ric'atini katiyen kabûl etmem. Kırkkilise felâketinden hâlâ mütenebbih olunmadı mı? Ric'atin bizde kaçmak demek olduğu unutulmadı mı? Bu mütemâdî ric'atların vatanın felâketini ta'cil edeceğinde iştibâh buyurulmasın. <span class="ideitalik">18 Teşrîn-i evvel 328</span></p>
				<p class="sagitalik">Başkumandan Vekili  <br class="chapter"/>Nâzım  </p>
				<p class="solbaslik"><span class="idebold">Tevbîhnâme Hakkında Mütâlaa ve Cevab</span></p>
				<p class="normal">18 Teşrîn-i evvel'de Çerkesköyü'nden yazılan bu emirnâmede kuvâ-yı imdâdiye sevkiyâtı hakkında verilen malûmâtın <span class="ideitalik">"bade-harâbi'l-Basra"</span> kabîlinden olduğunu zikre lüzum yoktur.</p>
				<p class="normal">Sağ cenâhın muvaffakıyâtı hakkındaki mesrûdâtın, ordunun malûm olan ahvâline nazaran hakîkata tamâmıyla tevâfuku vârid olamazdı.</p>
				<p class="normal">Ordunun dört günden beri (3 gün olacak) fedâkârlıklarla devâm ettirildiği bildirilen şiddetli muhârebâtı ise Birinci Şark Ordusu önünde vukua gelmişti.</p>
				<p class="normal">Sağ cenâh ordusu vakt-i lâzımında tesîrini göstermek için bidâyette pek geride bulunduğundan muhârebenin Lüleburgaz hattında kabûlüyle sol cenâh ordusu münferiden düşmanın karşısında bırakılmış ve bin-netîce câiz olduğu kuvvetin fevkinde kuvâ-yı mâddiye ve maneviyesini ve bütün cebhânesini sarf ile telefât-ı külliye vererek darmadağınık bir hâle gelmiş iken vaziyet-i umûmiyenin îcâbatına tevfîk-i hareket etmek üzere Çongre gerisinde bil-ictimâ sebât karârı verilmesinin hatâ telakkî edilmesi hakkında verilecek hüküm artık erbâb-ı hak ve nısfete âiddir.</p>
				<p class="normal">Karârgâh-ı umûmînin Birinci Şark Ordusu'nun hâl ü vaziyetini takdîr etmeksizin –şimdiye kadar olagelen icrââtı müsüllü revâ gördüğü şu muâmele-i nâ-becâ iki karargâh beyninde pek had bir şekil alan münâsebât ve revâbıtı maatteessüf büsbütün kesr ve ihlâl eylemek derecelerine kadar sû-i tesîr göstermişti. Bu târîhden sonra her iki karârgâh beyninde cereyân-ı muhâberât şu nokta-i nazardan pek elem-nâktir.</p>
				<p class="normal">Bu ihtarnâmeye verilen cevâblar ber-vech-i âtîdir:</p>
				<p class="ortayazi">Çerkes Köyü'nde Başkumandanlık Vekâleti'ne</p>
				<p class="indentmetin"><span class="ideitalik">Telgrafnâmenizi kemâl-i hayretle okudum. İmkân dâhilinde her şey yapıldı. Kıtaât ekser zâbitânını gâib etti. Ordunun sağ cenâhı birkaç bin yaralısını meydân-ı harbden kaldıramadı. Ric'ate sebebiyet verenlerin cezâsını kânûn tayîn eder. Ric'ati intâc eden esbâb, açlık ve topçu cebhânesinin yetiştirilemeyerek düşman topçuısuna tefevvuk kazandırılmış olmasıdır.</span> Umûm kıtaâtın hatt-ı harbi terk ettikleri hakkında kolordu kumandanlıklarının beyânâtı üzerine ordu sağ cenâhının ileri harekâtı dûçâr-ı sekte edilmemek üzere ancak Soğucak Dere(si) şarkına kadar gelerek hatt-ı müdâfaa tesîs eylemeleri emredildiği hâlde kolordular ve kıtaât birlikte Çorlu'ya kadar vâsıl olmuşlardır. Bu ciheti tahattur buyurmalarını ricâ ederim. Bununla beraber karârgâh yine ric'at emri itâ etmemiştir. Ordunun sol cenâhının takviye edildiği hakkındaki emirlerinizi de henüz şimdi telakkî ediyorum. Şimdiki hâlde düşman kolları şiddetle takîb ediyor. Yarın takîbâta devâm ederse Ergene'ye gelmeleri de melhûzdur. İkinci Kolordu sekiz buçuk bataryasını zâyi etmiştir. Bu vaziyete karârgâh-ı umûmîce bir tedbîr-i âcil ittihazı taht-ı elzemiyettedir.</p>
				<p class="sagitalik">Şark Ordusu Kumandanı  <br class="chapter"/>Abdullah  </p>
				<p class="normal"> </p>
				<p class="ortayazi">Çerkes Köyü'nde Başkumandanlık Vekâleti'ne</p>
				<p class="indentmetin">Teşrîn-i evvel'in 18. günü bilâ-lüzûm verildiği izbâr buyurulan ve kendiliğinden dağılmış olan orduyu toplamak maksadıyla verilmiş bulunan emir, mecbûrî idi. Ordunun uğradığı ahvâlin esbâbı âcizlerince ric'at emri verilmesinden değil, ordu ile mütemâdiyen taarruz hareketine tasaddîden zannındayım. Bununla beraber ordu Lüleburgaz Muhârebesi'ni itâya mecbûr bırakılmamış veyahud iki gün evvel Ergene üzerine çekilmesi ciheti iltizâm buyurulmuş olsa idi, şimdiki hâlde bugün mezkûr Ergene hattında 100 bin kişilik bir ordunun ictimâ etmiş bulunacağı bedîhî idi. <span class="ideitalik">Bu sûretle büyük karârgâh-ı umûmî ile fikirlerimiz tamâmen birbirine zıddır.</span> Şimdiki hâlde düşmanın hareketine nazaran maksad-ı aslî ordumuzu işgal muhârebâtıyla şimâl-i şarkîye atmak ve hatt-ı ric'at-i tabiîsinden ayırmak ve Muhtar Paşa kolordusunu dahi ufak tefek muvaffakiyetle ileriye doğru çekerek diğer telgrafnâme-i âcizânemde arz ettiğim vechile Kırkkilise'den şimendiferle Alpullu İstasyonu'na sevk etmekte olduğu kuvâ-yı küllîsiyle Çorlu üzerinden Dersaâdet'e yürümek olduğu ve Dördüncü Kolordu'nun Karışdıran sırtlarını terk etmesi ve Çorlu yolunu açık bırakması düşmanın taarruzunu teshîl eylediği mülâhazası hâsıl olmakta ve bu mülâhaza bir kanâat derecesini bulmaktadır. Bu hâle karşı bundan böyle ordunun İstanbul üzerine çekilerek Çatalca hattını işgaline imkân kalmamış ve umûm ordunun Istranca'ya atılması âcizlerince muhakkak bulunmuştur. <span class="ideitalik">Bu gece kolordulara verilen taarruz emri ve yağan şiddetli yağmurun kolorduların ellerindeki vesâit-i harbiyenin bütün bütün mahvolmasını mûcib olacağından endîşe ediliyor.</span> Büyük karârgâh-ı umûmî ile fikr-i âcizânemin bu sûretle tamâmıyla muhâlefeti Lüleburgaz muhârebesinden evvel âcizlerince tahakkuk ederek istifâmın kabûlü ricâ edilmiş ve bu sûretle kabûl buyrulmamıştı. Dün dahi bu bâbda marûzâtta bulundum. <span class="ideitalik">Şimdiye kadar yapılan harekât fikir ve maksad-ı âcizâneme tevâfuk etmemekte idüğünden afvımı bit-tekrâr istirhâm ederim.</span> Bunun da adem-i kabûlü hâlinde karârgâh-ı umûmîden telâkkî edeceğim evâmiri kolordulara aynen nakilden gayri bir hizmette bulunamayacağımı ve her husûs için karargâh-ı umûmînin emirlerine intizâr eyleyeceğimi arz eylerim.</p>
				<p class="sagitalik">Şark Ordusu Kumandanı  <br class="chapter"/>Abdullah  </p>
				<p class="normal">İşbu iş'ârâta büyük karârgâh-ı umûmîce ehemmiyet bile verilmedi. Yine İkinci Şark Ordusu'nun Pınarhisar istikâmetinde taarruza devâmı ve Birinci Şark Ordusu'nun Topçuköy-Sofular hattında sebâtı âtîdeki emir ile bildirildi.</p>
				<p class="ortayazi">Ordu Emri<br class="chapter"/>Çerkesköy</p>
				<p class="sagitalik">18/19 Teşrîn-i evvel 328  </p>
				<p class="indentmetin">1- Ordunun sağ cenâhında Üçüncü, Onyedinci ve Onsekizinci kolordularla Birinci Kolordu'nun Üçüncü Fırkası müctemian ve müttehiden Pınarhisar cihetindeki düşman kuvvetlerini geri püskürtmüş olup el-ân muvaffaki'yetle taarruza devâm etmektedir.</p>
				<p class="indentmetin">2- Ordu İkinci, Birinci ve Dördüncü kolordularla şimdi bulunan hatta tevakkuf edecektir.</p>
				<p class="indentmetin">3- İkinci Kolordu umûmiyetle Topçuköy'ün garbındaki sırtlarda tevakkuf edecektir.</p>
				<p class="indentmetin">4- Birinci Kolordu umûmiyetle Tatarlı garbındaki sırtlarda tevakkuf edecektir.</p>
				<p class="indentmetin">5- Dördüncü Kolordu Birinci Kolordu'nun sol gerisinde bulunacaktır.</p>
				<p class="indentmetin">6- Her kolordu kendi ilerisini keşf ve bilhâssa düşmanın ordumuzun sağ cenâhı tarafına teveccüh edip etmediğini tahkîk eyleyecektir. Kolordular yekdiğeriyle mutlaka irtibât ve muvâsalayı temîn eyleyecektir.</p>
				<p class="indentmetin">7- İkinci Kolordu behemehâl ordunun sağ cenâhındaki kolordularla tesîs-i irtibât edecek ve daha bugünden o cihetin muhârebesine iştirâk ile muvaffakıyetini temîne gayret eyleyecektir.</p>
				<p class="indentmetin"><span class="ideitalik">8- Bugün vatanın hayât ve memâtı Şark Ordusu'nun elindedir. Ric'at mevcûdiyet-i Osmâniye'yi tehlikeye koyup memleketi inkırâza sürükleyecek, muzafferiyet ise devletin bekâsını temîn eyleyecektir.</span></p>
				<p class="indentmetin">9- İşbu emir bugün Erkân-ı Harbiye Reîsi Hâdi Paşa Hazretleri tarafından öğleden sonra saat 3.30'da Birinci, İkinci ve Dördüncü kolordulara teblîğ ve irsâl edilmiştir. Taraf-ı âlîlerinden de te'kîd-i keyfiyet edilmesi.</p>
				<p class="sagitalik">Başkumadan Vekîli  <br class="chapter"/>Nâzım  </p>
				<p class="normal">İşbu emrin bir sûreti dahi Vize'deki İkinci Şark Ordusu Kumandanlığı'na teblîğ edilmiştir.</p>
				<p class="normal"><span class="idebold">Karargâh-ı Umûmî Emri, Vaziyet Hakkında Mütâlaât ve Karârgâh-ı Umûmî ile Cereyân eden Muhâberât</span></p>
				<p class="normal">Emrin birinci mâddesi Üçüncü, On yedinci ve On sekizinci kolordularla Birinci Kolordu'nun İkinci Fırkası tarafından Pınarhisar cihetindeki düşman kuvvetlerinin geri püskürtüldüğünü ve muvaffakiyetle taarruzun devâm ettiğini bildiriyordu. İkinci Kolordu'nun bâlâya naklolunan raporu ise Teşrîn-i evvel'in 18. günü On yedinci Kolordu'nun dağılarak bir hayli döküntüsünün Topçuköy'e geldiğini ve istimdâd-ı vâki üzerine 17/19 Teşrîn-i evvel gecesi Üçüncü Fırka'nın Çongre istikâmetine sevkine teşebbüs olunduğunu bildirdiğinden Başkumandanlık emrinde mebhûs muvaffakıyetli taarruzun mâhiyeti anlaşılamadı. Bu bâbdaki beyânât, tasavvurât, karârgâh-ı umûmîde hüküm-fermâ olan efkâr-ı müferritaya binâen vaziyet-i hakîkanın ne sûretle telakkî edildiğini göstermektedir.</p>
				<p class="normal">Emrin kolordulara keşif vazîfesi tahmîl eden mâddesi, düşmanın kuvâyı külliyesiyle Birinci Şark Ordusu karşısında bulunduğunun karârgâh-ı umûmîce de âkıbet kabûl edildiğine bir delil-i kâfî olup Birinci Şark Ordusu'nun, Lüleburgaz'da muhârebenin kabûlü yüzünden ilk günlerde tamâmıyla yalnız bırakıldığı hakkındaki mesrûdâtımızı teyîd eder. Velhâsıl Birinci Şark Ordusu'nu terkîb eden kolordulara verilen vezâif 18 Teşrîn-i evvel'de kolorduların düşman tarafından takîb olunması ihtimâline karşı zarûretle yapılması tecvîz edilmiş husûsâttan ibâret idi. Yoksa karârgâh-ı umûmînin bu orduya da taarruz emri vermesi baidü'l-ihtimâl değil idi. <span class="ideitalik">Birinci Şark Ordusu'nun ahvâl-i malûme-i müellimesine nazaran bu ordudan taleb olunan vazîfenin muvaffakiyetle îfâ olunacağına intizâr etmek ve İkinci Şark Ordusu'nun bu orduya istinâden yapacağı taarruzdan netâyic-i müfîde beklemek temennî-i muhâl idi. İhtiyâcât-ı mübremesi temîn edilmeyen erzâk ve cebhânesi yetiştirilemeyen hasta ve yaralısı kaldırılamayarak muhârebe meydânlarında bırakılan askerden sebât ve mukâvemet beklemek doğru olamazdı. Yoksuzlukla muhârebe hattını terk etmiş ve edecek, darmadağınık bir hâle gelmiş ve gelecek olan kıtaâta –Şark Ordusu Karârgâhı için olduğu gibi daha büyük bir makâmın mütemâdî ve lâ-yüad müdâhalâtıyla kesr edilmiş bir nüfûz-ı âmiriyete mukâbil- şiddetle hareket dahi tesîrât-ı nâfia gösteremezdi. Ordunun tâ bidâyetten itibâren maneviyâtını kesre bâdî olan müessirât hakkında karârgâh-ı umûmîye vâki olan marûzât-ı mukarrereye ehemmiyet verilmeyerek muvaffakiyetin dâimâ avâmil-i nazariyede aranması felâketlerin tevâlî ve teâkübünü bâdî olacağı bedîhî idi. 3 günlük muhârebenin muvaffakiyetsizlikle hitâmını mûcib olan esbâbın makâm-ı müşârun-ileyhâya sarâhaten iblâğını ve ordunun şimdiye kadar bir türlü inanılmak istenmeyen ahvâlinin yerinde tedkîk ve tefahhus edilerek ona göre nevâkısının itmâmına çâre-sâz olunması ve orduya verilecek vezâifin bizzât alınacak fikre göre takdîr ve tayîni bâ-husûs müdâhalât-ı mütevâliyeden dolayı kumandada hâsıl olan teşettütün izâlesi ile kolordu kumandanları nezdinde imâl-i nüfûz olunması ve indel-îcâb harekât-ı harbiyenin bil-fiil idâresi gibi makâsıdın temîni için Başkumandan Vekîli Paşa Hazretlerinin ordu ile yakından temâsta bulunmaları elzem hükmüne girmişti.</span> Bu bâbdaki efkârımızı mübeyyin olmak üzere şu telgrafnâme keşîde olundu:</p>
				<p class="ortayazi">Çerkes Köyü'nde Başkumandanlık Vekâleti'ne</p>
				<p class="indentmetin">Ordu emri alındı. Muhteviyâtı Şark Ordusu'nca evvelce verilen ve ordunun sağ cenâh kıtaâtının harekâtına iştirâk maksadına matûf olan emrin aynı bulunmak hasebiyle üçüncü defa olarak ve aynen kolordulara teblîğ edildi. Ancak kolorduların kıtaâtını nerede ve ne dereceye kadar toplayabilmiş oldukları orduca henüz malûm değildir. Birinci Kolordu Kumandanı Yaver Paşa Çorlu'da bulunuyor. Kendisi makine başına celb edilerek esbâbı ve kıtaâtı hakkında malûmât alınabilir. <span class="ideitalik">Devletin hayâtı Şark Ordusu'nun sebâtında olduğu beyân buyuruluyor. Bunu anlamamış bir ferd yoktur. Harbin devâm ettiği son iki gün zarfında âcizleri ve karârgâh heyeti ellerimizde rovelver olduğu hâlde düşmanın şiddetli ateşi altında istihkâr-ı hayât ederek terk-i mevzi eden kıtaâtı ileriye sürmüş ve harbin daha ilk gününde zuhûr edecek felâketi te'hîre muvaffak olmuştuk. Defâatle bildirdiğim vechile ordunun çekilmesini mûcib olan hâl ordunun aç ve cebhânesiz kalmış olması iken şimdi de Çorlu'da ilerideki kıtaâta sevk edilecek ne peksimâd ve ne de topçu cebhânesi mevcûd değildir. Kuvve-i maneviyesi tamâmen bozulmuş ve terk-i mevzi etmesi en ziyâde açlık ve sefâletten ileri gelmiş olan ve başlarında ekseriyetle zâbitân bulunmayan kıtaât-ı askeriyenin kâğıt üzerine menkûş evâmir ile ahz-ı mevzi ve harb etmesi imkânı istihsâl edilemez.</span></p>
				<p class="indentmetin"><span class="ideitalik">Ordunun felâketi açlık ve cebhânesizlikden münbais olduğu gibi bugünkü felâketine bundan mütenebbih olmayarak yine ordunun ihtiyâcını temîn etmeyenler sebebiyet vermişlerdir. Ona binâen evvelce arz etmiş olduğum vechile nüfûz-ı tabiîlerinden istifâde ile evâmir-i aliyyelerini fiilen icrâya muvaffak olabilmek üzere ordunun nezdine giderek ahvâli tedkîk, nevâkısı itmâm ve efrâdın kuvve-i maneviyelerinin tezyîdi esbâbını istikmâl eylemeleri lâzımdır. Şimdiki hâlde kıtaâtın ekser zâbitânı mecrûh veya şehîd düşerek kıtaât hemen zâbitsiz bir hâlde kalmış ve efrâd da temîn-i maîşet kaydıyla köylere dağılmıştır. Menzil hey'etleri kat'iyyen vazîfelerini îfâ edemiyorlar. Açlık orduda her türlü intizâmı istihsâle mâni oluyor. Buna karşı îcâb eden vesâite mürâcaatla ordunun kâbiliyet-i harbiyesini tezyîd ve temîn karârgâh-ı umûmîye terettüb eder.</span></p>
				<p class="sagitalik">Birinci Şark Ordusu Kumandanı  <br class="chapter"/>Abdullah  </p>
				<p class="normal">İş'ârât-ı Vâkıaya Cevâb-ı Âtî Vürûd Etti:</p>
				<p class="ortayazi">Birinci Şark Ordusu Kumandanlığı'na</p>
				<p class="indentmetin">Şimdi aldığım telgrafnâmenize öteden beri itiyâd buyurulan, tekrâr edilen iâşe ve menzil hidemâtından bahsediyorsunuz. Başkumandanlık vazîfesi menzil müfettiş-i umûmîliği değildir. Şark Ordusu'nun iâşe ve cebhâne husûsunda bu kadar müşkilâta dûçâr olması bizzât ordu tarafından lâyıkı vechile ve vakt ü zamanıyla iâşe ve cebhâne kolları teşkîlâtı yapılmamış olmasından, bu sâika ile Dersaâdet'ten mütemâdiyen akıp gelmekte olan erzâk ve cebhânenin Çerkesköyü ve Çorlu istasyonlarından ileriye muntazaman alınarak kıtaât-ı askeriyeye yetiştirilememesinden ileri gelmektedir. Başkumandalık nüfûz-ı tabiîsinden istifâde ile evâmirin fiilen icrâsına muvaffak olabilmek üzere ordu nezdine gitmeklik bahsine gelince, bu sûretle ileride doğrudan doğruya kıtaât ile temâsta bulunmak harekâtın gerinden muntazam sûrette sevk ve idâresini müstehîl kılacağı ve bu hâl bâdî-i felâket olabileceği cihetle zann-ı âlîlerinin hilâfına olarak ihtiyârı kâbil olamayacak ve katiyyen tecvîz edilemeyecek ahvâldendir. Bu bâbdaki iş'ârâtınızın tazammun ettiği mana heyet-i umûmiyesiyle zât-ı âlîlerine âiddir. Koca bir ordunun harekât-ı umûmiyesinin tevhîd etmek için ileride avcı hatlar yanında dolaşmak değil, belki geride her yere telgrafla merbût merkezî bir noktada bulunmak elzemdir. Ordunun nezdine giderek ahvâlini tedkîk ve nevâkısını itmâm ve efrâdın kuvve-i maneviyelerini tezyîd husûslarındaki iş'ârâtınızdan maksad ne olduğunu bir türlü anlayamadım. Bahsettiğiniz efrâdın kuvve-i maneviyelerinin tezyîdi meselesi onlara mütemâdiyen ric'at emri vererek gayret ve metânetlerini kesle getirmemekle kâbil olabilirdi. Bugün Başkumandanlık nâmına Tatarlı'da Erkân-ı Harbiye Reîsi Hâdi Paşa tarafından verilmiş olan emrin ahkâmını behemehâl infâz ile sağ cenâhta Hamdi Paşa kumandasında İkinci Şark Ordusu'nun yarın dahi şiddetle devâm edecek olan harekât-ı taarruziyesini teshîl ve bu sûretle ordunun düşmana karşı mutlaka muvaffak olmasını temîn eylemenizi te'kîden ve kemâl-i ehemmiyetle tavsiye ederim.</p>
				<p class="sagitalik">Başkumandan Vekîli  <br class="chapter"/>Nâzım  </p>
				<p class="solbaslik"><span class="idebold">Mütâlaât ve Cevâb</span></p>
				<p class="normal">Başkumandanlık vazîfesinin menzil müfettiş-i umûmîliği olmadığı herkesçe derkârdır. Fakat bu sonraki makâmın, Şark Ordusu'nun teşkîlât-ı ahîresi hasebiyle doğrudan doğruya Başkumandanlık Vekâleti'nin taht-ı emrine girmiş olduğu da gayr-i kâbil-i red ve inkârdır. Bu irtibât ve münâsebetin karârgâh-ı umûmîce mechûl olduğuna nazaran menzil umûru hakkında esâsen emir ve nehyi ısdâr edilmediği makâm-ı müşârun-ileyhânın şu beyânâtından müstebân bundan başka Harbiye Nezâreti'nin dahi Başkumandanlık Vekâleti'yle aynı zamanda aynı bir zâtın uhdesinde bulunmasından dolayı makamın âdetâ tev'em olduğundan unutulması şâyân-ı dikkat bir eser-i gaflettir.</p>
				<p class="normal">Dersaâdet'ten akıp geldiği bildirilen erzâk ise un, pirinç vesâire nev'inden olup menzil nukâtında fırınların işletilememesinden ve Birinci Şark Ordusu'nun icrâ-yı hareket eylediği mıntıkada lüzûmu derecede mahrûkât bulunamamasından, hatt-ı harbde bulunan asker için nakline imkân bulunsa bile kâbil-i istifâde olamamakta idi. Katar ve kâfilelerin teşkîlâtına gelince filhâkika noksân ziyâde idi. Teşkîlâtın lâyıkı vechile vakt ü zamanında icrâsı keyfiyeti orduya müteallik olmayıp esâsen kolordulara âid bulunuyordu. Böyle olmakla beraber bundan mütevellid mesûliyet tamâmıyla karârgâh-ı umûmîye râcidir. Zirâ seferberliğin ilk günlerinde seferberlikleri teehhüre uğrayan kıtaâtın nakliyâtı husûsunda Başkumandanlık Vekâleti'ne mürâcaat edildiği zaman makâm-ı müşârun-ileyhâdan teehhürât-ı mezkûreye ehemmiyet verilmeyerek müsebbibleri bilâhire mesûl edilmek üzere yürüyüş ve nakliyât cedvelleri ahkâmının tatbîkine çalışılması emrolunmuştu. Bundan başka teşkîlâtın tamâmî-i icrâsına vakit bırakmayan, sâniyen ordunun tecemmu mıntıkasının Ergene hattına alınması teklîf edildiği hâlde buna muvâfakat etmeyen ve ordunun Kırkkilise-Hasköy hattında tahşîdinde ısrâr eden karârgâh-ı umûmî olduğu gibi bu hatta dahi marûzât ve istirhâmât-ı mükerrereye rağmen orduyu vaktinden evvel taarruza sevk sûretiyle tertîbât ve tedârükâtını ikmâle bırakmayan yine karârgâh-ı umûmî idi.</p>
				<p class="normal">Kırkkilise muhârebesinden sonra güzerân olan vekâyi ve müddete nazaran kolordularca katar ve kâfile teşkîlâtının itmâmı ise müstehîl idi. Şimendifer hattından istifâde ederek bu teşkîlâtın noksânından mütevellid mahzûra çâre-sâz olmak üzere intihâb edilen Ergene hattı gerisinde muhârebenin kabûlü fikir ve emrine muhâlefet eden kolordu kumandanlarının arzusuna mümâşât ve matlablarını isâf ile telâfî-i mâ-fâtı mümteni kılan yine karârgâh-ı umûmî idi.</p>
				<p class="normal">Başkumandan Vekîli Paşa Hazretlerinin ordu nezdine gelmeleri lüzûmunun sûret-i tefsîri ise hayretimizi mûcib olarak bu bâbda serd edilen muammâ sûretindeki mütâlaât esâsen halledilemedi.</p>
				<p class="normal">En sonraki fıkra ise Birinci Şark Ordusu'nun evvelâ Soğucak Deresi gerisine alınmasındaki esbâb ve zarûretin karârgâh-ı umûmîce maatteessüf hâlâ takdîr edildiğini veya edilmek istenilmediğini gösteriyordu. Bu sebeple yukarıdan beri zikrolunan mütâlaâta ibtinâen ve hâl ü vaziyeti îzâhen âtîdeki telgrafnâme-i cevâbî keşîde olundu:</p>
				<p class="ortayazi">Çerkes Köyü'nde Başkumandanlık Vekâleti'ne</p>
				<p class="indentmetin">Telgrafnâmeleri mütâlaa edildi. Hâdi Paşa Hazretleri tarafından Tatarlı'da verilmiş olan ordu emrinin infâzı kolordu kumandanlıklarına teblîğ kılındı. Taraf-ı âlîlerine vuku bulan marûzât dahi sû-i tefsîre uğratılıyor. Ordu kumandanlığının mevkii neresi olması lâzım geleceğini tayîn edemeyecek bir hâlde bulunmadığımı zannederim. İlk tasdîk etmek lâzım gelen zât-ı âlîleri olmak îcâb eder. Çorlu, Çerkesköyü ve Vize'de telgraf merkezi bulunuyor. Kolordu telgraf müfrezeleri ise kolorduları karârgâha rabt edemediler ve ahvâl-i harbiyeye en ziyâde tesîr eden husûsâtın başlıcası karârgâhın her türlü mesâîsine rağmen kolorduların bir rabta tesîsine muvaffak olamamalarıdır. Zât-ı âlîlerinden ordu ile temâsta bulunması hakkındaki istirhâmım mütâlaât-ı âlîlerini ona nazaran yürütebilmek üzere ordunun yakından tedkîk edilmesi maksadına mebnî idi. Karârgâh-ı umûmînin menzil müfettişliği heyeti olmadığı âcizîlerince tamâmen malûmdur. Ancak menzil heyetlerinin hüsn-i îfâ-yı vazîfe edememesi ordunun iâşesini bir hâl-i tezebzübde bırakmıştır. <span class="ideitalik">Dersaâdet'ten akıp gelen erzâkın sevk edilemediğinden ve bu da ordunun vazîfesini îfâ edememesinden münbais bulunduğu der-meyân kılınırsa da Dersaâdet'ten gönderilen ve hâlâ gönderilmekte olan erzâk başlıca "un"dan ibâret olup bundan ise hatt-ı harbde bulunan kıtaâtça kat'iyyen istifâde mümkün olamayacağı mükerreren arz edilmiştir. Ordu ric'at ederek kıtaât kendiliğinden terk-i mevzi etmedikçe hiçbir vakit kumandanlıkça ric'at emri verilmemiştir. Son verilen tebdîl-i mevzi emri kıtaatın tamâmıyla hatt-ı harbi terk eyledikleri ve hatt-ı harbden iki saat geride ordu karârgâhı etrâfına toplandıkları kolordu kumandanları tarafından bizzât ifâde kılınması ve başka bir çâre olmadığı bildirilmesi üzerine itâ kılınmış ve maatteessüf bu emrin dahi kolordu kumandanlarınca tatbîk edilemediği Birinci Kolordu'nun Tatarlı'da bulunması lâzım gelen karârgâhının Çorlu'ya gelmesi ile de sâbit olmuştur. Ancak hâlin vehâmetine nazaran iki karârgâhın birbirine atf-ı kusûrdan ziyâde şimdiki hâlde temîn-i muvaffakiyet için el birliğiyle sarf-ı mesâî edilmesi menâfi-i vataniye iktizâsındandır zannederim.</span></p>
				<p class="sagitalik">Birinci Şark Ordusu Kumandanı  <br class="chapter"/>Abdullah  </p>

		</body>
</html>