<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>abdullahpasa</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik2" id="calibre_toc_18">Harekât-ı Taarruziyeye Kıyâmı Mûcib Esbâb</h2>
				<p class="normal">Ordu karârgâhı Lüleburgaz'da iken Üçüncü Kolordu Kumandanı Mahmûd Muhtar Paşa Kırkkilise'de telgrafhânede makine başına gelerek 6 Teşrîn-i evvel'deki vaziyet hakkında bâ-rapor dermeyân eylemiş olduğu mülâhazâta istinâden bir cüret-i fevkalâde ie vaziyetin bize pek müsâit olduğu kanâatini izhâr eyleyip düşman kollarını serî ve nâgehânî bir taarruzla tepelemek teklifinde bulunuyordu. Karârgâhın mütâlaât ve mukarrerâtı hakkında müşârun-ileyhe cevâp verilmiş ise de bu kâfî görülmeyerek biraz sonra ordu karârgâhı ile Kavaklı'ya hareket olunmuş idi. Ben ve erkân-ı harbiye reîsim Üçüncü Kolordu kumandanıyla yakından müzâkere etmek üzere Kırkkilise'ye hareket ederek Mahmûd Muhtar Paşa ile buluşmuştuk. Müşârunileyh Birinci Kolordu kumandanı ile de görüştüğünü ve onun da sûret-i katiyede vaziyetin müsâadesinden bilistifâde taarruz fikir ve mütâlaasında bulunduğunu beyân ve bununla istihsâl edilecek netâyic-i müfîdeyi der-meyân eylemeye başlamış idi. Cevâben tarafımızdan bast u temhîd olunan mütâlaât hülâsaten şudur:</p>
				<p class="indentmetin">Filhakîka vaziyet gayr-i müsâid değildir. Düşmanın şimdiye kadar üç fırka kadar bir kuvvetinin Tunca şarkında bulunduğuna dâir haber alındı. Bir dördüncü fırkasının da Tunca şarkına geçebilmesine ihtimâl veriliyor. Bütün bu kuvveti şimdilik 45 kilometrelik bir cephe üzerinde ve bâhusûs kalenin tesîrât-ı müşterekesine nâil olacak sol cenâhımız karşısında bulunuyor. Fakat yine bundan istifâde edebilecek bir hâlde değiliz. Buna karşı ordumuzun henüz dört kolordusu bile tekmîl mürettebâtı ile matlûbumuz olan hatta tahaşşüd edememiştir.</p>
				<p class="indentmetin">Bu kolordulara müretteb redîf fırkalarının daha gelmediğini bir tarafa bırakalım, efrâd-ı ikmâliyesini vakt ü zamanıyla alamayan ve bu cihetle fırkaları mevcûdu 4/5 bin râddesinde olmak dolayısıyla kuvve-i umûmiyesi on üç bini geçmeyen ve topçu cephânesi henüz Dersaâdet'ten vürûd etmeyen İkinci Kolordu ancak yarın Kavaklı civârına gelebilecektir.</p>
				<p class="indentmetin">Hele ahvâl-i havâiye sebebiyle yollar, değil toplarla yüklü arabaların hatta boş arabaların hareketine o kadar müsâit değildir.</p>
				<p class="indentmetin">Ordu kuvve-i umûmiyesi itibârıyla bu sebeblerden ötürü tamâmıyla fâik ve hâkim bir mevcût ve vaziyette sayılamaz. Tasavvur edildiği gibi eldeki mevcûtla teşebbüsât-ı taarruziyeye kıyâm bütün netâyic-i muvaffakiyeti tâlia bağlamak demek olur. Hâlbuki bu harbin âkıbeti Şark Meselesi üzerine tamâmıyla müessirdir. Bu meselenin düğümünü çözdürmek için pek ziyâde ihtiyâtlı davranmak lâzımdır. Buna binâen kabûl edeceğimiz bir muhârebenin âkıbetinden tekmîl şerâiti ile behemehâl emîn olmadıkça sırf cüret ile hareket netâyic-i müessife tevlîd edebilir.</p>
				<p class="indentmetin">Fikrimce ordu bugün kendisine tahkîm ve müdâfaa için verilmiş olan hattı dört kolordusuyla tamâmıyla tutsa dahi gâyet müsâid esbâp müstesnâ olduğu hâlde harekât-ı taarruziyeye kıyâmdan sarf-ı nazar etmek îcâp edecektir. Zira ordunun talîm ve terbiyesi kıymet ve teşkîlât-ı askeriyesi yeniden harekât-ı taarruziyeye kalkışmaya müsâit değildir.</p>
				<p class="indentmetin">Şimendifer hattı üzerinde bulunduğu halde iâşesini yoluna koyamadığımız bu ordu gâlip olsa bile ileriye gidildiği hâlde açlık yüzünden bilâhire dûçâr-ı felâket olur. Onun için evvel emirde hazırlanacak mevzi-i müdâfaada düşmanı karşılamak ve müsâit ahvâl ve şerâite intizâren bidâyet-i emîrde müdâfa şıkkını kabûl eylemek en makûl bir tedbîrdir. Karâr-ı kat'îmiz de budur.</p>
				<p class="normal">Bu merkezde devâm eden mükâlemât-ı husûsiyenin netîcesi olarak Üçüncü Kolordu kumandanının iknâ ve imâle edildiği tahmîn olunabilirdi.</p>
				<p class="normal">7/8 Teşrîn-i evvel gecesi Kırkkilise'de geçirilmiş idi.</p>
				<p class="normal">Ayın sekizinci günü Kavaklı karârgâhına avdet edildi. Bugün düşman hakkında alınan malûmât ile ordunun vaziyet ve kuvve-i umûmiyesi âtîde görülür:</p>
				<p class="normal">Şimdiye kadar büyük karârgâh-ı umûmîden taarruz hakkında vârid olan emîrlere zamîmeten Yanbolu istikâmet-i umûmiyesinde hemen harekât-ı taarruziyeye ibtidâr olunmasını âmir beşinci bir telgraf daha vürûd etmişti. Daha sonra Kırcaali'nin sukûtuna dâir de mahallinden bir telgraf geldi. Gerek büyük karârgâh-ı umûmîden ve gerek Kırcaali'den vârid olan malûmat ve tafsîlât ordu karârgâhının mûcib-i hayret ve teessüfü olmuştu. Büyük karârgâh-ı umûmî taarruz husûsunu bir katiyet-i ifâde ile emrediyordu. Şu şerâit karşısında ordu karârgâhı orduyu sevk ve istihdâm husûsundaki nokta-i nazarını yine muhâfazaya çalıştı. Fakat karârgâha gelen Birinci Kolordu Kumandanı Yaver Paşa tarafından "<span class="ideitalik">Ordu birçok defa taarruz emirleri alıyor. Vaziyet gâyet müsâit iken kımıldanmak istenmiyor. Müdâfaa iltizâm olunuyor. Bu hakâyıktan haberdâr olan zâbitân bir taraftan sızlanıyor. Diğer cihetten ileride birçok Müslüman köyleri cayır cayır yanıyor, muhâcirîn-i İslâmiye perîşân hâlde dönüyor. Dönmeyenler de düşman ayağı altında çiğneniyor. Bu fecâyi efrâd ve zâbitânın kuvve-i maneviyesini mahvetmektedir...</span>" ilh... gibi sözlerle hissiyât ile oynandığı ihbâr edildi. Bu hâl ordu karargâhının şimdiye kadar taarruza sevk ve imâlesi için müessir olan avâmile yakından müessir bir zamîme teşkîl eylemişti.</p>
				<p class="normal">Bâlânın taarruz emirleri yekdiğerini takîp ediyor. Mâdûn kumandanları bütün rûhuyla taarruz istiyor. Bu husûsta mâdûnlarının tesîrâtına kapıldıkları gibi ordu karargâhını da hissiyâtına imâle ediyor. İşte bu vaziyetin netîcesi olarak müdâfaa azmi mütezelsil olmaya başlamıştı. Bâhusûs karârgâh-ı umûmînin Şark Ordusu icrââtına esâs olması lâzım gelen evâmîr-i müekkedesi ordunun ahvâli hakkında verilen cevâblara havâle-i sem' itibâr edilmemesi işbu taarruz emirlerinin Şark Ordusu karârgâhınca malûm olamayan bir takım esbâba mübtenî olduğu fikrine kuvvet veriyordu.</p>
				<p class="normal">Son emir ise Kırcaali'nin sukûtundan sonra düşmanın iltisâk hattına inmesine meydân vermemek ve Garb Ordusu karşısındaki düşman kuvvetini celb ederek mezkûr ordunun vaziyeti teshîl etmek için Şark Ordusu'nun taarruzunda son derece ısrâr ettiğini gösteriyor idi. Filhakîka bu maksatla Şark Ordusu'nun harekât-ı taarruziyeye geçmesi arzu olunduğu daha sonra vârid olan bir kıta telgrafnâme müfâdıyla da teyîd etmiş idi ki mezkûr telgrafnâme aynen tezbîr olunur:</p>
				<p class="solbaslik"><span class="idebold">Büyük Karargâh-ı Umûmîden Mevrûd Son Taarruz Emri</span></p>
				<p class="indentmetin">Kırcaali'nin sukût ettiği ve zâbitân âileleriyle ahâlînin kâmilen Gümülcine'ye hicrete başladığı ve erzâk ve mühimmâtın yollarda kaldığı, yolların kapanıp sevkiyât kâbil olmadığı, Yaver Paşa'nın gâyet perîşân bir hâlde çekilmekte olduğu, Gümülcine mevki kumandanı Kolağası Şerafeddin Efendi'nin mevrûd telgrafnâmede bildirilmiştir.</p>
				<p class="indentmetin">Kırcaali müfrezesinin vazîfesi düşman arâzisine geçerek hasım ordusunun hatt-ı ric'atini tehdit etmek olduğu hâlde bunu icrâ şöyle dursun bilakis esaslı bir müdâfaada bile bulunmayarak perîşân bir surette ric'at eylediği sahîh ise fevkalâde mûcib-i mesûliyettir. Karşısındaki düşman ne kadar fâik olursa olsun hem taarruz hem de muhâfaza-i mevki edemeyerek düşmana terk-i mevki etmek ve perîşân bir surette çekilmek pek ziyâde gayr-i şâyân görülmüştür. Kırcaali müfrezesi gâyet âli ve şânlı bir vazîfe deruhde etmiş idi.</p>
				<p class="indentmetin">Düşmanın Gümülcine'ye kadar sarkmaya ve hattı tahrip ile iki ordunun muvâsalasını kat ile Rumeli Ordusu'nu her türlü muâvenetten mahrûm bir sûrette dûçâr-ı müşkilât ve felâket etmeye ve Gümülcine sancağında iğtişâş ve katliâm yaparak her tarafta bir herc ü merc yapmaya muvaffak olması netâyic-i müessife tevlît eder. Bu ihtimâl-i müessife imkân kalmamak için Şark Ordusu'nun hemen bugün harekât-ı katiye-i taarruziyeye geçmesi ve aynı zamanda Kırcaali müfrezesinin dahi orada hiç şüphesiz büsbütün uyuşmamış olan Osmanlı kanlarını galeyâna getirerek şânlı bir mukâbil taarruz etmesi ve düşmanı geldiği yere püskürtmeye çalışması katiyyen elzemdir. Bu dâiredeki icrââtı mesûde-i vâlâlarına sabırsızlıkla muntazırım. Garb Ordusu'na müretteb Muradlı'dan sevk edilmekte olan kuvvetten altı taburun Gümülcine'de ihtiyâtta alıkonması îcap edenlere emrolunmuştur.</p>
				<p class="sagitalik">Başkumandan Vekîli  <br class="chapter"/>Birinci Ferik Nâzım  </p>
				<p class="normal">Şark Ordusu'nun ne gibi müdâhalât ve te'sîrât altında harekât-ı taarruziyeye kalktığını şimdiye kadar olan mesrûdât lâyıkıyla anlatır sanırız.</p>

		</body>
</html>