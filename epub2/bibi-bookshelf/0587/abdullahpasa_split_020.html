<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>abdullahpasa</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik2" id="calibre_toc_17">7 Teşrîn-i Evvel'de<br class="chapter"/>Cereyân Eden Ahvâl</h2>
				<p class="solbaslik"><span class="idebold">6/7 Teşrîn-i Evvel'de Mevki-i Müstahkemden Düşmana Dâir Mevrûd Malûmât</span></p>
				<p class="normal">1- Öğleden sonra saat 8 sularında bir bölük kadar düşman süvârîsi Doğanca Köyü'ne girmiştir.</p>
				<p class="normal">2- Çirmen önlerinde kuvveti meçhûl ufak tefek düşman süvârî kıtaâtı görülmüştür.</p>
				<p class="normal">3- Karabağ cenûbunda Borgacı Çiftliği'ne bir düşman bölüğü girmiş ve arkasını kuvveti anlaşılamayan bir piyâde kuvveti takip etmiştir.</p>
				<p class="normal">4- Düşmanın bugün beheri livâ tahmîn olunan üç büyük kolu Fikle, Kireçci-Hasköy, Söğün üzerine yürüdüğü işbu kuvvetlerin karşısında bulunan onuncu fırkamızın katiyyen muhârebe kabûl etmeyerek kademe kademe çekildiği ve yalnız topçusuyla Fikle kolunu işgal eylediği fırka-i mezkûre kumandanlığından bildirilmiştir.</p>
				<p class="normal">5- İşbu kolların Tunca şarkına geçeceğine ihtimâl veriliyor.</p>
				<p class="normal">6- Yine saat on buçukta gelen haberlerde Kemalköy ve Doğanca istikâmetinde büyük bir ateş zuhûr ettiği ve bunun Kemertabya'dan görüldüğü bildiriliyor.</p>
				<p class="normal">7- Doğanca şarkındaki müfrezeyi takviye için öğleden sonra saat altıda üç piyâde taburuyla bir batarya top ve bir mitralyöz bölüğü sevkedilmiş ise de nişâncı alayı fâik kuvvetlerle temâstan ihtirâzen bu esnâda geri çekilmeye karar vererek 212 rakımlı tepeye doğru hareket etmiştir.</p>
				<p class="normal1">Müstakil Süvârî Fırkası'ndan</p>
				<p class="normal">Sarı Danişmend'deki fırka mevziinden düşmanın iki piyâde fırkasıyla iki süvârî alayının Büyük Derbend-Hacılaryolu'nu takîben Hacı Danişmend Köyü'ne doğru ilerlediği görülmüş ve fırkamız topçusu tarafından tacîz edilmiştir. İşbu kuvvetin pîşdârı tarafından Hacı Danişmend'in cenûb tepeleri saat üçü yirmi geçe işgâl olunmuştur. Fırkamız üç livâsıyla Taşlı Müsellem mevziinde hâl-i intizârdadır. Lahna Paşa Köyü cihetlerinden bir buçuk saat kadar top sadâları işitilmiştir ve elân devâm eylemektedir.</p>
				<p class="solbaslik"><span class="idebold">Vaziyet Hakkında Mütâlaât ve Mukarrerât</span></p>
				<p class="normal">Gerek kaleden ve gerek süvârî fırkasından mevrûd malûmât artık bugün düşmanın harekât-ı umûmiye-i taarruziyeye ibtidâr ettiğini anlatıyordu.</p>
				<p class="normal">Tunca ile Meriç arasında ilerlediği istihbâr olunan kuvvetlerden her biri livâ tahmîn olunan üç kolun Tunca şarkına geçerek buradaki kuvvetlerle tevhîd-i harekât eylemesi ve kuvâ-yı sâirenin de kalenin ihâtasına memûr edilmiş bulunmaları tabiî idi.</p>
				<p class="normal">Süvârî fırkası tarafından yalnız bir kuvvetli kolun ilerlediği ve Lahna Paşa Köyü cihetlerinden sürekli top sadâları işitildiği bildiriliyordu. Mezkûr kolun kuvveti hakkında verilen malûmâtın mevsûkıyetine tamâmıyla itimâd edilemeyip bu istikâmetten yalnız bir kuvvetli kolun ilerlediği ve Lahna Paşa Köyü cihetlerinden sürekli top sadâları işitildiği bildiriliyordu. Mezkûr kolun kuvveti hakkında verilen malûmâtın mevsûkıyetine tamâmıyla itimât edilmeyip bu istikâmetten yalnız bir kuvvetli fırkanın inmekde olduğuna Lahna Paşa Köyü cihetlerindeki top seslerinden de o istikâmette gelmekde olan bir diğer fırka pîşdârı hafîf süvârî livâsı topçusunun muhârebeye tutuştuğuna hükmolundu.</p>
				<p class="normal">Şimdiye kadar tecemmu'unu ikmâl etmiş ve sevkü'l-ceyş yayılmasını yapmış olması bedîhî olan Bulgar ordusunun bu vechile münferid iki kol ile Tunca şarkında hareketi pek az muhtemel bulunduğundan bir iki kolun daha sarkmakta olduklarına kaviyyen ihtimâl verilmiş ve aynı sûrette bunların da karîben haber alınacağı tahmîn edilmişti.</p>
				<p class="normal">Bulgar kollarının bugün ileri harekâta devam eylemeleri hâlinde 8 Teşrîn-i evvel'de zevâle doğru veya zevâlden sonra en geç olarak 9 Teşrîn-i evvel'de Kırkkilise-Hasköy hattına vâsıl olacakları tahmîn olundu.</p>
				<p class="normal">Ordumuz tecemmu' vaziyetinde Üçüncü, Birinci ve Dördüncü kolordularıyla Kırkkilise-Hasköy hattında ve henüz seferberlik ve tecemmunu ikmâl edememiş olan İkinci Kolordusu ile Babaeski de bulunduğundan bâlâda serd edilen ihtimâl-i kavî karşısında pek müsâit bir vaziyete bulunmuyor idi. Bâhusûs hat üzerinde bulunan bu kolorduların da birçok nevâkısı var idi.</p>
				<p class="solbaslik"><span class="idebold">İttihâz Olunan Tertîbât</span></p>
				<p class="normal">Vaziyeti daha müsâit bir hâle getirmek ve şu dört noksan kolordu ile metîn bir hatt-ı müdâfaada yayılarak hasmı karşılamak için Bulgarların serîan ilerlemeleri ihtimaline karşı zaman kazanmak elzem idi.</p>
				<p class="normal">Bu vazîfeyi cepheden icrâ etmek yerine mevki-i müstahkem kuvvetine tevdî ederek yandan tesîr sûretiyle îfâ eylemek tercîh edildi. Fikle'de Tunca'yı geçeceği muhtemel olan kolların harekâtı mümkün olduğu kadar ta'vîk edildiği takdîrde Tunca şarkından ilerleyecek kolların da tehîr-i hareket eyleyecekleri ağleb ihtimâl görüldü. Binâenaleyh evvel emirde bu maksadın temîni mevki-i müstahkem kumandanlığına teblîğ olunduğu gibi kolordulara Kırkkilise-Yenice-Bostanlı hattında yayılarak hatt-ı mezkûru müdâfaa için ihzâr ve işgâl eylemeleri âtîdeki ordu emriyle tefehhüm olundu. Şu kadar var ki bu emr-i umûmîden evvel kolordularla süvârî fırkasına ayrı ayrı emirler verilmiş, bunlardan üçüncü kolorduya verilen emirde Dereköy, Kofcığaz<sup class="calibre3"><a href="abdullahpasa_split_215.html#footnote-2642-82" id="footnote-2642-82-backlink" name="footnote-2642-82-backlink">[82]</a></sup>, Devletliağaç istikâmetlerinin keşfinin derece-i elzemiyeti ve süvârî fırkasına kezâlik Kırkkilise-Kofcığaz, Kırkkilise-Tırnovacık istikâmetlerinin keşfine ehemmiyet vermesi teblîğ edilmişti.</p>
				<p class="normal">Birinci Kolordu'ya da dolgun mevcûtlu bir süvârî bölüğünün hemen Edirne üzerinden Ortaköy istikâmetine sevkiyle Arda'nın cenûbunu ve Koşu Kavak istikâmetini keşf ettirmesi ve alacağı malûmâtı Edirne mevki-i müstahkem kumandanlığı vâsıtasıyla ordu karargâhına bildirmesi emr olunmuştu.<sup class="calibre3"><a href="abdullahpasa_split_216.html#footnote-2642-83" id="footnote-2642-83-backlink" name="footnote-2642-83-backlink">[83]</a></sup></p>
				<p class="normal">Dördüncü Kolordu'ya ve aynı zamanda mevki-i müstahkem kumandanlığına Arda mıntıkasında icrâ-yı harekâta memûr On birinci Fırka'nın celb ve sevki bildirilmiş idi. Umûmî ordu emri ber-vech-i âtîdir:</p>
				<p class="ortayazi">7 ve 8 Teşrîn-i evvel İçin Ordu Emri<br class="chapter"/>2 Lüleburgaz Ordu Karargâhı'ndan</p>
				<p class="sagitalik">7 Teşrîn-i evvel 328 (20 Ekim 1912)  </p>
				<p class="indentmetin">1- Bulgarların birer fırka kuvvetinde tahmîn olunan üç yürüyüş kolu dünden beri Küçük Ünlü, Hacı Danişmend, Vaysal'dan cenûba doğru ilerlemekdedir.</p>
				<p class="indentmetin">Bir-iki fırka tahmîn olunan diğer kuvvetinin dahi Meriç ile Tunca arasında Edirne üzerine ilerlemekde bulunduğu istihbâr olunmuştur.</p>
				<p class="indentmetin">2- Ordu Kırkkilise-Yenice-Bostanlı hattında toplanacak ve işbu hattı bervech-i âtî tahkîm ve işgâl edecektir:</p>
				<p class="indentmetin">Üçüncü Kolordu: Kırkkilise-Koyungavur arasında evvelce tahkîm ettiği sırtta,</p>
				<p class="indentmetin">Dördüncü Kolordu: Birinci Kolordu'nun sol cenâhını temdîd ve tahkîm edecek ve iki fırkası ile sol cenâh gerisinde ihtiyâtta bulunacaktır.</p>
				<p class="indentmetin">3- İkinci Kolordu: İhtiyât olarak Kavaklı'da bulunacaktır.</p>
				<p class="indentmetin">4- Süvârî fırkası kuvvetli düşman önünde Havsa'ya doğru çekilecek, Dördüncü Kolordu ile Edirne arasında tarassuda devâm ederek ordunun sol cenâhını setr ü muhâfaza edecekdir. Ordunun sağ cenâhını keşf için bir süvârî alayını Üçüncü Kolordu kumandanının emri altına gönderecektir.</p>
				<p class="indentmetin">5- Ordu Karargâhı: 8 Teşrîn-i evvel öğleyin 12'den itibâren Kavaklı'da bulunacaktır. Haberler 8 Teşrîn-i evvel kablezzevâl saat sekize kadar Lüleburgaz'a ve ondan itibâren Kavaklı'ya gönderilecektir.</p>
				<p class="indentmetin">Kolordular karârgâhlarını telgrafla karârgâh-ı umûmîye rabt edeceklerdir.</p>
				<p class="sagitalik">Şark Ordusu Kumandanı  <br class="chapter"/>Birinci Ferik Abdullah  </p>
				<p class="solbaslik"><span class="idebold">7 Teşrîn-i Evvel Ordu Emrinin İtâsına Esâs Olan Fikir</span></p>
				<p class="normal">İşbu emrin esbâb-ı mûcibesi şimdiye kadar vaziyet hakkında serd ve ityân ettiğimiz mülâhazâttan kısmen müstebân olmuştur. Binâenaleyh bu bâpta tatvîl-i makâlden sarf-ı nazarla yalnız bir iki noktayı tenvîr etmek isteriz. Kırkkilise-Bostanlı hattının bu vechile işgâl arzusunu izhâr ettiğimiz zaman Şark Ordusu erkân-ı harbiyesinde mütehâlif rey ve mütâlaalar mevcût idi. Taarruz fikrini perverde eden veya hattın sol cenâhının Hasköy fikrini perverde eden veya hattın sol cenâhının Hasköy'de kalmasına taraftar olanlar da vardı. Taarruzun icrâsı ordunun hâline ve icâbât ve vaziyete nazaran en değersiz mütâlaa idi. Ordunun harekâtı tedâfüî olsun, taarruzî olsun mevki-i müstahkem ile irtibâtta bulunacağından düşmanın taarruzu intihâb ettiğimiz hatta kabûl olunurken ordu sol cenâhının çevrilmesine ihtimâl verilemezdi. Zira mevki-i müstahkemden müteârızâne ilerleyebilmesi tabiî olan bir kuvvet karşısında düşmanın böyle bir teşebbüsü mümkinü'l-icrâ olamaz, iki ateş arasında kalmasını intâc ederdi. Mevki-i müstahkemden yapılacak hurûcun teehhürü ile ordunun tehlikeye düşmesi ihtimâline karşı ise Dördüncü Kolordu ve süvârî fırkasına verilen vazîfe ile çâre-sâz olunmuş idi.</p>
				<p class="normal">Binâenaleyh sol cenâhı Hasköy'de bırakmayıp Bostanlı'ya çekmek hakk-ı müdâfaa tûlünün 7/8 kilometre kadar tenkîsi gibi bir fâideyi mûcib olduğundan kabûl edilmiş idi. Babaeski'de toplanmakta olan İkinci Kolordu'nun Kavaklı'ya celbi ise gün için olup bilâhire Yondalı sırtlarına sevk ve izâmı mukarrer idi.</p>
				<p class="normal">Keşf husûsunda bazı istikâmetler üzerine bilhâssa nazar-ı dikkati celb edilmiş olan Üçüncü Kolordu'dan mevrûd raporun şâyân-ı dikkat kısmı şudur:</p>
				<p class="solbaslik"><span class="idebold">Üçüncü Kolordu Kumandanının Raporu</span></p>
				<p class="indentmetin">Birinci Kolordu'dan telefonla aldığımız habere nazaran cephemiz ilerisinde bulunan bazı köyler çeteler tarafından ihrâk edilmiştir. Buna karşı tedbîr almak üzere 7 ve 9. Fırkaların cephesine tesâdüf eden mıntıkadaki kurânın<sup class="calibre3"><a href="abdullahpasa_split_217.html#footnote-2642-84" id="footnote-2642-84-backlink" name="footnote-2642-84-backlink">[84]</a></sup> muhâfazası zımnında ale's-sabâh müfrezeler sevki fırka-i mezkûreye tavsiye edilmiştir. Gaibler istikâmetinde ilerleyip hudûdu geçerek o civârda bulunabilecek düşman hakkında istikşâfâtta bulunmak üzere bu sabah bir zâbit keşif kolu gönderilmiştir.</p>
				<p class="indentmetin"><span class="ideitalik">Hudûttaki süvârîmizden istikşâf husûsunda maalesef istifâde edemedik. Bu hâl kısmen emr ve idâredeki noksân ile beraber kısmen dahi süvârî hayvânâtının meşâkk-ı seferiyyeye mütehammil olacak derecede tagaddî edilememesinden neş'et etmektedir.</span></p>
				<p class="normal">Bu raporun Üçüncü Kolordu'nun mevcût süvârîsi ile matlûb vezâif-i keşfiyeyi îfâ edemeyeceği ve ileri emniyet için sevk edilmek istenen müfrezelerin keşfinden ise sürat ve suhûletle vâsi bir se'a dâhilinde<sup class="calibre3"><a href="abdullahpasa_split_218.html#footnote-2642-85" id="footnote-2642-85-backlink" name="footnote-2642-85-backlink">[85]</a></sup> istifâde kâbil olamayacağı anlaşıldı. Bu kolordunun süvârîsini herhâlde takviye etmek iktizâ ediyordu.</p>
				<p class="normal">Bu icap ise vaktiyle takdîr olunarak süvârî fırkasına sağ cenâhta keşf icrâsı için Üçüncü Kolordu kumandanının taht-ı emrine bir alayın hemen izâmı yazılmış idi. Ordu emrinin itâsı günü akşamı mevki-i müstahkem kumandanlığından âtiyülmüfâd rapor vârid oldu:</p>
				<p class="solbaslik"><span class="idebold">Şükrü Paşa'nın Raporu</span></p>
				<p class="indentmetin">1- 7 Teşrîn-i evvel günü taarruz için verilen emirler Onuncu Fırka tarafından icrâ edilememiştir.</p>
				<p class="indentmetin">2- Düşmanın üç livâ kadar tahmîn olunan bir kuvvetinin Onuncu Fırka tarafından bir tesîre marûz olmaksızın Tunca şarkına geçtiği zannediliyor.</p>
				<p class="indentmetin">3- 7 Teşrîn-i evvel öğleden sonra beşte Saray Akpınar'ın düşman tarafından işgâl edildiği görüldüğü hâlde öğleden sonra saat 10'da düşman görülmemiştir.</p>
		  <p class="indentmetin">4- Tunca şarkındaki 6 tabur ve 2 batarya ile 2 mitralyöz bölüğünden mürekkep müfreze Kara Yusuf'un garb cenûbîsindeki 212 rakımlı tepede bulunmaktadır.</p>
				<p class="indentmetin">5- Büyük mikyâsta taarruza geçilmemesi lüzûmundan bâhis emr-i kumandanîleri üzerine şark müfrezesinin Musa Beyli'nin garbındaki 188 rakımlı tepeye çekilmesi ve muhârebe-i katiyeye girişmemesi ve Onuncu Fırka'nın da şafakla beraber <img alt="" class="calibre10" src="12.jpg"/>'a<sup class="calibre3"><a href="abdullahpasa_split_219.html#footnote-2642-86" id="footnote-2642-86-backlink" name="footnote-2642-86-backlink">[86]</a></sup> geçmesi emri verilmiştir.</p>
				<p class="indentmetin">6- Şark müfrezesinden mevrûd raporda düşmanın tereddüde düştüğü, keşif kolları tarafından 2 mitralyöz tüfengiyle maatechîzât bir zâbit hayvânının elde edildiği haberi veriliyor.</p>
				<p class="indentmetin">7- Maraş havâlîsinde görülen düşmanın azamî bir piyâde alayı kuvvetinde bulunduğu tahmîn ve zannediliyor.</p>
				<p class="indentmetin">8- Henüz kale toplarının istimâline lüzûm gösterecek vaziyet tekevvün etmemiştir.</p>
				<p class="indentmetin">9- Şehir dâhilinde toplanan 100 küsûr eşhâs-ı muzırra tahtelhıfz Dersaâdet'e sevk edilmek üzere trene irkâb edilmiştir.</p>
				<p class="indentmetin">10- On birinci Fırka öğleden sonra saat 10'da Karaağaç'a vâsıl olmuştur. Geceyi Karaağaç'ta geçirecektir.</p>
				<p class="indentmetin">11- Tahkîmât ihmâl edilmemekdedir.</p>
				<p class="indentmetin">12- Ahvâl-i sıhhiye ve mahalliye ve kuvve-i maneviye ber-kemâldir.</p>
				<p class="normal1">Dördüncü Kolordu Kumandanlığı'ndan</p>
				<p class="indentmetin">On birinci Fırka'nın kaleden aldığı emir üzerine Edirne istikâmetinde hareket eylediği anlaşıldı. Mezkûr fırkanın kolorduya iltihâtı için Edirne-Havsa istikâmeti verilmiş ise de süvârî fırkasının Koca Hızır'a kadar çekilmiş olması düşmanın birer fırkasının ileri kıtaâtının dün akşam Süleyman Danişmend ve havâlisi civârında geceyi geçirdiği cihetle bu akşam Geçkinli ve Geredeli hattına muvâsalatı memûl ve kolordunun Havsa-Hasköy hattını yarın tahliye edeceğinden dolayı fırkanın münferiden Edirne-Havsa yolunu takip eylemesi hâlinde yalnız yakalanacağı aşikâr bulunmakla şu halinde yakalanacağı âşikar bulunmakta şu hale göre hangi istikâmeti takip eylemesi tensîp edilirse hemen şimdi kale kumandanlığına emriyle taraf-ı âcizîye de malûmât itâsı mütemennâdır.</p>
				<p class="solbaslik"><span class="idebold">Dördüncü Taarruz Emri</span></p>
				<p class="normal">Büyük karârgâh-ı umûmîden bu akşam şark ordusunun kuvâ-yı asliyesiyle Tırnova-Seymenli-Hasköy istikâmet-i umûmiyesinde taarruzu hakkında âtîdeki emr-i müvecceh vürûd etti:</p>
				<p class="indentmetin">Şark Ordusu'nun icrâsına başlayacağı harekât-ı taarruziyenin umûmiyetle Trakya cihetindeki düşman kuvâ-yı külliyesini şimâl-i şarkîye ve şarka doğru atacak sûrette tanzîm edilmesi arzu olunduğundan Edirne mevki-i müstahkeminden teşkîl edilecek yeni bir kolordu dahi dâhil olduğu hâlde ordunun ilk hattaki kıtaâtının kısm-ı küllîsiyle Tırnova-Seymenli-Hasköy hatt-ı umûmîsi istikâmetinde ilerlemek ve ordunun sağ cenâhındaki kıtaâtla sağa taşkın kademeli olarak bu taarruz harekâtını takip ve aynı zamanda orduyu Yanbolu istikâmet-i umûmîyesine karşı tarassut ve temin eylemek Kırcaali kıtaâtını Hasköy istikâmet-i umûmiyesinde bu harekât-ı taarruziyeye iştirâk ettirmek muvâfık gibi mütâlaa olunmaktadır. Ordunun bu sûretle harekât-ı umûmiye-i taarruziye ibtidârı hâlinde eğer kuvvetli düşman kolları Tunca tarafından ve şarkından cenûba sarkarsa bidâyette sağ cenâhtaki kıtaât-ı askeriye ile o zamana kadar geriden yetişecek olan kıtaât-ı askeriye ve meselâ On altıncı Kolordu tarafından tard ve tenkîl olunamadığı takdîrde dûçâr-ı tevakkuf olduğu esnâda diğer kolordularla düşmanın sağ cenâhı aleyhine şiddetle taarruz olunması kâbil olacağı gibi bilakis düşman kendi kuvâ-yı asliyesiyle Harmanlı ve Tırnova-Seymenli cihetinde bulunduğu takdirde merkez ve sol cenâhındaki kolordular ve Kırcaali kıtaâtı tarafından sağ cenâhı çevrilecek sûrette şiddetle taarruz icrâ edilmesi ve bu sırada sağ cenâhdaki kıtaâtımız tarafından gerek doğrudan doğruya bu taarruza iştirâk ve gerekse Yanbolu cihetindeki düşmanın tard ve tenkîl ve hiç olmazsa behemehâl tevkîf olunması mümkün olur. Bâlâdaki sûret-i hareket düşmanın evvel emirde Edirne'yi muhâsara ve sukût ettirmek ve Dimetoka istikâmet-i umûmiyesine teveccüh eylemek sûretiyle vukû bulacak harekâtına karşı dahi muvaffakiyetle mukâbeleyi temîn eder.</p>
				<p class="sagitalik">Teşrîn-i evvel 328  <br class="chapter"/>Başkumandan Vekîli Birinci Ferik  <br class="chapter"/>Nâzım  </p>
				<p class="solbaslik"><span class="idebold">Emr-i Müvecceh Hakkında Mülâhazât</span></p>
				<p class="normal">Emr-i müveccehe esâs olan fikir ve kanâate bakılırsa Bulgar ordusu kuvâ-yı külliyesinin Tırnova-Seymenli havâlisinde toplandığının kabûl edildiği zannolunur. Vâkıâ cevâben 6 Teşrîn-i evvel'de Şark Ordusu Kumandanlığı'ndan da emr-i müveccehte olduğuna benzer mütâlaât yürütülmüş idiyse de mütâlaât-ı vâkıanın 5 Teşrîn-i evvel akşamına kadar alınan malûmâta mübtenî olduğu unutulmamak lâzımdır. Hâlbuki ertesi günden itibâren vaziyet tavazzuh etmeye başlamış, Tunca şarkından düşman fırkalarının pîşdârları olmak lâzım gelen müfrezeler meydana çıkdığı gibi İslimiye, Plevne, Rusçuk, Şumnu fırkalarından mürekkep ve Dimitriyef kumandasında bulunan üçüncü Bulgar ordusunun Tunca şarkında ictimâ ettiği istihbâr olunmuştur. Şu hâlde artık düşman kuvâ-yı asliyesinin Tunca şarkında icrâ-yı hareket edeceği hakkındaki efkâr kuvvet bulmaya başlamış idi. Dimitriyef ordusunun ictimâından Şark Ordusu 6 Teşrîn-i evvel akşamı haberdâr eden karârgâh-ı umûmînin 7 Teşrîn-i evvel'de ısdâr eylediği emr-i müveccehte bu mühimmeyi nazar-ı dikkatten dûr tutmuş olması şâyân-ı dikkattir.</p>
				<p class="normal">Karargâh-ı umûmî talimâtının bidâyet-i emride mevki-i icrâya vaz'ı husûsu tedkîk olunduğu taktîrde bütün hutût-ı muvâsalanın, pâyitaht yolunun Tunca şarkından ilerleyecek Bulgar ordusuna terki ve Şark Ordusu'nun bil-ihtiyâr Edirne'ye kapanarak Bazen Ordusu'nun Meç'te uğradığı felâkete marûz bırakılması netîcesinin muhakkak olduğu ayânen görülür.</p>
				<p class="normal">Tunca şarkından ilerleyecek Dimitriyef ordusunun Tunca'nın garbından şarka alınabilecek bir fırka ile takviyesi pek tabiî olduğundan bu kuvvete karşı şark ordusunun yalnız sağ cenâh kıtaâtı ve sonradan yetişecek aksâmıyla mukâbele ederek taarruz-ı umûmînin Tırnova-Seymenli-Hasköy hattına imâlesine hâkim olan efkâr ve mülâhazâtın vaziyetle olan münâsebeti bir türlü anlaşılamamıştır.</p>
				<p class="normal">Hele Tunca şarkından kuvvetli düşman kollarının sarkması ihtimâline karşı olan tasavvurât bir defa Şark Ordusu kuvâ-yı asliyesi ile Tırnova-Seymenli üzerine tevcîh olunduktan ve Tunca garbına alındıktan sonra bu nehir üzerine yalnız Edirne içinde bir de Atikköy civârında geçit olduğuna ve Tunca'nın bu mevsimde hiçbir yerde geçit vermediğine nazaran kuvvetli düşman karşısında kâbil-i icrâ olmamak pek muhtemeldir.</p>
				<p class="normal">Esbâb-ı mezkûrdan dolayı bu vaziyetin îcâbâtına katiyyen tevâfuk etmeyen şu direktif bittabi' bugün ittihaz olunan mukarrerât ve tedâbîr üzerine bir te'sîr gösterememiştir.</p>

		</body>
</html>