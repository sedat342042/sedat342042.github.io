<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>abdullahpasa</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik2" id="calibre_toc_28">15 Teşrîn-i Evvel'de<br class="chapter"/>Cereyân Eden Ahvâl</h2>
				<p class="normal">Karârgâh-ı Umûmî'den intizâr olunan cevâb vürûd etmedi. Lâkin 15 Teşrîn-i evvel 328 sabahleyin büyük karârgâh-ı umûmî Erkân-ı Harbiyesi Birinci Reîs-i Sânîsi Mirlivâ Ziya Paşa Çerkesköyü'nden Çorlu'ya muvâsalat etti. Vaziyet-i hâzıranın iktisâb ettiği şekl-i vahîm dolayısıyla Şark Ordusu Kumandanlığı'ndan keff-i yed eyleyeceğim hakkında marûzâtımın başkumandan vekîli paşa hazretleri tarafından kabûl edilmeyerek Şark Ordusu'na kemâ-kân<sup class="calibre3"><a href="abdullahpasa_split_239.html#footnote-2642-106" id="footnote-2642-106-backlink" name="footnote-2642-106-backlink">[106]</a></sup> taraf-ı âcizânemden kumanda edilmesi husûsunda müşârun-ileyhin arzuları ve mütâlaaları Ziya Paşa tarafından ifâde edildi.</p>
				<p class="normal">Paşa-yı mûmâ-ileyh Şark Ordusu Karargâhı ile kolordular arasında zuhûr eden ihtilâf dolayısıyla Lüleburgaz civârındaki kolorduları nazar-ı teftîşten geçirmek ve kolordu kumandanlarıyla temâsta bulunmak üzere Şark Ordusu Karârgâhı'nda Erkân-ı Harb Binbaşısı Selâhaddîn Bey ile beraber Lüleburgaz'a müteveccihen Çorlu'dan hareket etti.</p>
				<p class="normal">Hâlbuki mâhiyet-i mesele el'ân hal ve tesviye edilmemiş bulunuyor idi. Çünkü evvelce de îzâh olunduğu vechile Şark Ordusu'nun mevcûd-ı hâzırıyla Karaağaç hattında muhârebeyi kabûl etmek netîce-i itibârıyla hatır-nâk bulunduğundan bir an evvel hatt-ı mezkûrden Ergene'ye doğru tebâüd eylemek zarûrî iken leyte la'alle<sup class="calibre3"><a href="abdullahpasa_split_240.html#footnote-2642-107" id="footnote-2642-107-backlink" name="footnote-2642-107-backlink">[107]</a></sup> ile vakit geçirilmekte ve bu yüzden ordunun vaziyeti an-be-an kesb-i vehâmet eylemekte idi. Oradaki ihtilâf ve sû-i tefehhümün izâlesi emrinde bizzât başkumandan vekîli paşa ile müdâvele-i efkâr etmekten başka çâre kalmadığından Çorlu'dan hareket olunarak Çerkesköyü'nde bulunan müşârun-ileyh hazretlerine mülâkî olundu.</p>
				<p class="normal">Şark Ordusu'nun bulunduğu vaziyet-i harbiye ile bu bâbda verilen ordu emrine kolordu kumandanları tarafından vuku bulan muhâlefet hakkında teâtî-i efkâr edildi. Kolordu kumandanları tarafından der-meyân olunan esbâb-ı mütâlaât müşârun-ileyh tarafından nazar-ı dikkat ve ehemmiyete alınmış bulunduğundan ordunun bir iki gün daha Karaağaç hattında kalarak istirâhat eylemesinde bir mahzûr görmediklerini ve keyfiyeti kolordu kumandanlarına teblîğ eylemiş bulunduklarını beyân buyurdular.</p>
				<p class="normal">Binâenaleyh Bulgarların bugün yarın muhtemel olan ileri harekâtı bir emr-i vâki bulunduğu takdîrde ordu gayr-i müstahzır bir mevzi gerisinde düşmesine nazaran haylice dûn bir kuvvet ile muhârebeye mecbûr olacak ve bu sûretle öteden beri nazar-ı teemmülden dûr tutulmayan tehlike ve vehâmet dahi nâ-kâbil-i izâle bulunacaktı.</p>
				<p class="normal">Filhakîka bugün (15 Teşrîn-i evvel) bade'z-zevâl Lüleburgaz civârındaki kolordulardan alınan raporlar Karaağaç civârında <span class="ideitalik">İkinci Kolordu ile düşman arasından vukûa gelen temâs dolayısıyla başlayan bir muhârebenin tarz-ı cereyânından bahsediyorlar idi. Bu bâbda Dördüncü Kolordu nezdinde bulunan haber zâbiti Erkân-ı Harbiye Kaymakamı Zeki Bey'den alınan rapor</span> ber-vech-i âtî nakledilmiştir:</p>
				<p class="ortayazi">Şark Ordusu Erkân-ı Harbiye Riyâseti'ne<br class="chapter"/>Lüleburgaz</p>
				<p class="sagitalik">15 Teşrîn-i evvel 328 saat 1, dakika 40  <br class="chapter"/>Gâyet Mühim ve Müsta'celdir.  </p>
				<p class="indentmetin">Saat on bir râddelerinde Kırkağaç cihetlerinden şiddetli tüfenk ateşi başladı. Saat on ikide top sesleri işitildi. Buradan edilen tarassuddan İkinci Kolordu'ya mensûb olup Karaağaç'ın cenûb-i garbîsindeki sırtlarda ahz-ı mevzi etmiş olan bir bataryamızın Karaağaç'ın garbındaki ormancık üzerine ateş etmekte olduğu müşâhede edildi. Düşmanın topçu mevzii görülmüyor, arasıra endaht ettiği şarapnellerin bizim bataryamız ilerisinde patladığı görülüyordu. Saat on iki, dakîka otuzda top sesleri seyrekleşti ve daha ziyâde şimâlden gelmeye başladı. Şimdi nerelere top atışı yapılmakta olduğu anlaşılmıyor. Piyâde ateşi olanca şiddetiyle devâm ediyor. Birinci Kolordu henüz harbe iştirâk etti. Vaziyet henüz taayyün etmedi. Birinci Kolordu karşısında şimdilik bir kuvvet görülmüyor ve Dördüncü Kolordu'nun mukâbilinde evvelce bildirilen süvârî alayından başka bir kuvvet yoktur. Dördüncü Kolordu kıtaâtı Lüleburgaz şarkında topludur. On ikinci Fırka sol cenâhımızın temînine memûr edilmiştir. Diğer kıtaât ahvâlin taayyün etmesine ve Birinci Kolordu'nun hareket eylemesine intizârda bulunuyor.</p>
				<p class="normal">Bunu müteâkib Dördüncü Kolordu Kumandanlığı'ndan dahi âtiyü'z-zikr telgrafnâme geldi:</p>
				<p class="ortayazi">Şark Ordusu Kumandanlığı'na<br class="chapter"/>Lüleburgaz'dan</p>
				<p class="sagitalik">15 Teşrîn-i evvel 328, saat 2  </p>
				<p class="indentmetin"><span class="ideitalik">Gâyet mühim ve müsta'celdir.</span></p>
				<p class="indentmetin">Karaağaç etrafında bulunan İkinci Kolordu kıtaâtı öğleyin saat on ikiden beri Dolan ve Gelbe istikâmetinden ilerleyen düşman kuvvetleriyle harbe tutuştu. Top müsâdemâtı şiddetlidir. Vaziyet-i umûmiye henüz takarrür etmemiştir. Türk Beyi civârında bulunan Birinci Kolordu İkinci'ye yaklaşmaktadır.</p>
				<p class="normal">Şu muhârebenin mâhiyeti henüz taayyün etmemiş ise de her hâlde Bulgarların kuvâ-yı külliye ile Karaağaç deresine doğru ilerlemekte bulunmaları ihtimâlden baîd olmayarak Şark Ordusu'nun dahi bundan böyle düşmanın nazarı önünde Kırkaağaç hattını terk ederek Ergene'ye doğru çekilmesi imkânı kesb-i müşkilât etmekte bulunduğundan vaziyet-i harbiyede vukûa gelen tebeddül dolayısıyla cereyân-ı hâl Çerkesköyü'nde bulunan karârgâh-ı umûmîye bâ-telgraf arz eyledi. Bunun üzerine sûret-i âtîde naklolunan telgrafnâme-i cevâbî Başkumandanlık Vekâleti'nden vürûd eyledi:</p>
				<p class="ortayazi">Çorlu'da Şark Ordusu Kumandanlığı'na<br class="chapter"/>Çerkes Köyü'nden</p>
				<p class="sagitalik">15 Teşrîn-i evvel; saat 4, dakika 25  </p>
				<p class="indentmetin">İkinci Kolordu'nun muhârebeye tutuşmasına nazaran ciddiyet kesb etmesi muhtemel olan muhârebenin şimdi bulunulan hatta kabûl edilmesi îcâb eder. Böyle bir hâlde Birinci ve Dördüncü kolorduların İkinci Kolordu ile tevhîd-i hareket etmeleri ve Üçüncü ve On yedinci Kolorduların dahi İkinci Kolordu'nun sağında bu muharebeye iştirâk etmeleri iktizâ eyler. Buna nazaran taraf-ı âlîlerinden tekmil kolorduların tevhîd-i harekâtına himmet eylemesi tavsiye olunur.</p>
				<p class="sagitalik">Başkumandan Vekîli Birinci Ferik  <br class="chapter"/>Nâzım  </p>
				<p class="normal">İkinci Kolordu'dan bugünkü muhârebenin cereyânı hakkında âtiyü'z-zikr telgraf geldi:</p>
				<p class="ortayazi">Şark Ordusu Kumandanlığı'na<br class="chapter"/>Lüleburgaz'dan</p>
				<p class="sagitalik">15 Teşrîn-i evvel Akşam, saat 4  </p>
				<p class="indentmetin"><span class="ideitalik">Gâyet müsta'celdir.</span></p>
				<p class="indentmetin">Bugün kable'z-zevâl saat on birde Karaağaç Köyü'nün garbında bulunan dördüncü fırka dümdârı düşmanla müsâdemeye başlamıştır. İlerlemiş olan düşman, dümdârda bulunan on birinci alay tarafından geriye püskürtülmüştür. Şimdilik düşmanın iki bataryası ile bir alayı kadar piyâdesi müsâdeme etmektedir. Bir alay ve bir batarya ile bu dümdâr takviye olunmuştur. Pınarhisar cihetinde henüz bir şey görünmüyor. Keşif kollarından da henüz haber alınamadığı marûzdur.</p>
				<p class="normal">İkinci Kolordu kıtaâtıyla düşman arasında vukûa gelen muhârebe hakkında vürûd eden bâlâya menkûl raporlardan başka süvârî fırkasından vürûd eden haberler dahi düşman hakkında malûmât-ı âtîyi ihtivâ ediyordu:</p>
				<p class="normal">Düşman piyâdesi garben Talan'dan şimâlden ise Yovanköyü'nde ve Kavakdere köyünün bulunduğu ormanlığın cenûb kenârında ve Yeniköy şark sırtlarında görülmüştür.</p>
				<p class="normal">Bugün bade'z-zuhr saat dörtte Tatarlı Çiftliği civârında bir alay kuvvetinde piyâdesi görülmüştür ve saat beşte Saranlı Çiftliği'ne doğru iki düşman süvârî alayı gelmiştir.</p>
				<p class="normal">Bugün akşama kadar vürûd eden malûmâttan Alapya ve Yovanköyü arasında düşman kıtaâtıyla temâs hâsıl olduğu süvârî fırkası tarafından vukû bulan muhârebe dolayısıyla yarın tekmîl cebhe imtidâdınca muhârebenin tekrâr başlaması ihtimâli nazar-ı dikkatten dûr tutulamayacağından âtiyü'z-zikr ordu emri verildi:</p>
				<p class="ortayazi">16 Teşrîn-i evvel İçin Ordu Emri<br class="chapter"/>Çorlu'da Şark Ordusu Karârgâhı</p>
				<p class="sagitalik">15/16 Teşrîn-i evvel 328  </p>
				<p class="indentmetin">1- Dün Karaağaç'ın garb sırtlarında bir alay piyâde kuvvetinde bir düşman müfrezesiyle İkinci Kolordu kıtaatı arasında muhârebe olmuş ve Türk Beyi garbında dahi düşmanın iki alay piyade ve iki batarya kuvvetinde diğer bir müfrezesi görülmüştür. Ayvalı civârında dahi düşmanın bazı süvârî bölükleri zuhûr ederek tard edilmiştir.</p>
				<p class="indentmetin">2- Düşmanın taarruzu hâlinde ordu bulunduğu Karaağaç deresi şarkındaki mevzide düşmana mukâbele edecektir.</p>
				<p class="indentmetin">3- İkinci Kolordu Karaağaç'ın şark sırtlarında bir mevzi tutacaktır. Pınarhisar-Osmancık hattını keşfettirecektir.</p>
				<p class="indentmetin">Birinci Kolordu: İkinci Kolordu'nun sol cenâhından itibaren Türk Beyi'nin tarafeyninde ahz-ı mevzi edecek, bir fırkasını ikinci kolordunun sağ cenâh gerisinde ihtiyâtta bulunduracaktır. Osmancık-Yeniköy hattını keşfettirecektir.</p>
				<p class="indentmetin">Dördüncü Kolordu: Birinci Kolordu'nun sol cenâhından itibâren Lüleburgaz-Karışdıran yolunun tarafeynindeki sırtları işgal edecektir. Yeni Mahalle-Babaeski istikâmetlerini keşfettirecektir. Bir fırkasını ihtiyât-ı umûmî olmak üzere Sakızköy'de ordu kumandanının emrine hâzır bulunduracaktır. Sol cenâhını bir ihtiyâtla dâimâ setrettirecektir.</p>
				<p class="indentmetin">4- Müstakil Süvârî Fırkası: Pınarhisar-Babaeski mıntıkasını keşfedecek ve düşmanın sağ cenâh müntehâsının hangi istikâmetten geldiğini behemehâl öğrenecektir.</p>
				<p class="indentmetin">5- Onyedinci Kolordu: Yarın sabah saat sekizde Uzunhacı'dan hareketle Mestanlı-Tatarlı üzerinden Tatarlı'nın dört kilometre şimâl-i garbîsine gelecektir.</p>
				<p class="indentmetin">6- Üçüncü Kolordu: Vize-Pınarhisar caddesini setredecektir.</p>
				<p class="indentmetin">Vize-Kırkkilise ve Vize-Ayvacıköy istikâmetlerini keşfettirecektir.</p>
				<p class="indentmetin">7- Ordu karârgâhı yarın sabah saat altıda Sakızköy'de bulunacaktır.</p>
				<p class="sagnormal">Şark Ordusu Kumandanı  <br class="chapter"/>Abdullah  </p>
				<p class="solbaslik"><span class="idebold">Sûret-i Teblîğ</span></p>
				<p class="normal">Birinci, İkinci, Üçüncü, Dördüncü kolordular ile süvârî fırkasına telgrafla ve on yedinci kolorduya jandarma ile.</p>
				<p class="normal">İşbu ordu emrinin tahrîrinde nazar-ı dikkatte tutulan esâs cebhenin İkinci, Birinci, Dördüncü kolordulara mensûb fırkalar tarafından müdâfaa edilerek düşmanın ihâtasına marûz ve en ziyâde zaîf bulunan Karaağaç civârındaki ordu sağ cenâhının dahi Birinci Kolordu'dan ifrâz olunacak Üçüncü Fırka ile On yedinci Kolordu tarafından setr ve temînden ibâret idi. Cebhe ise esâsen imtidâdına nazaran bil-mecbûriye zaîf bir sûrette işgâl edilmiş bulunduğundan muhârebenin cereyânı esnâsında takviyesi lüzûmu tezâhür edecek nukâta imdâd ve muâvenette bulunmak üzere Sakızköy civârında bir fırka kadar ayrıca bir ihtiyât dahi ifrâz edilmişir.</p>
				<p class="normal">On yedinci Kolordu'nun bütün askere istirâhat vererek yarın Uzunhacı'dan hareketi mukarrer bulunduğu mezkûr kolordu kumandanlığından alınan bir raporda ifâde edilmiş olduğundan yarın zuhûru muhtemel olan bir muhârebeye dahi bir kolordunun iştirâki mümkün olamıyor idi.</p>
				<p class="normal">Binâenaleyh yarın zuhûru melhûz olan muhârebede ordu sağ cenâhının setr ve temîni yalnız bir fırkaya muhavvel kalıyor idi. Her ne kadar Vize cihetinde Üçüncü Kolordu'ya mensûb olarak toplanan kuvvetin Vize-Pınarhisar yolunu setr ederek ordu sağ cenâhının bir dereceye kadar emniyetine hâdim olması teemmül ve keyfiyet Üçüncü Kolordu'ya bildirilmek üzere büyük karârgâh-ı umûmîye de işâr edilmiş ise de Üçüncü Kolordu kumandanından âtîdeki telgrafnâme bu husûstaki ümîdi dûçâr-ı zaaf eylemiştir.</p>
				<p class="ortayazi">Şark Ordusu Kumandanlığı'na<br class="chapter"/>Vize'den</p>
				<p class="sagitalik">15/16 Teşrîn-i evvel 328  <br class="chapter"/>saat 10, dakika 30  </p>
				<p class="indentmetin">Karaağaç civârında bugün İkinci Kolordu'nun harbe başlamış olmasına nazaran ordunun sağ cenâhını temînen yarın harbe iştirâk için Başkumandanlık Vekâleti'nden telakkî olunan emr-i telgrafî üzerine Üçüncü Kolordu sekiz taburdan müretteb bir fırka hâlinde yarın ales-sabah iki kol üzerine Pınarhisar ve Çongre istikâmetinde hareket edecek ise de henüz iâde-i kuvvet ve intizâm eylemeden techîzât ve vesâit-i nakliyenin nâ-tamâm olduğu ve iâşenin taht-ı temîne alınmadığı bir hengâmda harbe girişmek pek mûcib-i teennî olduğu gibi düşmanın her tarafından top sesine koşacak kuvvetine karşı kolordunun perâkende bir hâlde bulunan kuva-yı sâiresinden istifâdesi mümkün olamayacağından netîce mûcib-i endîşe görünmektedir.</p>
				<p class="sagitalik">Üçüncü Kolordu Kumandanı  <br class="chapter"/>Mahmûd Muhtar  </p>
				<p class="solbaslik"><span class="idebold">15 Teşrîn-i Evvel Akşamı Ordunun Vaziyeti</span></p>
				<p class="normal">Üçüncü Kolordu: Sekiz tabur kuvvetinde olduğu halde Vize'de. Mevcûdu 8.000 nefer.</p>
				<p class="normal">İkinci Kolordu'dan: Beşinci Fırka Karaağaç şimâlinde, Dördüncü Fırka Karaağaç cenûbundaki tepede, beş taburlu Kastamonu Fırkası sağı gerisinde ihtiyâtta. Mevcûdu 6.000 nefer.</p>
				<p class="normal">Birinci Kolordu'dan: İkinci Müretteb ve Uşak fırkaları, Türk Beyi-Sakızköy yolunun cenâbuna kadar Üçüncü Fırka sağ cenâh gerisinde ihtiyâtta Mevcûdu 20.000 nefer.</p>
				<p class="normal">Dördüncü Kolordu'dan: İzmit Fırkası Kavak şarkında On ikinci Fırka Lüleburgaz şarkında Çanakkale Fırkası ihtiyât olarak bu fırkanın şarkında. Mevcûdu 20.000 nefer.</p>
				<p class="normal">On yedinci Kolordu: Uzunhacı'ya yürüyüşte, mevcûdu 7.000 nefer.</p>
				<p class="normal"><span class="ideitalik">Şark Ordusu'nun Kuvve-i Umûmiyesi Tahmînen 61.000 nefer.</span></p>
				<p class="normal">Karaağaç'tan Lüleburgaz'a kadar imtidâd eden cebhe 35.000 nefer râddesinde bir kuvvet tarafından müdâfaa edilmekte binâenaleyh hatveye takrîben iki nefer isâbet etmekte idi. Nisbeten zaîf bir sûrette işgâli mecbûriyeti hâsıl olan bu hattın sağ cenâhı ise yedi bin nefer kuvvetinde bulunan On yedinci Kolordu ile altı bin nefer kuvvetinde bulunan Üçüncü Fırka ve dört bin nefer kuvvetinde olaran Çongre'ye sevk olunan Üçüncü Kolordu kuvveti tarafından taht-ı temîne alınmakta idi. Saray'da ictima ettiği mesmû olan On sekizinci Kolordu'nun ne kadar kuvvetle bu cihetten muhârebeye iştirâk edeceği Şark Ordusu Karârgâhı'nca malûm değil idi.</p>
				<p class="normal">On yedinci Kolordu'nun yarın muhârebeye adem-i iştirâki nazar-ı dikkate alındığı hâlde sağ cenâhın muhâfazası emrinde Şark Ordusu'nun kuvve-i umûmiyesinden ancak on bin nefer râddesinde bir kuvvet tahsîs olunabilecek idi.</p>
				<p class="solbaslik"><span class="idebold">Düşmanın Vaziyet ve Kuvveti</span></p>
				<p class="normal">Bulgarların üçer livâdan mürekkeb olan dokuz fırka kuvvetinden bir fırkasının Sofya cenûbunda terk edilmiş bulunduğu malûm olup Kırcaali'ye taarruz eden fırkasının bil-âhire Edirne'ye teveccüh ederek Meriç ve Arda mıntıkasının, Edirne'nin garb ve cenûb-i garbî cebhesini setretmekle muvazzaf bulunacağı muhtemel olduğu gibi Edirne mevkiinin şark ve şimâl cebhelerine dahi bir buçuk fırka kadar bir kuvvet terki mecbûriyeti tasavvur edildiği hâlde tahmînen dört fırkalık bir kuvvetle yani 100.000 râddesinde bir kuvvetle taarruzları mümkün ve muhtemel idi. Binâenaleyh bu hatta vuku bulacak muhârebede iki düşman fırkasının Kelbe-Sultan Çiftliği-Saranlı Çiftliği hattında yapılarak cebheyi işgâl eylemesi düşünüldüğü hâlde diğer iki fırkanın Karaağaç ve Pınarhisar arasında taarruz ederek sağ cenâhı ihâtaya kıyâm eylemesi muhtemel idi.</p>
				<p class="normal">Her hâlde düşman tarafından mümkinü'l-icrâ bulunan şu harekâtın kuvveden fiile çıkması nazar-ı dikkate alınırsa ordunun ne derece gayr-i müsâid ahvâl altında Karaağaç hattında muhârebeye mecbûr olduğu meydâna çıkar.</p>
				<p class="solbaslik"><span class="idebold">Orduda Emirsiz Geri Gitmeyi Men' Etmek Üzere Verilen Emir</span></p>
				<p class="normal">Kırkkilise muhârebâtında bil-cümle kumandanlarla efrâdın hâlet-i rûhiye ve ahvâl-i maneviyesinde tezâhür eden bazı mahsûsât-ı zaîfenin bil-âhire dağılmak ve geri kaçmak gibi hâlâtın tesîrât-ı elîmesi altında kesb-i kuvvet ederek bütün ordunun rûhunda tekâsür etmiş bir itiyâd-ı sakîm rengini alacağı ihtisâsât-ı umûmiyeden anlaşılıyor idi. Binâenaleyh Karaağaç hattında karîbü'z-zuhûr olan meydân muhârebesinde bilhâssa ordunun heyet-i zâbitânına ve bil-cümle kumandanlara hitâben âtîdeki beyânnâme kaleme alınarak bâ-telgraf teblîğ edilmiştir:</p>
				<p class="ortayazi">Lüleburgaz'da Birinci, İkinci Dördüncü<br class="chapter"/>Kolordular Kumandanlıklarına<br class="chapter"/>Çorlu'dan</p>
				<p class="sagitalik">15 Teşrîn-i evvel 328  </p>
				<p class="indentmetin"><span class="ideitalik">Harb'de istihsâl-i zafer neferden başkumandana kadar her şahsın mazhar olacağına kanâat ve bu kanâati dâiresinde tekmîl kuvvetini istihsâl-i maksad uğrunda sarf eylemesi mümkündür. Bil-cümle ashâb-ı merâtibin nokta-i nazarı dâimâ ileri gitmek olmalıdır. Hiçbir kıta kumandanı mâ-fevkinden emir almaksızın mevziini terk edemez. Geriye gidilmek veyahud bulunduğu mevzii terk etmek için behemehâl ordu kumandanından ve kolordu kumandanı da başkumandandan emir almak mecbûriyet-i katiyesindedir. Bunun hilâfında olarak ric'at emri veren kumandan herhangi rütbede olursa olsun en ağır cezâ ile mücâzât edilecek ve mevziini terk eden, firâr eden efrâd hemen kurşuna dizilecektir. Âmirler bulundukları mevkii terk ile firâr eden efrâd üzerine endaht icrâsına mezûndurlar. Bunun bil-cümle kıtaâta teblîğ ve tefhîmi mütemennâdır.</span></p>
				<p class="sagitalik">Şark Ordusu Kumandanı  <br class="chapter"/>Abdullah  </p>

		</body>
</html>