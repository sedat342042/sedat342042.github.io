<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>abdullahpasa</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik2" id="calibre_toc_13">Seferberlik</h2>
				<p class="solbaslik"><span class="idebold">Seferberlik Emri</span></p>
				<p class="normal">18 Eylül 328 (1912) günü vakt-i zevâlde –ordunun zevâl-i şerefini bâdî olan harble netîcelenen– seferberlik emri verildi. Harbiye ve Dâhiliye Nezâretleri îcab eden makâmâta teblîgât-ı lâzımeyi îfâ ve müfettişlik sürat-i mümkine ile istihzârâta ibtidâr eyledi. Ordu müfettişliği erkân-ı harbiyesi seferberlik umûrunun vakt-i hâzıra taalluk eden istihzârâtı için masa başında görülmek îcâb eden işlerle hayli uğraşmış idi.</p>
				<p class="normal">Umûmî Seferberlik'in ne demek olduğu orduda takdîr olunmadığından emrin târîh-i i'tâsından dört gün geçinceye kadar mazmûnunu anlatmak için iş'âr ve istişâ'rlar<sup class="calibre3"><a href="abdullahpasa_split_158.html#footnote-2642-25" id="footnote-2642-25-backlink" name="footnote-2642-25-backlink">[25]</a></sup> devâm edip durdu. Filhakîka 324 (1908) dühûllü efrâdın terhîsi<sup class="calibre3"><a href="abdullahpasa_split_159.html#footnote-2642-26" id="footnote-2642-26-backlink" name="footnote-2642-26-backlink">[26]</a></sup>, bunlardan gayrı sunûf-ı ihtiyâtiye ile nizâmiye taburlarının beş yüz mevcûduna çıkarılması ve Rumeli'deki redif fırkalarına seferberlik emri verilmesi gibi pek cüz'î zaman evvel başlanılmış teşebbüsâtında kısmen buna sebebiyet verdiği kâbil-i inkâr değildir.</p>
				<p class="solbaslik"><span class="idebold">Muvazzaf Kuvve-i Askeriyemiz</span></p>
				<p class="normal">Sefer planı mûcibince Şark Ordusu'nu vücûda getirecek olan kolordular meyânında birinci müfettişlik dâiresinde bulunan birinci, ikinci, üçüncü, dördüncü nizâmiye kolorduları var idi. Rediflerimizin her nokta-i nazardan hiçbir kıymet-i harbiyeyi hâiz olmadığına 327 (1911)'de Karadağlılara karşı tahşîd edilen Garb ve İtalya Harbi dolayısıyla İzmir havâlîsine toplanan Anadolu garb ordularındaki kumandanlığımız zamanlarında îmân ettiğimizden bir ümîdimiz var ise o da bu nizâmiye kolordularına kalıyor idi.</p>
				<p class="normal">Hâtırımda kaldığına göre müfettişliğin Rumeli'deki dâiresi dâhilinde bırakılmış olan bütün kuvve-i nizâmiyesi seferberliğin ilk günlerinde ancak 17.000 râddesinde bulunuyor idi. Hâlbuki birinci müfettişliğin dâiresindeki kolorduların bütçe mevcûdu 80.000'den aşağı olmamak gerektir. Bu zaafın esbâb-ı asliyesi: Yemen, Havran, Arnavudluk sevkiyât-ı menhûsesi ve İtalya Harbi sebebiyle yapılan tahşîdât idi. Hele garnizonlardan kaldırılan kıtaâttan bir kısmının geri kalanların muallim efrâdıyla ikmâl edilmesi, bundan başka İşkodra, Yemen ve sâireye mürettebât ifrâzı ve üç yüz yirmi altı senesi sonbaharında zuhûr eden kolera hasebiyle efrâd-ı cedîdenin bir buçuk sene silâhaltına celb ve orduya sevk edilmemesi ordu mevcûdunu bu hâle getiren sebeplerin en mühimleridir.</p>
				<p class="normal">324 (1908) duhûllü efrâdın terhîsi Birinci Ordu Müfettişliği dâhilinde nisbeten daha az rahne açmıştır. Harbiye Nezâreti ile Erkân-ı Harbiye Dâiresi'nin büyük bir cüretle ve daha doğrusu tedbîrsizcesine icrâsına kalkıştığı bu terhîs muâmelesinin tehîri için müfettişlik Erkân-ı Harbiye Reîsi Miralay Cevâd Bey Erkân-ı Harbiye Dâiresi'ne izâm kılındığı gibi Nâzır Paşa Hazretlerine de bizzât mürâcaat olunarak "<span class="ideitalik">vaziyet-i siyâsiye tamâmıyla malûmumuz olmakla beraber her hâlde gün gibi aydınlık olmadığı ve binâenaleyh bu terhîs muâmelesinin esbâb-ı muhtelife tahtında darma dağınık bir hâle gelmiş olan vaz'u'l-ceyşimizin düzeltilmesine talîkı</span>" ricâ olunmuş idi. Müşârun-ileyh: "<span class="ideitalik">Bu bâbda evâmir-i lâzıme verilmiştir. Telâfî-i mâ-fât için başkaca tedâbîre tevessül edilecektir</span>." tarzında beyân-ı mütâlaa etmişler ve badehû nizâmiye taburları mevcûdunun efrâd-ı ihtiyâtiye ile beş yüze iblâğı ve Rumeli redif fırkalarından bir kısmının seferber edilmesi tamîm kılınmıştır. Kuvvetli bulunmak lüzûmu takdîr olunduğu bir sırada terhîs muâmelesinin tecvîzi, yeni Harbiye Nâzırı tarafından Arnavudluk harekâtında vukûa gelen bazı uygunsuzlukların tevessuuna meydân vermemek maksadıyla icrâ edilmiş olması muhtemeldir.</p>
				<p class="normal">Böyle olmakla beraber bazı kolordu ve fırkalarda sevkiyât masârıfının taharrî ve tedâriki ve hesâbâtın rü'yeti, kuyûdâtın tescîli gibi husûsât-ı muâmele-i terhîsiyeyi uzatmış olduğundan umûmî seferberlik emri verildiği zaman efrâd-ı mezbûrenin ancak nısfı kadarı terhîs edilebilmiş ve bunun da bir kısmı yoldan çevrilmiştir. Maamâfîh yine bu vak'anın Şark Ordusu'nun seferberlik ve kıymet-i harbiyesine sû-i tesîr ettiği kâbil-i inkâr değildir.</p>
				<p class="solbaslik"><span class="idebold">Nizâmiye Kıtaâtının Seferberliği</span></p>
				<p class="normal">Müessirât-ı mesrûdeden dolayı Nizâmiye kıtaâtı heyet-i zâbitânı meh-mâ-emken<sup class="calibre3"><a href="abdullahpasa_split_160.html#footnote-2642-27" id="footnote-2642-27-backlink" name="footnote-2642-27-backlink">[27]</a></sup> ikmâl edilmiş kadrolar mesâbesinde bırakılmış denilse hatâ edilmemiş olur.</p>
				<p class="normal">Nizâmiye kıtaâtının seferberliği bu zaîf kadrolara muînli, muînsiz, muallem, gayr-i muallem ve hattâ ekserî yerlerde sınıf (piyâde, süvârî, topçu, bahriye) ve sinn (ihtiyât, redif, müstahfız) aranmaksızın nefîr-i âmm sûretinde toplanmış, kısmen ilbâs olunmuş, kısm-ı azamı köy kıyâfetiyle hattâ uryân denecek hâlde yalın ayak, başıkabak halk sürülerini doldurmak sûretinde cereyân etmiş<sup class="calibre3"><a href="abdullahpasa_split_161.html#footnote-2642-28" id="footnote-2642-28-backlink" name="footnote-2642-28-backlink">[28]</a></sup> ve bu zavallı ahâlî-i müctemî'anın dahi çok yerlerde müretteblerine iltihâkı müyesser olamamıştır.</p>
				<p class="normal">Nizâmiye kolordularının seferberliğini en ziyâde dûçâr-ı müşkilât eden sebeb kıtaâtın seferberliğin ilk günlerindeki dağınıklığıdır. Bunun derecesi merbût bir numaralı cedvelden anlaşılır.</p>
				<p class="normal">Seferberlikte sürat-i iltizâmı hakkında İkinci Kolordu'ya, hudûdun setrine âit tedâbîrin ittihâzı hakkında diğer kolordulara vâki olan teblîgâta mezkûr kolordular kumandanlıklarından vârid olan cevâblar bu kolordulara mensûb muhtelif fırkaların ne derecelere kadar perîşân edilmiş olduğunu sarâhaten gösterdiğinden aynen tezbîr olunur.</p>
				<p class="ortayazi">İkinci Kolordu Kumandanlığı'ndan Mevrûd</p>
				<p class="sagnormal">20 Eylül 328 târîhli şifre  </p>
				<p class="indentmetin">Beşinci Fırka'dan on dördüncü alayın ikinci taburu Suriye'dedir. Altıncı Fırka'dan on yedinci alayın birinci, ikinci taburları Yemen'de altıncı nişâncı ve on altıncı alayın birinci, on sekizinci alayın birinci, ikinci, üçüncü taburları Adalar'dadır. Altıncı Fırka İzmir cihetinde üç taburlu kalmıştır. Nişâncı alayının ikinci taburu Yemen'dedir. Üçüncü taburu Tekfurdağı'nda bir kadro bölüğü hâlindedir. İkinci nişâncı mitralyöz bölüğü İşkodra'da; birinci, ikinci cebel bataryaları Arabistan'dadır. Kolordunun kuvve-i asliyesinden on bir piyâde taburu bir mitralyöz bölüğü iki cebel bataryası noksân demektir. Bu kıtaâta mahsûs ikmâl efrâdının merâkiz-i matlûbeye celb ve sevkleri teblîğ edildi. Fakat kıtaâtın ne zaman gelip gelmeyecekleri katî olarak bilinmek ve noksân cüz'-i tâmlara ve fazla efrâd-ı sâireye ona göre muâmele yapmak iktizâ edeceği malûm-ı sâmîleridir. On dördüncü alayın ikinci taburu Suriye'den ve mümkin olabilirse Adalar'daki kıtaât celb olunabilecek midir? Serîan emr ve îzâh buyrulması müsterhamdır.</p>
				<p class="normal">Üçüncü Kolordu Kumandanlığı Vekâleti'nden</p>
				<p class="indentmetin">Üçüncü Kolordu'nun dokuzuncu fırkası ve sekizinci fırkasına mensûb yirmi ikinci alay ile sekizinci nişâncı taburu ve üçüncü, dördüncü cebel taburlarına mensûb bir bataryanın Çanakkale ve İzmir'de ve on nizâmiye taburu ile iki cebel bataryasının da Yemen'de bulunduğu malûm-ı devletleridir. Sekizinci Fırka'nın birkaç taburu ise hatt muhâfazasına tahsîs edilmiş ve binâenaleyh Üçüncü Kolordu'nun bugünkü mevcûdu on iki nizâmiye taburundan ibâret bulunmuştur. <span class="ideitalik">Seferberlik tertîbâtı mûcibince Kırkkilise ile Edirne arasında tahaşşüd edecek olan kolorduların tecemmu'unu ilk günlerde setredecek yedinci nizâmiye fırkasının da yalnız yedi taburu merkezde bulunmakta ve bu fırkaya mensûb topçu alayı ile kolorduya merbût cebel taburlarının hayvanât ve techîzâtça şâyân-ı ehemmiyet noksânları bulunduğundan şu hâle nazaran vazîfe-i mevdû'ayı temin-i maksada hâdim sûrette îfâya kudret-yâb olamayacağı âşikârdır.</span> Bundan mâadâ gerek kolorduya âit ve gerek teşkîli kolorduya muhavvel bulunan sıhhıye ve sâir sunûf-ı muâvene teşkîlâtının Kırkkilise mevkiinde icrâsı mecbûriyeti burada şimdiden mikdâr-ı kâfî kuvvetin vücûduna ihtiyaç gösterdiğinden kolordunun şu hidemât-ı mühimmeyi îfâya kudret-yâb olabilmesi için sûret-i münâsibe ve serîada takviye ve noksân techîzât ile bilhassa hayvanât noksânının en yakın diğer kıtaâttan hemen ikmâli esbâbının temîn ve ihzârına inâyet buyrulması müsterhamdır.</p>
				<p class="normal">Bunların mütâlaasından müstebân olacağı vechile hazarî<sup class="calibre3"><a href="abdullahpasa_split_162.html#footnote-2642-29" id="footnote-2642-29-backlink" name="footnote-2642-29-backlink">[29]</a></sup> garnizonunda tekmîl kıtaâtıyla kalabilecek ancak İstanbul'daki üçüncü ve Edirne'deki onuncu fırkalar idi. Diğer fırkalar (ya kısmen veya kâmilen) ve Edirne Kalesi'nin ihtiyât topçusu vakt-i hazar<sup class="calibre3"><a href="abdullahpasa_split_163.html#footnote-2642-30" id="footnote-2642-30-backlink" name="footnote-2642-30-backlink">[30]</a></sup> garnizonlarından uzaklaştırılmış bulunuyordu. <span class="ideitalik">Hâlbuki bazı kıtaât seferberlikte lüzûmu olan ekserî levâzımâtını garnizonlarında terk etmiş olduklarından bu gibilerin seferber olmaları için evvel emirde depolarının bulunduğu yerlere avdetleri îcâb eylemekte idi.</span></p>
				<p class="normal">Getirilmelerine imkân olan bu nev' kıtaâttan Arnavudluk'ta bulunan birinci fırkanın ancak bir alayı Babaeski'ye<sup class="calibre3"><a href="abdullahpasa_split_164.html#footnote-2642-31" id="footnote-2642-31-backlink" name="footnote-2642-31-backlink">[31]</a></sup> celb edilebilmiş ve müsta'ciliyet-i matlûbe hasebiyle bu alayın Dersaâdet'teki deposundan techîz olunan ikmâl efrâdı Babaeski'ye sevk olunarak seferberliği ikmâl edilmişti. Diğer gelebilen kıtaât hakkında da ona benzer tedâbîr ittihâz olundu.</p>
				<p class="normal"><span class="ideitalik">Velhâsıl vaz'ü'l-ceyş-i hazerîdeki intizâmsızlıklar ve seferberlik istihzârâtına müteallik yolsuzluklar nazar-ı ibreti câlib lâ-yuadd velâ-yuhsâ kargaşalıklar tevlîd etti. Başlarında alel-ekser bir memûr-ı mahsûs bulunmayan birçok ikmâl efrâdı müretteblerine nerede iltihâk edeceklerini bilmediklerinden mevki mevki dolaşarak süründü, aç ve bî-ilaç istasyonlarda, iskelelerde beklettirildi. Birçoğunun ilbâs ve techîzi için redîf fırkaları mütevâliyen mürâcaat edip durdu. Kıtaâtın bazısı, eşhâs ve hayvanâtı malzeme ve techîzât cihetiyle olan nevâkısını ve bazıları garnizonlarına avdet veya ikmâl efrâdını celb için âcilen vesâit-i nakliye taleb etmekte idi.</span></p>
				<p class="normal"><span class="ideitalik">Hangi umûrun, hangi makam ve merci'in taht-ı mesûliyetinde cereyân edeceği sarâhaten bilinmediği gibi ashâb-ı vezâifin nâ-ehil olmasından iş altüst oldu. Bu herc ü merc içerisinde her şeye tercîhen nazar-ı ehemmiyete alınmak lâzım gelen nakliyât meselesi olduğu hâlde seferberliğin ilk günleri âdetâ bir sermestî ile geçerek zamandan lâyıkıyla istifâde olunmadı.</span></p>
				<p class="solbaslik"><span class="idebold">Harbiye Nezâreti'ne Tahrîrât</span></p>
				<p class="normal">"Rumeli Şark Ordusu'na müretteb olan kuvvetten 9 ve 5. nizâmiye fırkaları ile Bursa, kısmen İzmit, Ereğli, Kastamonu, Samsun fırkaları ki cem'an 5-6 fırkanın bahren nakli iktizâ etmektedir.</p>
				<p class="normal">Seferberliğin dördüncü gününe kadar el-ân İzmit Fırkası'nın bâkıyesi nakledilmemiş<sup class="calibre3"><a href="abdullahpasa_split_165.html#footnote-2642-32" id="footnote-2642-32-backlink" name="footnote-2642-32-backlink">[32]</a></sup> ve şu altı fırkadan daha bir şeyin nakli kabil olamamıştır.</p>
				<p class="normal"><span class="ideitalik">Levâzım dâiresi sevkiyât şubesinden alınan malûmâta göre dün (21 Eylül) umûm nakliyât için elde takrîben 5 vapur bulunduğu ve bunlardan daha üçünün Çanakkale'de bulunan diğer ikisinin Dersaâdet'ten derdest tahrîk olduğu anlaşılmıştır. Nakliyât-ı bahriyenin icrâsını temînen başka vesâit tedârik edilmedikçe ordunun tahaşşüdü taht-ı tehlikede bulunduğu ve bunun müdâfaa-i menâfi ve hukûk-ı memleket emrindeki derece-i sû-i tesîrinin nazar-ı dikkate alınarak nereden vesâitle vapur tedâriki îcâb ediyorsa hemen muktezâsının temîn ve neticesinin inbâ buyrulması istirhâm olunur.</span></p>
				<p class="normal">Filhakîka erkân-ı harbiyenin seferberlik planlarında nakliyâta mahsûs birçok vesâit görülüyor idi. Bu meyânda irkâb ve inzâl için tedâbîr pek basit düşünülmüş ve ehemmiyetsiz telakkî edilmişti. Marmara havzasında bile sevkiyât-ı mükerrere ile ehemmiyeti tebeyyün eden yerlerde bu ehemmiyetle mütenâsib sûrette iskeleler, kömür ve su depoları, levâzım-ı irkâbiye ve ihrâciye hazırlanmış idi. Onun için eldeki vapurlardan da tamâmî-i istifâde mümkün olamadı.</p>
				<p class="normal">Husûsî seferberliklerin ihdâs eylediği müşkilât tedkîk olunarak bunların indifâ'ı için muktazî tertîbât devâir-i âidesince düşünülmüş ise bile kuvveden fiile çıkarılamadığından umûmî seferberlikte peydâ eylediği teşettüt tasvîri muhâl bir râddeye varmıştır. Bir taraftan muhâsımlarımızın seferberliklerindeki sürat ve tekaddüm düşüncesinin mûcib olduğu acele ve telâş dahi işin içine girerek bilinen ve yapılması sehîl ve mümkün olan husûsâtı da unutturmuştur. Vaziyetin gittikçe kesb eylediği nezâkete rağmen esbâb-ı mesrûdeden dolayı nizâmiye kıtaâtının seferberliği ve büyük cüz'-i tâmları hâlinde teşekkülü tasavvurâttan uzaklaşıyor idi. Mutlak sefer planının tayîn eylediği mıntıkada ordunun tecemmu'u zarûreti karşısında tedâbîr-i fevkalâdeye tevessül îcâb ediyor idi. Bu kıtaâtın mukannen olan zaman zarfında ikmâl-i seferberî edemedikleri hâlde buna bakılmaksızın nakliyât cedvelleri mûcibince sevki mi veya ikmâl-i seferberî eylemelerine intizâr olunması mı lâzım geleceği karargâh-ı umûmîden soruldu."</p>
				<p class="normal">Makâm-ı müşârun-ileyhâdan cevâben: "<span class="ideitalik">Teehhüre sebebiyet verenler hakkında badehû muâmele-i kanûniye yapılmak üzere kıtaâtın bâliğ olduğu mevcûdla nakliyât ve yürüyüş cedvelleri ahkâmına teb'ân sevk ve tahşîdi</span>" emrolundu.</p>
				<p class="normal">Bu tarz-ı hareket cüz'-i tâmların seferberlik umûrunu çıktıkları iskelelerde bırakacakları komisyonlara tevdî ile noksân bir hâlde tahaşşüd mıntıkalarına celb ve sevklerini mûcib olmuş ve netîcede seferberliği büsbütün teşvîş ve tas'îb eyleyerek teheşşüdü tesri' değil bilakis ta'vîk eylemiş idi. Bundan en ziyâde mutazarrır olan İkinci Kolordu olmuştur.</p>
				<p class="normal">Teşrîn-i evvel ibtidâsına kadar bunca müşkilât içinde evvelâ Edirne Kalesi'ne müretteb kıtaât, Üçüncü Kolordu'nun yalnız yedinci fırkası (7 Tabur) ikmâl-i seferberî eylemiş, badehû Birinci Kolordu'nun ikinci, üçüncü fırkaları –sunûf-ı râkibesine âit bazı noksânları müstesnâ- seferber hâle girmiş, dördüncü ordunun cem'an on bir tabura bâliğ olan piyâdesiyle topçusu seferber olmuş, İkinci Kolordu ise seferberliğini tamâmlayamamıştır.</p>
				<p class="solbaslik"><span class="idebold">Redîf Fırkalarının ve Müstahfızların Seferberliği</span></p>
				<p class="normal">Redîf fırkaları mütesavver ve muntazır olan zamana nazaran ekseriyetle pek cüz'î teehhürle ve bir kısmı hatta daha evvel ikmâl-i seferberî etmeye muvaffak olarak redîf taburları iskele ve istasyonlara şitâb eylemişlerdir. Müstahfızların seferberliği nizâmiye, redîfe ait tedârikâtla aynı zamanda ileri getirilememişti. Pek yarım yamalak olan bu sınıf teşkîlâtı için hayli muhâberât ceryân etti. Dersaâdet'ten İkinci Ordu Müfettişliği mıntıkasına kadar hutût-ı hadidiyenin<sup class="calibre3"><a href="abdullahpasa_split_166.html#footnote-2642-33" id="footnote-2642-33-backlink" name="footnote-2642-33-backlink">[33]</a></sup> muhafazası için Babaeski Fırkası'ndan 4, Edirne Fırkası'ndan 4, Gümülcine<sup class="calibre3"><a href="abdullahpasa_split_167.html#footnote-2642-34" id="footnote-2642-34-backlink" name="footnote-2642-34-backlink">[34]</a></sup> Fırkası'ndan 2, -cem'an on- müstahfız taburu teşkîl edilmek mukarrer idi. Hiçbir vechile şâyân-ı ehemmiyet olmayan ve techîzât, teslîhâtları bir aşîret halkından farksız bulunan bu müstahfız teşkîlâtının icrâsı esâsen mezkûr fırkalar tarafından deruhde olunmuştu. Hâlbuki umûmî seferberlik emrinden daha evvel hazırlık emri almış olan bu fırkalar Teşrîn-i evvel ibtidâsında mürettiblerine iltihâk etmek üzere hareket etmişler ve teşkîlâtı yapacak kimseyi bırakmamışlardı. Şimendifer hutûtunun vakt-i hazarda muhâfazasına tahsîs edilmiş olan nizâmiye kıtaâtının alınması bu teşkîlâtın icrâsı ile bu hutûtu işgâl eylemesine vâbeste idi. Zira hat üzerinde velev korkuluk makamında olsun asker görmeyen şimendifer kumpanyalarımızın tren işletemeyeceği ve bizim şimendifer kıtaâtıyla hatları işgâl etmeye ve işletme umûrunu deruhde eylemeye henüz kâdir bulunmadığımız malûmdur. Mustahfız teşkîlâtının vakt ü zamanıyla yapılamaması bilhassa Birinci ve Üçüncü kolordular kuvve-i nizâmiyesinden bir kısmının hatlar üzerinde beklemesini intâc ve bu hâl kıtaâtın seferberlik ve tecemmu'unu işkâl eylemiştir.</p>
				<p class="solbaslik"><span class="idebold">Nizâm-ı Harb</span></p>
				<p class="normal">Şark Ordusu'nu teşkîl eden kolorduların nizâm-ı harbleri ilk verilen esâsa nazaran bir hayli tadîlâta uğradıktan son nihâyet şekl-i lâhıkı almıştır. Karârgâh-ı umûmînin efkâr u mukarrerâtı, nakliyâtın intizâmsızlığı, yapılan hesâbâtın kısm-ı a'zamının hâl ü vaziyete tevâfuk etmemesi gibi sebebler bu tadîlâtı îcâb ettirmiştir. Nizâm-ı harbler tedkîk olunursa nizâmiye kolordularının ve fırkalarından ekserîsinin teşkilât-ı hazariyesini muhâfaza edemeyerek müretteb cüz'-i tâmlar hâlinde teşekkül ettiği ve hatta redîf ile nizâmiyenin bir fırkada aynı bir kumanda altında tevhîd edildiği görülür. Teşkîlât ve terkîbâtındaki bütün mehâzîriyle beraber şu dört müretteb nizâmiye kolordusu ile redîf kolordularının cem'-i tensîkına, cüz'î bir müddet talîm ve terbiyesine imkân bulunduğu takdîrde Şark Ordusu için oldukça müsâit şerâit istihsâli müyesser olurdu. Fakat maatteessüf harbin nihâyetine kadar bu nizâm-ı harblerde gösterilen kıtaât bir araya getirilemediğinden hiçbir kolordu muayyen vechile teşekkül edemedi.</p>
				<p class="normal">Avâmil-i mûcibesi ise Harbiye Nezâreti'nce Arnavudluk'ta, Adalar'da, Suriye'de bulunan kıtaât-ı nizâmiye ile seferberlikleri hitâma ermiş olduğu hâlde günlerce iskele ve istasyonlarda bekleyen redîf kıtaâtının vakt ü zamanıyla nakledilememesi ve bazı redîf fırkalarının Şark Ordusu'na müretteb iken tahrîklerine karargâh-ı umûmîce muhâlefet olunması, bazı kıtaâtın da şurada burada alıkonularak istenildiği gibi istihdâmına kalkışılması ve bütün bu uygunsuzluklara rağmen ordunun Kırkkilise-Hasköy hattında tecemmu'unda ısrâr edilmiştir.</p>
				<p class="normal">Şark Ordusu'nun ilk nizâm-ı harbinde On beşinci Kolordu nâmıyla Çanakkale ve Edremit fırkalarından mürekkeb bir kolordu daha evvel dâhil idi. Bu kolordu bidâyet-i ictimâ'da Bahr-ı Sefîd Boğazı'nda alıkonmuş ve muahharen –âtîde görüleceği üzere- mürâcaât-ı mükerrere üzerine yalnız Çanakkale Fırkası'nın orduya iltihâkına rızâ gösterilmiş idi. On altıncı ve on yedinci kolordulara mensûb redîf fırkaları ise seferberliklerini ikmâl eyledikleri hâlde nezâret-i celîlece dârülharbe nakilleri teehhüre uğradığından seferberliklerindeki sür'at-i matlûb istifâdeyi temin etmemişti. Bu fırkalara mensûb taburlardan bidâyette tecemmu' mıntıkasına geçebilenler, vaziyet îcabı takviye edilmek iktizâ eyleyen kolordular kadrolarına idhâl edilerek kullanılmış ve netîcede On altıncı Kolordu aslâ teşekkül edemediği gibi On yedinci Kolordu da pek zaîf bir hâlde kalmıştır.</p>
				<p class="solbaslik"><span class="idebold">Şark Ordusu'na Merbût Kuvâ-yı Sâire</span></p>
				<p class="normal">Edirne Kalesi, Kırcaali kolu dahi Şark Ordusu Kumandanlığı'na merbût bulunuyordu. Edirne Kalesi'ne bidâyette onuncu nizâmiye, Edirne, Gümülcine, Afyonkarahisarı redîf fırkalarıyla dördüncü nişâncı ve on ikinci süvârî alayları tertîb edilmiş idi. Afyonkarahisarı fırkası nakliyâtının mukannen zamanda icrâ edilmesine ehemmiyet verilmedi. Zâten bu fırkayı kaleye tayîn etmek hatâ idi. Hâlbuki kalenin seferberlik zamanına müteallik bir hayli istihzârâtı olduğundan kuvvete ihtiyâcı var idi. Bu sebeple seferberliğindeki takaddüm hasebiyle Üçüncü Kolordu nizâm-ı harbinde bulunan ve merkezinde henüz tahrîk edilmemiş olan Babaeski fırkası kaleye tertîb olundu. Üçüncü ve On altıncı kolordular nizâm-ı harblerinde dahi buna nazaran tadilât yapılarak Babaeski Fırkası yerine Ankara Fırkası üçüncü kolorduya ilhâk edildi.</p>
				<p class="normal">Kırcaali kolu ise: Bir nizâmiye alayı ve iki cebel bataryası ile mahallî halkından mürekkeb Kırcaali Redîf ve Nizâmiye Fırkaları'ndan ibârettir. Kuvâ-yı mezbûreden başka 18., 23., 24. kolordular teşkîl edilecek idiyse de bunlar ihtiyât ordusu nâmıyla tevhîd olunarak Başkumandanlık tarafından ahvâle göre sevk ve idâre olunacaklardı.</p>

		</body>
</html>