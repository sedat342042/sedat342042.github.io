<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>abdullahpasa</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik2" id="calibre_toc_14">Harekât-ı Harbiye Lâyihası</h2>
				<p class="normal">Bulgaristan'a karşı harekât-ı harbiye lâyihası esâsen İzzet Paşa Hazretlerinin erkân-ı harbiye riyâsetleri zamanında 325/1909 senesinde tanzîm ve yine müşârunileyh tarafından bilâhire tadîl edilmiştir ki, aynen âtiye mündericdir:</p>
				<p class="normal">Bulgarların kuvve-i külliyeleriyle Trakya dârülharekâtından taarruz eylemeleri ağleb ihtimâldir. Gerçi Edirne mevki'-i müstahkemi ve Meriç, Arda Nehirleri bir dereceye kadar mevâni'den addolunabilirse de Makedonya dârülharekâtındaki dağlara nazaran harekât-ı askeriyeye daha müsâittir. Makedonya cihetinde Bulgarlardan müteneffir olan Sırb, Ulah, Rum gibi ahâlî-i Hıristiyâniye ile şecî' bir ırk-ı İslâm-ı taarruzât-ı hâsmâneye karşı asâkir-i Osmâniyeye zahîr olabileceği hâlde beri taraftaki Rumların bir dereceye kadar Bulgarlaşmış ve ahâlî-i İslâmiyenin de yılgın ve secâyâ-yı merdânegîden<sup class="calibre3"><a href="abdullahpasa_split_168.html#footnote-2642-35" id="footnote-2642-35-backlink" name="footnote-2642-35-backlink">[35]</a></sup> binnisbe mahrum bulunmuş olması Bulgarlara bâdî-i cür'et oluyor. Ondan başka İstanbul ile Edirne arasındaki hat muvâsala-i aslîmizin hudûda ve düşmanın üssü'l-harekâtına nazaran mâil olması ve vasatî civârında Istranca gibi bir menba'-ı isyân bulunması bizim için bir mahzûr-ı askerî teşkîl eyler. Bu esbâbın cümlesinden kuvvetlisi de pâyitaht-ı hükûmet-i seniyyenin bu dârülharekât üzerinde bulunmasıdır. Bulgarların merkez-i mahrûse-i Osmânî'ye tahattîleri ihtimâli ne kadar zaîf olsa dahi civârına gelmelerinden tevellüd edecek mehâzır ve iğtişâşât-ı siyâsiye cây-i mütâlaadır. Gerçi Bulgarların kuvve-i külliyelerini bu cihetle toplamakla hudûd-ı garbiyelerini açık bırakacakları derkâr ise de ihtilâl çeteleriyle beraber birkaç fırkaları hudûd-ı mezkûreyi teşkîl eden cibâl-i menî'ada müddet-i medîde askerimizin tehîr-i taarruzâtına muvaffak olacakları gibi Sofya'nın Bulgaristan'ca hâiz olduğu vaziyet-i coğrafiyeye nazaran Sofya'yı zabtetmekliğimiz Bulgarların Çorlu'ya gelmeleri kadar hâiz-i ehemmiyet olamaz. Bulgarlar iddiâ-yı hak ettikleri Makedonya'ya sûret-i serî'ada tahattî ederlerse Avrupaca bunun "fait accompli" hükmünde tutulması muhtemel olmakla bu fikre binâen Makedonya'ya taarruzları bazı cihetlerden zannolunmakta ise de ahvâl-i umûmiye-i siyâsiyenin bu fikri cârih olmasından sarf-ı nazar Makedonya'daki milel-i muhtelife şöyle dursun, Bulgarların bir kısmınca bile Bulgaristan'a iltihâktan tevahhuş olunduğu bir zamanda buraya taarruz husûsu küllî sefk-i dimâdan<sup class="calibre3"><a href="abdullahpasa_split_169.html#footnote-2642-36" id="footnote-2642-36-backlink" name="footnote-2642-36-backlink">[36]</a></sup> ve iğtişâşât-ı azîme-i siyâsiyeye<sup class="calibre3"><a href="abdullahpasa_split_170.html#footnote-2642-37" id="footnote-2642-37-backlink" name="footnote-2642-37-backlink">[37]</a></sup> mahal vermekten başka bir netîce-i kat'iyeye iktirân edemez. İllâ ki evvelce Avusturya ve Sırbiye ile bu bâbda ve bir mukaseme emelinde i'tilâf hâsıl edilmiş olsun bundan başka Bulgarların Trakya cihetinde dahi metâlib ve müddeiyâtı olup bu cihetle rakipten âzâde bulundukları derkârdır. Binâenaleyh Bulgarların ihtimâlât ve tahayyülât-ı zaîfe-i siyâsiyeyi ber-taraf ederek bir galebe-i kat'iye ihrâzına çalışacakları, bunun için en can alacak cihetlere tevcîh-i kuvvet edecekleri zann-ı kavîdir.</p>
				<p class="normal">Şu mülâhazât ile beraber Bulgarların behemehâl Edirne tarafından taarruz edecekleri iddiâ olunamaz. Bizim için her iki cihet de bidâyet-i emirde kuvve-i umûmiye-i hasmânenin sülüsanına ve belki de üç rub'una mukavemet edecek derecede kuvvet tahşîdine gayret etmek ve kuvve-i cüz'iyesinin bulunduğu cihetten bir tefevvuk-ı küllî ile taarruz eylemek husûsu der-pîş edilmek iktizâ eder.</p>
				<p class="solbaslik"><span class="idebold">Ordu-yı Hümâyûn İnkısâmı</span></p>
				<p class="normal">Edirne cihetine tahşîd olunacak kuvvet:</p>
				<p class="normal">Bâlâdaki mülâhâzâta "lâhika"da tafsîlen gösterildiği üzere,</p>
				<p class="normal">Evvelen: Birinci müfettişlikteki bilumûm kuvâ-yı nizâmiye ve redîfe,</p>
				<p class="normal">Sâniyen: Üçüncü müfettişlikten iki nizâmiye fırkasıyla iki redîf fırkası.</p>
				<p class="solbaslik"><span class="idebold">Trakya Ordusu'nun Sûret-i Ta'biye<sup class="calibre3"><a href="abdullahpasa_split_171.html#footnote-2642-38" id="footnote-2642-38-backlink" name="footnote-2642-38-backlink">[38]</a></sup> ve Tahşîdi (Lâhika)</span></p>
				<p class="normal">Düşmanın bizden evvel seferberliğini ikmâl etmesi cihetiyle bâdî-i emirde müdâfaa husûsunu derpîş eylemek ve bu bâbda bir karâr ittihâzı için de evvelâ düşmanın hangi cihetten taarruz edeceği münâkaşa edilmek lâzım gelir. Düşmanın üssü'l-harekâtı Edirne havâlîsinde hudûdu muhît bir hâlde olup Tunca, Meriç havzalarında cenûb ve şark istikâmetlerine müteveccih olan iki hattü'l-harekât dahi mütekâriben dâhil-i memâlike doğru tahattîye müsâittir. Bundan başka Rodop ve Kırcaali cihetlerinden Bahr-ı Sefîd sevâhiline ve Kırkkilise'nin şarkından Istranca silsilesi boyunca Dersaâdet'e şimendifer hattına doğru taarruzu müsâit iki hattü'l-harekât daha var ise de bunlardan birincisi muayyen ve mühim bir hedefe müntehî olmadıktan mâada arâzînin usreti ve sekenenin şecâat ve besâleti hasebiyle muhârebe-i zâilede Rusların musâdif oldukları mukâvemet-i şecî'ânenin delâlet edeceği vechile şu cihetten olacak bir taarruz envâ'-i müşkilâtı dâ'î olacağı gibi buraya ifrâz olunacak kuvvet dahi ordu-yı aslînin dûçâr-ı zaîf ve teşeddüd olmasını istilzâm eyleyeceğinden bu taraftan bir taarruz-ı hasmâne pek de hesâba alınmaya değmez. Gerçi böyle şimâlden cenûba doğru ilerlemekle düşman ikinci ve üçüncü ordular beyninde iltisâk şimendiferini kat' edebilirse de her iki ordunun üssü'l-harekât(ı) ayrı olmakla beraber esâsen işbu şimendiferle mezkûr orduların teâvünü pek de büyük ehemmiyeti hâiz olmamak ve şöyle bir hâl-i ihtiyâc zuhûrunda muvâsalât-ı bahriyeye her hâlde ümîd bulunmak cihetiyle bu taraftan temîn-i muvaffakiyete kâfî bir kuvvetle icrâ edeceği taarruzdan düşman bu teşebbüsün müstelzim olacağı za'f u ta'b ile mütenâsib fevâid istihsâl eyleyemez. Maahâzâ ufak tefek çete taarruzâtına karşı şimendiferi muhâfaza etmek ve ahâlîye kuvvetü'z-zahr olmak üzere havâlî-i mezkûrede bir miktar asker bulundurulması lâzım olup Kırcaali cihetlerinin düşmanın Meriç hattına ve şimendifere karşı taarruzu bir koltuk teşkîl etmesi cihetiyle şecî' ve harb-âzmâ<sup class="calibre3"><a href="abdullahpasa_split_172.html#footnote-2642-39" id="footnote-2642-39-backlink" name="footnote-2642-39-backlink">[39]</a></sup> ahâlî-i İslâmiye arasında bulundurulacak böyle bir kuvvet düşmanı da asâkir-i külliye tefrîkine sevk ve icbâr edeceğinden işbu askerin ifrâzından orduya terettüb edecek zaaf bu vechile tazmîn edilmiş olur. (Ahâlî-i mahalliyeye verilmek üzere on bin martini tüfengi depolara gönderilmiştir.)</p>
				<p class="normal">Kırkkilise'nin şarkından Dersaâdet'e ve Ergene havza-i 'ulyâsına giden yollar gâyet sarp keçi yollarından ibâret ve arâzi fevkalâde hâiz-i menâ'at<sup class="calibre3"><a href="abdullahpasa_split_173.html#footnote-2642-40" id="footnote-2642-40-backlink" name="footnote-2642-40-backlink">[40]</a></sup> olduğu için düşman ordu-yı asliyesinin ilerlemesine müsâid değildir. Düşman bu cihete bilfarz bir fırka râddesinde bir kuvve-i mühime ifrâz eylerse taarruz-ı hakîkisi büsbütün dûçâr-ı za'f olacağından bizce dâ'î-i fâidedir.</p>
				<p class="normal">Yalnız ihtirâz olunacak husûs o cihetler ahâlîsinin külliyetle Bulgar olması hasebiyle bunların muâvenetiyle müteferrik çetelerin ilerleyerek şimendiferi tahrîb eylemesi husûsudur ki buna karşı mezkûr yolların sûret-i münâsibede temîn ve tarassudu iktizâ eder.</p>
				<p class="normal">Meriç hattü'l-harekâtı esâsen askerin geçmesine ve nakliyâtın şimendifer ve nehirle sühûlet-i icrâsına müsâid ve sehlü'l-mürûr arazi ve turûku muhtevî olmakla bâdî-i emirde taarruza elverişli görülür. Ancak bu hatta olacak taarruz Edirne mevki'-i müstahkemine ve Meriç hatt-ı müdâfaasına musâdif olur. Husûsuyla Dimetoka<sup class="calibre3"><a href="abdullahpasa_split_174.html#footnote-2642-41" id="footnote-2642-41-backlink" name="footnote-2642-41-backlink">[41]</a></sup> önünde yani şimâl-i garbîsinde muvakkate usûlünde bir ser-köprü istihkâmı tesîs olunduğu hâlde müdâfaa bir kat daha teşdîd edildiği gibi taarruz mukâbili husûsu dahi temîn edilmiş olur.</p>
				<p class="normal">Şu hâlde düşmanın Dimetoka'nın uzağından ve yolsuz, sarp dağlar üzerinden dolaşmak üzere yan yürüyüşleri icrâsıyla cenûba doğru uzanması, birkaç nehir geçmesi gibi batî ve mühlik bir manevrayı ihtiyâr etmesi iktizâ eder ki bundaki müşkilât ve mehâlik derkârdır.</p>
				<p class="normal">Buna binaen düşman ordusunun kısm-ı küllîsiyle Tunca havzasından ve Edirne ile Kırkkilise arasında ilerlemesi ağleb ihtimâldir. Şu hâlde Edirne'nin Dersaâdet ile muvâsalası derhal kat' edilmiş ve Meriç hatt-ı müdâfaasının arkası alınmış ve hiçbir mâni'-i tabiîye uğranılmaksızın Ergene hattı ve İstanbul tarîkleri elde edilmiş olur.</p>
				<p class="normal">Maahâzâ Bulgarların seferberlik ve tecemmu'larının süratine güvenerek askerlerinin bir kısmıyla aynı zamanda Meriç hattından ilerlemesi de baîdü'l-ihtimâl değildir. Şu mütâlaâta binâen Trakya ordusunu ber-vech-i âtî taksîm ve ta'biye<sup class="calibre3"><a href="abdullahpasa_split_175.html#footnote-2642-42" id="footnote-2642-42-backlink" name="footnote-2642-42-backlink">[42]</a></sup> etmek iktizâ eder.</p>
				<p class="normal">Kırcaali<sup class="calibre3"><a href="abdullahpasa_split_176.html#footnote-2642-43" id="footnote-2642-43-backlink" name="footnote-2642-43-backlink">[43]</a></sup>: İşbu kuvvetler âtîdeki zeylde gösterilmiştir.</p>
				<p class="normal">Dimetoka: İşbu kuvvetler âtîdeki zeylde gösterilmiştir.</p>
				<p class="normal">Şimendifer hutûtu üzerinde: İşbu kuvvetler âtîdeki zeylde gösterilmiştir.</p>
				<p class="normal">Istranca cihetlerinde Vize<sup class="calibre3"><a href="abdullahpasa_split_177.html#footnote-2642-44" id="footnote-2642-44-backlink" name="footnote-2642-44-backlink">[44]</a></sup> civârında: İşbu kuvvetler âtîdeki zeylde gösterilmiştir.</p>
				<p class="normal">Bundan mütebâkî kalan kuvvet yedi kolordu hâlinde Yenice<sup class="calibre3"><a href="abdullahpasa_split_178.html#footnote-2642-45" id="footnote-2642-45-backlink" name="footnote-2642-45-backlink">[45]</a></sup>-Hasköy hattıyla gerisinde tahaşşüd eder. Ancak her bir ihtimâle karşı Meriç hattında istihdâm edilmek üzere bu kuvvetten bir fırkanın Azadlı mevkiine ifrâzı ve kuvvetli bir müfreze ile Kırkkilise'nin işgâli iktizâ eder. Süvârî fırkası Süloğlu<sup class="calibre3"><a href="abdullahpasa_split_179.html#footnote-2642-46" id="footnote-2642-46-backlink" name="footnote-2642-46-backlink">[46]</a></sup> Çiftliği ve civârında bulunarak Istranca dağlarıyla Tunca nehri arasındaki bir livâ süvârî dahi âtîde beyân olunacağı vechile Cisr-i Mustafa Paşa<sup class="calibre3"><a href="abdullahpasa_split_180.html#footnote-2642-47" id="footnote-2642-47-backlink" name="footnote-2642-47-backlink">[47]</a></sup> civârında ve Meriç'in tarafeyninde ve Tunca ile Arda beynindeki arâzîyi tarassud eyler.</p>
				<p class="solbaslik"><span class="idebold">Hudûdların Tarassudu</span></p>
				<p class="normal">İcrâ-yı keşf ve tarassud için Istranca dağlarının şimâllerine kadar kıtaât-ı sağîre-i askeriye i'zâm edilip eşkiyâ ve erbâb-ı ihtilâle tu'me ettirmek<sup class="calibre3"><a href="abdullahpasa_split_181.html#footnote-2642-48" id="footnote-2642-48-backlink" name="footnote-2642-48-backlink">[48]</a></sup> muvâfık-ı maslahat değildir. Hudûd kıtaâtı mümkün mertebe vazîfe-i tarassudu îfâ ederler. Bunların gerisinde istinâd olarak Kırkkilise ve Vize'de bulunacak kuvvetten nihâyet Samakov<sup class="calibre3"><a href="abdullahpasa_split_182.html#footnote-2642-49" id="footnote-2642-49-backlink" name="footnote-2642-49-backlink">[49]</a></sup>-Tırnovacık<sup class="calibre3"><a href="abdullahpasa_split_183.html#footnote-2642-50" id="footnote-2642-50-backlink" name="footnote-2642-50-backlink">[50]</a></sup>-Devletliağaç hattına kadar bir tabur ve bir miktar süvârî sevk olunacağı gibi bu taburlara da istinâd olmak üzere geride bir ikinci hatt-ı mütevassıtın dahi işgâli iktizâ eyler. Devletliağaç'tan Tunca'ya kadar olan kısm-ı hudûd mümkün mertebe hudûd kıtaâtı ve süvârî fırkasından gönderilecek bölükler ile temîn olunur. Bu bölüklerin çetelere karşı istinâdı için lüzûm görüldüğü takdîrde kısm-ı küllîden mevâki-i münâsibeye piyâde taburları dahi gönderilebilir. Tunca ile Meriç arasında Cisr-i Mustafa Paşa'da bulunan süvârîden bir alay ve buna istinâd olarak bir de piyâde alayı tahsîs edileceği gibi Cisr-i Mustafa Paşa kuvvetinin kısm-ı mütebâkîsi dahi Meriç ile Arda arasındaki kısm-ı hudûdu tarassud eyler. İşbu kuvvetler düşmanın taarruzu hâlinde temâsı muhâfaza ederek Edirne'ye doğru ric'at eder ve piyâde nizâm-ı harbde gösterildiği üzere kale muhâfızlığına, süvârî de Edirne'nin şarkındaki ordu kısm-ı küllîsine iltihâk eder. Dimetoka'da bulunan süvârî ile redîf alayı ve bir seyyâr topçu taburu düşmanın hudûd-ı tecâvüzünü müteâkib Arda'ya kadar ilerleyerek Ortaköy'de<sup class="calibre3"><a href="abdullahpasa_split_184.html#footnote-2642-51" id="footnote-2642-51-backlink" name="footnote-2642-51-backlink">[51]</a></sup> bulunan nizâmiye alayı ile tesîs-i muvâsala ve Arda hattını bittarassud mümkün olduğu kadar düşman mürûrunu tas'îb eder. Badehû süvarî vâsıtasıyla temâsı mühâfaza eder. Dimetoka'ya çekilir.</p>
				<p class="solbaslik"><span class="idebold">Tecemmu'un Cereyân-ı Tedrîcîsi</span></p>
				<p class="normal">En evvel hattın civârındaki malûmü'l-esâmî ikinci sınıf redîf taburlarıyla Çatalca'ya kadar şimendifer temîn edilir. Aynı zamanda ilk gelecek birinci ve ikinci sınıf redîf asâkiri Edirne, Dimetoka, Vize mevâkiine ikâme edilirler. Edirne'nin birinci ve ikinci sınıf redîfleri gelinceye kadar nizâmiye kıtaâtı mevki-i mezkûrun dâhil ve yakınında bulundurulacağı gibi Vize mevkiine dahi seferberliğin bidâyetiyle beraber üç taburluk bir müfreze ikâme edilmek lâzımedendir. İşbu üç mevki'e mahsûs kuvâ-yı redîfe muvâsalat ettikten sonra nizâm-ı harbde görüldüğü vechile seyyâr ordunun teşkîline bed' edilir.</p>
				<p class="solbaslik"><span class="idebold">Düşmanın Suver-i Muhtemele-i Tahattîsine Göre İcrâ Olunacak Harekât-ı Tedâfü'iye</span></p>
				<p class="normal">Düşman kuvve-i külliyesiyle Meriç ovasından ilerlediği takdîrde Edirne-Dimetoka hattında bir müdâfaa-i şedîde olacağı gibi eğer kuvve-i kâfiye tahaşşüd etmiş ise Edirne ser-köprülerinden ve daha şimâlinden mürûr eyleyerek düşmanın yanları ve gerisi tehdîd olunur. Eğer düşmanın bu hatt-ı müdâfaayı cenûb cihetlerinden çevirmeye tasaddî eyler ve kuvvetimiz tecemmu' etmiş olursa Edirne-Dimetoka hattının ilerisine geçerek ve terk eylediği kuvâ-yı müterassıdası tenkîl olunarak hasmın gerileri tehdîd olunur. Yahud Dimetoka'nın cenûbunda Meriç'i mürûr ederken yanları vurulmak sûretiyle gâlibâne mukâbele olunur. Düşman Meriç ovasından ve Tunca Nehri'nin şarkından iki kol ile taarruz ettiği hâlde hutût-ı dâhileden bilistifâde bunları müteferrikan vurmaya çalışılır. Bu hâlde Meriç'ten ilerleyen kol müdâfaa ve şimâlden gelen kuvvetlere taarruz etmek ciheti daha münâsib gibi görülür ise de ilcâât-ı ahvâle teb'iyet edilmesi zarûrîdir.</p>
				<p class="normal">Şâyed düşman kuvve-i umûmiyesiyle şimâlden taarruz edecek olur ise ol vakit Azadlı-Dimetoka kuvvetlerini kısmen veya kâmilen ve imkân müsâid olduğu takdîrde Istranca-Vize fırkasının bir kısmını celb ederek ve hattâ Edirne'den dahi hurûclar ettirerek mümkün mertebe çok kuvvetle düşmana taarruz edilir. Bu cihetteki arâzî ve turûkun külliyetli askerin sühûletle hareketine elverişli olmaması cihetiyle düşman gâyet derin kollarla ilerleyeceğinden mâhirâne hareket olunduğu takdîrde taarruzda dahi muvaffakiyet ümîd olunur. Şâyed tamâmen tecemmu'umuzdan evvel düşman taarruz edecek olur ve mukavemet ihtimâli kalmaz ise Alaplı civârında Talan Deresi veyahud Karışdıran<sup class="calibre3"><a href="abdullahpasa_split_185.html#footnote-2642-52" id="footnote-2642-52-backlink" name="footnote-2642-52-backlink">[52]</a></sup> cihetlerinde keşf olunacak bir mevzi gerisine kadar çekilerek muhârebe-i tedâfü'îye verilir. Bu muhârebede Dimetoka-Vize kuvvetinin teşrîkine de gayret olunur. Bu ric'at esnâsında Dimetoka civârından ve Dedeağaç<sup class="calibre3"><a href="abdullahpasa_split_186.html#footnote-2642-53" id="footnote-2642-53-backlink" name="footnote-2642-53-backlink">[53]</a></sup> hattı üzerinden mevzi-i aslîye celb olunamayacak piyâdeye bir süvârî alayı ve bir seyyâr topçu taburu ilhâk edilerek düşmanın yanları üzerinden manevra icrâsına memûr edilir ki, bu sûretle hasım kısm-ı küllîsinin İstanbul istikâmetinde taarruz ve takîbi az çok teehhur edeceği gibi herhâlde bu kuvvete karşı bir miktar asker ifrâzına da mecbûr olmakla düşman dûçâr-ı za'f olur. İşbu kuvvet Kırcaali muhtelit fırkasıyla temîn-i muvâsalaya çalışacağı gibi bahren indelhâce bu kuvvete muâvenet etmek üzere Dedeağaç cihetlerine bir iki harb ve birkaç nakliye gemileri gönderilmesi iktizâ eder. Bu maddedeki münâkaşât-ı umûmiye kat'iyyü'l-müfâd addolunamaz. Çünkü ihtimâlât-ı harbiye sûret-i kat'iyede keşf ve ihâta edilemez. Ancak müdâfaa-i umûmiye hakkındaki tasavvurâta dâir bir fikr-i icmâli verilmek üzere bâlâdaki tafsîlâta ihtiyaç görülmüştür.</p>
				<p class="solbaslik"><span class="idebold">Taarruz Sevku'l-Ceyşi</span></p>
				<p class="normal1">Mülâhazât</p>
				<p class="normal">Düşmanın taarruzât-ı muhtemelesi gâlibâne reddolunduğu ve yahud düşman Makedonya cihetlerine taarruz ederek Edirne ordusunun önünü zaîf bıraktığı sûrette derhâl taarruza kıyâm edilmesi tabiîdir.</p>
				<p class="normal">Edirne cihetlerine filhakîka Rumeli-i Şarkî'ye ve taarruz etmek enseb ü evlâdır. Gerçi Makedonya hudûdu düşmanın makarr-ı hükûmetine yakındır. Fakat orada arâzî cidden menî'dir. Düşman o dar boğazlarda kuvve-i umûmiyesinin rub' ilâ sülüsü yani 70-100 bin nefer râddesinde bir kuvvet tahşîd eder ve eşkiyâ çeteleriyle cihât-ı muhtelifeden harb-i sağîre başlar ise ordumuzun taarruzunu gereği gibi ta'vîk eyler. Ondan başka bu cihetten taarruz ile ne kazanılır? Sofya'yı zabt etsek dahi mevki-i mezkûr sukûtuyla idâre-i hükûmeti sekte-i mühimmeye uğratacak ehemmiyet-i coğrafiye ve siyâsiyesi hâiz olmamakla netîce-i harbe bir tesîr-i hakîkî îrâs edemez. Bilakis Rumeli-i Şarkî hudûd mıntıkası mürûr edilince gâyet sehlü'l-istîlâ ve zengin bir sâha-i fesîhadan ibâret olduğu gibi bu kıtayı harben ele geçirmekle ihtimâl diğer şekilde bir idâre-i mümtâze tahtında olarak Bulgaristan'dan tefrîkine hak kazanılabilir. Maahâzâ bu mülâhazâttan Makedonya cihetinden taarruz edileceği istidlâl olunmamalıdır. Şâyed tahmîn olunduğu vechile düşman kuvve-i külliyesiyle Edirne cihetlerine tecâvüz eylerse elbette Makedonya'daki asker dolayısıyla Edirne ordusuna muâvenet etmek üzere taarruza kıyâm eyler.</p>
				<p class="normal1">Üssü'l-Harekât</p>
				<p class="normal">Harekât-ı taarruziyemizin ve muvâsalâtımızın temîni için bir üssü'l-harekât tesîsine ihtiyâcımız derkârdır. Bunun için Kırkkilise, Edirne, Cisr-i Mustafa Paşa mevâkii kâfî ise de Istranca dağlarından inecek eşkiyânın şimendifere hasârını men' için Kırkkilise'nin şarkında Vize mevkiinde dahi lâ-akall bir alay asker bulundurulması lâzımedendir. Edirne ile Kırkkilise arasında dahi Edirne muhâfızîninden bir miktar asker bittefrîk ta'biye olunmak iktizâ eder.</p>
				<p class="normal1">Taarruz Ordusu</p>
				<p class="normal">Şâyed düşmanın kısm-ı külliyesiyle Makedonya cihetlerine doğru taarruz ve Trakya taraflarına cüz'î mikdârda asker terk edildiği tahakkuk ederse mevâki-i malûme muhâfızîninden başka seyyâr beş kolordunun tecemmu'dan sonra taarruza kıyâm edilebilir, muahharan tecemmu' edecek kuvvet pey-der pey sevk edilir. Umûmen kuvvetimizin tecemmu'una kadar intizâr edilebilir.</p>
				<p class="normal">Ancak düşmanın iki ordusu bir şimendifer hattıyla merbût olduğundan serî'an teâvünleri mümkün olmakla önümüzdeki ordusunu bir izmihlâle uğratıp arka cihetlerde şimendiferi esâslıca bir sûrette ve muhtelif yerlerde tahrîb etmedikçe düşmanın Makedonya Ordusu'nun bir kısm-ı külliyesiyle Trakya Ordusu'na imdâd eylemesi ihtimâlden baîd değildir. Yerlerine depo taburları vaz' olunmak üzere Vize, Dimetoka ve Edirne müfrezelerinin nizâmiye ve redîflerinden dahi bir iki fırka daha teşkîliyle ordunun gerisinden sevk olunurken bu kuvvetle hem hutût-ı muvâsala temîn ve hem de lede'l-hâce orduya muâvenet edilir.</p>
				<p class="solbaslik"><span class="idebold">Taarruzdaki Fikr-i Umûmî</span></p>
				<p class="normal">Düşmanı şimendifer hattından ayırarak şimâle atmak ve bu sûretle Makedonya ordusunun muâvenetinden mahrûm etmektir.</p>
				<p class="solbaslik"><span class="idebold">Harekât-ı Taarruziye</span></p>
				<p class="normal">Edirne ve Dimetoka'dan ileriye Tırnova-Seymenli-Hasköy istikâmet-i umûmîyesine doğru hareket edilir. Her kolorduya bir tarîk verilmek üzere mevcûd yolların kâffesinden istifâde etmek sûretiyle kısm-ı küllî Meriç'in cenûb sâhilinden iki kolordu şimâl sâhilinden hareket eyler. Ancak işbu sağ cenâh kolordusu müteferrikan bir tehlikeye uğramamak için kendisine ziyâde süvârî terfîk edileceği gibi kısm-ı küllî hizâsından bir az geride olarak hareket ettirilir.</p>
				<p class="normal">Muhtelif kolodular beyninde muvâsalanın temîni ve nehrin indelhâce serî'an mürûru için muktezî ve vesâitin ve tedâbîrin tedarik ve ittihâzı tabiîdir. Kırcaali kuvveti bu esnâda şiddetle taarruz ile ordunun harekâtını teshîl ve şimendifer hutûtunu tahrîbe gayret eder. Düşman Tırnova-Seymenli mevziinde sebât ederse hücûm edilir. Garba doğru çekilirse aynı istikâmette takîb ve şimâle doğru çekilirse Sazlıdere havzasından şimâle doğru tebdîl-i istikâmet edilir. Ancak her hâlde şimendiferlerin esâslı bir sûrette tahrîbe üçüncü ihtimâle göre kısm-ı küllî şimâle tebdîl-i istikâmet ettikten sonra Kırcaali kuvvetine bir liva süvârî terfîkıyle Filibe'ye ve daha uzaklara doğru sevki îcâb eyler.</p>
				<p class="normal">Mesta Karasuyu'ndaki liva ve Tamraş'taki<sup class="calibre3"><a href="abdullahpasa_split_187.html#footnote-2642-54" id="footnote-2642-54-backlink" name="footnote-2642-54-backlink">[54]</a></sup> müfreze müsellah ahâlî-i Müslime ile Bulgaristan'a doğru taarruz ederek şimendiferi tahrîbe çalışır.</p>
				<p class="normal">Planın Şark Ordusu'na âid kısmı burada bitiyor.</p>
				<p class="normal">Bu plan hükûmet-i seniyyenin yalnız Bulgaristan'la muhârib bulunduğuna ve Balkan hükûmât-ı sâiresinin bî-taraflıkları esâsının ve hattâ Rumeli'de Bulgar unsurundan gayri anâsırın âdetâ dost vaziyetinde bulundukları faraziyâtına nazaran mürettebdir.<sup class="calibre3"><a href="abdullahpasa_split_188.html#footnote-2642-55" id="footnote-2642-55-backlink" name="footnote-2642-55-backlink">[55]</a></sup> Vaziyet-i ahîre ise tamâmıyla bir akistir. Böyle olmakla beraber bu plan düstûru'l-'amel olmak üzere Şark Ordusu'na tevdî' ve hükmünün icrâsında ısrâr edildikten başka bidâyet-i icrââtta planın tavsiye eylediği bazı mertebe-i ihtiyâtkârlıklara maatteessüf ehemmiyet verilmedi.</p>
				<p class="normal">Bu planın sûret-i tertîb ve mevâdd-ı muhteviyesi hakkında uzun uzadıya temhîd-i makâlden sarf-ı nazarla icraâtımıza taalluk eden kısmını mütâlaa ve tedkîk etmek muvâfık olur.</p>
				<p class="solbaslik"><span class="idebold">Mütâlaât ve Tedkîkât</span></p>
				<p class="normal">Planın bizce en ziyade nazar-ı dikkate şâyân kısmı tertîb edilen kuvvetlerle bu kuvâ-yı askeriyenin mıntıka-i tecemmu'udur. Zirâ ilk harekâta esas olan bunlardır.</p>
				<p class="normal">Redîf kuvvetinden sarf-ı nazarla sırf nizâmiye hakkında bir mukâyese yapılması vaziyeti tenvîr edecekdir:</p>
				<p class="normal">İmdi planın tertîbi sırasında Birinci Müfettişlik Kıtaât-ı Nizâmiyesi sevkiyât-ı muahhara ve esbâb-ı sâriesi ile 328 (1912) senesi sonbaharındaki vaziyet-i perîşânisinde bulunmadığından kıtaât-ı mezbûre hem kıymet ve hem de kemiyet nokta-i nazarından herhâlde itimâda şâyân olabilir idi. Edirne dârü'l-harekâtında icrâ-yı fiil edecek olan orduya Teşkîlât-ı Esâsiye Nizâmnâmesi mûcibince müteşekkil beheri otuz üçer taburlu Birinci ve Üçüncü Kolordular, İkinci Kolordu'nun 23 taburu, Dördüncü Kolordu'nun Kırcaali'ye müfrez bir alayı ile Edirne Kalesi'ne tahsîs kılınan on üç taburundan mütebâkî 17 taburu ve üçüncü müfettişlikten 23 nizâmiye taburu –cem'an 129 nizâmiye taburu- mahsûs idi. Bundan başka 18 Eylül 1328 (1912) vaziyetine nisbeten sunûf-ı muhtelife kıtaâtı dolgun mevcûdda bir kısm-ı cüz'iyesi müstesnâ olduğu hâlde eskerîsi kendi garnizonlarında bulunmakta idi.</p>
				<p class="normal">325 (1909) senesinde vaziyetteki şu menâfiin seferberlik ve tecemmu' için pek mühim bir fayda olduğu derkârdır.</p>
				<p class="normal">Redîf fırkalarından kat'ü'n-nazar sırf nizâmiye kuvvetini pîş-i dikkate aldığımız hâlde Şark Ordusu'nun nizâm-ı harbini tedkîk eder isek mevcûdları kırık dökük olan nizâmiye taburlarının adedini bâlâdaki mikdârın ancak beşte üçü râddesinde buluruz. Sunûf-ı sâire nisbeti de buna makis olmak tabîîdir. Kaldı ki bu taburların ekserîsinin kendi garnizonlarında olmayup dağılmış oldukları mevkilerden toplanması da seferberlik ve tecemmu'a ayrıca îrâs-ı müşkilât eylemektedir.</p>
				<p class="normal">Binâenaleyh planın mürettebât ve orduların terkîbâtına ait olan kısmı 328 (1912) senesi evâsıtına kadar olan icrâât netîcesi külliyen değişmiş bulunuyor idi.</p>
				<p class="normal">Sâlifü'z-zikr planda mıntaka-i tecemmu' Yenice-Hasköy hattı ile gerisi intihâb edilmiştir. Elde sunûf-ı sâiresi ve teşkîlât-ı tâliyesi ile 150 binlik bir kuvve-i nizâmiye bulundurmak imkânı istihsâl edildiği takdîrde bu hatta tecemmu'da muhâtara olmayıp belki bir derece cür'et vardır denilebilir. Çünkü bu nizâmiye kuvvetinin lâakal sülüsânı kadar bir kuvve-i redîfe ile Edirne Kalesi kuvve-i muhâfazası ve Kırcaali kuvveti dâhil hesâb edildiği ve garb ordusu nazar-ı dikkate alındığı hâlde bidâyetten itibâren Bulgar ordusuna karşı mütearrızâne hareket icrâsına kâdir kuvâ-yı harbiyeye dest-res olunmuş olur. Zaten Kırkkilise-Hasköy hattı gibi ileri sürülmüş bir tecemmu' mıntıkasında tahaşşüdün gâyesi behemehâl böyle bir taarruzî hareket olmak tabîîdir.</p>
				<p class="normal">Ordular nizâm-ı harblerindeki tebdîlâta nazaran mıntıka-i tecemmu'da değişmek ve Şark Ordusu'nun zaafı nisbetinde geri alınmak iktizâ edeceği bedîhîdir.</p>
				<p class="normal">Bundan başka Bulgaristan manevra bahânesiyle umûmî seferberlikden bir ay evvel ordusunun bir sülüsü demek olan üçüncü müfettişliğine mensûb Dördüncü Şumnu<sup class="calibre3"><a href="abdullahpasa_split_189.html#footnote-2642-56" id="footnote-2642-56-backlink" name="footnote-2642-56-backlink">[56]</a></sup>, Beşinci Silistre<sup class="calibre3"><a href="abdullahpasa_split_190.html#footnote-2642-57" id="footnote-2642-57-backlink" name="footnote-2642-57-backlink">[57]</a></sup>, Dokuzuncu Plevne<sup class="calibre3"><a href="abdullahpasa_split_191.html#footnote-2642-58" id="footnote-2642-58-backlink" name="footnote-2642-58-backlink">[58]</a></sup> fırkalarını hâl-i seferberiye koymuş ve umûmî seferberliğini belki iki gün bizden gizleyebilmiş olmasından dolayı hayli takaddüm kazanmış bulunması sebebiyle daha ziyâde emîn bir tecemmu' icrâsı iktizâ eylemekte idi. Bulgar fırkalarının seferberlik müddetinin bir haftaya kadar tenzîl edildiği vakt-i hazardan malûmumuz olduğu hâlde Kırkkilise-Hasköy hattı gibi pek ziyâde ileri fırlamış bir hatta tecemmu' icrâsı emîn olamazdı. Seferberliğimizin daha ilk haftası hitâmında hasmımızın bizi bu hatta gâfil avlaması ihtimâlden baîd değil idi. Hattâ bütün ordusunun tecemmu'unun hitâma ermesini beklemeksizin elinde bulunan ilk hazırlanan fırkalarıyla tecâvüz ederek Edirne'yi bir baskın ile zabta kıyâm veya ihâta eyleyerek mıntıka-i tecemmu'unu memleketimize nakleylemesi ve Osmanlı ordusunun Kırkkilise-Hasköy hattında toplanmasına mâni' olması mümkün idi. Böyle cür'etkârâne bir harekete kalkışmasa bile teşrîn-i evvelin ilk günlerinde harekât-ı taarruziyeye başlamasına mâni' yok idi.</p>
				<p class="normal">Mülâhazât-ı sâlife sebebiyle Kırkkilise-Hasköy hattında Bulgar ordusunun inde'l-hisâb gayr-i müsâid kuvvetlerle karşılanması nefsülemre muvaffak görülemeyerek tecemmu' mıntıkasının Ergene hattına ve gerisine nakli için derhâl teşebbüs olundu. Bu bâbda seferberliğin dördüncü günü Erkân-ı Harbiyemize bizzât not ettirilerek karârgâh-ı umûmîye iblâğ olunan mütâlaanâmemizin sûreti ber-vech-i âtîdir:</p>
				<p class="ortayazi">Başkumandanlık Vekâlet-i Celîlesine</p>
				<p class="sagitalik">22 Eylül 328 (1912)  </p>
				<p class="indentmetin">Bulgar ordusunun tecemmu'u hakkında şimdiye kadar vârid olan iş'ârâttan ordusunun vech-i tahaşşüdü hakkında bir malûmât elde eylememiş ise de her hâlde sekiz fırka (üçer livalı) ile Edirne cihetinden harekât-ı askeriyeye teşebbüs edeceği bizce en mühim bir ihtimâl olmak üzere kabûl olunmuştur. Bu kadar kuvvetin hudûdda ikmâl-i tecemmu'u iki haftaya mütevakkıf bulunduğu zannedilmektedir. Maamâfîh seferberlik ilânından iki gün evvel hafî sûrette bazı seferberlik tedârükâtında bulunduğu mesmû' olduğu gibi manevra bahânesiyle üç fırkasını dahi daha evvel seferber etmiş bulunduğu istihbâr edildiğinden şu ahvâle göre 30 Eylül Pazar gününden itibâren tekmîl kuvveityle harekât-ı taarruziyeye kıyâmına ihtimâl verilebilir. Bu kuvvetin bir fırkasının Meriç ile Arda, diğer iki fırkasının Meriç ile Tunca arasından Edirne üzerine ve diğer beş fırkasının da Tunca şarkından derhâl cenûba sarkarak henüz tecemmu' hâlinde bulunan kuvvetlerimize taarruza kıyâm eylemesi en tehlikeli olarak mütâlaa edilmektedir.</p>
				<p class="indentmetin">Bu hâle göre teşrîn-i evvelin bir veya ikinci günü düşman yürüyüş kollarından sağ cenâha musâdif üç fırkanın Edirne önlerine muvâsalat edeceği anlaşılır.</p>
				<p class="indentmetin">30 Eylül'de ordumuzun seferberlik ve tecemmu'unda tahmîn edilen en müsâid ahvâle göre kıtaât-ı muhtelife nukât-ı âtiyeye muvâsalat edebilecektir:</p>
				<table class="generictable">
					<tr class="calibre4">
						<td class="calibre5"> </td>
						<td class="calibre5"> </td>
						<td class="calibre5">Tabur</td>
						<td class="calibre5">Batarya</td>
					</tr>
					<tr class="calibre4">
						<td class="calibre5">Birinci Kolordu:</td>
						<td class="calibre5">Babaeski</td>
						<td class="calibre5">29</td>
						<td class="calibre5">18</td>
					</tr>
					<tr class="calibre4">
						<td class="calibre5">İkinci Kolordu:</td>
						<td class="calibre5">Pavliköy<sup class="calibre3"><a href="abdullahpasa_split_192.html#footnote-2642-59" id="footnote-2642-59-backlink" name="footnote-2642-59-backlink">[59]</a></sup></td>
						<td class="calibre5">13</td>
						<td class="calibre5">15</td>
					</tr>
					<tr class="calibre4">
						<td class="calibre5">Üçüncü Kolordu:</td>
						<td class="calibre5">Kırkkilise</td>
						<td class="calibre5">23</td>
						<td class="calibre5">23</td>
					</tr>
					<tr class="calibre4">
						<td class="calibre5">Dördüncü Kolordu:</td>
						<td class="calibre5">Uzunköprü</td>
						<td class="calibre5">35</td>
						<td class="calibre5">12</td>
					</tr>
					<tr class="calibre4">
						<td class="calibre5">On altıncı Kolordu:</td>
						<td class="calibre5">Çerkesköyü</td>
						<td class="calibre5">10</td>
						<td class="calibre5">3</td>
					</tr>
					<tr class="calibre4">
						<td class="calibre5">On yedinci Kolordu:</td>
						<td class="calibre5">Pavliköy</td>
						<td class="calibre5">9</td>
						<td class="calibre5">5</td>
					</tr>
					<tr class="calibre4">
						<td class="calibre5"/>
						<td class="calibre5"/>
						<td class="calibre5">=119</td>
						<td class="calibre5">=76</td>
					</tr>
					<tr class="calibre4">
						<td class="calibre5" colspan="4">Yekûnen 119 tabur (nizâmiye ve redîf) 76 batarya eder.</td>
					</tr>
				</table>
				<p class="indentmetin">Piyâde taburları seviyen 800 tüfenkten dârülharbe vâsıl oldukları kabûl edilse kuvvetimiz 95.000 tüfenk, 304 serî' topa bâliğ oluyor. Bulgar ordusunun beş fırkasının kuvveti ise beheri 25.000 tüfenk, 36 serî', 36 âdî toptan 125.000 tüfenk, 180 âdî, 180 serî' olarak hisâb edilmektedir.</p>
				<p class="indentmetin">Kuvvetlerin şu münâsebetine nazaran eğer müddet-i mezkûre dâhilinde Bulgarların sâlüfüzzikr olan kuvvetle taarruzu emr-i vâki' bulunduğu ve toplanacak kuvvetlerimiz de 95.000 râddesinde bulunduğu hâlde orada nümâyân olan fark ile düşman ordusuyla meydan muhârebesinin kabûlü tecvîz edilmemekte ve ordunun ihrâc istasyonlarını Çerkesköyü-Muradlı hattına ve cephesini tahmînen Ergene gerisine doğru almak ve tefevvuk-ı adedi istihsâlinden sonra taarruz edilmek ciheti tercîh edilmektedir.</p>
				<p class="indentmetin">Şark Ordusu'nun vaziyetiyle bilâhire icrâsı mukarrer bulunan harekât ber-vech-i bâlâ şerh ve tavzîh edilmiş bulunduğundan büyük karârgâh-ı umûmîce lâhık olacak fikir ve mütâlaanın inbâ buyurulması mütemennâdır.</p>
				<p class="normal">22 Eylül'de takdîm kılınan bu muhtıranın cevâbına Meclis-i Vükelâ'daki vazîfesi hasebiyle bu zamanlar nâdiren görüşebilmek nasîb olan Nâzır Paşa Hazretlerine birkaç kereler mürâcaât edildiği ve hemen her gün ordu erkân-ı harbiye reîsi karârgâh-ı umûmîye gönderildiği hâlde ancak 29 Eylül'de müyesser olundu. Bir emr-i müvecceh şeklinde bulunan cevâbnâme-i mezkûr ber-vech-i âtî tezbîr olunur.</p>
				<p class="indentmetin"><span class="ideitalik">Gâyet Mahrem ve Müsta'celdir.</span></p>
				<p class="ortayazi">Rumeli Şark Ordusu Kumandanlığı'na</p>
				<p class="indentmetin">Bulgaristan henüz ilân-ı harb etmemesi hasebiyle kazanılmış olan vakit zarfında el-yevm Edirne mevki-i müstahkemi düşmana muvaffakiyetle mukâbele edecek bir hâle geldiği gibi Rumeli Şark Ordusu'nu teşkîl eden kıtaât-ı askeriyeden bilhâssa nizâmiye kolordularının tecemmu'ları dahi hayli ilerlemiş ve müretteb kolorduların bir an evvel dârülharekâta yetiştirilmelerine gayret edilmekte bulunmuş olduğundan Şark Ordusu Trakya dârülharekâtında Bulgarların baskın tarzında şedîd bir taarruzuna dûçâr olmaktan ve bu taarruza karşı bidâyette geriye doğru ric'at harekâtıyla harbi açmaktan kurtulmuş demektir. Bilakis kıtaât-ı askeriyenin bugünkü hâl ü vaziyetine ve düşmanın şimdi ilân-ı harb etse bile Kırkkilise ile cenûb-ı garbiyesindeki mıntıka-i arâzîye gelinceye kadar geçirmek mecbûriyetinde bulunacağı vakte göre bazı tecemmu' noktalarını biraz daha ileri almalı ve Şark Ordusu ber-vech-i âtî Kırkkilise-Yenice-Kabaç hatt-ı umûmîsinde toplamalıdır.</p>
				<p class="indentmetin"><span class="ideitalik">Üçüncü Kolordu:</span> Kırkkilise şimâl ve şimâl-i garbîsi ile Kırkkilise'nin şark ve cenûb-i şarkîsinde 7. Fırka Kırkkilise'de tamâmıyla toplanmıştır. Oradaki tahkîmâtı daha ziyâde istifâde edilecek bir hâle getirmeli, 8. Fırka ile 9. Fırka'nın bir an evvel kolorduya iltihâkları için yürüyüşlerini tesrî' etmeli, Ankara Fırkası en kısa yoldan kolordusuna gelmelidir.</p>
				<p class="indentmetin"><span class="ideitalik">Onuncu Kolordu:</span> Kavaklı-Yenice-Tokucak mıntıkasında Üçüncü Fırka el-yevm Kavaklı cenûbunda vâsıl olmuştur. İkinci Fırka şimendiferle Dersaâdet'te yola çıkarılmak üzeredir. Onuncu Fırka'nın Lüleburgaz'daki alayından mâadâ kıtaâtı gelinceye kadar kendisine el-yevm Kavaklı civârındaki 1. Nişâncı Alayı'nın ilhâkı kâbildir.</p>
				<p class="indentmetin"><span class="ideitalik">İkinci Kolordu</span>: Yeni Mahalle-Karaali-Hazînedâr-Korape mıntıkasında 4. Fırka Babaeski üzerinden Yeni Mahalle ve Karaali'ye yürümeli, 5. Fırka'nın sol cenâha iltihâk etmek üzere yürüyüşünü tesrî' etmeli.</p>
				<p class="indentmetin"><span class="ideitalik">Dördüncü Kolordu:</span> On birinci fırkasını Arda hattındaki Seymenli-Samane civârına kadar sürmeli. Bu fırkanın bir alayı zaten şimdiden Ortaköy'de, kolordunun mütebâkîsi Kofalca-Taptik-Kabaç mıntıkasında, İzmit Fırkası Kofalca ve Taptik'e yürümeli. Bursa fırkası bunun sol cenâhında Kabaç civârına gelmek üzere yürüyüşünü tesrî' etmeli. 12. Fırka Uzunköprü'den bidâyette Şalaplar civârına alınmalı.</p>
				<p class="indentmetin">Müstakil süvâri fırkası tekmîl kuvvetiyle bidâyette ordunun cephesinde kalmalı ve bu tecemmu'u setreylemelidir.</p>
				<p class="indentmetin"><span class="ideitalik">Onaltıncı Kolordu:</span> Çerkesköyü'nde şimendiferlerden ihrâc olunup vize üzerinden ordunun cenâh-ı gerisine sevk olunmalı yahud o zamana kadar ahvâlin alacağı şekle göre sonraki kıtaâtını Lüleburgaz'da şimendiferlerden çıkararak kolorduyu Babaeski veya daha şimâli üzerinden Şark Ordusu'nun cephesi gerisinde toplatmalı. Trakya dârülharekâtında kalması karârlaştırılan müretteb İkinci Kolordu Denizli ve Uşak fırkalarından mürekkeb Lüleburgaz'da toplanmalı, ahvâle göre tehlike mehlûz ise sonraki kıtaâtı Muradlı İstasyonu'nda şimendiferlerden ihrâc olunmalıdır.</p>
				<p class="indentmetin">On yedinci Kolordu ve müteâkıben müretteb On sekizinci Kolordu'nun Dersaâdet üzerinden şimendiferle nakledilecek olan kıtaâtının hangi istasyonlarda ihrâc edilecekleri harekât-ı harbiyenin o zamana kadar alacağı şekle tâbidir. Herhalde bidâyette ya Muradlı veya Lüleburgaz'da toplanmaları muhtemeldir. Şark Ordusu bâlâda görüldüğü vechile merkez sıkletini Kırkkilise cihetine, kendi sağ cenâhına vermek ve Edirne mevki-i müstahkemini kendi sol cenâhı ilerisinde bulundurmak üzere bidâyette Kırkkilise-Kabaç hatt-ı umûmîsinde bu sûretle ictimâ' ettiği ve bir fırkayı Arda gerisinde bulundurduğu takdirde, bu fırkanın îcâbında Kuleliburgaz ile Edirne'den Meriç Nehri'ni mürûr edebilmesi ihtimâlini düşünmeli, eğer düşman kuvâ-yı külliyesiyle Tunca şarkından ilerler ise ona karşı muvaffakiyetle mukâbele etmeye ve hatta sağ cenâhıyla münâsib bir zamanda mukâbil taarruza geçerek düşmanı Edirne mevki-i müstahkemi ve civârı üzerine atmaya muvaffak olabileceği gibi düşman kendi kuvvetini ikiye ayırarak bir kısmıyla Tunca şarkından diğer kısmıyle Tunca ile Meriç ve Meriç ile Arda arasından ilerlerse Edirne mevki-i müstahkemiyle Arda'daki 11. Fırka karşılarındaki düşmanı muvaffakiyetle tevkîf ettikleri esnada Şark Ordusu 4 ilâ 5 kolordu ile düşmanın Tunca şarkından ilerlemiş olan askâmına, onun sol cenâhını çevirmek üzere muvaffakiyetle taarruz edebilir. Şâyed düşman kuvâ-yı asliyesiyle Tunca ile Meriç ve Meriç ile Arda arasında ilerlerse Edirne mevki'-i müstahkemi sâyesinde ayrılmaya ve zaîflanmaya mecbûr olan aksamı üzerine münâsib sûrette taarruzlar icrâ edilebilir. Düşmanın kuvâ-yı külliye ile Arda üzerinden Dimetoka istikâmetinde sarkması hâlinde Edirne mevki-i müstahkeminden istifâde edilerek düşmanın sol cenâhı ve gerileri aleyhine yapılacak harekât-ı taarruziye fevkalâde müessir olur.</p>
				<p class="indentmetin">Düşman ümîdin hilâfına olarak kuvâ-yı asliyesiyle Makedonya cihetinden taarruz edip Edirne cihetine karşı az bir kuvvet sevk ederse Şark Ordusu tasavvur edilen ictimâ' vaziyetinden ufak bir sola çarh ile sağ cenâhını umûr-ı fekıyye, Kızılağaç cihetine karşı setreylemek şartıyla Edirne mevki-i müstahkemi içinden ve mevki-i müstahkemin şimâl ve cenûbundan geçerek ve orada garnizon olarak bırakılmış olan fırkaların büyük bir kısmını dahi alarak hemen Rumeli-i Şarkî dâhiline harekât-ı taarruziyeye ibtidâr edilmelidir.</p>
				<p class="indentmetin">Müretteb İkinci Kolordu ile müretteb On yedinci Kolordu harekât-ı mesrûdeye en kısa yoldan şiddetle iştirâke sa'y edecekleri gibi dârülharekâta sonradan gelecek olan müretteb 18, müretteb 23, müretteb 24. Kolordular ahvâle göre kullanılacaklardır. Düşmanın Kırkkilise Karadeniz arasındaki dağlık ve ormanlık mıntıka dâhilinden kuvvetli kollar sevk eylemesi hâlinde müretteb On altıncı Kolordu ile o zamana kadar geriden gelecek olan müretteb On yedinci Kolordu mezkûr kolları muvaffakiyetle tevkîf edebilecek bir vaziyettedirler.</p>
				<p class="indentmetin">Çatalca hattının bir an evvel bu gibi düşman kollarının baskın harekâtına karşı tahkîmi muvâfıkdır. Rumeli-i Şark Ordusu harekât-ı askeriyesinin bâlâdaki tarzda idâresi sâyesinde içinde birçok koşumsuz mantelli top ve mühimmât bulunan Kırkkilise mevki-i mühimini düşmana karşı tahliyeye mecbûriyet hâsıl olamayacağı gibi Edirne mevki-i müstahkemi derûnundaki fırkalar ile de -mevki-i müstahkem kumandanının fa'âlâne davranması şartıyla- teşrîk-i hareket etmek ve düşman ne taraftan gelirse gelsin kendisini muvaffakiyetle karşılayacak ve fırsat düşer düşmez Rumeli-i Şarkî'ye doğru harekât-ı taarruziyeye ibtidâr edebilecek bir vaziyette bulunmak kabil olur.</p>
				<p class="indentmetin">Müstakil Kırcaali Müfrezesi: İlan-ı harble beraber bilâ-tehîr şiddetle ve baskın tarzında hudûdu geçerek Hasköy ve Tırnova-Seymenli istikâmet-i umûmiyesinde ilerlemeli ve şimendifer hattını esâslı sûrette tahrîbâta uğratmakla beraber kendi üzerine mümkün mertebe çok kuvvet celb etmeye ve fakat münferiden bir hezîmete uğramaktan ictinâb eylemeye çalışmalıdır.</p>
				<p class="indentmetin">Bâlâdaki mülâhâzâta nazaran el-yevm tecemmu' mıntıkasında hâzır bulunan fırkalardan Üçüncü İzmir; On ikinci ve On birinci fırkaların hiç vakit geçirmeksizin yukarıda zikredilen tecemmu' noktalarına kadar ileriye sürülmesi ve geriden gelmekte olan diğer fırkaların kendileirne tahsîs edilen tecemmu' mahallerine doğru yürüyüşlerinin tesrî'i münâsib gibi mütâlaa ve ordunun harekâtından muntazaman ve bilâ-fâsıla Başkumandanlığa malûmât i'tâ buyurulması ricâ olunur.</p>
				<p class="sagitalik">29 Eylül 328  <br class="chapter"/>Osmanlı Ordu-yı Hümâyûnu Başkumandan Vekîli  <br class="chapter"/>Birinci Ferik Nâzım  </p>
				<p class="normal">Seferberliğin dördüncü günü tecemmu' mıntıkasının Ergene hattına alınması hakkındaki kararımızın esbâb-ı mûcibesi şu idi: Nakliyâtın tasavvurâta uymamasından ve sefer planında müretteb kıtaâtın mukarrer zamanlara nazaran büyük teehhürle vürûdundan veya aslâ dârül-harekâta gelememesi yüzünden Şark Ordusu matlûb vechile teşekkül edemeyecek idi. Bu hâl ile Kırkkilise-Hasköy hattında fâik düşman kuvvetleriyle muhârebeye tutuşmak tehlikeli bir vaziyet ihdâs ederdi.</p>
				<p class="normal">Hâlbuki karârgâh-ı umûmîden vürûd eden cevâbî mütâlaatımızdaki firk-i müdîrin aslâ nazar-ı ehemmiyete alınmadığını pekalâ anlatıyor ve sefer planının tavziye ettiği ihtiyâtı da unutarak tecemmu' hattının daha ileriye sürülmesini bile tavsiye eyliyordu.</p>
				<p class="normal">Bu emr-i müveccehin bazı mevâddı müteârız olduğu gibi bazı mevâddı da faraziyât ve mevhûmât üzerine müesses bulunuyordu.</p>
				<p class="normal">Kırkkilise-Kabaç hattında ictimâ' edecek olan Şark Ordusunu ric'at harekâtıyla harbi açmaktan kurtulduğu kabûl edildiği hâlde ikinci hat kolordularının ihrâc istasyonları için tehlike tasavvur ediliyor ve bunların indel-hâce geri alınması teemmül olunuyor idi. Ancak birkaç taburları mevcûd olan fırkalardan nizâm-ı harbleri nazar-ı dikkate alınmaksızın teşkîlâtı tamâm fırkalar gibi bahs ediliyordu. Emr-i müvecceh Şark Ordusu'na taalluku olmayan ve mezkûr ordunun nizâm-ı harbinde dâhil bulunmayan müretteb 2. Redîf, 18., 23., 24 Kolordulara taalluk eden vezâifin tanzîminden de bâhis bulunduğundan bu emrin karârgâh-ı umûmî erkân-ı harbiyesince Başkumandanlık Vekâleti'ne mütekaddim bir harekât-ı harbiye lâyihası olarak yazılmış olduğuna hükmedilir.</p>
				<p class="normal">Bu emr-i müvecceh veya harekât-ı harbiye lâyihasının kıtaâtın celb ve nakline ve tecemmu'un setrine âid mevâddı esâsen sefer planı mûcibince Şark Ordusu'nca tanzîm ve ifâ ve daha evvelce esbâbının temîni karârgâh-ı umûmîye de bildirilmiş olan husûsâtın bir hülâsasını teşkîl eder. Tecemmu'dan sonraki harekâta dâir mukarrerât ise vaziyetin tavazzuhuna ve îcâbâtına tâbi olduğundan şimdilik birtakım nazariyât ve faraziyât gibi telakkî olunur. Asıl hâiz-i ehemmiyet olan cihet ordunun Kırkkilise-Yenice-Kabaç hatt-ı umûmîsinde toplanması husûsunda ısrâr edilmesi ve Şark Ordusu kolordularının icrâât-ı âtiyesinin tayîni ve hattâ fırkaların sûret-i hareketlerinin tasfîli ile karargâh-ı umûmînin daha harb arefesinde ordu kumandanlığının salâhiyet ve vazîfesine müdâhaleye kıyâm eylemesi idi.</p>
				<p class="normal">Karârgâh-ı umûmînin mülâhazâtına uymayan mukarrerâta ve salâhiyetimize vâki' olan müdâhalâta kıyâmı avâkıb-ı vahîmeyi tevlîd edebilirdi. Bu netîceden ihtirâzen karârgâh-ı umûmîye âtîdeki cevâb yazıldı.</p>
				<p class="ortayazi">Başkumandanlık Vekâlet-i Celîlesine</p>
				<p class="sagitalik">Şark Ordusu / 30 Eylül 328 (1912)  </p>
				<p class="indentmetin"><span class="ideitalik">Karargâh-ı Umûmînin 29 Eylül târihli emr-i müveccehine cevâb:</span></p>
				<p class="indentmetin">Taht-ı emr ve kumandama tevdî' olunmuş olan Şark Ordusu'nun mıntıka-i tahaşşüdü dâhilinde sûret-i tecemmu'unu âmir mufassal talîmât-nâmeleri resîde-i dest-i tazîm oldu. Şark Ordusu karârgâhınca da ordunun bugünkü hâli nazar-ı dikkate alınarak emir-nâme-i sâmîlerinde münderic tertîbâta pek karîb tedâbîr ittihâz ve ol vechile kıtaâtın tahaşşüd mıntıkasına sevkine ibtidâr olunmuş idi.</p>
				<p class="indentmetin">Şöyle ki Üçüncü Kolordu Kırkkilise civârında, Birinci Kolordu ileri kıtaâtıyla Yenice'de ve kısm-ı küllîsiyle Kavaklı'da, İkinci Kolordu bütün kuvveti pey-der-pey gelinceye kadar şimdilik Babaeski şimâlindeki Kavaklı-Nacak arasında Dördüncü Kolordu Taptik cenûb-i garbîsinde Pavli –Azadlı hattında, On birinci Fırka Arda mıntıkasında, On altıncı Kolordu Vize, On yedinci Kolordu şimdilik Muradlı civârında tecemmu' etmektedir. Şu kadar ki emir-nâmeleri muhteviyâtı ordunun ve hattâ kolorduların bile salâhiyet ve vazîfelerine müdâhaleyi işrâb eylemekte olmasına nazaran bu husûsu pîş-i nazar-ı dikkat-i âsâfânelerine arz ve şu hâlin karârgâhlar arasında matlûb hüsn-i münâsebâtın ihlâline bâdî olabileceğini ilâve eylerim.</p>
				<p class="indentmetin">Şark Ordusu kumandanı ile karârgâhı kendilerine müretteb vazîfeyi iktidârları dâhilinde hüsn-i îfâya sâ'î bulunduklarından büyük karargâh-ı umûmîden vazîfelerine müdâhale değil ve fakat kendilerini îkaz edebilecek müveccihlere intizâr edebilir.</p>
				<p class="indentmetin">Ez-cümle bugünkü mufassal talîmât yerine: "Şark Ordusunun bugünkü kuvveti nazar-ı dikkate alınarak evvelce ittihâz olunan tertîbatın tadîli ile kıtaâtın ileri sürülmesi muvâfık görülüyor." tarzında bir emirnâmeleri orduya vazîfesi hakkında kâfî talîmât teşkîl ederdi. Bâlâda arz eylediğim vechile umûmiyet itibârıyla kolorduların vezâifine müdâhale etmek üzere karârgâh-ı umûmîden verilen talîmât Şark Ordusu'nu ara yerde fazla bıraktığından eğer Şark Ordusu karârgâhına emniyet mevcûd değil ve bîlüzûm görülüyorsa lağvı ve kolordulara işbu evâmirin doğruca i'tâsı ve emr ve kumandanın karârgâh-ı umûmîce deruhde olunması menfaat-i memleket nokta-i nazarından daha münâsib olacağının arzına ibtidâr ile fikr-i âcizânemce büyük karârgâh-ı umûmînin vazîfesinin Şark ve Garb Ordularının tevhîd-i harekâtını temîn eylemek husûsuna ta'tûf bulunması münâsib olacağını ilâveye müsâraat eylerim.</p>
				<p class="sagitalik">Şark Ordusu Kumandanı  <br class="chapter"/>Abdullah  </p>
				<p class="normal">Diğer cihetten Erkân-ı Harbiye Reîsi Miralay Cevâd Bey<sup class="calibre3"><a href="abdullahpasa_split_193.html#footnote-2642-60" id="footnote-2642-60-backlink" name="footnote-2642-60-backlink">[60]</a></sup> bu bâbda talîmât-ı lâzıme ile karargâh-ı umûmîye i'zâm kılındı. Başkumandanlık Erkân-ı Harbiye Reîsi Hâdi Paşa Hazretleri lâyihanın Reîs-i Sânî Pertev Bey<sup class="calibre3"><a href="abdullahpasa_split_194.html#footnote-2642-61" id="footnote-2642-61-backlink" name="footnote-2642-61-backlink">[61]</a></sup> tarafından tahrîr ettirilmiş olduğunu ve kendisinin Şark Ordusu Kumandanlığı ile tamâmıyla hem-fikir bulunduğunu ve verilecek direktifin muhâlif bir emri hâvî olsa da iki satırdan ibâret olması lâzım geleceğini mûmâ-ileyhe cevâben söylemiş ve badehû Nâzır Paşa Hazretleri de bu emr-i müveccehi okumaksızın imzâ ettiğinden beyân-ı i'tizârla Şark Ordusu Kumandanlığı'nın icrâatına fîmâ-ba'd bu yolda müdâhalâtta bulunulmayacağını vaad eylemiş idi. Şu hâl büyük karargâh-ı umûmî erkânında idâre-i harb için mevcûd olması lâzım gelen revâbıt ve münâsebâtın şekil ve mahiyetini pekalâ anlatır.</p>
				<p class="normal">22 Eylül'deki mütâlaa-i marûzanın cevabı istihsâl olununcaya kadar güzerân olan bir hafta zarfında kolordulara sefer planı mûcebince verilmiş olan tecemmu' mıntıkaları değiştirilemediğinden tecemmu'âta esâsen Kırkkilise-Hasköy hattında toplanılacak sûrette devâm ediliyor idi. Bu sebepten Birinci Kolordu'nun bazı kıtaâtı dahi Kavaklı'ya varmıştı.</p>
				<p class="normal">Tecemmu' hattının Ergene gerisine alınması mütâlaasına karârgâh-ı umûmînin muhâlefeti Başkumandan Vekîli aynı zamanda Harbiye Nâzırı olmak sıfatıyla Meclis-i Vükelâ'nın bir unsuru ve hükûmetin siyâsetini idâre eden heyetin en mühim bir rüknü olmak ecilden maiyyeti erkân-ı harbiyesiyle tensîb edildiği tecemmu' mıntıkasının devletin politikasına uygun olacağı ve binâenaleyh siyâseten daha ziyâde zaman kazanmak imkânı temîn edileceği zehâbını hâsıl eyledi. Yoksa esbâb-ı mûcibe olarak bu emr-i müveccihte der-meyân ve noksânî-i teşkîlâtları bilinmiyormuş gibi bahs-i makâl olan nizâmiye kolordularının tecemmu'larının hayli ilerlemiş olması kazıyyesi umûmî bir mütâlaadan ibârettir. Tecemmu'âtın ne derecelere kadar ilerlediği hergün bâ-rapor karârgâh-ı umûmîye bildirildiğinden makâm-ı müşârun-ileyhce mechûl olmamak lâzım idi. Ordunun ilk tecemmu' ve yayılmasının harekât-ı müte'âkıbe ve harbin tâli'i üzerine büyük tesîrât îkâ' edeceği ve vaziyete uygun olmayan bir tecemmu'un tevlîd edeceği zararların harbin nihâyetine kadar telâfî edilemeyeceği derkâr idi. Bu nokta-i nazardan meselenin hâiz olduğu ehemmiyetle tedkîk ve mülâhazası zımnında Nâzır Paşa Hazretlerine bizzât mürâca'at edildikte müşârun-ileyh siyâseten zaman kazanılması emniyesine kuvvet verdiği gibi Şark Ordusu tecemmu'unun bir kat daha tesrî'i için bütün vesâitin bu ordu nakliyâtına tahsîs edileceğini ve imkânın müsâid olduğu her tedbîre mürâcaat olunacağını vaad ve beyân eylediğinden Kırkkilise-Hasköy hattında tecemmu' husûsunda tasavvur edilen mehâzîrin –bu mevâidin kuvveden fiile çıkması hâlinde kısmen- mündefi' olacağında şüphe yok idi. Hâlbuki âtîde görüleceği üzere her ne sebebe mebnî ise zaman kazanmak şöyle dursun ilân-ı harbde isti'câl gösterildiği gibi ordunun tesrî'-i nakliyâtı husûsunda da fazla bir şey yapılmadığı hâlde Şark Ordusu'nu Kırkkilise-Hasköy hattı üzerinde tecemmu' teşkîlâtını ikmâl etmeden taarruzî muhârebeye mecbûr etmek üzere emirler birbirini velî etti.</p>

		</body>
</html>