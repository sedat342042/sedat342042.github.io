<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>abdullahpasa</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik2" id="calibre_toc_26">Mülâhazât</h2>
				<p class="normal">Düşman tarafından hiçbir sûretle takîb yapılmadığı hâlde icrâ edilmekte bulunan geri yürüyüşün kıtaât nezdinde bâdî olduğu inhilâl ve perîşânlık aynen naklolunan raporlar meâlinden anlaşılmakta olup ordunun kıymet-i harbiyesinin bir diğer numûnesini teşkîl eylemektedir.</p>
				<p class="normal"><span class="ideitalik">Kıtaâttaki bu dağınıklığın sebeb-i yegânesi olarak, kumandanlar sû-i iâşe husûsunu der-meyân etmekte bulunuyorsa da her hâlde bu fikir ve mütâlaanın bir sebeb-i hakîkî teşkîl etmediği meydândadır.</span></p>
				<p class="normal">Lüleburgaz ve Babaeski mevâkiinde ordu için îcâb eden zehâir<sup class="calibre3"><a href="abdullahpasa_split_235.html#footnote-2642-102" id="footnote-2642-102-backlink" name="footnote-2642-102-backlink">[102]</a></sup> mevcûd idi. Geri gelmekte bulunan kıtaât gün-be-gün bu iki mühim menzil noktalarına takarrüb etmekte bulunduğundan kıtaât nezdinde bulunan mekkârî hayvânâtının dahi mikdâr-ı kifâyede bulunduğu nazar-ı dikkate alındığı hâlde emr-i iâşenin ol kadar müşkilâtı dâî olmaması lâzım geleceği tezâhür eder.</p>
				<p class="normal"><span class="ideitalik">Esâsen askerin dağılmasını mûcib olan esbâbı umûr-ı iâşenin tanzîm edilememesi ile beraber aynı zamanda başka husûsâtta aramak lâzım gelir. Filhakîka ric'at hareketi kıtaât-ı askeriyenin vakt-i hazerde iken iktisâb ettikleri talîm ve terbiye ve orduda teessüs etmiş bulunan zabt u rabt ile bilhâssa zâbitânın efrâd üzerinde sâhib oldukları hüküm ve nüfûzun marûz bulunduğu en acı bir imtihândır.</span></p>
				<p class="normal"><span class="ideitalik">Beşte dört kısmı efrâd-ı redîfeden mürekkeb bulunan ordunun derece-i talîm ve terbiyesi ve zâten noksân olan zâbitânın bilhâssa redîf taburlarını terkîb eden efrâda karşı mevkileri nazar-ı dikkat ve mütâlaaya alındığı takdîrde şu dağılma keyfiyetinin esbâb-ı hakîkiyesinin nerelerde taharrîsi îcâb ettiği meydâna çıkar.</span></p>
				<p class="normal">Bugün Dördüncü Kolordu Babaeski civârında, Birinci Kolordu ile İkinci Kolordu'nun Dördüncü Fırkası Lüleburgaz civârında, Beşinci Fırka Karaağaç'ta, Uşak fırkası ise Türk Beyi'nde, On yedinci Kolordu Karışdıran civârında bulunuyordu.</p>
				<p class="normal">Düşman ise Kırkkilise-Yenice-Ulu Paşa-Edirne hattından cenûba doğru bir yürüyüşe kıyâm eylememiş bulunduğundan Şark Ordusu'yla düşman arasındaki açıklık iki günlük yürüyüş mesâfesinden ziyâde idi.</p>
				<p class="normal">Ulu Paşa'da bulunan süvârî fırkasının şimdiye kadar tarz-ı hareketi katiyyen maksada muvâfık değil idi. Karârgâhın bu husûstaki fikir ve maksadı maatteessüf kuvveden fiile çıkamamıştı.</p>
				<p class="normal">10 Teşrîn-i evvel'de verilen emirde süvârî fırkasının Yeniköy-Huruşlu hattı üzerinden çekilmesi emredilmiş idi. Bu sûretle süvârî fırkasının Hasköy-Havsa ve hem de Yenice-Kırkkilise istikâmetlerinden gelmesi memûl bulunan düşmanın yürüyüş kollarıyla bir an evvel temâs hâsıl etmesi ve bilhâssa ordunun sağ cenâhı istikametinde keşfiyât icrâ eylemesi dâire-i imkâna alınmış bulunacaktı. <span class="ideitalik">10 Teşrîn-i evvel'de ordu geri çekilirken Kavaklı Telgraf Merkezi'nin alel-acele kaldırılmış bulunmasından dolayı o günü verilen emrin telgraf memûru tarafından keşîde edilmemiş olduğu bil-âhire anlaşılmış ve süvârî fırkası bu sûretle Dördüncü Kolordu</span>'<span class="ideitalik">ya merbût kalarak karargâhını Ulu Paşa'da tesîs ile vaziyet-i harbiyeye nazaran katiyyen hâiz-i ehemmiyet bulunmayan Pravadi Suyu ile Diselya Suyu arasındaki mıntıkada keşfiyât ve tarassuda devâm eylemiştir.</span> Bugün Lüleburgaz merkezi vâsıtasıyla gönderilen emirde Lüleburgaz istikâmetine yürüyerek bilhâssa Kırkkilise-Yenice istikâmetlerini keşfettirmesi bildirilmiştir.</p>
				<p class="normal">Bundan başka Üçüncü Kolordu'ya Kırkkilise, İkinci Kolordu'ya Aslıbeyli-Nacak; Birinci Kolordu'ya Yeniköy, Dördüncü Kolordu'ya Babaeski-Alapya istikâmetlerinin keşfettirilmesi ordu emriyle bildirilmiştir.</p>

		</body>
</html>