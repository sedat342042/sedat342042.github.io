<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Otuz Yedinci Bölüm</p>

  <p class="bolum_adi2">1</p>

  <p>Salinas’ta şubat ayı genellikle yağışlı, soğuk ve pek kötü geçer. En şiddetli yağmurlar bu ay yağar ve eğer ırmağın taşacağı varsa bu ay taşar. 1915 Şubatı da şiddetli yağmurlarla geçti.</p>

  <p>Trask’ler artık Salinas’a iyice yerleşmişlerdi. Lee, kitapçı dükkânı tasarılarından son bir sefer daha vazgeçmişti ya, Reynaud’nun Fırını’nın yanındaki evde artık kendisine yepyeni bir yer edinmişti. Çiftlikteyken, özel eşyalarının bulunduğu paketlerin çoğunu açmamıştı. Çünkü oradayken, her an ha gittim, ha gidiyorum düşüncesiyle yaşamıştı. Burada ise, hayatında ilk olarak kendine bir yuva kurdu ve bunu rahatlık ve süreklilikle temellendirerek güzelleştirdi.</p>

  <p>Sokak kapısına en yakın olan büyük yatak odası onun payına düşmüştü. Lee, hemen elini biriktirdiği paralara attı. Daha önce, gereksiz yere bir tek kuruş bile harcamış değildi, çünkü o zamanlar her şey kitapçı dükkânı içindi. Ama şimdi, kendine bir karyola, bir yazı masası satın almıştı. Kitap rafları yaptırdı, kitaplarını paketlerden çıkardı, yumuşak bir halı buldu, duvarlara resimler astı. Bulabildiği en iyi okuma lambasının altına, rahat ve derin bir Morris koltuk yerleştirdi. En son olarak da bir yazı makinesi satın aldı, bunun nasıl kullanılacağını öğrenmeye girişti.</p>

  <p>O yalın ve lüksten yoksun Ispartalı yaşayışını üstünden bir kez atmıştı ya, artık Trask’lerin ev eşyalarını da yeniden düzmeye koyuldu. Adam hiç karşı çıkmamıştı. Eve yeni bir havagazı ocağı, elektrik ve telefon geldi. Adam’ın parasını acımadan harcıyordu. Yeni mobilyalar, yeni halılar, bir havagazı şofbeni ve kocaman bir buzluk aldı. Oturdukları yer kısa zamanda Salinas’taki evlerin en konforlusu oldu çıktı. Lee kendisini Adam’a karşı, “Çok paramız var. Bundan yararlanmamak ayıp olur,” diye savunuyordu.</p>

  <p>Adam da, “Benim yakındığım filan yok ki,” diyordu, “Ama ben de bir şey almak isterdim. Ne alsam acaba?”</p>

  <p>“Longan’ın müzik aletleri dükkânına neden gitmiyorsunuz? Yeni fonografları dinlerdiniz.”</p>

  <p>“Bak bunu yaparım,” dedi Adam. Ve gitti, Victor marka bir gramofon satın aldı. Kocaman, gotik bir şeydi. Ondan sonra da Adam, artık sık sık Logan’ın dükkânına uğrayıp yeni gelen hangi plaklar var diye bakar oldu.</p>

  <p>Yeni yüzyıl, Adam’ı yavaş yavaş kabuğundan çıkarıyordu. <i>Atlantic Monthly</i> ve <i>National Geographic</i>’e abone oldu. Mason locasına katıldı. Yardım ve Koruma Derneği’ne girmeyi de düşünüyordu. Yeni buzluk onu büyülemişti. Soğutma üzerine bir kitap satın alıp çalışmaya başladı.</p>

  <p>Şurası bir gerçekti ki, Adam’ın çalışmaya, işe ihtiyacı vardı. Uzun uykusundan, bir şeyler yapmak isteğiyle uyanmıştı. “Galiba iş hayatına atılacağım,” diyordu Lee’ye.</p>

  <p>“İhtiyacınız yok ki, bir sürü paranız var.”</p>

  <p>“Ama bir şeyler yapmak isterdim.”</p>

  <p>“O başka,” dedi Lee. “Ne yapacağınıza karar verdiniz mi? Bence iş hayatı pek size göre değil.”</p>

  <p>“Neden?”</p>

  <p>“Hiç, öyle düşündüm.”</p>

  <p>“Bak Lee, şu makaleyi okumanı istiyorum. Sibirya’da yerin altından bir mamut çıkarmışlar. Binlerce yıldır buzun içindeymiş. Etleri hiç bozulmamış.”</p>

  <p>Lee ona gülümsedi. “Kafanızın içinde bir şeyler dolaşıyor sizin. O buzluktaki küçük fincanların içinde ne var?”</p>

  <p>“Bir sürü değişik şey.”</p>

  <p>“İş dediğiniz bu mu yoksa? Fincanların bazıları pek kötü kokuyor.”</p>

  <p>“Yalnızca bir düşünce. Düşünmekten alamıyorum kendimi. Eğer yeterli soğuklukta bırakılırsa, her şeyi bozulmadan saklayabiliriz. Bu düşünce kafamı kurcalayıp duruyor.”</p>

  <p>“Neyse, ama sakın bizim dolaba mamut eti filan getirmeyin,” dedi Lee.</p>

  <p>Eğer Adam’ın kafasında da Samuel Hamilton gibi binlerce düşünce olsaydı, bunlar zamanla geçip giderdi. Ama onun kafasında bir tek düşünce vardı. Donmuş mamut, kafasında yer etmişti bir sefer. Küçük fincanlarda meyve, pasta, çiğ ve pişmiş et parçaları dolapta kalmaya devam etti. Bakteriler konusunda ne kadar kitap varsa aldı, bilimsel konuları basitleştirerek anlatan ne kadar dergi varsa hepsini getirtti. Ve kafası tek bir düşünceye takılan herkeste olduğu gibi bu düşünce onu büyüledi, bunun tutsağı oldu.</p>

  <p>Salinas’ta küçük bir buz imalathanesi vardı. Pek geniş bir yer değildi, ama buzluğu olan birkaç eve ve dondurmacılara rahatlıkla yetişebiliyordu. Atlı buz arabası, her gün aynı yolu izleyerek buz dağıtırdı.</p>

  <p>Adam, buz imalathanesine gitmeye başladı, kısa bir süre sonra da, küçük fincanlarını, donma odalarına taşıdı. Bütün yüreğiyle, “Samuel Hamilton keşke sağ olsaydı da onunla bu işi tartışsaydık,” diye düşünüyordu. Samuel olsa, bu konuyu hemen kavrardı, diyordu.</p>

  <p>Yağmurlu bir öğle sonu Adam buzhaneden dönüyordu. Yürürken, bir yandan da Samuel Hamilton’ı düşünüyordu. Tam o sırada, Will Hamilton’ın Abbot House Bar’a girdiğini gördü. O da arkasından gitti, barın tezgâhında yanına yaklaştı. “Neden bize gelmiyorsun, birlikte bir yemek yerdik,” dedi.</p>

  <p>“Gelmek isterim,” dedi Will. “Yalnız... bir iş üzerindeyim de. Eğer erken bitirirsem, gelirim. Önemli bir şey mi var?”</p>

  <p>“Vallahi bilmem. Bir şeyler düşünüyorum da, senin bir fikrini alayım dedim.”</p>

  <p>Memleketteki her iş teklifi, döner dolaşır, Will Hamilton’a ulaşırdı. Will, Adam’ın zengin biri olduğunu bilmese, özür diler ve geçip giderdi. Bir düşünce sahibi olmak başkaydı, onu parayla desteklemek başka. “Çiftliğinize, uygun bir teklifte bulunurlarsa kabul etmezsiniz değil mi?” diye sordu.</p>

  <p>“Vallahi çocuklar, özellikle Cal, orayı çok seviyorlar,” dedi Adam. “Sanırım elde tutacağım.”</p>

  <p>“Orayı sizin adınıza işletebilirim belki.”</p>

  <p>“Hayır, kira da vergisini çıkarıyor ancak. Elde tutacağım.”</p>

  <p>“Eğer yemeğe yetişemezsem, daha sonra gelirim.”</p>

  <p>Will Hamilton, tam bir işadamıydı. Onun kaç tezgâhta bezi olduğunu kimse bilmezdi. Ama herkes onu kafası çalışan biri olarak tanır ve oldukça varlıklı olduğunu bilirdi. O akşam da, işi filan yoktu. Yalnız böyle her zaman meşgul ve çalışır görünmeyi bir çeşit iş politikası haline getirmişti.</p>

  <p>Yemeğini Abbot House’da tek başına yedi. Zamanı hesapladıktan sonra, Central Avenue’nün köşesini döndü. Adam Trask’in kapısının zilini çaldı.</p>

  <p>Çocuklar yatmışlardı. Lee, dikiş sepetini almış, ikizlerin okulda giydikleri uzun, siyah çorapları yamıyordu. Adam da <i>Scientifıc American</i>’ı okuyordu. Will’i içeri aldı, yer gösterdi. Lee kahve getirdi, sonra yine yama işine oturdu.</p>

  <p>Will sandalyesine yerleşti, koyu renkli kalın bir puro çıkarıp yaktı. Adam’ın işten söz açmasını bekledi.</p>

  <p>“Havalar iyi,” dedi Adam. “Annen nasıl?”</p>

  <p>“Gayet iyi. Her geçen gün biraz daha gençleşiyor. Senin çocuklar da büyüyorlar sanırım.”</p>

  <p>“A öyle, öyle. Cal, okul temsiline çıkacak. Bayağı aktör oldu. Aron ise çok iyi bir öğrenci. Cal çiftçilik yapmak istiyor.”</p>

  <p>“Doğru dürüst yapılırsa pek fena iş değildir. Memleketin, ileri görüşlü çiftçilere ihtiyacı var.” Will, tedirgin bir halde bekliyordu. Acaba Adam’ın zenginliği abartılmış mıydı? Merak ediyordu. Yoksa Adam borç para istemeye mi niyetleniyordu? Will, Trask çiftliğine karşılık ne kadar borç verebileceğini, başkasına rehin verilirse ne kadar borç alınabileceğini, şöyle çarçabuk kafasında hesapladı. Ama hesaplar tutmazdı. Faiz oranı da farklı olurdu elbette. Adam, teklifini hâlâ açmamıştı. Will sabırsızlanmaya başlamıştı. “Pek uzun boylu kalamayacağım,” dedi. “Bir arkadaşa bu gece buluşmak için söz vermiştim de.”</p>

  <p>“Bir fincan kahve daha içmez misin?”</p>

  <p>“Hayır, teşekkürler. Uykumu kaçırıyor. Bana sormak istediğiniz bir şey mi vardı?”</p>

  <p>“Babanı düşünüyordum,” dedi Adam. “Bir Hamilton’la konuşmak istedi canım.”</p>

  <p>Will oturduğu yerde biraz rahatladı. “Babam iyi konuşurdu.”</p>

  <p>“Göründüğünden çok daha büyük bir adamdı.”</p>

  <p>Lee, başını tahta yumurtadan kaldırdı. “Dünyanın en iyi konuşmacısı, belki de başkalarının konuşmasına yardım eden kişidir,” dedi.</p>

  <p>“Biliyor musun,” dedi Will, “Senin o bölük pörçük sözcükleri kullanarak konuşman çok garip oluyor. Yemin ederim ki, sen eskiden Çinli İngilizcesi konuşurdun.”</p>

  <p>“Öyleydi. Gurur meselesi sanırım.” Adam’a bakıp gülümsedi. Sonra Will’e döndü. “Duydun mu? Sibirya’da bir yerde, buzların içinden bir mamut çıkarmışlar. Yüz bin yıllıkmış ve eti hâlâ taptazeymiş.”</p>

  <p>“Mamut mu?”</p>

  <p>“Bir çeşit fil, nesli çoktan tükenmiş.”</p>

  <p>“Eti hâlâ taze miymiş?”</p>

  <p>“Hem de domuz eti kadar lezzetli,” dedi Lee. Tahta yumurtayı, siyah bir çorabın delinmiş topuğuna geçirdi.</p>

  <p>“Çok ilginç,” dedi Will.</p>

  <p>Adam güldü. “Lee daha kaş göz etmeye başlamadı bana, ama artık dayanamayarak. Sözü çok dolaştırdım. Bütün mesele şurdan çıkıyor: Oturup durmaktan bıktım. Zamanımı değerlendirecek bir şeyler arıyorum.”</p>

  <p>“Neden çiftliğinizi işlemiyorsunuz?”</p>

  <p>“Yok, çiftçilik beni ilgilendirmiyor. Görüyorsun Will, ben iş arayacak bir adam değilim. Ama beni oyalayacak bir iş arıyorum. Para kazanmak için değil.”</p>

  <p>Will, sakınmayı bir yana bırakıp, “Peki, sizin için ne yapabilirim acaba?” dedi.</p>

  <p>“Sana, kafamdaki bir düşünceden söz açmayı istedim. Belki bana bir yol gösterirsin. Sen işadamısın.”</p>

  <p>“Elbette, elimden geleni yaparım.”</p>

  <p>“Soğutma işiyle ilgileniyordum. Aklıma takıldı, bir türlü kurtulamıyorum bundan. Uyurken bile peşimi bırakmıyor. Hiçbir şey bana bu kadar sıkıntı vermemişti. Büyük bir tasarı bu. Ama birçok tutarsız yanları da vardır belki.”</p>

  <p>Will bacağını öbür bacağı üzerinden indirdi, pantolonunun sıkan yerlerini düzeltti. “Peki, anlatın bakalım. Yaprak sigarası ister miydiniz?”</p>

  <p>Adam, yapılan sigara teklifini duymadı bile, bu sözlerdeki imayı da anlamadı.</p>

  <p>“Bütün ülke değişiyor,” dedi Adam. “İnsanlar, artık eskiden alışageldikleri gibi yaşamıyorlar. Kışın en büyük portakal pazarı nerededir, bilir misin?”</p>

  <p>“Hayır, nerde?”</p>

  <p>“New York’ta. Bir yerde okudum. Şimdi, soğuk bölgelerde oturan insanlar da kış günleri yaş meyve ve sebze almak istemezler mi sanıyorsun? Sözgelişi bezelye, marul, karnabahar gibi. Ülkenin büyük bir bölümü, bu sebzelerin yüzünü aylarca görmüyor. Ve biz burada, Salinas Vadisi’nde, bu sebze ve meyveleri yılın her ayında yetiştirebiliyoruz.”</p>

  <p>“Burası o dediğiniz yer değildir. Düşündüğünüz nedir?”</p>

  <p>“Vallahi, Lee bana büyük bir buzluk aldırmıştı, ben de ilgilendim. İçine değişik sebzeler koydum. Değişik biçimlerde sakladım. Biliyor musun Will, eğer buzu küçük küçük kırıp, marulu da yağlı kâğıda sararak içine yatırırsan, üç hafta dayanıyor ve taptaze kalıyor.”</p>

  <p>“Devam,” dedi Will sıkıntıyla.</p>

  <p>“E, biliyorsun demiryolları şu meyve vagonlarını yaptı. Gittim baktım. Oldukça iyiydiler. Acaba kış ortasında doğuya marul gönderilemez mi?”</p>

  <p>“Peki sizinle ilgisi ne bunun?” diye sordu Will.</p>

  <p>“Salinas’taki buz imalathanesini satın alıp, bir şeyler göndermeyi düşündüm.”</p>

  <p>“Bu çok pahalıya mal olur.”</p>

  <p>“Benim epeyce param var,” dedi Adam.</p>

  <p>Will Hamilton, dudağını öfkeli öfkeli büktü. “Ne diye bu işe karıştım bilmem ki? Olacağı biliyorum.”</p>

  <p>“O da ne demek?”</p>

  <p>“Bakın, biri bana, tasarladığı iş için öğüt almaya gelirse, asıl istediğinin öğüt olmadığını bilirim onun. O, benim de kendi düşüncesine katılmamı istiyor demektir. Eğer ben o kişinin dostluğunu yitirmek istemiyorsam, düşündüğü şeyin fevkalade olduğunu ve hemen uygulamasını söylerim. Ama sizi severim, aile dostusunuz, bu yüzden burnumu bu işe sokmayacağım.”</p>

  <p>Lee, elindeki çorabı bıraktı, dikiş kutusunu yere koydu, gözlüklerini değiştirdi.</p>

  <p>“Neden bu kadar kızdın?” diye sordu Adam.</p>

  <p>“Ben, büyük bir icatçılar ailesindenim,” dedi Will. “Kahvaltıda hep tasarılar olurdu soframızda. Kahvaltı yerine tasarılarımız vardı. O kadar çok tasarımız vardı ki, yemek içmek için gerekli parayı kazanmayı bile unuturduk. Ya babam ya da Tom sık sık bir şeyin patentini alırlar, böylece de ilerledik sözde. Annem dışında, ailede böyle parlak buluşları olmayan bir tek ben vardım ve şimdi ailede para kazanan bir tek kişi de benim. Tom’un, insanlara yardım etmek konusunda birtakım düşünceleri vardı ki bunlar sosyalizme kadar uzanırdı. Şimdi bana eğer, ‘Amacım kâr etmek değil,’ dersen, şu kahve cezvesini fırlatır kafana atarım.”</p>

  <p>“Doğrusu, kâr etme amacım da pek yok.”</p>

  <p>“Orda dur bakalım, Adam. Bir kez başladım. Eğer kırk-elli bin doları kısa yoldan sokağa atmak istiyorsan, hiç durma, bu tasarını uygula. Ama bak, sana söylüyorum, vazgeç bu sevdadan. Unut gitsin.”</p>

  <p>“Nesi var bu tasarının?”</p>

  <p>“İler tutar hiçbir yeri yok ki. Doğuda halk, kışın sebze yemeye alışık değildir. Sattıklarını almazlar. Vagonların bir yere saplanır kalır, malın çürür gider. Piyasa denetim altındadır. Aman Tanrım! Böyle ağzı süt kokanlar da iş çevirmeye kalkmazlar mı, deli oluyorum.”</p>

  <p>Adam içini çekti. “Samuel Hamilton’ı suçlu yaptın çıktın.”</p>

  <p>“Pekâlâ, o benim babamdı, ben de onu severdim, ama keşke öyle icatlarla uğraşmasaydı hiç diyorum.” Will, Adam’a baktı ve onun gözlerindeki şaşkınlığı gördü. Birden utanç duydu. Başını ağır ağır iki yana salladı. “Ailemi aşağılamak istemedim,” dedi. “Hepsi iyi insanlardı. Ama size vereceğim öğüt değişmeyecek. Soğutma işini bir yana bırakın.”</p>

  <p>Adam, ağır ağır Lee’ye döndü. “Yemekte yediğimiz o limonlu börekten kaldı mı?” diye sordu.</p>

  <p>“Sanmam,” dedi Lee. “Mutfakta iki ayaklı farelerin dolaştığını duyar gibi oldum. Yarın sabah, çocukların yastıkları üzerinde yumurta lekeleri buluruz. Sizde yarım şişe viski olacaktı.”</p>

  <p>“Sahi mi? Niye içmiyoruz öyleyse?”</p>

  <p>“Heyecanlandım,” dedi Will. Kendi kendisiyle alay etmeye çalışıyordu. “Bir şeyler içsem iyi olacak.” Yüzü ateş gibi olmuş, sesi tarazlanmıştı. “Gittikçe şişmanlıyorum.”</p>

  <p>Ama iki kadeh içki içince gevşedi. Rahat rahat oturarak Adam’a öğüt vermeye başladı. “Eğer paranı ille de bir şeye yatırmak istiyorsan, dünyaya bir bakacaksın. Avrupa’daki savaş daha epey sürüp gidecek. Savaşın olduğu yerde, aç insanlar da bulunacaktır. İddia etmiyorum ama, bu savaşa biz de girersek, hiç şaşmam. Bu Wilson’a güvenim yok benim. Birtakım teorilerle boş laftan ibaret. Ve eğer savaşa girersek, kolay bozulmayan yiyeceklerden servet yapanlar olacak. Pirinç al, mısır, buğday, fasulye al, onların buza ihtiyacı yoktur. Bozulmadan dayanırlar. İnsanlar, onlar sayesinde açlıktan ölmekten kurtulurlar. Bana sorarsan, eğer o koca çiftliğine fasulye ekip, bir kıyıya saklasan, çocuklarının gelecekten bir korkuları kalmazdı, derim. Fasulyeler şimdiden üç sente yükseldi. Savaşa girersek, belki de on sente yükselecek, hiç şaşmam. Eğer fasulyeleri kurutup bekletirsen, piyasaya sürülmeye hazır olurlar. Eğer kâr etmek istiyorsan, fasulye ekeceksin.”</p>

  <p>Will, kendinden memnun evden çıktı. Duyduğu utanç kaybolmuştu, sağlam bir öğüt verdiğini biliyordu.</p>

  <p>Will gittikten sonra Lee limonlu böreğin üçte birini getirdi. İkiye böldü. “Çok şişmanlıyor,” dedi.</p>

  <p>Adam düşünüyordu. “Ben ona yalnızca bir şey yapmak istediğimi söyledim.”</p>

  <p>“Buzhane ne olacak?”</p>

  <p>“Sanırım satın alacağım.”</p>

  <p>“Biraz da fasulye ekseniz iyi olur,” dedi Lee.</p>

  <p class="bolum_adi2">2</p>

  <p>O yılın sonlarında, Adam o büyük işe girişti. Gürültülü patırtılı bir yıla rastladığı halde, memleketin içinde ve dışında büyük yankısı oldu bu işin. Adam, daha hazırlanırken, iş adamları ondan, ileri görüşlü, uzak görüşlü, kafası çalışan bir adam olarak söz ediyorlardı. Altı vagon dolusu buza yatırılmış marulun yola çıkışına resmi bir hava verilmişti. Ticaret Odası da bu törene katılmıştı. Vagonlar, ‘Salinas Vadisi Marulları’ yazılı büyük afişlerle donatılmıştı. Ama hiç kimse, bu girişime para yatırmak istemiyordu.</p>

  <p>Adam’m, varlığından hiç kuşku duymadığı büyük enerjisi zincirinden boşanmıştı artık. Marulları toplamak, ayıklamak, yıkamak, sandıklamak, buzları koymak, vagonlara yüklemek çok çaba gerektiren bir işti. Her şeyin işin en başında tasarlanması, bir sürü adam tutulup onlara öğretilmesi gerekti. Herkes öğüt veriyor, ama kimse yardım etmiyordu. Adam’ın bu işe bir servet harcadığı hesaplanıyordu, ama ne kadar olduğunu kimse bilmiyordu. Adam da bilmiyordu. Bilen bir tek kişi vardı, o da Lee idi.</p>

  <p>Tasarı güzel görünüyordu. Marullar, New York’taki komisyonculara iyi bir fiyatla verilecekti. Sonra tren kalktı ve herkes evine dönüp beklemeye başladı. Eğer bu iş başarıya ulaşacak olursa, pek çok kişi para yatırmaya hazırdı. Will Hamilton bile, “Acaba yanlış bir öğütte mi bulundum?” diye düşünmeye başlamıştı.</p>

  <p>Olaylar öyle gelişti ki, bunları insafsız bir düşman düzenlese ancak bu kadar etkili olabilirdi. Tren daha Sacramento’ya gelirken, çığ Sierra Dağları’nın kapanmasına yol açtı. Altı vagon, bazılarından sular damlayarak bekledi. Katar üçüncü gün dağları geçti. Ne var ki bu sırada orta batıda da mevsimsiz bir sıcaklık sürüyordu. Chicago’da ordinoları karıştırdılar, kimsenin suçu yoktu bu işte, her zaman olurdu böyle şeyler. Ve Adam’ın altı vagonu, orada da beş gün daha bekledi. Daha fazla ayrıntıya girmeye gerek yok, bu kadarı bile yeter zaten. New York’a varan altı vagon, korkunç bir süprüntü yığınıyla doluydu. Onları atmak için de yüklü bir para ödemek gerekti.</p>

  <p>Adam, komisyonculardan gelen telgrafı okudu, arkasına yaslandı. Yüzüne, garip, her şeye boyun eğen bir gülümseme gelip yerleşti, bir daha da silinmedi.</p>

  <p>Lee, Adam kendine gelene kadar, bir süre ondan uzak durdu. Çocuklar, Salinas’taki tepkiyi öğrendiler: Adam delinin biriydi. Bu her şeyi bilirim sanan hayalperestlerin başı derde girerdi hep. İşadamları, bu işe girmemekle gösterdikleri uzak görüşlülükten ötürü birbirlerini kutluyorlardı. İşadamı olmak için deney gerekti. Böyle babadan kalan parayla geçinenlerin başı derde girerdi elbet. İnanmıyor musunuz, işte kanıtı: Adam’ın çiftliğini nasıl yüzüstü bıraktığına bakmak yeter. Akılsız adamın elinde para uzun süre kalmazdı. Bu ona iyi bir ders olacaktı. Üstelik, buz şirketinin üretimini de iki katına çıkarmıştı.</p>

  <p>Will, Adam’ın bu girişimine yalnız karşı çıkmakla kalmayıp, ona olacakları en küçük ayrıntılarına kadar söylemiş olduğunu da hatırladı. Olanlara sevinmemişti elbet. Ama kendisi gibi sağduyulu bir işadamının öğütlerine kulak asılmayınca, ne yapabilirdi? Hem Tanrı biliyor ya, Will’in, bu geceleyin kafada çakan buluşlara karnı toktu. Dolaylı bir biçimde, Samuel Hamilton’ın da kaçığın biri olduğu ima ediliyordu. Tom Hamilton’a gelince, o düpedüz çılgındı.</p>

  <p>Lee, aradan yeterince zaman geçtiğine karar vermeden, Adam’a yaklaşmamıştı. Sonra, geçti Adam’ın karşısına oturdu, onun dikkatini üzerine çekmek istedi.</p>

  <p>“Şimdi nasılsın?” diye sordu.</p>

  <p>“İyiyim.”</p>

  <p>“Eskisi gibi kabuğuna çekilmeyeceksin, değil mi?”</p>

  <p>“Nerden geldi bu aklına?”</p>

  <p>“Yüzüne, yine eskiden olduğu gibi garip bir anlam yerleşti. Gözlerinde yine o uyurgezer bakışlar var. Bu iş seni çok mu üzdü?”</p>

  <p>“Hayır,” dedi Adam. “Yalnız, iflas edip etmediğimi merak ediyorum.”</p>

  <p>“Pek iflas etmiş sayılmazsın,” dedi Lee. “Dokuz bin dolar kadar paran kaldı, bir de çiftlik.”</p>

  <p>“Yeni buz makinesinin parası da epeyce tutar.”</p>

  <p>“O ödendi.”</p>

  <p>“Yani dokuz bin dolar var?”</p>

  <p>“Bir de çiftlik,” dedi Lee. “Belki bu buz imalathanesini satarsınız.”</p>

  <p>Adam’ın yüzü gerildi ve o donuk gülümseme yok oldu. “Ben bu işe hâlâ inanıyorum,” dedi. “Bir sürü terslik oldu. Buzhaneyi elimde tutacağım. Soğuk her şeyi korur. Hem buzhane biraz para da getiriyor. Belki bir şeyler düşünürüm.”</p>

  <p>“Para götürmeyecek bir şeyler düşün,” dedi Lee. “Havagazı ocağını elden çıkarmak istemem.”</p>

  <p class="bolum_adi2">3</p>

  <p>Adam’ın başarısızlığı, ikizleri derinden etkiledi. On beş yaşındaydılar ve kendilerini bildiklerinden beri varlıklı bir adamın çocuklarıydılar. Kaybetmek onlara güç geldi. Olay, bir çeşit karnaval maskaralığına dönüşmese, bu kadar kötü olmayacaktı. Çocuklar, yük vagonlarının üzerindeki kocaman afişleri dehşetle hatırlıyorlardı. İşadamları Adam’la eğlenmişlerdi. Okul çocukları çok daha zalimce davrandılar. Çocukların adı bir gecede ‘Aron ve Cal Marul’a, daha kötüsü ‘Marul-kafa’ya çıktı.</p>

  <p>Aron, bu sorunu Abra’yla tartıştı. “Artık eskisi gibi olamayız,” dedi.</p>

  <p>Abra büyümüş, güzel bir kız olmuştu. Göğüsleri kabarmış, yüzüne güzelliğin sıcaklığı ve huzuru yayılmıştı. Güzelden de fazla bir şeydi. Güçlü, kendine güvenli ve kadınsıydı.</p>

  <p>Aron’un kaygılı yüzüne baktı. “Neden eskisi gibi olmasın?” diye sordu.</p>

  <p>“E, bir kere, artık biz yoksullaştık sanırım.”</p>

  <p>“Olsun, sen çalışırsın.”</p>

  <p>“Biliyorsun, koleje gitmek istiyordum.”</p>

  <p>“Yine gidebilirsin. Sana yardım ederim. Baban bütün parasını kaybetti mi?”</p>

  <p>“Bilmiyorum, dediklerine göre öyleymiş.”</p>

  <p>“Kim diyor?”</p>

  <p>“Kim olacak, herkes. Belki annenle baban da, artık benimle evlenmeni istemezler.”</p>

  <p>“Ben de onlara hiçbir şey söylemem.”</p>

  <p>“Bakıyorum, kendine pek güveniyorsun.”</p>

  <p>“Evet,” dedi Abra. “Kendime oldukça güveniyorum. Beni öper misin?”</p>

  <p>“Burada mı? Sokağın ortasında?”</p>

  <p>“Neden olmasın?”</p>

  <p>“Herkes görür.”</p>

  <p>“Görsünler istiyorum,” dedi Abra.</p>

  <p>“Hayır,” dedi Aron. “Böyle şeyleri herkesin içinde yapmaktan hoşlanmam.”</p>

  <p>Abra, onun önüne geçti, durdurdu. “Bana bak beyefendi, hemen şimdi öpeceksin beni.”</p>

  <p>“Neden?”</p>

  <p>Abra ağır ağır, “Böylece herkes benim Bayan Marul-kafa olduğumu bilecek,” dedi.</p>

  <p>Aron, ona tedirgin gözlerle bakıp bir köşeye çekmeye çabaladı. “Bu işi ben kendim kesip atsam iyi olacak galiba.”</p>

  <p>“Ne demek istiyorsun?”</p>

  <p>“Vallahi, sana layık değilim şimdi artık. Yoksul çocuğun biriyim. Babanın yüzündeki değişim gözümden kaçtı mı sanıyorsun?”</p>

  <p>“Sen aklını kaçırmışsın,” dedi Abra. Sonra kaşlarını çattı. Babasındaki değişim onun da gözünden kaçmamıştı.</p>

  <p>Bell’in şekerci dükkânına gittiler, bir masaya oturdular. O yılın modası kereviz şerbetiydi. Daha önceki yıl ise, biralı ve sodalı dondurma modaydı.</p>

  <p>Abra, kamış çubuğuyla baloncuklar çıkarırken, marul işinden sonra babasının nasıl değiştiğini düşünüyordu. Babası, “Biraz da başka biriyle dolaşsan değişiklik olurdu,” demişti.</p>

  <p>“Ama ben Aron’la nişanlıyım.”</p>

  <p>“Nişanlı mı?” diye bağırmıştı babası. “Ne zamandan beri çocuklar kendi kendilerine nişanlanır oldular? Biraz çevrene baksan iyi olacak. Denizde başka balıklar da vardır.”</p>

  <p>Sonra geçenlerde, ailelerin uygunluğu ve bazı kimselerin bir rezaleti hiçbir zaman örtbas edemeyecekleri konusunda yaptıkları imaları hatırladı. Bunu, Adam’ın bütün parasını kaybettiği ortaya yayıldıktan hemen sonra söylemişlerdi.</p>

  <p>Masanın üzerine eğildi. “Biliyor musun? Yapmamız gereken şey öyle basit ki, güleceksin.”</p>

  <p>“Nedir?”</p>

  <p>“Babanın çiftliğini işletebiliriz. Babam, oranın iyi topraklar olduğunu söylüyor.”</p>

  <p>“Olmaz,” dedi Aron hemen.</p>

  <p>“Neden olmasın?”</p>

  <p>“Ben çiftçi olmayacağım, sen de çiftçi karısı olmayacaksın.”</p>

  <p>“Ben Aron’un karısı olacağım, ne işle uğraşırsa uğraşsın.”</p>

  <p>“Koleje gitmekten vazgeçmeyeceğim,” dedi Aron.</p>

  <p>“Sana yardım edeceğim,” dedi Abra yeniden.</p>

  <p>“Parayı nereden bulacaksın?”</p>

  <p>“Çalacağım.”</p>

  <p>“Bu kentten çıkıp gitmek istiyorum. Herkes benimle alay ediyor. Dayanamayacağım.”</p>

  <p>“Çok geçmeden unuturlar.”</p>

  <p>“Hayır, unutmazlar. Burada okulu bitirmek için iki yıl daha kalmak istemiyorum.”</p>

  <p>“Benden uzaklaşmak mı istiyorsun, Aron?”</p>

  <p>“Hayır. Ah, Allah kahretsin! Ne diye burnunu bilmediği işlere soktu, bilmem ki.”</p>

  <p>Abra ona çıkıştı. “Babam suçlama. Eğer bu işi başarsaydı şimdi herkes önünde eğilecekti.”</p>

  <p>“İyi ama, başaramadı. Beni de yerin dibine geçirdi. Başımı kaldıramıyorum. Tanrım! Nefret ediyorum ondan.”</p>

  <p>“Aron! Böyle konuşma!” dedi Abra sertçe.</p>

  <p>“Annem konusunda da yalan söylemediğini nerden bileyim?”</p>

  <p>Abra’nın yüzü öfkeden kıpkırmızı kesildi. “Seni bir güzel dövmek gerek. Eğer herkesin içinde olmasak, seni döverdim.” Aron’un güzel yüzüne baktı. Bu yüz şimdi öfke ve düş kırıklığıyla karmakarışık olmuştu. Abra birden taktiğini değiştirdi. “Niye gidip anneni sormuyorsun babandan? Git sor bakalım.”</p>

  <p>“Yapamam, sana söz verdim.”</p>

  <p>“Yalnız, benim sana söylediğimi söylememeye söz vermiştin.”</p>

  <p>“Peki ama, ona sorarsam, kimden duyduğumu da sorar.”</p>

  <p>“Pekâlâ!” diye bağırdı Abra. “Seni şımarık bebek seni! Verdiğin sözden vazgeçiyorum. Git, sor babana.”</p>

  <p>“Bilmiyorum ki. Sorsam mı, sormasam mı?”</p>

  <p>“Bazen seni öldürmek istiyorum. Ama Aron, ah, seni öyle seviyorum ki. Seni öyle seviyorum ki.” Tezgâhın önündeki taburelerden bir gülüşme yükseldi. Seslerini yükseltmişler, söylediklerini herkes duymuştu. Aron kızardı, gözlerinde öfke yaşları belirdi. Pastaneden fırladı, kendini sokağa attı.</p>

  <p>Abra, hiç istifini bozmadan, çantasını aldı, eteklerini düzeltti, saçlarını eliyle taradı. Sakin bir tavırla Bay Bell’e gitti, şerbetlerin parasını verdi. Kapıya giderken, gülüşen grubun önünde durdu, buz gibi bir sesle, “Onunla uğraşmayın,” dedi. Sonra yürüdü. Arkasından, koro halinde, “Ah, Aron seni öyle seviyorum ki,” diye tempo tuttular.</p>

  <p>Sokakta, Aron’a yetişmek için koşmaya başladı, ama onu bulamadı. Telefon etti. Lee, Aron’un eve gelmediğini söyledi. Ama Aron, yatak odasında, acılarına gömülmüş yatıyordu. Lee, onun gizlice odasına girip, kapısını kapadığını görmüştü.</p>

  <p>Abra, onu bulmak umuduyla, Salinas sokaklarında dolaştı durdu. Aron’a kızmıştı, ama aynı zamanda da müthiş yalnızlık duyuyordu. Aron daha önce ondan hiç kaçmamıştı. Abra daha önce hiç yalnızlık çekmemişti, ama şimdi böyle değildi.</p>

  <p>Cal’ın da yalnızlığı öğrenmesi gerekmişti. Kısa bir süre, Abra ile Aron’a katılmaya çalışmıştı, ama onlar, kendisini aralarına istemediler. Cal kıskanmıştı. Kızı kendine çekmeye çalıştı, ama başaramadı.</p>

  <p>Okuldaki çalışmalar, Cal’a basit geliyordu. Öyle pek de ilgisini çekmiyordu. Aron’un öğrenmek için daha çok çalışması gerekiyordu. Bu yüzden, Aron bir şeyi öğrendiği zaman daha büyük bir başarı duygusuna kapılıyordu. Aron’un okumaya karşı saygısı, hiçbir şeyle ölçülmeyecek kadar arttı. Cal, dolaşıp duruyordu. Okuldaki spora, oyunlara ve çalışmalara pek aldırdığı yoktu. Gitgide artan huzursuzluğu, onu geceleri de dışarlarda dolaşmaya zorladı. Boyu uzamıştı, irileşmişti, yüzünde gölge gibi bir esmerlik taşıyordu.</p>
</body>
</html>
