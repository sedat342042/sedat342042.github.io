<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Elli Beşinci Bölüm</p>

  <p class="bolum_adi2">1</p>

  <p>Trask’lerin evinde bütün ışıklar yanıyordu. Kapı yarı açıktı, ev soğuktu. Oturma odasında Lee, lambanın yanındaki koltuğa buruşuk bir yaprak gibi katlanıp çökmüştü. Adam’ın odasının kapısı açıktı, içerden sesler geliyordu.</p>

  <p>Cal, içeri girince, “Ne oluyor?” diye sordu.</p>

  <p>Lee ona baktı ve başını, üzerinde telgrafın açık durduğu masaya doğru çevirdi. “Kardeşin ölmüş,” dedi. “Babana inme indi.”</p>

  <p>Cal hole doğru koştu.</p>

  <p>“Gel buraya,” diye seslendi Lee. “Dr. Edwards’la Dr. Murphy var içerde, onları rahat bırak.”</p>

  <p>Cal, onun önünde durdu. “Nasıl? Ağır mı Lee, çok mu ağır?”</p>

  <p>“Bilmiyorum.” Sanki çok eski bir anıyı hatırlamış gibi konuşuyordu Lee. “Eve yorgun geldi. Ama ona telgrafı okumam gerekiyordu. Bu onun hakkıydı. Belki beş dakika, kendi kendine, tekrar tekrar söyledi. Sonra bu sözler sanki beynine gitti ve orada patladı.”</p>

  <p>“Kendini biliyor mu?”</p>

  <p>Lee bitkinlik içinde, “Otur ve bekle Cal,” dedi. “Otur ve bekle. Alışmaya çalış. Ben de çalışıyorum.”</p>

  <p>Cal telgrafı aldı ve bu soğuk, ciddi bildiriyi okudu.</p>

  <p>Dr. Edwards dışarı çıktı, çantası elindeydi. Kısaca selam verdi, çıktı, kapıyı ardından usulca kapadı.</p>

  <p>Dr. Murphy, çantasını masanın üzerine koydu ve oturdu. İçini çekti. “Dr. Edwards sana söylememi istedi,” dedi.</p>

  <p>“Nasıl durumu?” diye sordu Cal.</p>

  <p>“Sana bütün bildiklerimi söyleyeceğim. Şimdi ailenin başı sensin Cal. İnme nedir, bilir misin?” Cal’ın karşılık vermesini beklemedi. “Bu, beyindeki kılcal kan damarlarından birinin çatlayıp sızıntı yapmasıdır. Beynin bazı bölümleri zedelenmiş. Daha önceden olma küçük sızıntılar da var. Lee bunları biliyor.”</p>

  <p>“Evet,” dedi Lee.</p>

  <p>Dr. Murphy ona baktı, sonra Cal’a döndü. “Sol taraf felç olmuş. Sağ ise kısmen. Belki de sol göz artık hiç görmüyor, bunu kesin olarak bilemeyiz. Sözün kısası, babanın durumu hemen hemen umutsuz.”</p>

  <p>“Konuşabiliyor mu?”</p>

  <p>“Pek az, güçlükle. Onu yorma sakın!”</p>

  <p>Cal kendini zorlayarak sordu. “İyileşebilir mi?”</p>

  <p>“Bu kadar kötü durumdayken düzelenler de varmış, ama ben hiç görmedim.”</p>

  <p>“Yani, sizce ölecek mi?”</p>

  <p>“Bilmiyoruz. Bir hafta da yaşayabilir, bir ay, bir yıl, hatta iki yıl da. Ya da bu gece ölebilir.”</p>

  <p>“Beni tanır mı acaba?”</p>

  <p>“Bunu kendin anlamak zorundasın. Ben bu gece bir hemşire yollarım, sonra siz sürekli kalacak bir hemşire bulursunuz.” Ayağa kalktı. “Üzgünüm Cal. Dayan. Dayanmak zorundasın. İnsanlar her şeye dayanırlar. Edwards yarın uğrayacak. İyi geceler.” Elini Cal’ın omzuna koymak için kaldırdı, ama Cal geri çekilmişti, babasının odasına doğru yürüyordu.</p>

  <p>Adam’ın başının arkasına yastıklar koyarak oturmasını sağlamışlardı. Yüzü durgun, rengi soluktu. Ağzı dümdüzdü, ne gülümsüyordu, ne de bir şey. Gözleri açıktı, o kadar büyük bir derinlik ve saydamlık taşıyordu ki, onlara bakan sanki ta derinliklerine kadar içini görebilir, onlar da çevresindeki her şeyin derinliklerine inebilirlerdi. Bu gözlerde sakin, bilinçli, ama aldırış etmeyen bir hal vardı. Cal odaya girerken ona doğru çevrildiler, bir an göğsünün üzerinde durdular, sonra yüzüne yükselip, orada kaldılar.</p>

  <p>Cal, yatağın yanındaki sandalyeye oturdu. “Çok üzgünüm Baba,” dedi.</p>

  <p>Gözler, kurbağa gözleri gibi ağır ağır kırpıştı.</p>

  <p>“Beni işitiyor musun Baba? Beni anlıyor musun?” Gözler ne değişti, ne de kıpırdadı. “Ben yaptım!” diye haykırdı Cal. “Aron’un ölümünden, senin hastalığından ben sorumluyum. Onu Kate’in yanına ben götürdüm. Ona annesini gösterdim. Bu yüzden gitti. Kötü şeyler yapmak istemiyorum, ama yapıyorum işte.”</p>

  <p>O müthiş gözlerden kurtulmak için, başını yatağın kıyısına dayadı, ama o gözleri hâlâ görüyordu. Bu gözlerin hep kendisiyle olacağını, yaşadığı sürece, yaşamından bir parça olacağını biliyordu.</p>

  <p>Kapının zili çaldı. Biraz sonra Lee, ardından bir hemşireyle odaya geldi. Güçlü kuvvetli, sağlam, kalın kara kaşlı bir kadındı bu. Valizini açar gibi açtı çenesini.</p>

  <p>“Nerede benim hastam? İşte burada! O, iyisiniz canım! Benim ne işim var burada? Belki siz kalkıp bana baksanız daha iyi olacak. Pek iyi görünüyorsunuz. Bana bakmak ister miydiniz, yakışıklı adam?”</p>

  <p>Kaslı kolunu Adam’ın kolunun altından geçirdi ve onu kolayca yatağın başına doğru çekip, doğrulttu. Sağ eliyle onu tutarken, sol eliyle de yastıkları düzeltti ve onu yeniden yatırdı.</p>

  <p>“Serin yastıklar,” dedi. “Serin yastıklardan hoşlanmaz mısınız? Evet, şimdi banyo nerede? Ördek, oturak gibi bir şeyiniz var mı? Buraya benim için bir divan koyabilir misiniz?”</p>

  <p>“Bir liste yapın,” dedi Lee. “Eğer yardıma ihtiyacınız olursa... onunla...?”</p>

  <p>“Niye olsun? Biz gayet iyi anlaşacağız, değil mi balım, şekerim?”</p>

  <p>Lee ile Cal mutfağa döndüler. Lee, “O gelmeden önce, seni, bir şeyler ye diye zorlayacaktım. Bilirsin, bazı insanlar vardır, iyi kötü her amaçla yemeğe başvururlar. Bu kadın da onlardan, bahse girerim. İster ye, ister yeme. Nasıl istersen.”</p>

  <p>Cal ona gülümsedi. “Eğer beni zorlasan midem almazdı. Ama madem böyle dedin, bir sandviç yerim.”</p>

  <p>“Bir tek sandviç olmaz.”</p>

  <p>“Bir tane istiyorum.”</p>

  <p>“Herkes de kendi bildiğini okuyor,” dedi Lee, kızgın kızgın.</p>

  <p>“Peki, sandviç istemiyorum. Hiç o pastadan kaldı mı?”</p>

  <p>“Çook, ekmek kutusunda. Ama belki biraz yumuşamıştır.”</p>

  <p>“Ben yumuşak severim,” dedi Cal. Bütün tabağı olduğu gibi masaya getirdi, başına geçti.</p>

  <p>Hemşire geldi, mutfağa baktı. “Güzele benziyor,” dedi. Bir parça aldı, ısırdı ve çiğnerken konuşmaya başladı. “Gerekli bazı şeyler için Krough’un eczanesine telefon edebilir miyim? Çarşafları nereye koyuyorsunuz? Bana vereceğiniz divan nerede? Bu gazeteyi okudunuz mu? Nerde demiştiniz telefon?” Bir parça pasta daha aldı ve çekildi.</p>

  <p>Lee, alçak sesle sordu. “Seninle konuştu mu baban?”</p>

  <p>Cal, elinde değilmiş gibi başını öne arkaya salladı durdu.</p>

  <p>“Çok korkunç olacak. Ama doktor haklı. İnsan her şeye dayanır.</p>

  <p>Bu bakımdan eşi bulunmaz hayvanlarız doğrusu.”</p>

  <p>“Ben değilim.” Cal’ın sesi dümdüz ve renksizdi. “Ben dayanamam. Hayır, ben buna dayanamam. Yapamayacağım. Ben... ben, öyle gerekiyor...”</p>

  <p>Lee, onun bileğini hırsla yakaladı. “Seni korkak fare, seni pis köpek! Çevrende bu kadar iyilik varken, utanmıyor musun böyle bir şey söylemeye! Senin acın neden benimkinden daha büyük, daha çok oluyormuş?”</p>

  <p>“Acı değil. Ona, ne yaptığımı söyledim. Kardeşimi öldüren benim. Ben bir katilim. O bunu biliyor.”</p>

  <p>“Böyle söyledi mi sana? Gerçeği anlat bana, böyle söyledi mi sana?”</p>

  <p>“Söylemesine gerek yoktu. Gözlerinde yazılıydı. Gözleriyle söyledi. Hiçbir yere kaçamam artık, gidebileceğim hiçbir yer yok.”</p>

  <p>Lee içini çekti ve onun bileğini bıraktı. “Cal,” dedi. Sabırlı bir sesle konuşuyordu. “Dinle beni. Adam’ın beyin merkezleri zedelendi. Onun gözlerinde gördüğün, beynin görmeyi yöneten merkezindeki bir basınçtan dolayıdır. Hatırlamıyor musun? Okuyamıyordu. Gözleri bozuk olduğundan değil, beyindeki kan basıncından. Seni suçlayıp suçlamadığını bilemezsin. Hiç bilemezsin.”</p>

  <p>“O beni suçladı. Biliyorum. Benim katil olduğumu söyledi.”</p>

  <p>“Öyleyse seni bağışlayacaktır. Sana söz veriyorum.”</p>

  <p>Hemşire kapıda durdu. “Nelere söz veriyorsun Charley? Bana da bir fincan kahve yapmaya söz vermiştin.”</p>

  <p>“Şimdi yaparım. O nasıl?”</p>

  <p>“Bebekler gibi uyuyor. Bu evde okunacak ne var?”</p>

  <p>“Ne istersiniz?”</p>

  <p>“Aklımı başımdan alacak bir şey.”</p>

  <p>“Kahveyi size getiririm. Bende birtakım pis hikâyeler var. Bir Fransız kraliçesi yazmış. Belki de fazla...”</p>

  <p>“Onları da kahveyle getir. Sen niye biraz gözünü kapamıyorsun oğul? Ben ve Charley kaleyi bekleriz. Kitabı unutma Charley.”</p>

  <p>Lee cezveyi gazocağının üzerine koydu, masaya geldi. “Cal,” dedi.</p>

  <p>“Ne istiyorsun?”</p>

  <p>“Abraya git.”</p>

  <p class="bolum_adi2">2</p>

  <p>Cal, tertemiz verandada durmuş, parmağını zilden hiç kaldırmıyordu. En sonunda keskin bir ışık yandı ve gece sürgüsü çekildi. Bayan Bacon kapıdan baktı. “Abra’yı görmek istiyorum,” dedi Cal.</p>

  <p>Kadının ağzı şaşkınlıktan bir karış açık kaldı. “Ne istiyorsun?”</p>

  <p>“Abrayı görmek istiyorum.”</p>

  <p>“Göremezsin. Abra odasına çıktı. Git buradan.”</p>

  <p>Cal bağırdı. “Size, Abra’yı görmek istiyorum dedim.”</p>

  <p>“Git, yoksa polis çağırırım.”</p>

  <p>İçerden Bay Bacon seslendi: “Ne var? Kim o?”</p>

  <p>“Seni ilgilendiren bir şey değil, sen yatağına gir. İyi değilsin zaten. Ben idare ederim.” Cal’a döndü. “Şimdi defol buradan. Tekrar zile basarsan, polise telefon edeceğim. Haydi, çek arabanı!” Kapıyı çarptı, sürgüyü çekti, keskin ışık söndü.</p>

  <p>Cal, karanlıkta gülümseyerek durdu, aklına Tom Meek gelmişti. Onu görse, “Merhaba Cal. Ne yapıyorsun?” diye sorardı.</p>

  <p>Bayan Bacon içerden bağırdı. “Seni görüyorum. Haydi, defol, git buradan.”</p>

  <p>Cal, kaldırımda ağır ağır yürümeye başladı. Eve dönüyordu. Bir sokak yürümemişti ki. Abra arkasından yetişti. Koşmaktan soluk soluğaydı. “Arka kapıdan çıktım,” dedi.</p>

  <p>“Çıktığını anlayacaklar.”</p>

  <p>“Umrumda değil.”</p>

  <p>“Öyle mi?”</p>

  <p>“Evet.”</p>

  <p>“Abra,” dedi Cal. “Ben kardeşimi öldürdüm, babam da benim yüzümden felç oldu.”</p>

  <p>Abra onun kolunu yakaladı, iki eliyle asıldı.</p>

  <p>“Söylediğimi işittin mi?” dedi Cal.</p>

  <p>“Evet, işittim.”</p>

  <p>“Abra, annem orospuydu.”</p>

  <p>“Biliyorum. Söyledin. Benim babam da hırsız.”</p>

  <p>“Ben onun kanını taşıyorum Abra. Anlıyor musun?”</p>

  <p>“Ben de babamınkini,” dedi Abra.</p>

  <p>Sessizce yan yana yürüdüler. Cal, kendini toparlamaya çalışıyordu. Rüzgâr buz gibi esiyordu. Isınmak için adımlarını sıklaştırdılar. Salinas’ın bir ucundaki son sokak lambasını da geçtiler. Kopkoyu bir karanlık uzanıyordu önlerinde. Yol da kaldırımsız ve vıcık vıcık çamurdu.</p>

  <p>Kaldırımların ve sokak lambalarının sonuna gelmişlerdi. Ayaklarının altındaki yol, bahar yağmuruyla kayganlaşmıştı. Bacaklarına sürtünen otlar, çiğden sırılsıklamdı.</p>

  <p>“Nereye gidiyoruz?” diye sordu Abra.</p>

  <p>“Babamın gözlerinden kaçmak istedim. Gözümün önünden hiç gitmiyorlar. Gözlerimi kapatınca onları görüyorum. Hep onları görüyorum. Babam ölecek, ama gözleri hep bana bakacak, kardeşimi öldürdüğümü söyleyecekler.”</p>

  <p>“Hayır, sen öldürmedin.”</p>

  <p>“Evet, öldürdüm. Babamın gözleri, benim öldürdüğümü söyledi.”</p>

  <p>“Böyle konuşma. Nereye gidiyoruz?”</p>

  <p>“Biraz daha ileri. Bir hendek ve bir tulumba var... bir de söğüt ağacı. Söğüt ağacını hatırlıyor musun?”</p>

  <p>“Hatırlıyorum.”</p>

  <p>“Dalları çadır gibi yerlere eğilir ve uçları yere değer.</p>

  <p>“Biliyorum.”</p>

  <p>“Öğleden sonraları -güneşli öğleden sonraları- sen ve Aron dalları ayırır, içeri girerdiniz. Kimse sizi görmezdi.”</p>

  <p>“Bizi gözler miydin?”</p>

  <p>“Elbette. Gözlerdim. Senin, ağacın altına benimle birlikte girmeni isterdim. İşte şimdi bunu istiyorum.”</p>

  <p>Abra durdu, eliyle Cal’ı da durdurdu. “Hayır,” dedi, “doğru bir davranış olmaz bu.”</p>

  <p>“Benimle gitmek istemiyor musun?”</p>

  <p>“Eğer kaçıyorsan, hayır... hayır, istemiyorum.”</p>

  <p>“Ne yapacağımı bilemiyorum. Ne yapacağım? Söyle bana, ne yapacağım?”</p>

  <p>“Söyleyeceğimi dinler misin?!</p>

  <p>“Bilmiyorum.”</p>

  <p>“Geri dönüyoruz.”</p>

  <p>“Geri mi? Nereye?”</p>

  <p>“Babanın evine,” dedi Abra.</p>

  <p class="bolum_adi2">3</p>

  <p>Mutfağın aydınlığı, üzerlerine sel gibi döküldü. Lee, soğuğu kırmak için fırını yakmıştı.</p>

  <p>“Abra beni getirdi,” dedi Cal.</p>

  <p>“Elbette getirir. Ben biliyordum getireceğini.”</p>

  <p>“Zaten kendiliğinden gelecekti,” dedi Abra.</p>

  <p>“Onu hiç bilemeyiz,” diye karşılık verdi Lee. Mutfaktan çıktı, biraz sonra döndü. “Hâlâ uyuyor.” Masaya taş bir şişe ve üç tane de saydam porselenden kadeh koydu.</p>

  <p>“Bunu hatırlıyorum ben,” dedi Cal.</p>

  <p>“Elbette hatırlarsın.” Lee, koyu renkli içkiden koydu. “Bir yudum al ve dilini dolaştır.”</p>

  <p>Abra, dirseklerini masaya dayadı. “Yardım et ona,” dedi. “Sen her şeyi olduğu gibi kabul edersin, Lee. Yardım et ona.”</p>

  <p>“Her şeyi olduğu gibi kabul eder miyim, etmez miyim, bilmiyorum,” dedi Lee. “Denemeye fırsat bulamadım hiç. Kendimi hep öyleleriyle bir arada buldum ki, benden daha kararsız değillerdi ama, bu kararsızlıklarını benim kadar denetim altına alamıyorlardı. Bu yüzden, gözyaşlarımı tek başıma dökmek zorunda kalırdım hep.”</p>

  <p>“Gözyaşlarını mı? Sen mi?”</p>

  <p>“Samuel Hamilton öldüğünde, dünya mum gibi sönüverdi. Sevimli yaratımlarını görmek için ışığı yeniden yaktım. Ama baktım ki çocukları perişan, sanki hışıma uğramış gibi yıkık dökük. Şu Ng-ka-py’yi dilinin üzerinde kaydır.” Sonra devam etti: “Kendi felsefemi kendim bulmak zorunda kaldım. Benim saçmalıklarım şunlardı işte: İyiler yok oluyor, kötüler ise yaşıyor, bolluğa kavuşuyordu. Sanıyorum ki, öfkeli bir Tanrı, çamurdan yarattığı minicik eserlerinin üzerine, onları yok etmek ya da temizlemek için, bir potadan erimiş ateş boşaltıyor. Yine düşünüyorum ki, atalarımdan bana, hem ateşin yanıkları, hem de ateşi gerekli kılan kirli, kusurlu yönler... hepsi miras kalmıştır. Böyle düşünüyordum, hepsi atalarımdan miras kalmıştır. Siz de böyle mi düşünüyorsunuz?”</p>

  <p>“Galiba,” dedi Cal.</p>

  <p>“Bilmem ki,” diye karşılık verdi Abra.</p>

  <p>Lee başını salladı. “Yeterli değil. Böyle düşünmek hiç yeterli değil. Belki de...” sustu.</p>

  <p>Cal, içkinin yakıcılığını midesinde duydu. “Belki ne, Lee?”</p>

  <p>“Belki bir gün gelecek, siz de anlayacaksınız: Her kuşak yeniden ateşe atılır. Bir usta, ihtiyar yaşında bile kusursuz, ince, sağlam, saydam bir kadeh yapmak tutkusunu yitirir mi?” Kadehi ışığa tuttu. “Bütün kirler, sakatlıklar yanmış, yok olmuş, ışıklı bir değişime hazır. Bunun için de daha çok ateş gerek. Sonra ortaya ya bir süprüntü yığını ya da dünyada kimsenin kolay kolay vazgeçemeyeceği şey, mükemmellik çıkar.” Kadehindekini sonuna kadar içti, sonra yüksek sesle, “Cal, dinle beni!” dedi. “Hiç düşünebiliyor musun? Bizi yaratan neyse, tekrar tekrar denemekten vazgeçsin, düşünebiliyor musun bunu?”</p>

  <p>“Anlayamıyorum,” dedi Cal. “Şimdi hiçbir şey anlayamam.”</p>

  <p>Hemşirenin ağır ayak sesleri oturma odasından geliyordu. Kadın, kapıdan uzandı, Abra’ya baktı. Abra dirseklerini masaya dayamış, yanaklarını avuçları içine almıştı.</p>

  <p>“Bir sürahiniz var mı?” dedi hemşire. “Çok susarlar. Elimin altında bir sürahi su bulunsun isterim. Biliyor musunuz, hep ağızdan soluk alırlar da.”</p>

  <p>“Uyanık mı?” diye sordu Lee. “İşte sürahi.”</p>

  <p>“A, evet uyanık. Şimdi dinlenmiş halde. Yüzünü yıkadım, saçını da taradım. İyi bir hasta doğrusu. Bana gülümsemeye çalıştı.”</p>

  <p>Lee kalktı. “Gel Cal. Senin de gelmeni istiyorum Abra. Gelmen gerekiyor.”</p>

  <p>Hemşire sürahiyi musluktan doldurdu, onların önüne düştü.</p>

  <p>Yatak odasından içeri daldıklarında, Adam, arkası yastıklarla desteklenmiş, oturuyordu. Beyaz elleri, avuçları aşağı dönük olarak yanlarına sarkmış, parmaklarının boğumlarından bileklerine kadar olan bütün sinirleri gerilmişti. Yüzü balmumu gibi olmuş, keskin çizgileri daha da keskinleşmişti. Mavi gözlerinde, başının üzerindeki gece lambasının ışığı yansıyordu.</p>

  <p>Lee, Cal ve Abra, yatağın ayakucunda durdular. Adam’ın gözleri bir yüzden öbür yüze geçerek, ağır ağır dolaştı. Dudakları, selam verir gibi, belli belirsiz kıpırdadı.</p>

  <p>Hemşire, “İşte,” dedi, “bakın. İyi görünüyor, değil mi? Benim canım o. Şekerim, tatlım.”</p>

  <p>“Sus,” dedi Lee.</p>

  <p>“Hastamı yormanıza izin veremem.”</p>

  <p>“Çık odadan dışarı,” dedi Lee.</p>

  <p>“Bunu doktora rapor edeceğim.”</p>

  <p>Lee, birden kadına dönüverdi. “Odadan çık ve kapıyı kapa. Git raporunu yaz.”</p>

  <p>“Ben Çinli parçalarından emir almaya alışık değilim.”</p>

  <p>Cal, “Çık dışarı, kapıyı kapa,” dedi.</p>

  <p>Kadın, öfkelendiğini belli edecek kadar şiddetle kapıyı çarpıp çıktı. Adam, gürültüden gözlerini kırpıştırdı.</p>

  <p>“Adam,” dedi Lee.</p>

  <p>İri mavi gözler, sesin geldiği yeri aradı ve sonunda Lee’nin kahverengi, parlak gözleriyle karşılaştı.</p>

  <p>Lee, “Adam,” dedi. “Beni işitiyor musun, anlıyor musun bilmiyorum. Ellerine o uyuşma gelip, gözlerin okuyamaz olduğunda, ben anlayabildiğim kadarını anladım. Ama bazı şeyleri senden başka kimse bilemez. Gözlerinin ardında belki canlılık, duruluk vardır. Belki de karmakarışık, koyu bir duman bulutunun içinde yaşıyorsun. Yeni doğmuş çocuk gibi yalnız ışık ve kıpırtıları algılıyor da olabilirsin.</p>

  <p>“Beynin zedelendi, belki de dünyada yepyenisin sen şimdi. İyiliğin şimdi düşkünlük, lekesiz dürüstlüğün ise huysuz ve aldırmaz bir şey olmuştur belki. Bunları senden başka kimse bilemez, Adam! Beni duyuyor musun?”</p>

  <p>Mavi gözler kıpırdadı, ağır ağır kapandı, sonra açıldı.</p>

  <p>Lee, “Teşekkür ederim Adam,” dedi. “Bunun ne güç olduğunu biliyorum. Şimdi senden, çok daha güç olanını isteyeceğim. Bak, oğlun burada. Caleb... tek oğlun. Bak ona Adam!”</p>

  <p>Soluk gözler, Cal’ı buluncaya kadar bakındı. Cal, kupkuru kesilen dudaklarını kıpırdattı, ama ses çıkmadı.</p>

  <p>Lee’nin sesi araya girdi. “Ne kadar yaşayacağını bilmiyorum Adam. Belki çok uzun. Belki de bir saat. Ama oğlun yaşayacak. Evlenecek ve onun çocukları senden kalan tek şey olacak.” Lee, gözlerini eliyle sildi. “Öfkeye kapılıp bir iş yaptı o, Adam. Çünkü senin, kendisini geri çevirdiğini sanmıştı. Bu öfkenin sonunda, kardeşi, senin oğlun öldü.</p>

  <p>“Lee... yapamazsın,” dedi Cal.</p>

  <p>“Söylemek zorundayım. Eğer bu onu öldürecek bile olsa, söylemem gerekiyor. Ben seçimimi yaptım,” dedi Lee. Sonra üzgün üzgün gülümsedi ve o sözleri tekrarladı: “Günahı varsa, benim boynuma.” Lee’nin omuzları dikleşti. Sesi sertleşti. “Oğlun, hiç de kendi günahı olmayan bir suçla damgalanmış zaten, hiç kendi günahı olmayan, dayanamayacağı kadar ağır bir suçla. Bir de sen onu geri çevirerek perişan etme. Perişan etme onu Adam.”</p>

  <p>Lee’nin soluğu boğazından ıslık gibi çıkıyordu. “Adam, onu bağışla. Sırtındaki suçla yüzüstü bırakma. Adam, beni duyuyor musun? Onu bağışla!”</p>

  <p>Adam’ın gözlerine müthiş bir pırıltı geldi. Gözlerini kapadı ve açmadı. Kaşlarının arasında bir kırışık belirdi.</p>

  <p>Lee, “Yardım et ona Adam, yardım et,” dedi. “Bir fırsat ver ona. Özgürlüğünü ver ona. İnsanın hayvanlardan üstün tek yanıdır bu. Özgürlüğünü ver! Bağışla onu!”</p>

  <p>Bütün yatak, yoğunlaşan duyguların etkisiyle sarsılır gibi oldu. Adam’ın soluğu, harcadığı çaba yüzünden, önce hızlı hızlı çıktı, sonra yavaşladı. Sağ eli kalktı, kalktı, iki-üç parmak yükseldi, sonra yatağa düştü.</p>

  <p>Lee’nin yüzü çökmüş, perişan olmuştu. Yatağa yaklaştı, hasta adamın ıslak yüzünü çarşafın ucuyla sildi. Kapalı gözlere baktı, fısıldadı: “Teşekkür ederim Adam, teşekkür ederim dostum. Dudaklarını kıpırdatabilir misin? Haydi, onun adını söylemeye çalış.”</p>

  <p>Adam, hastalığının verdiği bitkinlikle baktı. Dudakları ayrıldı, yapamadı, yeniden denedi. Sonra ciğerleri havayla doldu. Soluğunu geri verirken, dudakları, hızla çıkan havayı taradı. Ağzından fısıltı gibi bir sözcük çıktı ve sanki havada asılı kaldı.</p>

  <p>“Timshell”</p>

  <p><br /></p>

  <p>Gözleri kapandı ve uykuya daldı.</p>
</body>
</html>
