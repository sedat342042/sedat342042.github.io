<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Yirmi Birinci Bölüm</p>

  <p class="bolum_adi2">1</p>

  <p>İnsanlar arasındaki tehlikeli ve incelik gerektiren ilişkilerde acele etmek, başarılı bir sonuca varmayı büyük ölçüde önler. İnsanlar, çoğu zaman acele etmeleri yüzünden tökezlerler. Zor ve ince bir işin üstesinden gelmek isteyen biri, önce varacağı sonucu iyice gözden geçirmelidir. Bu sonucu gerçekten istiyorsa, artık onu bütünüyle unutup bir yana bırakmalı ve bütün gücünü, amaca varacak araçlara vermelidir. Bu yöntemle, kuşku, acele ya da korku yüzünden yanlış bir davranışta bulunmaktan kurtulabilir. Ama bunu da pek az insan becerebilir.</p>

  <p>Kate’i böylesine etkili bir kişi yapan, işte bu yöntemi öğrenmiş olması ya da bunu doğuştan bilmesiydi. Kate, hiçbir zaman acele etmezdi. Önüne bir engel çıktı mı, o engel ortadan kalkıncaya dek beklerdi, yoluna sonra devam ederdi. Harekete geçme zamanları arasında, kendini bütünüyle bırakabilme yeteneği de vardı onda. Üstelik, iyi güreşmenin temeli olan bir oyunun da ustasıydı: Karşınızdakini öyle ağır bir çabaya zorlarsınız ki yenilgisini kendi eliyle hazırlar ya da gücünü zayıf yanlarına yöneltir, onu zayıflatırsınız.</p>

  <p>Kate’in hiç acelesi yoktu. Sonucu çok çabuk tasarladı, sonra da aklından çıkardı. Bu yöntem üzerine işe koyuldu. Kendine önce bir yapı kuruyor, sonra ona saldırıyordu. Eğer bu yapı en küçük bir tutarsızlık gösterirse yıkıyor, yeniden bir başkasını kuruyordu. Bu işi ya geceleri geç vakit ya da tamamen yalnızken deniyordu, davranışlarında ve tutumunda herhangi bir değişiklik fark edilmemeliydi. Kişilikler, malzemeler, bilgi ve zaman, kurduğu bu yapıların temel öğeleriydi. Birinci ve sonuncu öğe elinin altındaydı, o da bilgi ve malzeme toplamaya koyuldu. Ama bunları yaparken, bir yandan da görünmez yayları kuruyor, sarkaçlara salınım veriyor ve onları kendi kendilerine eşzamanlarını bulmaya bırakıyordu.</p>

  <p>Vasiyetnameden, önce aşçı söz etti. Onun etmesi gerekiyordu. Hiç olmazsa kendisi öyle sanıyordu. Kate, bunu Ethel’den duydu ve aşçıyı mutfakta, kıllı iri kolları dirseklerine kadar una bulanmış, elleri hamura batmış, ekmek yoğururken bulup karşısına dikildi.</p>

  <p>“Tanık olduğunu söylemekle iyi bir şey yaptığını mı sanıyorsun?” diye yumuşak bir sesle sordu. “Bayan Faye ne diyecek acaba, düşündün mü?”</p>

  <p>Aşçının kafası karışmış gibiydi. “Ama ben yapma...”</p>

  <p>“Ne yapmadın? Konuşmadın mı, yoksa zararı dokunacağını düşünmedin mi?”</p>

  <p>“Sanmıyorum ki, ben...”</p>

  <p>“Söylemediğini mi söylemek istiyorsun? Yalnız üç kişi biliyordu. Ben mi söyledim yani? Yoksa, Bayan Faye mi?” Adamın gözlerine şaşkın bir bakış geldiğini gördü. Artık, adamın gerçekten kendisinin söyleyip söylemediğinden iyice kuşkuya düştüğünü biliyordu. Biraz sonra da kendisinin söylediğine yüzde yüz inanır olacaktı.</p>

  <p>Kızlardan üçü, vasiyetname konusunda Kate’i sorguya çektiler. Birbirlerinden güç almak için birlikte gelmişlerdi.</p>

  <p>“Faye bu konuda konuşmamdan hoşlanmaz sanırım,” dedi Kate. “Alex’in çenesini tutması gerekirdi.” Kızların kararlılıkları sarsılmıştı. “Neden gidip de Faye’e sormuyorsunuz?” dedi Kate.</p>

  <p>“A, onu yapmayız.”</p>

  <p>“Ama onun arkasından konuşmaya cesaret ediyorsunuz. Haydi, gelin yanına gidelim, sorularınızı ona sorun.”</p>

  <p>“Olmaz Kate, olmaz.”</p>

  <p>“Ama sizin bana sorduğunuzu söyleyeceğim ona. Siz de orada bulunursanız daha iyi olmaz mı? Arkasından konuşmadığınızı bilirse memnun olur, değil mi?”</p>

  <p>“E, bilmem ki.”</p>

  <p>“Ben biliyorum. Korkmadan ortaya çıkanı severim ben.” Yavaşça kızların yollarını kesti, kollarıyla iterek onları Faye’in kapısı önüne sürükledi.</p>

  <p>Kate, Faye’e, “Bana, bildiğiniz o şey konusunda bazı sorular sordular,” dedi. “Alex, ağzından kaçırdığını kabul etti.”</p>

  <p>Faye şaşırır gibi olmuştu. “A, doğrusu sır filan değil ki bu, hayatım.”</p>

  <p>“A, böyle düşünmene sevindim,” dedi Kate. “Ama sana söylemeden açamazdım bunu ben. Anlarsın herhalde.”</p>

  <p>“Bunu açıklamakta bir sakınca var mı Kate?”</p>

  <p>“Yoo, neden olsun? Çok sevindim, ama sen söylemeden benim açmam dürüst bir davranış olmaz gibi geldi bana.”</p>

  <p>“Çok tatlısın, Kate. Ben bir sakınca görmüyorum. Kızlar, görüyorsunuz, ben bu dünyada yapayalnızım. Kate’in de kızım olmasını istedim. Bana çok iyi bakıyor. Getir çekmeceyi, Kate.”</p>

  <p>Kızlar, teker teker vasiyetnameyi ellerine alıp incelediler. Öyle basit ve açıktı ki, hiç bakmadan öbür arkadaşlarına kelimesi kelimesine tekrarlayabilirlerdi.</p>

  <p>Kate’te nasıl bir değişiklik olacağını merakla beklediler. Belki de bir despot olup çıkacaktı başlarına. Ama tam tersine, Kate onlara eskisinden daha iyi davranmaya başladı.</p>

  <p>Kate, bir hafta sonra hastalandığı zaman bile evi yönetmeye devam etti. Onu holde yüzü acıdan gerilmiş bir halde bulmasalar, kimse hasta olduğunu anlayamayacaktı. Hastalığından Faye’e söz etmemeleri için kızlara yalvardı, ama onu dinlemediler. Faye onu hemen yatmaya zorladı ve Dr. Wilde’ı çağırdı.</p>

  <p>Dr. Wilde hoş bir adamdı, üstelik oldukça da iyi bir doktordu. Kate’in diline baktı, nabzını dinledi, birkaç özel soru sordu, sonra alt dudağını çekiştirdi.</p>

  <p>“Tam burada mı?” diye sordu, sonra sırtında beline yakın bir yere parmağıyla biraz bastırdı. “Hayır mı? Ya burası? Acıyor mu? İyi. Peki. Sanırım bir böbrek tıkanması olacak,” dedi. Sarı, yeşil ve kırmızı haplar bıraktı, bunlar belli aralıklarla alınacaktı. Haplar işe yaradı.</p>

  <p>Kate, bir ara birden parladı. Faye’e, “Doktorun muayenehanesine gidiyorum,” dedi.</p>

  <p>“Onu buraya çağırtırız.”</p>

  <p>“Biraz daha hap getirsin diye mi? Saçma. Sabahleyin giderim.”</p>

  <p class="bolum_adi2">2</p>

  <p>Dr. Wilde iyi ve dürüst bir adamdı. Bu meslekte kesinlikle bildiği tek şeyin, kükürtün kaşıntıya iyi geldiği olduğunu her zaman söylerdi. Mesleğini ciddiye alırdı. Birçok taşra doktoru gibi, oturduğu kasabanın hem doktoru, hem papazı, hem de dert babasıydı. Salinas’taki insanların ne sırları var, güçlü ve zayıf yanları nedir, çoğunu bilirdi. Ölümlere hâlâ alışamamıştı. Bir hastasının ölümü, ona hep bir başarısızlık gibi görünür ve umutsuz bir bilgisizlik duygusu verirdi. Gözüpek bir adam değildi, ameliyatı en son ve korkulu bir çare olarak düşünürdü. Hazır ilaçlar doktorların yardımına yetişmeye başlamıştı, ama Dr. Wilde, artık pek az rastlanan, kendi reçetelerini kendi laboratuvarlarında hazırlayan doktorlardandı. Yıllar yılı süren aşırı çalışma ve yarım yamalak uykular, onu biraz dalgın ve düşünceli yapmıştı.</p>

  <p>Bir çarşamba sabahı, saat sekiz buçukta, Kate, Ana Cadde’den yukarı doğru yürüyüp, Monterey Bölge Bankası’nın bulunduğu binanın merdivenlerini tırmandı. Koridordan yürüyerek, üzerinde ‘Dr. Wilde - Çalışma Saatleri 11-2’ yazılı kapıyı buldu.</p>

  <p>Saat dokuz buçukta, Dr. Wilde, faytonunu arabalığa bıraktı ve yorgun argın kara çantasını yüklendi. Alisal’dan geliyordu. Çok, çok yaşlı bir Alman hanımının çözülüp gitmesinde hazır bulunmuştu. Kadıncağız bir türlü can verememişti. Bir sürü vasiyeti vardı. Dr. Wilde, şimdi bile, o kuru, inatçı hayatın, kadını bütün bütüne bırakıp gittiğine inanamıyordu. Doksan yedi yaşındaydı ve ölüm raporu artık onun için hiçbir anlam taşımıyordu. Dr. Wilde hâlâ ölüm denen bilinmez şeyin etkisi altındaydı. Daha dün Allen Day, henüz otuz altı yaşında, bir metre seksen beş santim boyunda, boğa gibi kuvvetli, koca bir ailenin ve bin beş yüz dönüm toprağın eline baktığı Allen Day, üç gün süren bir ateş ve çırpınmadan sonra zatürreeye kolayca yenilmiş gitmişti. Dr. Wilde, bunun anlaşılmaz bir şey olduğunu biliyordu. Gözleri yanıyordu. Bekleme odası, karnı ağrıyan hastalarla dolmadan şöyle güzel bir banyo yapıp bir kadeh bir şey içmeyi düşünüyordu.</p>

  <p>Merdivenleri çıktı, aşınmış anahtarı kapının kilidine soktu. Anahtar kilitte dönmüyordu. Çantasını yere bıraktı, anahtarı bütün gücüyle çevirmeye çalıştı, ama oynamıyordu. Kapı tokmağına asıldı, kendine doğru çekti, anahtarı yeniden oynattı. Kapı içerden açılıverdi. Karşısında Kate duruyordu.</p>

  <p>“O, günaydın. Kilidi açamadım da. Siz nasıl girdiniz içeri?”</p>

  <p>“Kilitli değildi ki. Erken gelmişim, beklemek için içeri girdim.”</p>

  <p>“Kilitli değil miydi?” Anahtarı öbür yana çevirdi, evet, anahtar kolayca çıkmıştı işte. “Yaşlanıyorum galiba,” dedi. “Unutkan oldum.” İçini çekti. “Zaten neden kilitliyorum, bilmem ki. Bir tel parçasıyla da açılabilir. Hem, kim girmek isteyebilir buraya?” Sonra, Kate’i ilk kez görmüş gibi baktı. “Saat on birden önce hastalara bakmıyorum.”</p>

  <p>“O haplardan biraz daha istiyorum,” dedi Kate. “Daha geç gelemezdim.”</p>

  <p>“Haplar mı? A, evet. Siz, Faye’in evindeki kızsınız.”</p>

  <p>“Doğru.”</p>

  <p>“Daha iyisiniz ya?”</p>

  <p>“Evet, haplar iyi geliyor.”</p>

  <p>“Eh, doğrusu zararlı değillerdir. Laboratuvarın kapısını da açık mı bırakmışım?”</p>

  <p>“Laboratuvar, ne?”</p>

  <p>“Orada, şu kapı.”</p>

  <p>“Galiba, açık bırakmışsınız.”</p>

  <p>“Yaşlanıyorum. Faye nasıl?”</p>

  <p>“Vallahi, asıl onu merak ediyorum. Bir süre önce adamakıllı hastaydı. Kramplar geliyordu, aklını kaçıracaktı neredeyse.”</p>

  <p>“Daha önce mide rahatsızlığı çekmişti,” dedi Dr. Wilde. “İnsan öyle bütün gün durmadan bir şeyler yerse, elbette iyi olmaz. Ben hasta olurum sözgelişi. Biz buna mide hastalığı deriz. Çok yemekten ve bütün gece uykusuz kalmaktan olur. Evet -haplar. Ne renk olduklarını hatırlıyor musunuz?”</p>

  <p>“Üç çeşitti, sarı, kırmızı ve yeşil.”</p>

  <p>“A, evet. Evet, hatırladım.”</p>

  <p>Hapları, yuvarlak, mukavva bir kutuya koyarken, Kate kapının ağzında durmuştu.</p>

  <p>“Ne çok ilaç var!”</p>

  <p>“Evet,” dedi Dr. Wilde, “yaşlandıkça daha az ilaç kullanıyorum. Bunlardan bazılarını, mesleğe ilk başladığım yıllarda almıştım. Hiç kullanmadım. İşe yeni başlayanlar biriktirir bunları. Simya üzerine denemeler yapacaktım.”</p>

  <p>“Ne üzerine?”</p>

  <p>“Hiç. İşte hazır. Faye’e biraz uyumasını ve sebze yemesini söyleyin. Bütün gece uyumadım. Siz kendiniz yolu bulursunuz, değil mi?” Dr. Wilde bunları söyledikten sonra sallana sallana muayenehaneye döndü.</p>

  <p>Kate, onun ardından baktı. Sonra gözlerini şişelerin, kutuların dizili olduğu raflarda şöyle bir dolaştırdı. Laboratuvarın kapısını kapadı, dıştaki odadan geçerken de, çevresine bir göz attı. Kitaplıktaki kitaplardan biri, biraz dışarıda kalmıştı. Onu, öbür kitaplarla aynı doğrultuya gelinceye kadar itti.</p>

  <p>Büyük çantasını, maroken divanın üzerinden alıp çıktı.</p>

  <p>Kate, odasına gelince, çantasından beş küçük şişe ve üzerine karınca duası gibi yazılar yazılı bir kâğıt şeridi çıkardı. Hepsini bir çorabın içine doldurdu, çıkını lastik ayakkabılarından birinin içine tıktı, öteki tekiyle birlikte dolabın en arkasına, yan yana koydu.</p>

  <p class="bolum_adi2">3</p>

  <p>Bundan sonraki aylarda, Faye’in evinde, yavaş yavaş bazı değişiklikler olmaya başladı. Kızlar, daha önceleri pasaklı ve huysuzdular. Kendilerine, üstlerini başlarını ve odalarını temiz tutmaları söylense, ortaya hemen bir kırgınlık çıkar, evin bütün huzuru kaçardı. Ama daha sonra işler böyle yürümedi.</p>

  <p>Kate, bir akşam sofrada, Ethel’in odasına şöyle bir uğradığından söz etti. Odayı öylesine temiz ve çekici bulmuştu ki, Ethel’e bir armağan sunmaktan kendini alamamıştı. Ethel, paketi hemen oracıkta çözdüğünde, ortaya kocaman bir şişe Hoyt’s German çıktı. Ethel’in oldukça uzun bir süre güzel kokular saçmasını sağlayacak kadar büyüktü şişe. Ethel çok sevinmişti ve Kate’in, yatağının altındaki kirli çamaşırları görmemiş olmasını diliyordu. Yemekten sonra, yalnız çamaşırları yıkamakla kalmadı, yerleri fırçaladı, köşelerdeki örümcek ağlarının hepsini de süpürgeyle aldı.</p>

  <p>Daha sonra bir gün, bir öğle sonu, Grace’nin öyle güzel, öyle hoş bir görünüşü vardı ki, Kate dayanamadı, yakasındaki taşlarla süslü bebek iğneyi çıkardı, ona verdi. Grace hemen yukarı koştu, üzerine temiz bir bluz geçirdi.</p>

  <p>Mutfakta ise Alex (yaptığı yemekler için kendisine söylenenlere gerçekten inansa, kendini katil sayabilirdi) birden, bisküvi yapmakta pek usta bir aşçı olduğunu keşfetti. Yemek pişirmenin, öğrenilecek bir şey olmadığını da anladı, içinizde duymanız gerekti bunu.</p>

  <p>Pamukgöz, kimsenin kendisinden nefret etmediğini öğrendi. Dan dun piyano çalışı, tanınmayacak kadar düzeldi. Kate’e, “İnsanın, geçmişi düşünüp andıkları, pek garip şeyler oluyor,” dedi.</p>

  <p>“Ne gibi?” dedi Kate.</p>

  <p>“Şey, şunun gibi,” dedi ve Kate için piyanoda bir parça çaldı.</p>

  <p>“Çok hoş,” dedi Kate. “Nedir bu?”</p>

  <p>“Vallahi bilmiyorum. Galiba Chopin. Ah, müziği bir görebilseydim!”</p>

  <p>Kate’e, gözlerini nasıl yitirdiğini anlattı. Oysa daha önce kimseye anlatmamıştı bunu. Acı bir hikâyeydi. O cumartesi akşamı, piyanonun tellerine takmış olduğu zinciri çıkardı ve sabahtan beri hatırlamaya çalıştığı bir parçayı, adı ‘Ay Işığı’ olan ve Beethoven tarafından yazılmış bir parçayı çaldı.</p>

  <p>Ethel, bu müziğin gerçekten ay ışığına benzediğini, sözlerini de bilip bilmediğini sordu.</p>

  <p>“Bunun sözleri yok,” dedi Pamukgöz.</p>

  <p>Cumartesi gecesi için Gonzales’ten gelen Oscar Trip, “Ama olması gerek, pek hoş bir parça,” dedi.</p>

  <p>Bir gece de, herkese armağanlar verildi, çünkü Faye’in evi, bütün bu ülkedeki evlerin en iyisi, en temizi ve en güzeliydi. Bu sonucu yaratanlar da kimdi? Kim olacak? Kızlardı elbet. Hele bir bakın, şu yahninin salçası gibi bir salça tatmışlar mıydı hiç?</p>

  <p>Alex mutfağa çekildi, yaşaran gözlerini utana utana elinin tersiyle sildi. O anda, herkesin gözlerini yerinden uğratacak müthiş bir erikli pasta yapabileceğine bahse girerdi.</p>

  <p>Georgia, her sabah saat onda kalkıyor ve Pamukgöz’den piyano dersleri alıyordu. Tırnakları tertemizdi. Pazar günü ayinden dönerken Grace, Trixie’ye, “Neredeyse, evlenip orospuluktan vazgeçmeye karar veriyordum,” dedi. “Düşünebiliyor musun?”</p>

  <p>“Gerçekten de pek hoştu,” dedi Trixie. “Jenny’nin kızları, Faye’in doğum günü için geldiklerinde, gözlerine inanamadılar. Faye’in evi şöyle, Faye’in evi böyle diye, anlata anlata bitiremiyorlar. Jenny biraz bozulmuş.”</p>

  <p>“Bu sabah tahtadaki sayıyı gördün mü?”</p>

  <p>“Elbette -bir haftada seksen yedi müşteri. Bak bakalım, Jenny ya da Zenci bu sayıyla yarışabilir mi?”</p>

  <p>Geçirdiği hastalık ve gördüğü o kötü düşlerden sonra, Faye altüst olmuş, sessizleşmişti. Kate gözetlendiğini biliyordu, ama buna aldırdığı yoktu. Nasıl olsa o, rulo edilmiş kâğıdın çekmecede olduğundan kuşku duymuyordu, bütün kızların da, o kâğıdı görmelerini ya da en azından bundan haberleri olmasını sağlamıştı.</p>

  <p>Bir öğle sonu, Kate kapıyı tıklatıp girince, Faye, başını kâğıt falından kaldırıp baktı.</p>

  <p>“Nasılsın Anne?”</p>

  <p>“İyiyim, gayet iyiyim,” dedi Faye. Gözlerinden, bir şeyler gizlediği anlaşılıyordu, pek kurnaz bir kadın sayılmazdı Faye. “Biliyorsun Kate,” dedi, “Avrupa’ya gitmeyi çok istiyorum.”</p>

  <p>“Ah, ne harika! Bunu hak ettin zaten, paran da var.”</p>

  <p>“Yalnız başıma gitmek istemiyorum ama. Senin de benimle gelmeni istiyorum.”</p>

  <p>Kate, şaşkınlık içinde, “Ben mi?” dedi, “beni de mi götürmek istiyorsun?”</p>

  <p>“Elbette, neden olmasın?”</p>

  <p>“Ah! Şekerim benim. Ne zaman gidebiliriz?”</p>

  <p>“İstiyor musun?”</p>

  <p>“Hep düşünü kurardım. Ne zaman gidebiliriz? Aman, çabuk gidelim.”</p>

  <p>Faye’in gözlerindeki kuşku silindi, yüzü gevşeyip rahatladı. “Belki gelecek yaz,” dedi. “Gelecek yaz için planlarımızı yaparız, Kate!”</p>

  <p>“Evet, Anne.”</p>

  <p>“Birtakım oyunlar çevirmiyorsun artık, değil mi?”</p>

  <p>“Niye çevireyim? Sen bana öyle iyi bakıyorsun ki.”</p>

  <p>Faye, ağır ağır kâğıtları topladı, bir deste yaptı, masanın gözüne bıraktı.</p>

  <p>Kate bir sandalye çekti. “Bir konuda sana akıl danışmak istiyorum,” dedi.</p>

  <p>“Nedir?”</p>

  <p>“Vallahi, biliyorsun, sana yardıma çalışıyorum.”</p>

  <p>“Her şeyi yapıyorsun yavrucuğum.”</p>

  <p>“Biliyorsun, en büyük masrafımız yiyeceğe gidiyor, kışın daha da artıyor bu.”</p>

  <p>“Evet.”</p>

  <p>“Bence, şimdi hazır ucuzken, küfeyle meyve ve sebze alabiliriz. Kışın, şeftali ve fasulye konservelerine ne ödediğimizi biliyorsun.”</p>

  <p>“Herhalde konserveciliğe başlamayı düşünmüyorsundur?”</p>

  <p>“Neden başlamayalım?”</p>

  <p>“Alex ne der bu işe?”</p>

  <p>“Anne, ister inan, ister inanma. Bunu bana Alex söyledi, istersen kendisine sor bak.”</p>

  <p>“A, olamaz!”</p>

  <p>“Vallahi o söyledi, şeytan çarpsın.”</p>

  <p>“Peki, kör olası, ben -ah, özür dilerim canım. Ağzımdan kaçtı.” Ve böylece mutfak, konserve fabrikasına döndü, bütün kızlar yardıma koştu. Alex, bu düşüncenin kendisinden çıktığına gerçekten inandı. Mevsim sonunda, kendisine, arka kapağına adı kazılmış bir saat armağan edildi.</p>

  <p>Faye ile Kate, akşam yemeklerini genellikle yemek odasındaki uzun masada yerlerdi. Ama pazar akşamları, Alex izne çıkıp kızlar da karınlarını kalın kalın sandviçlerle doyururlarken, Kate ikisinin yemeğini Faye’in odasına getirirdi. Çok zevkli, hanımefendi gibi yenilen bir yemekti bu. Hepsi özel olarak yapılmış, güzel ve iyi şeyler yenirdi. Ana Cadde’deki Lang Fırını’ndan hamur işleri de alınırdı. Yemek odasının beyaz muşambası ve kâğıt peçeteleri yerine, Faye’in masasına işlemeli beyaz örtüler ve keten peçeteler konurdu. Bütün o mumlar ve Salinas’ta ender bulunan bir vazo dolusu çiçekle, bir parti veriliyormuş havası oluyordu. Kate, kır çiçekleriyle bile gayet zevkli düzenlemeler yapabiliyordu.</p>

  <p>“Ne akıllı kız bu Kate,” diyordu Faye. “Her şeyi yapabiliyor. Elinden her şey geliyor. Avrupa’ya gidiyoruz onunla. Kate’in Fransızca konuştuğunu biliyor muydunuz? Ya, konuşuyor. Yalnız başına yakalarsanız, Fransızca bir şeyler söylemesini isteyin. Bana da öğretiyor. Fransızca, ekmek nasıl deniyor biliyor musunuz?” Faye, çok hoş vakit geçiriyordu. Kate ona heyecan ve sonsuz bir tasarlama ve düş kurma utku açmıştı.</p>

  <p class="bolum_adi2">4</p>

  <p>Ekim ayının on dördü, cumartesi günü, ilk yabanördekleri Salinas üzerinden geçtiler. Faye onları penceresinden, güneye doğru süzülen koca bir sürü halinde gördü. Kate her zamanki gibi akşam yemeğinden önce geldiğinde, Faye ona ördeklerden söz etti. “Galiba kışın eli kulağında,” dedi. “Alex’e sobaları kurdurmamız gerekiyor.”</p>

  <p>“Şurubunu içer misin Anneciğim?”</p>

  <p>“İçeyim. Her şeyimi düşünüyorsun. Beni tembelliğe alıştırdın.”</p>

  <p>“Sana hizmet etmek hoşuma gidiyor,” dedi Kate. Lydia Pinkham şurup şişesini çekmeceden çıkardı, ışığa tutup baktı. “Pek fazla kalmamış,” dedi. “Biraz daha almamız gerekecek.”</p>

  <p>“Dolapta üç şişe daha olmalı. Bir düzineden o kadar kaldı.”</p>

  <p>Kate bardağı kaldırdı. “İçine bir sinek düşmüş,” dedi. “Gidip yıkayayım şunu.”</p>

  <p>Mutfakta bardağı çalkaladı. Cebinden bir damlalık çıkardı, ucu bir parça patatesle tıkanmıştı. Bardağın içine özenle birkaç damla striknin damlattı.</p>

  <p>Faye’in odasına döndü, bardağa üç çorba kaşığı şurup koyup çalkaladı.</p>

  <p>Faye şurubu içti, dudaklarını yalayarak, “Acı bir tadı var,” dedi.</p>

  <p>“Öyle mi canım? Ben de bir bakayım,” dedi Kate ve şişeden bir kaşık şurup doldurup içti, yüzünü buruşturdu. “Gerçekten öyle,” dedi. “Uzun süredir duruyordu galiba. Atayım bunu ben. A, gerçekten acı. Dur sana bir bardak su getireyim.”</p>

  <p>Yemekte, Faye’in yüzü pancar gibi kıpkırmızı olmuştu. Yemek yemeyi bıraktı, bir şey dinler gibi duruyordu.</p>

  <p>“Ne oldu?” diye sordu Kate. “Ne var Anne?”</p>

  <p>Faye dikkatini güçlükle toplayabildi. “Bilmem. Galiba kalp çarpıntısı. Birden korktum, kalbim küt küt çarpmaya başladı.”</p>

  <p>“Seni odana götüreyim mi?”</p>

  <p>“Hayır yavrum, şimdi iyiyim.”</p>

  <p>Grace, çatalını bıraktı. “Ama yüzün gerçekten mosmor oldu, Faye,” dedi.</p>

  <p>“Hoşuma gitmedi bu,” dedi Kate. “Dr. Wilde’a bir görünsen iyi olur.”</p>

  <p>“Yok yok, şimdi çok iyiyim.”</p>

  <p>“Ödümü kopardın,” dedi Kate. “Daha önce de böyle olmuş muydu?”</p>

  <p>“Doğrusu ya, arada bir soluğum daralıyor. Galiba fazla şişmanlıyorum.”</p>

  <p>O cumartesi akşamı, Faye, kendini hiç de iyi duymuyordu. Saat ona doğru Kate onu yatmaya razı etti. Faye’in uyuduğuna bir kuşkusu kalmayıncaya kadar gidip gidip odasına baktı.</p>

  <p>Faye ertesi gün iyileşti. “Bir soluk darlığıydı galiba,” dedi, “başka bir şeyim yok.”</p>

  <p>“Bundan sonra hafif yiyecekler yiyeceğiz, senin iyileşmen için,” dedi Kate. “Sana, tavuk suyuyla çorba yaptım, bir de fasulye salatası yaparız, senin sevdiğin gibi, yalnızca yağ ve sirkeyle. Üstüne bir de çay.”</p>

  <p>“Aman, ne olur bırak Kate. Çok iyiyim ben.”</p>

  <p>“Biraz hafif şeyler yesek, ne sana, ne de bana zararı dokunur bunun. Dün gece beni çok korkuttun. Benim bir teyzem vardı, kalpten öldü. İnsanın kafasından kolay kolay çıkmıyor.”</p>

  <p>“Ben kalbimden hiç sıkıntı çekmedim ki. Yalnız merdivenleri tırmanırken biraz soluğum kesilir, o kadar.”</p>

  <p>Kate, mutfakta yemeği iki ayrı tepsiye koydu. Fransız sosunu bir fincanla ölçerek fasulye salatasının üzerine döktü. Faye’in tepsisine en beğendiği kâseyi koydu, çorbayı ocağın üzerine sürdü. Sonra cebinden damlalığı çıkarıp fasulyenin üzerine iki damla kroton yağı damlatıp karıştırdı. Kendi odasına gitti, küçük bir şişe müshilin hepsini dikip içti. Yine mutfağa koştu. Sıcak çorbayı kâselere boşalttı, çaydanlığı kaynar suyla doldurdu, tepsileri alıp Faye’in odasına götürdü.</p>

  <p>“Öyle pek acıkmadım ama,” dedi Faye, “bu çorba da nefis kokuyor.”</p>

  <p>“Senin için özel bir salata sosu yaptım,” dedi Kate. “Eski bir tariften çıkardım. Kekik ve biberiye ile. Bakalım beğenecek misin?”</p>

  <p>“O, pek lezzetli,” dedi Faye. “Senin bilmediğin, yapamadığın bir şey yok mu şekerim?”</p>

  <p>İlk çarpılan Kate oldu. Alnında boncuk boncuk ter damlaları belirdi. Acıyla haykırarak iki büklüm oldu. Gözleri sabitleşmiş, ağzından salyalar akmaya başlamıştı. Faye dışarı fırladı, çığlıklar atıyor, yardım çağırıyordu. Kızlarla, orada bulunan birkaç pazar müşterisi odaya üşüştüler. Kate yerde kıvranıyordu. Devamlı müşterilerden ikisi, onu kaldırıp Faye’in yatağına yatırdılar. Dümdüz uzatmaya çalıştılar, ama Kate haykırıp, yeniden iki büklüm oldu. Bedeninden fışkıran ter, elbiselerini sırılsıklam etmişti.</p>

  <p>Faye, bir havluyla Kate’in alnını silerken, birden o da çarpıldı.</p>

  <p>Bir arkadaşıyla papaz kaçtı oynayan Dr. Wilde bulunup getirilinceye kadar bir saat geçti. Sokaktan aşağı, iki isterik orospu tarafından yaka paça sürüklenerek getirilmişti. Faye ve Kate, kusmaktan ve ishalden bitkin düşmüşlerdi. Durup durup nöbet geçiriyorlardı.</p>

  <p>“Ne yediniz?” diye sordu Dr. Wilde. Sonra tepsileri gördü. “Bu fasulyeler ev fasulyesi mi?” dedi.</p>

  <p>“Elbette,” dedi Grace, “burada yaptık.”</p>

  <p>“Aranızdan yiyen oldu mu hiç?”</p>

  <p>“Hayır. Yani...”</p>

  <p>“Gidip hemen ve bütün kavanozları kırın,” dedi Dr. Wilde. “Allah belasını versin bu konserve fasulyelerin.” Çantasından mide pompasını çıkardı.</p>

  <p>Salı günü, sararıp solmuş iki kadının karşısına geçip oturmuştu Dr. Wilde. Kate’in yatağı da Faye’in odasına taşınmıştı. “Artık size açıkça söyleyebilirim,” dedi Dr. Wilde. “Doğrusu, kurtulacağınızı pek sanmıyordum. Çok şanslıymışsınız. Bundan sonra, bir daha evde konserve yapmaya kalkmayın. Dışarıda kutulanmış olanlardan alın.”</p>

  <p>“Neymiş başımıza gelen?” diye sordu Kate.</p>

  <p>“Gıda zehirlenmesi. Bu konuda fazla bir şey bilmiyoruz, ama kurtulana aferin. Sanırım sen genç, o da sağlam yapılı olduğunuz için atlattınız.” Sonra Faye’e bakıp, “Barsak kanaması hâlâ oluyor mu?” diye sordu.</p>

  <p>“Evet, biraz.”</p>

  <p>“Peki. İşte size biraz morfin hapı. Bunlar sizi toparlar. İç organlarınızdan biri zedelenmiş olacak. Ama, orospular kolay ölmez, derler. Haydi haydi, içiniz rahat etsin, ikinizin de.”</p>

  <p>O gün ekimin 17’siydi.</p>

  <p>Faye, bir daha hiç iyileşmedi. Biraz toparlanır gibi oluyor, sonra yine yataklara seriliyordu. Aralığın üçünde iyice kötüledi, bu sefer düzelmesi eskisinden de uzun sürdü. On iki şubatta kanama şiddetlendi ve bu kalbini de zayıflattı. Dr. Wilde, aletiyle uzun uzun dinledi.</p>

  <p>Kate perişan olmuş, o narin bedeni bir deri bir kemik kalmıştı. Kızlar, onu Faye’in yanından ayırmak istediler, ama Kate yerinden kımıldamadı.</p>

  <p>“Son olarak ne zaman uyuduğunu Tanrı bilir,” diyordu Grace. Eğer Faye’e bir şey olursa, bu kız da kendini öldürür vallahi.”</p>

  <p>“Aklını kaçırır, ölür,” dedi Ethel de.</p>

  <p>Dr. Wilde, Kate’i salonun alacakaranlık bir köşesine çekti, kara çantasını bir sandalyenin üzerine bıraktı. “Sana açıkça söylesem iyi olacak,” dedi. “Kalbi bu sarsıntıya korkarım ki dayanamayacak. Bütün içi parçalanmış. Allah belasını versin bu zehirlenmenin. Çıngıraklı yılandan beterdir.” Bakışlarını Kate’in perişan yüzünden kaçırdı. “Sana söyleyeyim diye düşündüm,” dedi. “Kendini alıştırman için.” Kırık dökük sözcüklerle konuşuyordu. Elini kızın omzuna koydu. “Pek az insan böylesine bağlılık gösterebilir. İçebilirse, ona biraz sıcak süt ver.”</p>

  <p>Kate, yatağın yanındaki masaya bir leğen ılık su koydu. Trixie içeri baktığında Kate elindeki en güzel keten peçetelerden biriyle Faye’in yüzünü siliyordu. Temizlik bittikten sonra düz sarı saçlarını taradı ve ördü.</p>

  <p>Faye’in derisi büzülmüş, çenesine ve kafasına yapışmıştı. Kocaman gözleri boş boş bakıyordu.</p>

  <p>Faye bir ara konuşmaya çabaladı. “Şşşt,” dedi Kate, “gücünü harcama boşuna. Yorma kendini.”</p>

  <p>Sonra mutfaktan bir bardak sıcak süt aldı, masanın üzerine koydu. Cebinden iki küçük şişe çıkardı, damlalıkla her birinden biraz biraz aldı. “Aç ağzını Anne,” dedi. “Bu yeni bir ilaç. Dayan hayatım. Tadı kötüdür.” Sıvıyı, Faye’in dilinin ta gerilerine boşalttı. Acısını gidermek üzere biraz süt içsin diye başını iyice kaldırdı. “Şimdi dinlen. Birazdan gelirim ben,” dedi.</p>

  <p>Kate, sessizce odadan süzüldü. Mutfak karanlıktı. Arka kapıyı açtı, dışarı çıktı, otların, çalıların arasına girdi. Toprak, bahar yağmurlarıyla ıslanmıştı. Orada, sivri uçlu bir değnekle küçük bir çukur açtı. Cebinden çıkardığı bir sürü küçük cam şişeyle damlalığı içine attı, değnekle vurup hepsini parçaladı, sonra da üzerlerini toprakla örttü. Kate eve girerken, yağmur başlamıştı.</p>

  <p>İlk günler, kendine bir şey yapmasın diye, Kate’i bağlamak zorunda kaldılar. Bu çılgınlıktan sonra kederli bir durgunluğa gömüldü. Sağlığını kazanması için epeyce bir zaman gerekti. Vasiyetnameyi de bütünüyle unutmuştu. En sonunda hatırlayan Trixie oldu.</p>
</body>
</html>
