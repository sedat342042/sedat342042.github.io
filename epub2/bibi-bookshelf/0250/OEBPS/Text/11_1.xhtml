<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">On Birinci Bölüm</p>

  <p class="bolum_adi2">1</p>

  <p>Hapishane hikâyesini öğrendikten sonra Charles’ın Adam’a saygısı çoğaldı. İnsanın, kusursuz olmadığını bildiği, bu yüzden de nefret etmeyi gereksiz bulduğu birine karşı duyduğu sıcaklığı duyuyordu şimdi ona. Adam da bundan yararlanıyordu. Charles’ın aklını çelmeye çalışıyordu.</p>

  <p>“Hiç düşündün mü Charles? Yapmak istediğimiz her şeyi yapabilecek kadar paramız var.”</p>

  <p>“Peki, neymiş o istediğimiz?”</p>

  <p>“Avrupa’ya gidip, Paris taraflarında dolaşabiliriz.”</p>

  <p>“O da ne?”</p>

  <p>“Hangisi ne?”</p>

  <p>“Kapının önünde birisi varmış gibi geldi de.”</p>

  <p>“Kedidir belki.”</p>

  <p>“Belki. Şunlardan birkaçını da bu yakınlarda gebertmezsem iyi.”</p>

  <p>“Charles, Mısır’a gidip Sfenks’in orada dolaşabiliriz.”</p>

  <p>“Burada kalıp paramızı daha iyi şeyler için kullanabiliriz. Üstelik, çalışarak günümüzü de daha iyi değerlendirebiliriz. Şu kedilerin de Allah belasını versin!” Charles kapıya atılıp ardına kadar açtı ve “Defol!” diye haykırdı. Sonra birden sustu. Adam onun basamaklara şaşkın şaşkın bakmakta olduğunu gördü. Hemen yanına gitti.</p>

  <p>Bir paçavra ve çamur yığını, sürünerek basamaklardan çıkmaya uğraşıyordu. Sıska, kemikli bir el, bin bir güçlükle basamaklara tutunmaya çalışıyordu. Öbür el, zavallı bir halde sarkmıştı. Dudakları çatlamış bir ağız, morarmış ve şişmiş gözkapaklarının altından bakan gözler ve yer yer pıhtılaşmış kanla kaplı bir yüz duruyordu karşılarında. Sıyrılmış alından, keçeleşmiş saçların diplerine kan sızıyordu.</p>

  <p>Adam, basamaklardan inip, bu biçimsiz yığının yanına çömeldi. “Bana yardım et,” dedi Charles’a, “haydi, onu içeri taşıyalım. Dikkat et, şu kol kırık galiba.”</p>

  <p>İçeri taşırlarken kız bayıldı.</p>

  <p>“Benim yatağıma yatıralım,” dedi Adam. “Bence, sen hemen doktoru çağırmaya gitsen iyi olacak.”</p>

  <p>“Sırtlayıp götürsek daha iyi olmaz mı?”</p>

  <p>“Yok yok, hiç kımıldatmamak gerek. Deli misin sen?”</p>

  <p>“Herhalde senin kadar değilim. Bir düşünsene.”</p>

  <p>“Canım, ne düşüneyim, Tanrı aşkına?”</p>

  <p>“Yalnız yaşayan iki erkek, bunu evlerine alıyorlar.”</p>

  <p>Adam birden şaşırdı. “Ne demek istiyorsun yani?”</p>

  <p>“Ne demek istediğimi biliyorsun. Onu alıp götürelim daha iyi. İki saate kalmaz herkes duyar. Neyin nesidir, ne biliyorsun? Buraya nasıl gelmiş? Ne geçmiş başından? Adam, çok tehlikeli bir iş yapıyorsun.”</p>

  <p>“Haydi, gideceksen git,” dedi Adam soğuk bir sesle. “Yoksa seni başında bırakıp ben giderim.”</p>

  <p>“Yanlış bir iş yapıyorsun. Gitmesine gidiyorum işte, ama bak sana söyleyeyim, bunun ceremesini çekeceğiz sonra.”</p>

  <p>“Çekersek ben çekerim,” dedi Adam. “Haydi, sen git.”</p>

  <p>Charles çıktıktan sonra, Adam mutfağa gitti, bir tasa çaydanlıktan sıcak su doldurdu. Yine odaya gelip bir mendil aldı, suda ıslatıp kızın yüzünde kurumuş kalmış kirleri ve kan pıhtılarını temizledi. Kız kendine gelir gibi oldu, bir an için gözlerinde bir ışık parlayıp söndü. Adam geçmişi andı. Bu oda, bu yataktı işte. Üvey annesi, elinde ıslak bir bezle üzerine eğilmişti. Su değince yaraları sızlıyordu. Kadın bir şeyi üst üste söylemişti. Adam, ne dediğini duymuştu, ama bunun ne olduğunu hatırlamıyordu şimdi.</p>

  <p>“İyileşeceksin,” dedi kıza. “Doktora haber saldık, neredeyse gelir.”</p>

  <p>Kızın dudakları usulca kıpırdadı.</p>

  <p>“Konuşmaya çalışma,” dedi Adam. “Hiçbir şey söyleme.”</p>

  <p>Kızın yüzünü silerken içini bir ateş kapladı. “Burada kalabilirsin,” dedi. “Ne kadar istersen kalabilirsin. Ben sana bakarım.” Bezi sıktı, kızın keçeleşmiş saçlarını ıslatıp başındaki yaraya yapışan tellerini ayırmaya çalıştı.</p>

  <p>Bir yandan kızla uğraşıyor, bir yandan da kendi söylediklerini dinliyordu. Başkasının ağzından çıkıyordu sanki bu sözler. “İşte oldu, acıyor mu? Zavallı gözler, kahverengi bir şeyle örterim şimdi onları. Rahatlarsın. Alnındaki oldukça kötü bir yara. Korkarım izi kalacak. Bana adını söyleyemez misin? Yok yok, boşuna tüketme gücünü. Nasılsa çok vaktimiz olacak. Bol bol. Bak duyuyor musun? Bu doktorun arabası. Amma da çabuk geldiler, değil mi?” Mutfak kapısına gitti. “Burada doktor. Kız burada,” diye seslendi.</p>

  <p class="bolum_adi2">2</p>

  <p>Kız fena hırpalanmıştı. O zamanlar röntgen olsaydı, doktor kimbilir daha ne kadar kırık çıkık bulurdu. Hoş, bulduğu kadarı da yeter de artardı ya. Sol kolu ile üç kaburga kemiği kırılmış, çene kemiği çatlamıştı. Kafatasında da çatlak vardı, ağzının sol tarafındaki dişler dökülmüştü. Kafasının derisi yırtılıp açılmış, alnı kemiğe kadar yarılmıştı. Doktor, bu kadarını görüp saptayabilmişti ancak. Kırık kolun kemiğini düzeltti, kaburgalarını sardı, kafa derisini dikti. Bir cam tüpü ispirto alevine tutarak büktü, çenesini oynatmadan sıvı bir şeyler yiyebilmesi için, düşmüş bir dişin bıraktığı boşluktan ağzına sokabilecek biçime getirdi. Yüksek dozda bir morfin yaptı, bir şişe de afyon hapı bıraktı. Ellerini yıkayıp paltosunu giydi. Doktor daha odadan çıkmadan, kız uykuya dalmıştı bile.</p>

  <p>Doktor, mutfaktaki masanın başına çöktü ve Charles’ın, önüne koyduğu sıcak kahveyi yudumlamaya başladı.</p>

  <p>“Peki, ne olmuş bu kıza?” diye sordu.</p>

  <p>“Biz ne bilelim,” dedi Charles ters ters. “Biz onu kapının önünde bulduk. Çok istiyorsanız, gidip yolda sürünerek gelirken bıraktığı izlere bakın.”</p>

  <p>“Kim olduğunu biliyor musunuz?”</p>

  <p>“Hayır, nereden bileceğiz.”</p>

  <p>“Hanın üst katına gidersin arada sen. Oradan mı bu kız?”</p>

  <p>“Bu yakınlarda oraya hiç uğramadım. Zaten bu halde de tanıyamam onu.”</p>

  <p>Doktor, başını Adam’dan yana çevirdi. “Daha önce görmüşmüydün onu sen?”</p>

  <p>Adam başını ağır ağır iki yana salladı.</p>

  <p>Charles hırsla, “Ne demek istiyorsunuz?” dedi.</p>

  <p>“Madem ilgilendiniz, söyleyeyim. Bu kız, biçerdöver altına düşüp gelmemiş bu hale. Ondan nefret eden biri getirmiş onu bu hale. Daha doğrusunu istiyorsanız, biri öldürmek istemiş onu.”</p>

  <p>“Neden kendisine sormuyorsunuz bunları,” dedi Charles.</p>

  <p>“Uzun süre konuşamayacak. Üstelik kafatasında da bir çatlak var. Bunun ne gibi etkileri olacağını Tanrı bilir. Demek istediğim, giderken şerife haber vereyim mi, vermeyeyim mi?”</p>

  <p>“Hayır!” Adam öylesine birden atılmıştı ki, ikisi birden dönüp ona baktılar. “Rahat bırakın onu. Bırakın biraz kendine gelsin.”</p>

  <p>“Kim bakacak ona?”</p>

  <p>“Ben,” dedi Adam.</p>

  <p>“Sen bana baksana!” diye başladı Charles.</p>

  <p>“Bu işe sen karışma!”</p>

  <p>“Burası senin olduğu kadar benim de.”</p>

  <p>“Yani, gitmemi mi istiyorsun?”</p>

  <p>“Öyle bir şey demedim.”</p>

  <p>“Eğer kızın gitmesini istiyorsan, ben de giderim.”</p>

  <p>“Sakin olun,” dedi doktor. “Seni bu kadar ilgilendiren şey nedir?”</p>

  <p>“Yaralı bir köpek bile olsa, dışarı atmam ben.”</p>

  <p>“Ama bu kadar da heyecanlanmazsın değil mi? Yoksa bir şey mi saklıyorsun? Dün gece dışarı çıktın mı? Bu işi sen mi yaptın yoksa?”</p>

  <p>“Bütün gece buradaydı,” dedi Charles. “Bir lokomotif gibi horluyordu.”</p>

  <p>“Neden onu rahat bırakmıyorsunuz? Bırakın iyileşsin.”</p>

  <p>Doktor ayağa kalkıp ellerini silkeledi. “Adam,” dedi, “baban, benim en eski arkadaşlarımdandı. Seni ve aileni yıllardır tanırım. Aptal değilsindir. Neden bu kadar açık gerçekleri kabul etmiyorsun anlamıyorum. Ama kabul etmediğin de ortada. Sana çocukmuş gibi davranmak zorunda bırakıyorsun beni. Bu kıza tecavüz etmişler. Bu işi kim yaptıysa, onu öldürmek de istemiş. Eğer şerife bunu haber vermezsem, yasaya aykırı davranmış olurum. Kimi zaman yasaya aykırı davrandığım da olmuyor değil, ama bunu da yapamam.”</p>

  <p>“Pekâlâ, haber verin öyleyse, ama iyileşene kadar kızı rahatsız etmemesini de söyleyin ona.”</p>

  <p>“Hastalarımın rahatsız edilmesine göz yummam zaten,” dedi doktor. “Hâlâ onu burada alıkoymak istiyor musun?”</p>

  <p>“Evet.”</p>

  <p>“Sen bilirsin. Yarın yine gelirim. Şimdi uyur. Eğer isterse, o borudan biraz su ve ılık çorba verirsiniz.”</p>

  <p>Doktor çıkıp gitti.</p>

  <p>Charles kardeşine döndü, “Adam, nedir bu yaptığın?”</p>

  <p>“Bırak beni.”</p>

  <p>“Ne oluyor sana böyle?”</p>

  <p>“Yalnız bırak beni, duyuyor musun? Sadece yalnız bırak.”</p>

  <p>“Hay Allah!” dedi Charles yere tükürerek. Huzursuz, öfkeli bir halde işine gitti.</p>

  <p>Adam, onun gittiğine sevindi. Bir süre mutfakta dolandı, bulaşıkları yıkadı, yerleri süpürdü. Mutfağı düzene koyduktan sonra, kızın yatağının başına bir sandalye çekip oturdu. Morfinin etkisiyle kesik kesik horluyordu kız. Yüzündeki şişlik biraz azalmıştı ama gözlerinin çevresindeki morluk ve şişlik geçmemişti. Adam, sessizce ona bakıyordu. Desteğe alınarak sarılmış kolu karnının üzerinde duruyordu, sağ koluysa çarşafın üzerindeydi. Elini bir kuş yuvası gibi yummuştu. Bir çocuk eli, neredeyse bir bebek eli gibiydi. Adam, kızın bileğine usulca dokundu. Parmaklar, kendiliğinden hafifçe büküldüler. Bilek sıcacıktı. Gizlice, yakalanmaktan korkar gibi, eli açıp kızın parmak uçlarına dokundu. Parmaklar pembe ve yumuşacıktı, avcunun içi sedef gibi pırıl pırıldı. Adam’ın içi titredi. Kızın soluğu bir an kesilir gibi oldu. Adam hemen dikkat kesildi. Sonra yine boğazındaki hırıltı açıldı ve soluğu eski temposuyla devam etti. Kızın elini şefkatle alıp çarşafın altına koydu ve usulca odadan çıktı.</p>

  <p>Cathy, günlerce bir şok ve morfin zırhı içinde yattı. Derisi, kurşun kesilmişti sanki. Acıdan pek kımıldayamıyordu. Çevresinde olanların farkındaydı. Kafasının içi ve gözleri de yavaş yavaş aydınlanıyordu. İki genç erkekle birlikteydi, biri her zaman oradaydı, öbürü ise arada sırada. Kendisini yoklamaya gelen öteki erkeğin ise doktor olduğunu biliyordu. Ama bir de uzun boylu, zayıf bir erkek daha vardı ki, onu en çok ilgilendiren oydu. İlgisi, korkudan ileri geliyordu. Belki o afyonlu uykusu sırasında bir şeyler sezinlemiş ve kafasında kurup durmuştu.</p>

  <p>Yavaş yavaş da olsa, son günlerde olanları kafasında bir araya getirip bunları yeniden bir düzene koydu. Gözlerinin önüne Bay Edwards’ın yüzü geldi, onun o kendine güvenli görünüşünün silinip nasıl bir katil suratı geldiğini görür gibi oldu. Hayatında hiç o kadar korkmamıştı, korku nedir öğrenmişti artık. Ve kafası, kaçacak delik arayan bir fare gibi çevresini kolluyordu. Bay Edwards’ın yangından haberi vardı. Başkaları da biliyor muydu acaba? Hem nasıl öğrenmişti bunu? Bunları düşününce, midesini allak bullak eden körletici bir dehşete kapılıyordu.</p>

  <p>Duyduklarından, uzun boylu erkeğin şerif olduğunu ve kendisini sorguya çekmek istediğini, yanından ayrılmayan o genç erkeğin ise adının Adam olduğunu ve kendisini sorguya çekilmekten korumak istediğini anlıyordu. Belki de şerifin yangından haberi vardı.</p>

  <p>Yüksek sesle yapılan bu konuşmalardan, Cathy nasıl bir yol izlemesi gerektiğini anlamıştı. “Bir adı olmalı, onu tanıyan biri vardır mutlaka,” diyordu şerif.</p>

  <p>“Bunlara nasıl cevap verebilir. Görmüyor musunuz çenesi kırık,” diye karşılık veriyordu Adam’ın sesi.</p>

  <p>“Eğer solak değilse, sorduklarımızı yazarak cevaplayabilir. Bana bak Adam, eğer biri onu öldürmek istemişse, vakit geçirmeden yakalamalıyım onu. Bana bir kalem getir ve bırak da konuşayım onunla.”</p>

  <p>“Doktor kafatasının çatlak olduğunu söyledi, sen de duydun bunu. Bakalım hatırlayacak mı?” dedi Adam.</p>

  <p>“İyi ya, bir kalem kâğıt ver de anlayalım şunu.”</p>

  <p>“Onu rahatsız etmeni istemiyorum.”</p>

  <p>“Adam, Allah belanı versin, senin ne istediğin önemli değil. Sana bir kalemle kâğıt getir dedim.”</p>

  <p>Sonra öbür genç adamın sesi duyuldu. “Ne oluyor sana anlamıyorum. Duyan da, senin yaptığını sanacak. Haydi bir kalem getir ona.” Üç erkek, yavaşça odasına girdiklerinde, Cathy’nin gözleri kapalıydı.</p>

  <p>“Uyuyor,” diye fısıldadı Adam.</p>

  <p>Cathy gözlerini açtı ve onlara baktı.</p>

  <p>Uzun boylu erkek yatağın yanına yaklaştı. “Sizi rahatsız etmek istemiyorum bayan,” dedi. “Ben şerifim. Biliyorum konuşamıyorsunuz, ama şu kâğıdın üzerine bir şeyler yazar mısınız?”</p>

  <p>Cathy, başını sallamak istedi, ama canı yandı ve yüzü acıdan buruştu. Kabul ettiğini bildirmek için çabuk çabuk gözlerini kırptı.</p>

  <p>“Tamam işte,” dedi şerif, “gördün mü? Kabul etti.” Kâğıdı kızın yanına koydu, kalemi de parmaklarının arasına tutuşturdu. “Oldu, haydi bakalım yaz şimdi. Adın ne?”</p>

  <p>Üçü de gözlerini kızın yüzüne dikmişlerdi. Kızın dudakları inceldi, gözleri kısıldı. Sonra gözlerini kapadı ve kalem, kâğıdın üzerinde gitmeye başladı. “Bilmiyorum,” diye yazıyordu kocaman harflerle.</p>

  <p>“Al sana yeni bir kâğıt. Ne hatırlıyorsun?”</p>

  <p>“Her şey kapkara. Düşünemiyorum,” diye yazıyordu kalem kâğıdın dışına taşarken.</p>

  <p>“Kim olduğunu, nereden geldiğini hatırlamıyor musun? Düşün bakalım.”</p>

  <p>Büyük bir çaba harcadığı görülüyordu, sonra bıraktı kendini, yüzü gevşedi ve trajik bir anlamla kaplandı. “Hayır. Her şey karmakarışık. Yardım edin bana.”</p>

  <p>“Zavallı kızcağız,” dedi şerif. “Yine de cevap vermeye çalıştığın için teşekkür ederim. İyileşince yine deneriz. Hayır, yazmaya devam etmek zorunda değilsin artık.”</p>

  <p>Kalem, “Teşekkür ederim,” diye yazdı ve parmakları arasından kaydı.</p>

  <p>Şerifi kazanmıştı, o da Adam’dan yanaydı artık. Yalnız Charles kalmıştı kendisine karşı olan. İki kardeş onu odasında, canını acıtmamaya dikkat ederek oturağa yerleştirmeye çalışırlarken, Charles’ın esmer, asık suratını incelemişti. Yüzünde, yabancı olmayan ama onu rahatsız eden bir şey vardı. Alnındaki yara izine sık sık dokunduğunu, ovaladığını ve elini yaranın çevresinde gezdirdiğini görüyordu. Bir seferinde, kızı, kendini seyrederken yakaladı. Gözlerini suçlu suçlu parmaklarına eğdi hemen. Sonra kaba bir tavırla, “Merak etme,” dedi, “yakında senin de olacak, belki daha da iyisi.”</p>

  <p>Kız ona gülümsedi, ama o gözlerini kaçırdı. Adam ılık çorbayla odaya girdiğinde, Charles ona, “Kasabaya inip bir bira içeceğim,” dedi.</p>

  <p class="bolum_adi2">3</p>

  <p>Adam, şimdiye kadar bu kadar mutlu olduğunu hatırlamıyordu. Kızın adını sanını bile bilmediğine aldırmıyordu. Kendisini Cathy diye çağırmalarını istemişti, bu da yetiyordu. Cathy’ye, annesinin ve üvey annesinin yaptığı yemekleri pişirmeye çalışıyordu.</p>

  <p>Cathy’nin sağlam bir bünyesi vardı. Çabucak iyileşmeye başlamıştı. Yanaklarındaki şişlik inmiş, nekahet devresinin tatlılığı gelmişti yüzüne. Kısa bir süre sonra yatakta oturabilecekti. Ağzını dikkatle açıp kapıyor, fazla çiğnemeyi gerektirmeyen yumuşak şeyler yiyebiliyordu. Alnındaki sargı hâlâ duruyordu, ama yüzünün öbür yanlarında, eksik dişlerin yanağında yaptığı çukurluk dışında, hemen hiçbir iz kalmamıştı.</p>

  <p>Cathy’nin başı dertteydi ve bu yüzden kafası hep kaçma yolları arıyordu. Konuşmakta artık öyle fazlaca güçlük çekmediği halde, az konuşuyordu.</p>

  <p>Bir gün öğleden sonra, mutfakta birinin gezindiğini duydu. “Adam, sen misin?” diye seslendi.</p>

  <p>Karşılık veren Charles’ın sesiydi. “Hayır, benim.”</p>

  <p>“Biraz gelebilir misin buraya, lütfen?”</p>

  <p>Charles gelip kapının ağzında durdu, yüzü asıktı.</p>

  <p>“Odama pek gelmiyorsun,” dedi Cathy.</p>

  <p>“Evet, doğru.”</p>

  <p>“Benden hoşlanmıyorsun sen.”</p>

  <p>“Sanırım o da doğru.”</p>

  <p>“Neden, söyler misin?”</p>

  <p>Charles bir karşılık bulmakta güçlük çekti. “Sana inanmıyorum,” dedi.</p>

  <p>“Neden?”</p>

  <p>“Bilmem. Senin hafızanı kaybettiğine de inanmıyorum.”</p>

  <p>“Ama neden yalan söyleyeyim?”</p>

  <p>“Bilmiyorum. İşte bu yüzden sana inanmıyorum. Sende bir şey var, tanıyor gibiyim sanki.”</p>

  <p>“Hayatında hiç görmemişsindir beni.”</p>

  <p>“Belki öyledir. Ama beni rahatsız eden ve öğrenmek istediğim bir şey var. Hem seni görmediğimi nasıl bilebilirsin?”</p>

  <p>Cathy sesini çıkarmadı. Charles gitmeye hazırlanıyordu. “Dur gitme,” dedi, “ne yapmak niyetindesin?”</p>

  <p>“Ne hakkında?”</p>

  <p>“Benim hakkımda.”</p>

  <p>Charles ona yeni bir ilgiyle baktı. “Doğrusunu öğrenmek istiyor musun?”</p>

  <p>“Öyle olmasa ne diye sorayım?”</p>

  <p>“Bilmem, ama bak söyleyeyim. Seni buradan elimden geldiğince çabuk uzaklaştıracağım. Kardeşim aklını kaçırdı galiba, ama aklını başına getirmek için dövmek gerekirse, onu da yapacağım.”</p>

  <p>“Yapabilir misin bunu? Koskoca adam o.”</p>

  <p>“Yaparım.”</p>

  <p>Cathy onu şöyle bir süzdü. “Adam nerede?”</p>

  <p>“Kasabada, yine o Allahın belası ilacından almaya gitti.”</p>

  <p>“Adi herifin birisin sen.”</p>

  <p>“Öyle mi, bana kalırsa şu senin güzel görünüşünün altında yatan adiliğinin yarısı kadar bile değilim. Bir şeytansın sen.”</p>

  <p>Cathy sessizce güldü. “İki şeytan ederiz,” dedi. “Charles, ne kadar vaktim var?”</p>

  <p>“Neye ne kadar?”</p>

  <p>“Kapı dışarı edilmeme. Doğruyu söyle.”</p>

  <p>“Peki öyleyse, söyleyeyim. Bir hafta ya da on gün. Yürüyebilecek gücü kazanır kazanmaz.”</p>

  <p>“Gideceğimi pek sanmıyorum.”</p>

  <p>Charles ona kurnazca baktı, onu oyuna getirmenin tadını duyuyordu. “Peki, onu da söyleyeyim,” dedi. “O ilacı aldığında epey sayıkladın, bir sürü şey söyledin.”</p>

  <p>“İnanmıyorum sana.”</p>

  <p>Charles güldü. Cathy’nin ağzının nasıl birden gerildiğini görmüştü.</p>

  <p>“Peki, sen yine inanma. En kısa zamanda yoluna gidersen, kimseye söylemem. Ama gitmeyecek olursan, neler söylediğini sen de öğrenirsin, şerif de.”</p>

  <p>“Kötü bir şey söylediğimi hiç sanmıyorum. Hem ne söylemiş olabilirim ki?”</p>

  <p>“Seninle tartışamam. İşim var benim. Sen sordun, ben de söyledim.”</p>

  <p>Charles dışarı çıktı. Kümesin arkasında iki büklüm olup kahkahalarla güldü ve bacağına bir şaplak attı. “Ben de onu zeki sanmıştım,” dedi kendi kendine. Günlerden beri ilk olarak kendini bu kadar rahat duyuyordu.</p>

  <p class="bolum_adi2">4</p>

  <p>Charles, onu fena halde korkutmuştu. Eğer Charles onda bildik bir şey bulmuşsa, Cathy de onda bulmuştu. Charles, şimdiye kadar karşılaştığı kendi oyun tarzıyla oynayan tek insandı. Cathy, onun düşünüş yolunu anlamaya çalıştı, ama vardığı sonuç pek de iç açıcı değildi. Charles yaptığı numaraları yutmayacaktı, bunu biliyordu. Oysa kendisinin korunmaya ve dinlenmeye ihtiyacı vardı. Bütün parası gitmişti. Barınacak bir yeri olması gerekiyordu, hem de uzun bir zaman için. Yorgun ve hastaydı, ama kafası hep kaçış yolları aramakla uğraşıyordu.</p>

  <p>Adam, kasabadan bir şişe ağrı kesici ilaçla döndü. Bir çorba kaşığı doldurup uzattı. “Tadı çok kötü, ama iyi ilaçtır,” dedi.</p>

  <p>Cathy hiç direnmeden içti, yüzünü bile pek fazla buruşturmadı. “Bana karşı çok iyisin,” dedi. “Neden sanki? Başına dert oldum.”</p>

  <p>“Hiç de değil. Bütün ev ışıdı seninle. O kadar kötü yaralar aldığın halde, ne sızlandın, ne bir şey.”</p>

  <p>“O kadar iyisin, o kadar şefkatlisin ki.”</p>

  <p>“Öyle olmak istiyorum.”</p>

  <p>“Gitmen gerekli mi? Kalsan da biraz konuşsak.”</p>

  <p>“Elbette. Önemli bir işim yok zaten.”</p>

  <p>“Bir sandalye çek de gel otur Adam.”</p>

  <p>Adam oturunca, Cathy sağ elini ona uzattı. Adam onu iki elinin arasına aldı.</p>

  <p>“O kadar iyisin, o kadar şefkatlisin ki,” diye tekrarladı Cathy. Sonra, “Adam, verdiğin sözü tutarsın, değil mi?” diye sordu.</p>

  <p>“Tutmaya çalışırım. Nedir düşündüğün?”</p>

  <p>“Yalnızım ve korkuyorum,” diye sızlandı Cathy. “Korkuyorum.”</p>

  <p>“Sana yardım edemez miyim?”</p>

  <p>“Bana kimsenin yardım edebileceğini sanmıyorum.”</p>

  <p>“Söyle bakayım derdini. Belki bir çaresini buluruz.”</p>

  <p>“En kötü yanı da bu ya. Sana söyleyemem bile.”</p>

  <p>“Neden? Eğer bir sırsa, kimseye söylemem.”</p>

  <p>“Benim sırrım değil, anlamıyor musun?”</p>

  <p>“Hayır, anlamıyorum.”</p>

  <p>Cathy’nin parmakları, Adam’ın eline sıkı sıkıya yapıştı. “Adam, hafızamı kaybetmedim ben.”</p>

  <p>“Öyleyse neden öyle söy... ”</p>

  <p>“Sana anlatmak istediğim bu işte. Babanı sever miydin Adam?”</p>

  <p>“Sanırım sevmekten çok tapardım ona.”</p>

  <p>“Taptığın birinin başı dertte olsa, onu mahvolmaktan kurtarmak için elinden geleni yapmaz mıydın?”</p>

  <p>“Elbette, yapardım elbet.”</p>

  <p>“İşte benim için de öyle.”</p>

  <p>“İyi ama, nasıl yaralandın böyle?”</p>

  <p>“Bu da hikâyenin bir parçası. Bu yüzden söyleyemem.”</p>

  <p>“Baban mıydı?”</p>

  <p>“O, hayır. Ama hepsi birbirine bağlı.”</p>

  <p>“Seni yaralayanın kim olduğunu söylersen, babanın başının da derde gireceğini mi anlatmak istiyorsun?”</p>

  <p>Cathy içini çekti. Adam, hikâyenin geri kalanını kendi kendine tamamlayabilirdi. “Adam, bana güvenin var mı?”</p>

  <p>“Elbette.”</p>

  <p>“Bunu senden istemek çok güç ama.”</p>

  <p>“Hayır, eğer babanı korumak içinse, değil.”</p>

  <p>“Anlıyorsun, değil mi? Benim değil bu sır. Eğer öyle olsaydı, sana hemen söylerdim.”</p>

  <p>“Elbette anlıyorum. Ben de olsam aynı şeyi yapardım.”</p>

  <p>“Oo, o kadar anlayışlısın ki.” Cathy’nin gözleri yaşlarla doldu. Adam, ona doğru eğildi, Cathy de onun yanağını öptü.</p>

  <p>“Merak etme,” dedi Adam, “ben sana bakarım.”</p>

  <p>Cathy kendini yastıklara bıraktı. “Sanmıyorum,” dedi.</p>

  <p>“Ne demek, sanmıyorum?”</p>

  <p>“Kardeşin benden hoşlanmıyor. Benden kurtulmak istiyor.”</p>

  <p>“Kendisi mi söyledi böyle?”</p>

  <p>“Yo, hayır. Ama ben seziyorum. Şendeki anlayış onda yok.”</p>

  <p>“İyi yüreklidir.”</p>

  <p>“Biliyorum, ama senin şefkatin onda yok. Gitmeye kalktığımda da şerif sorular sormaya başlayacak ve ben yapayalnız olacağım o zaman.”</p>

  <p>Adam’ın gözleri boşluğa daldı. “Kardeşim seni buradan gitmeye zorlayamaz. Çiftliğin yarısı benim. Kendi param da var.”</p>

  <p>“Eğer gitmemi isterse, gitmem gerek. Senin hayatını da berbat edemem.”</p>

  <p>Adam kalkıp odadan çıktı. Arka kapıya gitti, batmakta olan güneşi seyretmeye başladı. Uzakta, tarlada kardeşi, bir el arabasındaki taşları alıp duvarın üzerine yığıyordu. Adam başını kaldırıp gökyüzüne baktı. Doğudan koca bir bulut kümesi geliyordu. Derinden derine içini çekti, soluğu göğsünde gıcıklayıcı, heyecan verici bir duygu bıraktı. Kulakları birdenbire daha iyi duymaya başlamıştı sanki. Tavukların gıdaklamalarını ve doğu yelinin toprak üzerinden hışırtıyla esişini duyuyordu. Yolda giden atların nal seslerini ve uzaklarda bir yerde samanlık yapan bir komşunun tahtaları çakışını duydu. Ve bütün bu sesler bir müzik gibi geliyordu kulaklarına. Gözleri de durulaşmıştı. Korkuluklar, çitler, duvarlar bu sarı ikindi aydınlığında sağlam ve sarsılmaz bir biçimde ortaya çıkmışlardı. Bunlar da müziğin bir parçasıydılar sanki. Her şeyde bir değişiklik vardı. Bir sürü kırlangıç, tozların içine dalıp yiyecek bir şeyler aradı, sonra ışıkta dalgalanan gri bir eşarp gibi yeniden havalandı. Adam, yine kardeşine baktı. Zamanın ucunu kaçırmıştı, kapı önünde ne kadar kalmıştı, bilmiyordu.</p>

  <p>Zaman hiç geçmemişti. Charles hâlâ aynı büyük taş parçasıyla savaşıyordu. Ve Adam, zaman durduğunda içine çektiği soluğu hâlâ koyvermemişti.</p>

  <p>Birdenbire sevinç ve üzüntü tek bir kumaş halinde dokunmuş gibi geldi. Cesaret ve korku da bir tek şeydi. Usulca bir türkü tutturmuş olduğunu fark etti. Kalkıp mutfağa geçti ve kapı aralığından, durup Cathy’ye baktı. Cathy yorgun bir halde ona gülümsedi. Adam, ‘Ne kızcağız, Tanrım,’ diye geçirdi içinden. ‘Ne zavallı kızcağız.’ Ve içini sıcak bir sevgi dalgası kapladı.</p>

  <p>“Benimle evlenir misin?” diye sordu.</p>

  <p>Cathy’nin yüzü gerildi, elleri kasıldı.</p>

  <p>“Hemen cevap vermeni istemiyorum,” dedi Adam. “Düşün biraz. Benimle evlenirsen seni korurum. Kimse bir daha kılına dokunamaz.”</p>

  <p>Cathy bir an kendini toparladı. “Buraya gel, Adam,” dedi. “Gel, otur şuraya. Ellerini bana ver. Hah, şöyle.” Adam’ın elini aldı, götürüp yanağına sürdü. Kırık bir sesle, “Canım,” dedi. “Canım. Bak Adam, bana inandın. Şimdi bana söz verir misin? Kardeşine, benimle evlenmek istediğini söylemeyeceksin.”</p>

  <p>“Neden? Neden seninle evlenmek istediğimi söylemeyecekmişim?”</p>

  <p>“O değil. Bu gece düşünmek istiyorum. Belki de daha fazla zamana ihtiyacım olacak. Bana bunun için imkân ver.” Elini başına götürdü. “Pek aklım başımda değil, ama düşünmek istiyorum.”</p>

  <p>“Peki, benimle evlenmen ihtimali var mı?”</p>

  <p>“Lütfen Adam. Düşünebilmem için beni yalnız bırak. Lütfen canım.”</p>

  <p>Adam gülümsedi ve sinirli sinirli, “Fazla uzatma,” dedi. “Ağacın yukarılarına tırmanmış da geri inemeyen bir kedi gibiyim.”</p>

  <p>“Bırak da düşüneyim. Hem, Adam sen iyi bir insansın.”</p>

  <p>Adam dışarı çıkı. Kardeşinin taş yüklediği yere doğru ilerledi.</p>

  <p>O gittikten sonra Cathy yattığı yerden kalktı, sendeleye sendeleye aynanın önüne gitti. Eğilip yüzüne baktı. Alnındaki sargı hâlâ duruyordu. Sargının ucunu, altındaki o ateşli kırmızılığı görene kadar kaldırdı. Adam’la evlenmeye karar vermişti bile, buna, daha o sormadan karar vermişti üstelik. Korkuyordu. Paraya ve korunmaya ihtiyacı vardı. Adam her ikisini de sağlayabilirdi ona. Hem onu istediği gibi oynatabilirdi avcunun içinde, bunu da biliyordu. Gerçekte evlenmek istediği yoktu ama bir süre için bir sığınak olacaktı ona. Yalnız, onu tasalandıran tek bir şey vardı: Adam ona karşı, kendisinin ne Adam’a ne de bir başkasına duymadığı için anlayamadığı, sıcak bir sevgi besliyordu. Bay Edwards gerçekten korkutmuştu onu. Duruma hâkim olamadığı tek olay buydu hayatında. Ama bir daha böyle bir şey olmayacaktı, kararlıydı bunda. Charles’ın ne söyleyeceğini düşününce, kendi kendine gülümsedi. Charles’la arasında bir benzerlik buluyordu. Gerçi o kendisinden kuşkulanıyordu, ama aldırdığı yoktu buna.</p>

  <p class="bolum_adi2">5</p>

  <p>Adam yanına yaklaşınca, Charles doğruldu. Avuçlarını kalçalarına dayayıp yorgun kaslarını ovuşturdu.</p>

  <p>“Ne de çok taş varmış.”</p>

  <p>“Askerdeyken bir arkadaş söylemişti, Kaliforniya’da kilometrelerce uzanan vadiler varmış ve ufacık bir taş bile bulunmazmış içlerinde,” dedi Adam.</p>

  <p>“Oranın da başka bir derdi vardır. Dertsiz bir çiftlik olabileceğini düşünemiyorum. Orta batıda çekirgeler, bir başka yerde hortum vardır. Burada birkaç taş varmış, nedir ki?”</p>

  <p>“Öyle, haklısın. Ben de sana yardıma geldim.”</p>

  <p>“Eksik olma. Ben de bütün hayatını o içerdekiyle el ele tutuşarak geçireceksin sanmıştım. Ne kadar kalacak?”</p>

  <p>Adam, az daha, Cathy’nin kendisiyle evlenmesini istediğini söyleyecekti, ama Charles’ın tutumunu görünce bu düşüncesinden caydı.</p>

  <p>“Baksana,” dedi Charles. “Alex Platt geldi az önce. Ne olmuş biliyor musun? Dünyada aklına gelmez. Bir servet bulmuş.”</p>

  <p>“Ne diyorsun, nasıl?”</p>

  <p>“Arazisinin sedir ağaçlarının bulunduğu yerini biliyorsun, hani şu anayol üzerindeki canım.”</p>

  <p>“Biliyorum. Eee, sonra?”</p>

  <p>“İşte orada, Alex ağaçlarla taş duvar arasında dolaşıyormuş, tavşan avlamaya çıkmış. Bir de bakmış orada bir bavul duruyor. İçinde erkek elbiseleri varmış ve hepsi de güzelce sarılıp yerleştirilmiş bir durumdaymış. Ama yağmurdan sırılsıklam olmuşlar. Uzun süredir orada oldukları belliymiş. Hemen onun yanı başında, kilitli bir çekmece varmış bir de. Açınca, içinde dört bin dolara yakın para bulmuş. Bir de çanta, ama içinde bir şey yokmuş.”</p>

  <p>“Adı sanı yok mu bir yerinde?”</p>

  <p>“İşin tuhafı da bu ya. Ne adı var, ne sanı. Ne elbiselerde ne de bavulda ad yazılı. Her kimse, iz bırakmak istememiş anlaşılan.”</p>

  <p>“Şimdi Alex’in mi olacak bütün buldukları?”</p>

  <p>“Alex, şerife götürmüş. Şerif ilan edecekmiş, kimse çıkmazsa Alex’in olacak.”</p>

  <p>“Mutlaka çıkar biri.”</p>

  <p>“Bence de öyle. Ama Alex’e söylemedim. Pek sevinçliydi. Adının yazılı olmayışı garip. Hani öyle koparılıp alınmış da değil, hiç yok.”</p>

  <p>“Oldukça büyük para,” dedi Adam. “Mutlaka çıkar biri.”</p>

  <p>“Alex bir süre buralarda dolandı durdu. Bilirsin, karısı evde pek oturmaz.” Charles biraz sustu. “Adam,” dedi sonra, “seninle bu işi konuşmamız gerek. Bütün kasaba çalkalanıyor.”</p>

  <p>“Hangi işi? Ne demek istiyorsun?”</p>

  <p>“Allah belanı versin, şu... şu kızı söylüyorum. İki erkek bir kızla birlikte yaşayamaz. Alex, kadınların bu işe iyice huylandıklarını söyledi. Adam, buna gözümüzü kapayamayız, Şurada iyi bir adımız var.”</p>

  <p>“Onu iyileşmeden kapı dışarı atmamı mı istiyorsun?”</p>

  <p>“Başından atmanı, ondan kurtulmanı istiyorum. Hoşlanmıyorum ondan.”</p>

  <p>“İlk günden beri hoşlanmadın zaten.”</p>

  <p>“Biliyorum. Hiç güvenim yok ona. Onda bir şey, nedir bilmiyorum ama, öyle bir şey var ki, hiç hoşuma gitmiyor. Ne zaman sepetleyeceksin onu?”</p>

  <p>“Bana bir hafta izin ver,” dedi Adam, ağır ağır konuşarak. “Bir şeyler yapmaya çalışırım.”</p>

  <p>“Söz mü?”</p>

  <p>“Elbette söz.”</p>

  <p>“Eh, bu da bir şeydir. Bu haberi Alex’in karısına ulaştırayım. Dedikodu nasılsa yayılır. Şu ev bir an önce yine ikimize kalsa, nasıl sevineceğim. Hafızası daha yerine gelmedi, değil mi?”</p>

  <p>“Hayır,” dedi Adam.</p>

  <p class="bolum_adi2">6</p>

  <p>Beş gün sonra, Charles hayvan yemi almak için gittiğinde, Adam arabayı mutfak kapısına yanaştırdı. Cathy’nin arabaya binmesine yardım etti. Dizlerine bir battaniye sardı, bir başkasını da sırtına attı. Arabayı eyalet merkezine sürdü ve yargıç önünde evlendiler.</p>

  <p>Döndüklerinde Charles evdeydi. Mutfağa girerlerken onlara ters ters baktı. “Onu trene bindirmek üzere götürdün sanmıştım,” dedi.</p>

  <p>“Evlendik,” dedi Adam yalnızca.</p>

  <p>Cathy, Charles’a gülümsedi.</p>

  <p>“Neden? Neden yaptın böyle bir şeyi?”</p>

  <p>“Neden olmasın? Bir erkek evlenmez mi?”</p>

  <p>Cathy çabucak odasına gitti ve kapıyı kapadı.</p>

  <p>Charles, ağzına geleni söylemeye başlamıştı. “Beş para etmez diyorum sana. Sokak süprüntüsünün biri.”</p>

  <p>“Charles!”</p>

  <p>“Söylüyorum işte, iki paralık sokak süprüntüsünün biri o. Ona sırtımı bile dönmem, orospunun, kahpenin biri.”</p>

  <p>“Charles, yeter artık! Yeter diyorum sana. Karımı o pis ağzına alma!”</p>

  <p>“Sokak kedisinden başka bir şey değil o.”</p>

  <p>“Kıskanıyorsun galiba Charles,” dedi Adam ağır ağır konuşarak. “Yoksa sen mi evlenmek istiyordun onunla?”</p>

  <p>“Ne aptal şey. Ben kıskanıyorum ha? Onunla aynı çatı altında bile oturmam.”</p>

  <p>Adam, az önceki gibi ağır ağır, “Merak etme, oturmayacaksın. Gidiyorum ben. İstersen hissemi satın alabilirsin. Çiftlik senin olsun. Bunu her zaman isterdin zaten. Kal burada da küflen.”</p>

  <p>Charles sesini alçalttı. “Onu başından savamaz mısın? Adam, ne olur, defet gitsin onu. Seni paçavraya çevirecek. Seni mahvedecek Adam, mahvedecek.”</p>

  <p>“Sen onu nereden tanıyorsun bu kadar?”</p>

  <p>Charles’ın gözleri donuklaştı. “Tanıdığım filan yok,” dedi. Başka da bir şey söylemedi.</p>

  <p>Adam, Cathy’ye yemeğe inmek isteyip istemediğini sormadı bile. İki tabak alıp yatak odasına götürdü ve Cathy’nin yanına oturdu. “Gidiyoruz,” dedi.</p>

  <p>“Bırak da ben gideyim. Lütfen bırak. Kardeşinden nefret etmene sebep olmak istemem. Neden benden nefret ediyor anlamıyorum.”</p>

  <p>“Kıskanıyor bence.”</p>

  <p>Cathy’nin gözleri kısıldı. “Kıskanıyor mu?”</p>

  <p>“Bana öyle geliyor. Neyse, dertlenme. Gidiyoruz buradan. Kaliforniya’ya gidiyoruz.”</p>

  <p>Cathy sakin sakin, “Ben Kaliforniya’ya gitmek istemiyorum,” dedi.</p>

  <p>“Saçma. Neden? Öyle güzel bir yer ki. Her zaman güneşli ve güzel.”</p>

  <p>“Kaliforniya’ya gitmek istemiyorum.”</p>

  <p>“Sen benim karımsın,” dedi Adam yavaşça. “Benimle gelmeni istiyorum.”</p>

  <p>Cathy sustu, bir daha da bundan söz açmadı.</p>

  <p>Charles’ın kapıyı hızla çarpıp çıktığını duydular. Adam, “Bu ona iyi gelir,” dedi. “Biraz içip sarhoş olur, o zaman da keyfi yerine gelir.”</p>

  <p>Cathy, utangaç bir tavırla parmaklarına bakarak, “Adam, iyileşene kadar sana karılık yapamam,” dedi.</p>

  <p>“Biliyorum. Anlıyorum. Beklerim,” dedi Adam.</p>

  <p>“Ama beni yalnız bırakma sakın. Charles’tan korkuyorum. Benden öylesine nefret ediyor ki.”</p>

  <p>“Yatağımı buraya getiririm. Korkarsan beni uyandırırsın. Elini uzatınca dokunabilirsin bana.”</p>

  <p>“Öyle iyisin ki,” dedi Cathy. “Biraz çay içebilir miyiz?”</p>

  <p>“Neden olmasın, ben de istiyordum zaten.” Üzerinden buhar kalkan bardakları getirdi, içeri gidip şekerliği aldıktan sonra yatağın yanındaki sandalyeye yerleşti. “Çok koyu, senin için de çok koyu mu?”</p>

  <p>“Ben koyu severim.”</p>

  <p>Adam bardağındaki çayı bitirdi. “Sana da biraz tuhaf gelmedi mi? Garip bir tadı var.”</p>

  <p>Cathy elini ağzına kapadı. “Oo, bakayım tadına.” Dipte kalanı şöyle bir tattı. “Adam!” diye haykırdı. “Yanlış fincanı almışsın, bu benimkiydi. İçinde ilacım vardı.”</p>

  <p>Adam, dudaklarını yaladı. “Herhalde bir zararı olmaz,” dedi.</p>

  <p>“Yok canım,” dedi Cathy hafifçe gülerek. “Geceleyin seni çağırmam gerekmez inşallah.”</p>

  <p>“Ne demek istiyorsun?”</p>

  <p>“Benim uyku ilacımı içtin ya, belki de bu gece öyle kolay kolay uyanamazsın.”</p>

  <p>Adam, uyanık kalmaya çok çalıştıysa da, az sonra koyu bir afyon uykusuna daldı. “Doktor sana bu kadar çok almanı söylemiş miydi?” diye sordu boğuk bir sesle.</p>

  <p>“Sen alışkın değilsin de ondan böyle oldu,” dedi Cathy ona.</p>

  <p>Charles saat on birde eve döndü. Cathy, onun düzensiz ayak seslerini duydu. Charles odasına girdi, elbiselerini çıkarıp atarak yatağa girdi. Homurdanıp dönerek, rahat bir şekilde yerleşmeye çalıştı. Ama birden gözlerini açtı. Cathy yatağının yanı başında duruyordu.</p>

  <p>“Ne istiyorsun?”</p>

  <p>“Ne istediğimi bal gibi biliyorsun. Biraz öteye git.”</p>

  <p>“Adam nerede?”</p>

  <p>“Yanlışlıkla uyku ilacımı içti. Biraz öteye git.”</p>

  <p>Charles burnundan solumaya başlamıştı. “Daha biraz önce bir orospuyla beraberdim,” dedi.</p>

  <p>“Sen oldukça güçlü bir çocuksun. Kay biraz öteye.”</p>

  <p>“Kırık kolun ne olacak?”</p>

  <p>“Ben çaresine bakarım, sen merak etme.”</p>

  <p>Charles birden gülmeye başladı. “Seni piç kurusu,” dedi ve Cathy yi kucaklamak için battaniyeyi fırlatıp attı.</p>
</body>
</html>
