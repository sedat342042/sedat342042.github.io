<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Yirmi Beşinci Bölüm</p>

  <p class="bolum_adi2">1</p>

  <p>O yıl, Salinas Vadisi’nin kışı, bereket tufanı gibi harika geçti, yağmurlar usul usul yağdı, toprağın içine işledi. Sel baskınları olmadı. Ocak ayında otlar diz boyu yükselmişti. Şubatta ise yamaçlar ottan görünmez hale geldi. Hayvanların derileri gerildi, pırıl pırıl oldu. Sakin yağışlar martta da devam etti. Her yağış, bir öncekinin toprağa iyice işlemesini bekledi. Sonra da vadiyi ılık bir hava sardı, toprak çiçeğe kesti, sarılara, mavilere, altın renklerine büründü.</p>

  <p>Tom çiftlikte yalnızdı. O toz yığını bile sevimli ve güzel görünüyordu. Çakmak taşları yemyeşil otların arasında görünmez olmuş, Hamiltonların inekleri semizlemişti. Koyunların ıslak kuyruklarından otlar sarkıyordu.</p>

  <p>Mart ayının on beşinde, Tom demirhanenin önündeki sırada oturuyordu. Öğle sonuydu. Güneşli bir sabah sona ermiş, yağmur yüklü kurşuni bulutlar dağları aşarak okyanustan vadiye hızla ilerliyor, gölgeleri, aydınlık toprakları yer yer karartıyordu.</p>

  <p>Tom, birden nal sesleri duydu. Küçük bir oğlan, dirseklerini kanat gibi çırparak, altındaki yorgun atı eve doğru sürmeye çalışıyordu. Tom kalktı, yola doğru yürüdü. Çocuk dörtnala eve yaklaştı, şapkasını başından çekip çıkardı, yere sarı bir zarf attı. Sonra atını mahmuzlayıp döndürdü ve yine dörtnala uzaklaştı.</p>

  <p>Tom arkasından seslendi. Sonra istemeye istemeye eğildi, zarfı aldı. Güneşin altına, yine o sıraya gidip oturdu. Telgrafı elinde tutuyordu hâlâ. Zarfı açıp, o kaçınılmaz sözcükleri -ad, olay ve zamanı- okumadan önce, bir şeyi kurtarmak ister gibi yamaçlara, eski eve bakındı.</p>

  <p>Telgrafı ağır ağır katladı, bir daha, bir daha büktü, sonunda başparmağı kadar küçülttü. Eve yürüdü, mutfaktan, küçük oturma odasından geçti, yatak odasına girdi. Sandıktan siyah elbisesini çıkardı, sandalyenin arkalığına astı. Beyaz bir gömlekle siyah bir boyunbağı çıkarıp sandalyeye bıraktı. Sonra yatağına uzandı, yüzünü duvara döndü.</p>

  <p class="bolum_adi2">2</p>

  <p>Faytonlar ve öbür arabalar Salinas mezarlığından çıkmışlardı. Bütün aile ve aile dostları, Olive’nin Central Avenue’deki evine yemek yiyip kahve içmeye dönmüşlerdi. Birbirlerinin olayı nasıl karşıladığına bakacak, gerekli sözleri söyleyeceklerdi.</p>

  <p>George, Adam Trask’i kiraladığı faytonla götürmeyi önerdi, ama Adam istemedi. Bir süre mezarlıkta dolaştı, gidip Williams aile mezarlığının beton korkuluğuna oturdu. O her mezarlıkta bulunan kara selviler, iki yana eğilip ağlaşıyorlardı. Yollardaki beyaz menekşeler yabanileşmişlerdi. Bunları birisi mezarlığa getirmiş, onlar da burada yabani otlar haline gelmişlerdi.</p>

  <p>Soğuk bir rüzgâr, mezar taşlarının üzerinden esiyor, selviler arasında uğulduyordu. Birçok mezarın üzerinde, asker mezarı olduğunu belirten, dökme demirden yıldızlar bulunuyordu. Her yıldızın üzerinde, bir yıl önceki Anma Günü’nden kalma, rüzgârdan yırtılmış küçük küçük bayraklar vardı.</p>

  <p>Adam, oturmuş, Salinas’ın doğusundaki dağlara bakıyordu. Fremont Tepesi soylu bir tavırla hepsinin üstünde yükseliyordu. Hava, kimi zamanlar yağmurdan önce olduğu gibi kristalleşmişti. Sonra, gökyüzü bütün bütüne kapalı olmadığı halde, rüzgârla birlikte hafif bir yağmur serpilmeye başladı.</p>

  <p>Adam, sabah treniyle gelmişti. Gelmeye hiç niyeti yoktu, ama karşı koyamayacağı kadar güçlü bir şey onu buralara sürüklemişti. Her şeyden önce Samuel’in öldüğüne inanamıyordu. Onun, gür ve duygulu sesi hâlâ kulaklarındaydı. Yabancı şiveli, alçalıp yükselen bir ses tonu vardı. Garip bir seçimle bulduğu sözcüklerin değişik bir müziği vardı, ardından ne söyleyeceğini kestiremezdi insan. Oysa birçok kimse konuşurken ardından ne söyleyeceğini kesinlikle kestirebilirsiniz.</p>

  <p>Adam, Samuel’in tabuttaki ölüsüne bakmış, onun ölmesini hiç istemediğini anlamıştı. Tabuttaki yüz Samuel’inkine benzemediği için de yürüyüp gitmiş, tek başına kalmak, onu kafasında sağ olarak yeniden yaşatmak istemişti.</p>

  <p>Mezarlığa gitmek zorundaydı. Yoksa geleneklere aykırı davranmış olurdu. Ama söylenenleri duymamak için iyice gerilerde durdu. Samuel’in oğulları mezara toprak atarlarken, Adam uzaklaştı, beyaz menekşelerin bittiği yollarda yürümeye başladı.</p>

  <p>Mezarlık ıssızlaşmıştı. Rüzgâr acı çığlıklar atarak o ağır selvileri eğip büküyordu. Yağmur damlaları irileşip hızlandı.</p>

  <p>Adam kalktı, ürperdi, beyaz menekşelerin üzerinden ağır ağır yürüyüp taze mezarın yanından geçti. Yeni kazılmış ıslak toprak kümbetini örtmek için eşit aralıklarla serpilmiş çiçekleri, rüzgâr daha şimdiden örselemiş, küçük demetleri yola savurmuştu. Adam onları alıp yeniden mezarın üzerine koydu.</p>

  <p>Mezarlıktan çıktı. Rüzgârla yağmuru arkadan alıyordu, yağmurun siyah paltosunun içine kadar işlediğini fark etmiyordu bile. Romie Yolu çamur içindeydi, araba tekerleklerinin izleri su gölcüklerine dönüşmüştü. Yolun kıyısında, yabani yulaflarla hardal çiçekleri boy atmıştı.</p>

  <p>Kapkara balçık, Adam’ın ayakkabılarına sıvanmış, siyah pantolonunun paçalarına sıçramıştı. Monterey yolu daha bir mil uzaktaydı. Adam oraya vardığında sırılsıklam olmuş ve tepeden tırnağa çamura batmıştı. Doğuya dönüp Salinas kasabasına girdi. Sular, geniş kenarlı şapkasının kıvrımına dolmuş, ıslanan yakası paçavraya dönmüştü.</p>

  <p>Yol, John Sokağı’nda kıvrılıyor, Ana Cadde oluyordu. Adam, kaldırıma çıkınca, ayaklarını yere vurarak çamurlarını silkti. Yapılar rüzgârı kesmiş gibiydi. Ama Adam durur durmaz üşüyüp titremeye başlamıştı. Adımlarını sıklaştırdı. Ana Cadde’nin öbür ucundaki Abbot Oteli’nin barına girdi. Brandi istedi ve hemen başına dikti. Titremesi artıyordu.</p>

  <p>Tezgâhın ardındaki Bay Lapierre onun titrediğini görmüştü.</p>

  <p>“Bir tane daha içseniz iyi edersiniz. Fena soğuk alacaksınız. Sıcak rom ister miydiniz? Hemen önler.”</p>

  <p>“Evet, alırım.”</p>

  <p>“Peki, alın, ben sıcak su getirene kadar siz bir brandi daha için.”</p>

  <p>Adam, kadehini alıp masaya gitti, oturdu, ama ıslak elbiselerinin içinde pek rahat değildi. Bay Lapierre, mutfaktan bir ibrik dolusu kaynar su getirdi. Sonra bir tepsiye kalın camlı bir bardak koyup geldi. “Dayanabileceğiniz kadar sıcak için. Bu, soğuk algınlığını bıçak gibi kesecektir.” Kendine de bir sandalye çekip oturdu, sonra kalktı. “Beni de üşüttünüz. Ben de bir tane içeyim bari.” Bardağını masaya getirdi, Adam’ın karşısına oturdu. “Bakın, işe yaradı. İçeri girdiğinizde renginiz o kadar atmıştı ki, beni korkuttunuz. Buranın yabancısı mısınız?”</p>

  <p>“King City çevresindenim,” dedi Adam.</p>

  <p>“Cenazeye mi geldiniz?”</p>

  <p>“Evet, eski bir dosttu.”</p>

  <p>“Büyük mü oldu tören?”</p>

  <p>“A, evet.”</p>

  <p>“Hiç şaşmam. Pek çok dostu vardı. Havanın iyi olmaması ne kötü. Bir tane daha için ve gidip yatın.”</p>

  <p>“İçeceğim,” dedi Adam. “Bana rahatlık ve ferahlık veriyor.”</p>

  <p>“Doğru. Sizi zatürree olmaktan da kurtarır.”</p>

  <p>Bay Lapierre, bir içki daha verdikten sonra, tezgâhın arkasından ıslak bir bez çıkarıp uzattı. “Üstünüzdeki çamurları biraz silin isterseniz. Cenaze töreni pek hoş değildir zaten, bir de yağmur yağdı mı büsbütün insanın içini karartır.”</p>

  <p>“Yağmur törenden sonra başladı. Dönüşte, yürürken ıslandım.”</p>

  <p>“Neden burada güzel bir odada kalmıyorsunuz? Hemen yatağa girersiniz, bir içki daha yollarım size, sabaha bir şeyciğiniz kalmaz.”</p>

  <p>“Sanırım iyi olur,” dedi Adam.</p>

  <p>Kanının yanaklarına iğne gibi saplandığını, kollarından sıcak aktığını duyuyordu. Sanki, yabancı, ılık bir sıvı kaplamıştı gövdesini. Sonra bu sıcaklık, onun gizli, yasak düşüncelerini sakladığı soğuk kutudan içeri sızdı. Düşünceler, nasıl karşılanacaklarını bilemeyen çocuklar gibi ürkek ürkek yüzeye çıktılar. Adam, ıslak bezi aldı, eğilip paçalarındaki çamurları silmeye başladı. Kan, gözlerinde zonkluyordu.</p>

  <p>“Bir rom daha içebilirim,” dedi.</p>

  <p>“Soğuk algınlığı için bu kadarı yeter,” dedi Bay Lapierre. “Ama canınız içki içmek istiyorsa, bende bir Jamaika romu var. Susuz için bence. Tam elli yıllık. Su katılırsa tadı bozulur.”</p>

  <p>“İçki istiyorum,” dedi Adam.</p>

  <p>“Ben de sizinle bir tane içeyim. O şişeyi aylardır açmadım. Pek isteyen olmuyor da. Burada viski içer herkes.”</p>

  <p>Adam, ayakkabılarım sildi, bezi yere attı. Kapkara romdan bir yudum aldı, öksürdü. Kuvvetli içki, güzel kokusuyla başını döndürmüştü. Burnunun ortasına yumruk yemiş gibi oldu. Oda, şöyle bir sağa, bir sola gitti geldi.</p>

  <p>“İyi, değil mi?” diye sordu Bay Lapierre. “Ama adamı yere seriverir. Ben birden fazla içmem. Yere serilmeyi istiyorsanız, o başka. Bazısı ister.”</p>

  <p>Adam, dirseklerini masaya dayadı. İçinde bir gevezelik etme isteği kabarıyor, ama bir yandan da korkuyordu. Sesi kendi sesine pek benzemiyordu. Ağzından çıkan sözcüklere kendisi de şaştı.</p>

  <p>“Burayı pek bilmem,” dedi. “Kate’in Yeri denilen bir yer varmış, biliyor musun?”</p>

  <p>“Aman Tanrım! Bu rom, sandığımdan da iyiymiş,” dedi Bay Lapierre. Sonra haşin bir tavırla, “Çiftlikte mi yaşıyorsunuz?” diye sordu.</p>

  <p>“Evet. King City yakınında bir yerim var. Adım Trask.”</p>

  <p>“Memnun oldum. Evli misiniz?”</p>

  <p>“Hayır. Artık değilim.”</p>

  <p>“Dul musunuz?”</p>

  <p>“Evet.”</p>

  <p>“Jenny’ye gidin siz. Kate’i bırakın. Size göre değil orası. Jenny’ninki çok yakındadır. Oraya gidin siz, bütün istediklerinizi bulabilirsiniz.”</p>

  <p>“Yakında mı?”</p>

  <p>“Elbette, buradan bir blok ileri yürüyün, sağa dönün. Kime sorsanız gösterir.”</p>

  <p>Adam’ın dili dolaşmaya başlamıştı. “Kate’in nesi var?” diye sordu.</p>

  <p>“Siz Jenny’ninkine gidin,” dedi Bay Lapierre.</p>

  <p class="bolum_adi2">3</p>

  <p>Havanın bozuk olduğu fırtınalı bir akşamdı. Castroville Sokağı, balçık çamurla örtülmüştü. Çin Mahallesi’ni öyle bir sel basmıştı ki, mahallenin sakinleri, dar sokağa karşıdan karşıya kalaslar uzatmışlar, onlar üzerinden geçmeye çalışıyorlardı. Gece yaklaşırken, bulutlar fare grisi bir renk almıştı. Hava nemli değil ıslaktı nerdeyse. Bildiğimiz nem, yukardan iner. Oysa bu ıslaklık, bir ayrışma ve çürüme nedeniyle, yerden çıkıp yükseliyordu sanki. Öğle sonu rüzgârı dinmiş, havayı delik deşik edip bırakmıştı. Hava, Adam’ın kafasını saran rom perdelerinin içine işleyecek kadar soğuktu, ama onun cesaretini kıramamıştı. Kaldırım taşı döşenmemiş yolun kıyısından hızlı hızlı gidiyor, gözleri yerde, çamur gölcüklerine basmamaya çalışarak ilerliyordu. Sokak, demiryoluyla kesiştiği yere konulan bir işaret feneri ve Jenny’nin verandasında yanan bir kömürlü lambayla az buçuk aydınlanmıştı.</p>

  <p>Adam’a gideceği yeri anlatmışlardı. İki ev saydı, üçüncüyü az daha geçiyordu. Evin önündeki koyu renk sarmaşıklar o kadar yükselmiş, önünü öyle kapamışlardı ki, Adam, bahçe kapısının aralığından, karanlık verandaya baktı. Kapıyı yavaşça açtı, ot bürümüş yoldan yürüdü. Yarı karanlıkta, sarkmış, yıkık dökük verandayı, sallanan basamakları görebiliyordu.</p>

  <p>Tahta kaplama duvarların boyası çoktan silinip dökülmüş, bahçeye uzun zamandır el değmemişti. İndirilmiş storların çevresinden ışık sızmasa, evi terk edilmiş sanıp, yürüyüp geçecekti. Merdiven basamakları, Adam’ın ağırlığıyla esniyordu. Verandanın döşemesi üzerinden geçerken, acı çığlıklar duyuldu.</p>

  <p>Ön kapı açıldı, bir karaltı, kapının tokmağını tutuyordu.</p>

  <p>Alçak bir ses, “Girmez misiniz?” dedi.</p>

  <p>Misafir salonu, gül pembesi abajurlu küçük lambalarla loşça aydınlatılmıştı. Adam, ayaklarının altında kalın bir halının varlığını duyuyordu. Cilalı mobilyaların parıltısını, altın yaldızlı çerçevelerin ışıltısını da görmüştü. Burada bir zenginlik ve düzenin ağır bastığı hemen belli oluyordu.</p>

  <p>“Bir yağmurluk giyseydiniz keşke,” dedi o yumuşak ses. “Sizi tanıyor muyuz?”</p>

  <p>“Hayır, tanımazsınız,” dedi Adam.</p>

  <p>“Kim gönderdi sizi?”</p>

  <p>“Otelden biri.” Adam, karşısındaki kıza baktı. Karalar giyinmiş, hiç süs takmamıştı. Yüzü sertti. Sert ve güzel. Bir hayvanı, vahşi bir gece yırtıcısını andırıyordu, ama Adam ne olduğunu çıkaramadı. Sinsi ve et yiyici bir hayvan olmalıydı.</p>

  <p>“İsterseniz, lambanın biraz daha yakınına geleyim,” dedi kız.</p>

  <p>“Hayır.”</p>

  <p>Kız güldü. “Oturun, oraya. Bir şey için geldiniz sanırım, değil mi? Ne istediğinizi bana anlatırsanız, size uygun kızı söyleyebilirim.” Alçak sesinin, hesaplı ve boğuk bir gücü vardı. Kullandığı sözcükleri, çeşitli çiçeklerle dolu bir bahçeden çiçek seçer gibi, dura dura seçiyordu.</p>

  <p>Adam, onun yanında kendini pek beceriksiz görüyordu. “Kate’i görmek istiyorum,” diye kekeledi.</p>

  <p>“Bayan Kate’in işi var şimdi. Sizi bekliyor muydu?”</p>

  <p>“Hayır.”</p>

  <p>“Sizin işinizi ben de görebilirim.”</p>

  <p>“Kate’i görmek istiyorum.”</p>

  <p>“Neden görmek istediğinizi bana söyleyemez misiniz?</p>

  <p>“Hayır.”</p>

  <p>Kızın sesi, bilenmiş bir ustura gibi keskinleşmişti. “Onu göremezsiniz. İşi var. Eğer kız filan istemiyorsanız, çekip gidin, daha iyi olur.”</p>

  <p>“Peki, ona burada olduğumu söyleyemez misiniz?”</p>

  <p>“Sizi tanıyor mu?”</p>

  <p>“Bilmiyorum.” Adam, cesaretinin eridiğini duyuyordu. Bu hatırladığı soğuk bir duyguydu. “Bilmiyorum,” dedi. “Ama ona, kendisini Adam Trask’in görmek istediğini söyler misiniz?”</p>

  <p>“Anlıyorum. Peki, ona haber vereyim,” dedi kız. Sonra sessizce sağdaki bir kapıya gidip açtı. Adam, anlayamadığı kısa bir konuşma duydu, sonra bir adam kapıdan baktı. Odanın bir yanında, ağır perdelerle örtülü bir geçit vardı. Kız, perdelerin ağır kıvrımlarını aralayıp gözden uzaklaştı. Adam, koltuğuna yaslandı. Göz ucuyla içerdeki adamın başını uzatıp çektiğini gördü.</p>

  <p>Kate’in özel odası rahat ve etkileyiciydi. Faye’in oturduğu odaya hiç mi hiç benzemiyordu. Duvarlar sarı ipek kaplanmıştı, perdeler elma yeşiliydi. Baştan aşağı ipek bir odaydı burası. Derin koltuklar, yumuşak yastıklar, ipek abajurlu lambalar, odanın bir ucundaki geniş yatak, her şey ipek kaplıydı. Yatağın üzerinde, göz alıcı beyaz satenden bir örtü ve kocaman bir yastık kümesi vardı. Duvarlarda ne bir resim, ne bir fotoğraf, ne de herhangi özel bir şey bulunuyordu. Yatağın yanındaki abanozdan tuvalet masasının üzerinde bir tek şişe bile yoktu. Yalnız yüzeyin parıltısı yansıyordu üçlü aynada. Eski ve uzun tüylü Çin halısı safran sarısıydı, üzerinde elma yeşili bir ejderha vardı. Odanın bir ucu yatak odası, orta bölümü oturma odası, öbür ucuysa yazıhane olarak kullanılıyordu. Burada, altın renkli meşeden çekmeceler, üzerinde altın yaldızlı harfler bulunan kocaman siyah bir kasa, kapaklı bir yazı masası, masanın üzerinde yeşil siperlikli ikiz lambalar, döner bir koltuk, onun yanında da alçak bir koltuk vardı.</p>

  <p>Kate, masanın arkasındaki döner koltukta oturuyordu. Hâlâ güzeldi. Saçları yine sarı olmuştu. Küçük ağzı, eskisi gibi yine sımsıkı kapalı duruyor ve uçları yukarı doğru kıvrılıyordu. Ama Kate’in hatları bozulmuş, inceliğini yitirmişti. Omuzları hantallaşmış, buna karşılık elleri, sıska ve buruşuk bir görünüş almıştı. Yanakları şişkinleşmiş, çenesinin altı sarkmıştı. Göğüsleri yine ufacıktı, ama karnının üstü biraz yağ bağlamış, dışarı doğru taşmıştı. Kalçaları narindi yine. Bacakları ve ayaklarıysa öyle şişmanlamıştı ki, alçak topuklu ayakkabılarının üzerinden etleri fırlıyordu. Damarları sıkmak için sardığı esnek sargılar, çorapların üzerinden belli belirsiz görünüyordu.</p>

  <p>Her şeye karşın yine güzel ve derli topluydu. Yalnız, elleri gerçekten yaşlanmıştı. Avuç içleri ve parmak uçları gerilmiş, parlıyordu. Ellerinin üstü buruşmuş, esmer beneklerle dolmuştu. Uzun kollu, ciddi, koyu renk bir elbise giymişti. Tek kontrast, yaka ve kollarındaki kırmalı dantellerdi.</p>

  <p>Yıllar ince bir ustalıkla çalışmıştı. İnsan, Kate’in yanı başında olsa, belki de hiçbir değişikliğin farkına varmazdı. Kate’in yanakları kırışıksız, gözleri sert ve derinliksiz, burnu zarif, dudakları da ince ve sımsıkıydı. Alnındaki yara izi ancak görülebiliyordu, tenine uygun bir pudrayla örtülmüştü.</p>

  <p>Kate, masanın üzerinde duran bir sürü fotoğrafı inceliyordu. Bu resimlerin hepsi de aynı boydaydı, aynı kamerayla ve flaş ışığıyla çekilmişti. Her resimde başka başka kişiler vardı, ama duruşları bakımından aralarında müthiş bir benzerlik vardı. Hiçbirinde kadınların yüzü kameraya dönük değildi.</p>

  <p>Kate, fotoğrafları dört deste halinde topladı ve her desteyi kalın bir zarfın içine koydu. Kapı çalınınca, zarfları masanın gözlerinden birine soktu. “Girin,” dedi. “O, Eva, gir gir. Geldi mi?”</p>

  <p>Kız karşılık vermeden masaya yaklaştı. Üzerine gelen aydınlık arttıkça, yüzünün gergin, gözlerinin cam gibi parlak olduğu görülüyordu. “Yeni biri bu,” dedi. “Bir yabancı. Sizi görmek istiyor.”</p>

  <p>“Yoo, olmaz, Eva kimin geleceğini biliyorsun.”</p>

  <p>“Ona, görüşemeyeceğinizi söyledim. Sizi tanıyormuş galiba.”</p>

  <p>“Peki, kim bu, Eva?”</p>

  <p>“İri yarı, haydut gibi biri, biraz da sarhoş. Adı Adam Trask imiş.”</p>

  <p>Kate hiçbir şey yapmadığı, hiçbir şey söylemediği halde, Eva, onun can evinden vurulduğunu anlamıştı. Kate’in sağ elinin parmakları, yavaş yavaş avcunun içine doğru kıvrıldı, sol eli de sıska bir kedi gibi masanın kenarına doğru gitti. Kate, soluğu kesilmiş gibi, öylece duruyordu. Eva sinirlenmişti. Aklı, şifoniyerinin gözündeki kutuya gitti. Şırınga iğnesi o kutuda dururdu.</p>

  <p>En sonunda Kate konuştu. “Şu büyük koltuğa otur Eva,” dedi. “Otur bir dakika.” Kız kıpırdamayınca, kamçılar gibi bağırdı. “Otur.” Eva sindi ve büyük koltuğa oturdu. “Tırnaklarını yeme,” dedi Kate.</p>

  <p>Eva’nın elleri ağzından ayrıldı, her biri koltuğun bir koluna yapıştı.</p>

  <p>Kate, gözlerini dosdoğru önüne dikmiş, lambasının yeşil cam abajuruna bakıyordu. Sonra öyle birdenbire kımıldadı ki, Eva yerinden sıçradı, dudakları titredi. Kate, masanın gözünü açtı, katlanmış bir kâğıt çıkardı.</p>

  <p>“Al! Odana git, kendine çeki düzen ver. Hepsini alma sakın, hayır, sana güvenemem.” Kate, kâğıda parmağıyla vurdu, yırtarak ikiye böldü. Birinin kenarlarını katlayarak Eva’ya verdi. Bu arada, kâğıdın açık yerlerinden beyaz, ince bir toz serpildi. “Haydi, çabuk ol,” dedi. “Aşağı indiğinde, Ralph’e söyle, holde, zili işitebileceği, ama konuşmaları işitemeyeceği bir yerde dursun. Dikkat et, dinlemesin bizi. Eğer zili işitirse -yok, ona de ki- yok yok, bırak bildiği gibi yapsın. Sonra Bay Adam Trask’i getir bana.”</p>

  <p>“Emniyettesiniz ya, Bayan Kate?”</p>

  <p>Kate, dönüp çıkmaya zorlayana kadar dimdik baktı ona. Sonra da arkasından seslendi. “İkinci yarıyı o gider gitmez alırsın. Haydi, şimdi çabuk ol.”</p>

  <p>Kapı kapandıktan sonra Kate, sağdaki çekmeceyi açtı ve kısa namlulu bir tabanca çıkardı. Topunu çevirip kurşunlara baktı, çat diye kapayıp masanın üzerine koydu. Üstüne bir kâğıt örttü. Sonra ışıklardan birini söndürdü, sandalyesine yaslandı. Ellerini masanın üzerinde kenetledi.</p>

  <p>Kapı çalınınca, “Girin” dedi, dudaklarını hemen hiç kıpırdatmamıştı.</p>

  <p>Eva’nın gözleri ıslanmış, rahatlamıştı. “İşte, burada,” dedi ve Adam’ın arkasından kapıyı kapadı.</p>

  <p>Adam, çevresine çabucak bir göz attı, ancak ondan sonra, masanın arkasında sessizce oturan Kate’i gördü. Baktı, sonra ona doğru yaklaştı.</p>

  <p>Kate’in elleri çözüldü, sağ eli kâğıda doğru gitti. Gözleri soğuk ve anlamsız bir tavırla Adam’ınkilere dikilmişti.</p>

  <p>Adam, onun saçlarım, alnındaki izi, dudaklarını, kırış kırış boynunu, kollarını, omuzlarını, düz göğsünü gördü. Derin derin içini çekti.</p>

  <p>Kate’in eli biraz titredi. “Ne istiyorsun?” diye sordu.</p>

  <p>Adam, masanın yanındaki koltuğa oturdu. Haykırıp boşalmak istiyordu ama yalnızca, “Şimdilik hiçbir şey,” dedi. “Yalnızca seni görmek istedim. Samuel Hamilton, burada olduğunu söylemişti.”</p>

  <p>Adam oturur oturmaz, Kate’in elinin titremesi geçmişti. “Daha önce duymamış mıydın?” dedi.</p>

  <p>“Hayır. Duymamıştım. Önceleri çılgına döndüm, ama şimdi iyiyim.”</p>

  <p>Kate rahatladı, dudakları gülümsedi. Küçük dişleri göründü, uzun köpek dişleri keskin ve bembeyazdı. “Korkuttun beni,” dedi.</p>

  <p>“Neden?”</p>

  <p>“Seni uzun süre bekledim, sonra gelmeyince de unuttum gittim seni galiba.”</p>

  <p>“Ben seni unutmadım,” dedi Adam. “Ama şimdi unutabilirim.”</p>

  <p>“Ne demek bu?”</p>

  <p>Adam, neşeyle güldü. “Şimdi seni gördüm ya, demek istiyorum, artık unutabilirim. Galiba Samuel idi, seni hiç görmediğimi söylemişti. Gerçekten de öyle. Yüzünü hatırlıyordum, ama seni hiç görmemiştim. Şimdi unutabilirim.”</p>

  <p>Kate’in dudakları kısıldı, düz bir çizgi oldu, açık gözleri zalimce süzüldü. “Unutabileceğini mi sanıyorsun?” dedi.</p>

  <p>“Sanıyorum değil, biliyorum.”</p>

  <p>Kate, tutumunu değiştirdi. “Belki unutmak zorunda kalmazsın,” dedi. “Aramızda geçenler için şimdi üzülmüyorsan, belki artık anlaşabiliriz.”</p>

  <p>“Sanmam,” dedi Adam.</p>

  <p>“Öyle aptaldın ki, çocuk gibiydin. Kendini idare etmeyi bilmezdin. Şimdi sana öğretebilirim bunu, adam olmuşa benziyorsun.”</p>

  <p>“Öğrettin zaten,” dedi Adam. “Çok acı bir ders oldu.”</p>

  <p>“İçki ister miydin?”</p>

  <p>“Evet.”</p>

  <p>“Soluğunun kokusunu duyuyorum, rom içmişsin.”</p>

  <p>Kate kalktı, dolaptan bir şişeyle iki kadeh çıkardı. Döndüğünde Adam’ın, kalınlaşmış ayak bileklerine baktığını gördü. Birden bir öfke kapladı içini, ama dudaklarındaki gülümsemeyi bozmadı.</p>

  <p>Şişeyi odanın ortasındaki yuvarlak masaya taşıdı, iki küçük kadehe rom koydu. “Gel, buraya otur,” dedi. “Daha rahattır.” Adam’ın, büyük koltuğa geçerken, gözlerini fırlak karnına diktiğini gördü. Ona bir kadeh uzattı, sonra oturdu, ellerini karnının üzerinde kavuşturdu.</p>

  <p>Adam, kadeh elinde, öyle duruyordu.</p>

  <p>“İç,” dedi Kate, “güzel bir romdur.”</p>

  <p>Adam, ona gülümsedi. Kate, onun böyle gülümsediğini hiç görmemişti. “Eva, bana burada olduğunu söylediğinde, ilk önce seni dışarı attırmayı düşündüm.”</p>

  <p>“Geri gelirdim,” dedi Adam. “Seni görmem gerekiyordu. Samuel’e güvenmediğimden değil, ama kendi kendime kanıtlamak zorundaydım.”</p>

  <p>“Romunu iç.”</p>

  <p>Adam, onun kadehine baktı.</p>

  <p>“Herhalde seni zehirleyeceğimi san...” dedi, durdu, bunu söylediği için kendi kendine kızmıştı.</p>

  <p>Adam gülümsüyor, hâlâ onun kadehine bakıyordu. Kate’in kan beynine sıçradı. Kadehini aldı, dudaklarına değdirdi. “İçki beni hasta ediyor,” dedi. “Hiç içmem ben. Zehirler beni.” Ağzını sıkı sıkı kapadı, sivri dişleriyle alt dudağını ısırdı.</p>

  <p>Adam, ona bakmaya devam ediyordu.</p>

  <p>Kate’in öfkesi kontrolünü aşmıştı, kendini tutamaz olmuştu artık. Romu bir yudumda boğazından aşağı döktü. Biraz öksürdü, gözleri yaşardı. Yaşları elinin tersiyle sildi. “Bana pek güvenmiyorsun,” dedi.</p>

  <p>“Hayır, güvenmiyorum,” dedi Adam. Kadehini kaldırdı, romunu içti. Sonra kalktı, kadehlerin ikisini de doldurdu.</p>

  <p>Kate paniğe kapılmıştı. “Daha fazla içmeyeceğim,” dedi.</p>

  <p>“İçmek zorunda değilsin,” dedi Adam. “Ben de şunu bitireyim, gideceğim.”</p>

  <p>Alkol, Kate’in boğazını kavurmuştu. İçinde, o kendisini korkutan kıpırtıyı duyuyordu. “Ne senden korkum var, ne de başkalarından,” dedi. İkinci kadehi de içti.</p>

  <p>“Benden korkman için hiçbir neden yok,” dedi Adam. “Beni şimdi unutabilirsin. Ama zaten unuttum demiştin.” Kendini şahane bir güvenlik ve sıcaklık içinde duyuyordu, yıllardır bu kadar iyi olmamıştı. “Samuel Hamilton’ın cenazesine gelmiştim,” dedi. “İyi bir adamdı. Arayacağım onu. Hatırlıyor musun Cathy, ikizlerin doğumuna yardım etmişti?”</p>

  <p>Kate’in içindeki içki köpürdü. Karşı koymaya çabaladı. Ama sıkıntısı yüzünden belli oluyordu.</p>

  <p>“Ne oluyor?” diye sordu Adam.</p>

  <p>“Sana söyledim ya, içki beni zehirler, hasta eder beni.”</p>

  <p>“Tehlikeyi göze alamazdım,” dedi Adam sakin bir sesle. “Beni bir kez vurdun. Kimbilir daha başka neler de yaptın?”</p>

  <p>“O da ne demek?”</p>

  <p>“Birtakım rezillikler geldi kulağıma. İğrenç şeyler.”</p>

  <p>Kate, bir an için, alkole karşı kendinde yaptığı çatışmayı unuttu, partiyi yitirmişti artık. Beynini bir kızıllık kavurmaya başlamış, korkusu yok olmuş, yerini sakınmasız bir kıyıcılığa bırakmıştı. Şişeyi kaptı, kadehini doldurdu.</p>

  <p>Adam, kendisine de bir kadeh doldurmak için ayağa kalktı. İçinde, kendisine tamamen yabancı bir duygu belirmişti. Kate’in içinde bulunduğu durumu gördükçe zevk alıyordu. Onun çırpınması hoşuna gidiyordu. Onu cezalandırmak içini rahatlatıyordu, ama bir yandan da tetikteydi. Kendi kendine, ‘Dikkat etmeliyim,’ diyordu. ‘Konuşma, sakın konuşma.’</p>

  <p>“Samuel Hamilton bana yıllarca çok iyi arkadaşlık etti,” dedi yüksek sesle. “Onu arayacağım.”</p>

  <p>Kate, romu içerken biraz dökmüş, dudaklarının kenarı ıslanmıştı. “Ben ondan nefret ederdim,” dedi. “Elimden gelse, öldürürdüm onu.”</p>

  <p>“Neden? Bize karşı hep iyi davranmıştı.”</p>

  <p>“Benim... benim içimi okurdu.”</p>

  <p>“Ne çıkar? Benim de içimi okurdu ve bana yardım ederdi.”</p>

  <p>“Ondan nefret ediyorum. Öldüğü iyi olmuş.”</p>

  <p>“Keşke ben de senin içini okuyabilseydim, ne iyi olurdu,” dedi Adam.</p>

  <p>Kate’in dudakları kıvrıldı. “Sen aptalın birisin,” dedi. “Senden nefret etmiyorum. Sen güçsüz aptalın tekisin.”</p>

  <p>Kate’in sinirleri gerildikçe, Adam’ın üzerine tatlı bir sakinlik çöküyordu.</p>

  <p>“Otur orada da sırıt sen bakalım!” diye haykırdı Kate. “Artık zincirlerinden kurtuldun sanıyorsun, değil mi? Bir-iki kadeh içtin, tamam, adam oldun sanıyorsun! Küçük parmağımla bir işaretime bakar. Salyaların akarak, dizüstü sürünür gelirsin bana.” Kendine egemen olma duygusu gevşemiş, o tilki kurnazlığı yok olmuştu. “Bilirim seni ben,” dedi. “O korkak yüreğini bilirim.”</p>

  <p>Adam, gülümsemeye devam ediyordu. İçkisinden şöyle bir tattı, Kate’e de içkisini hatırlattı. O da kadehini yeniden doldurdu. Şişenin ağzı kadehine çarptı.</p>

  <p>“Yaralıyken, sana ihtiyacım vardı,” dedi Kate. “Ama sen sırnaştın. Artık sana ihtiyacım kalmadığı zaman da, beni durdurmaya çalıştın. Bırak öyle çirkin çirkin sırıtmayı.”</p>

  <p>“Nedir senin bu kadar nefret ettiğin şey, hayret ediyorum?”</p>

  <p>“Hayret ediyorsun ha!” Artık sakınmadan konuşuyordu. “Nefret etmiyorum, tiksiniyorum. Daha küçücük bir çocukken, ne ahmak, ne yalancı şeyler olduklarını bilirdim onların, annemle babamın. İyilik numarası yaparlardı. Oysa iyi değillerdi. Onları iyi tanırdım, her istediğimi yaptırabilirdim onlara. Zaten her zaman, herkese her istediğimi yaptırmışımdır. Daha yeni yetiştiğim sıralar, bir adama kendini öldürttüm. O da iyilik numarası yapıyordu, ama bütün istediği benimle yatmaktı, benim gibi küçük bir kızla.”</p>

  <p>“Ama kendini öldürdüğünü söylüyorsun. Demek bir şeylere pek çok üzülmüş.”</p>

  <p>“Aptalın biriydi, kapıya gelip yalvardığını işittim. Bütün gece güldüm durdum.”</p>

  <p>“Birini bu dünyadan etmek, benim hiç de hoşuma gitmezdi.”</p>

  <p>“Sen de aptalın birisin. Benim için neler söylediklerini hatırlıyorum, ‘Ne güzel yavrucak, ne tatlı, ne şirin değil mi?’ Kimse beni tanıyamadı. Oysa ben onları nasıl atlattım, farkında bile olmadılar.”</p>

  <p>Adam, kadehini sonuna kadar dikti. Kendisini iyice uzak ve gözlemci buluyordu. Kate’in içinde karınca gibi kaynayan istekleri görüyor, onları okuyabiliyordu. Bazen alkolün insana verdiği o keskin anlayış duygusuyla doluydu. “Samuel Hamilton’ı sevip sevmemen önemli değil,” dedi. “Ben onu akıllı buluyordum. Hatırlıyorum, bir gün bana, ‘Erkekleri iyi tanıdığını sanan bir kadın, genellikle onların yalnız bir tek yanını bilir, öbür yanlarını göremez, kavrayamaz. Oysa daha başka yanları da vardır,’ demişti.”</p>

  <p>“O da yalancı, ikiyüzlünün biriydi.” Kate, bu sözcükleri tükürür gibi söylemişti. “İşte bundan nefret ediyorum ben. Yalancılar, herkes yalancı. Böyle bu. Foyalarını ortaya çıkarmak hoşuma gidiyor. Burunlarını kendi pisliklerine sürtmeye bayılıyorum.”</p>

  <p>Adam’ın kaşları yukarı kalktı. “Yani sence, bu dünyada yalnız kötülük ve aptallık mı var?”</p>

  <p>“Evet. Tam söylediğin gibi işte.”</p>

  <p>“İnanmıyorum,” dedi Adam sakin bir tavırla.</p>

  <p>“İnanmıyorsun! İnanmıyorsun ha?” Adam’ı taklit ediyordu. “İster misin sana ispat edeyim?”</p>

  <p>“Edemezsin,” dedi Adam.</p>

  <p>Kate yerinden fırladı, çalışma masasına koştu, kahverengi zarfları alıp getirdi. “Şunlara bir göz at,” dedi.</p>

  <p>“İstemiyorum.”</p>

  <p>“Ben göstereyim sana öyleyse.” Zarftan bir fotoğraf aldı. “Bak şuna. Bu adam eyalet senatörü. Kongreye seçilmek niyetinde. Şu şişko göbeğine bak. Kadın gibi memeleri var. Kırbaçlanmaktan hoşlanıyor. Şu çizgi, şurdaki... kırbaç izi... Yüzündeki anlama bak! Evli, dört çocuğu var ve kongreye seçilecek. İnanmıyorsun ha? Ya şuna bak! Bu beyaz kaşalot, idare meclisi üyesi. Bu iriyarı, kırmızı İsveçlinin de Blanco yakınında çiftliği var. Ya şu, ya şu! Berkeley’de profesör. O kadar yoldan buraya, yüzüne pislik attırmak için geliyor. Felsefe profesörü. Şuna bak! Bu da papaz, İsa’nın küçük biraderi. İstediğini elde etmek için, bir evi ateşe vermiş. Şimdi de biz ona bunu başka biçimde veriyoruz. Sıska böğrünün altında yanan kibriti görüyor musun!”</p>

  <p>“Bunları görmek istemiyorum,” dedi Adam.</p>

  <p>“İyi, ama gördün işte. Bir de inanmıyorsun! Buraya gelebilmek için yalvaracaksın sen. Çığlıkların gökleri tutacak, seni buna zorlayacağım.” Adam’ı kendi etkisi altına almaya çalışıyordu ama o aldırmaz ve serbest bir tavır takınmıştı. Kate’in öfkesi dondu, zehre dönüştü. “Şimdiye kadar kimse kurtulmadı,” dedi alçak bir sesle. Gözleri anlamsız ve soğuktu, ama tırnakları koltuğun kumaşını tırmalıyor, ipeklerini didikleyip saçak saçak ediyordu.</p>

  <p>Adam içini çekti. “Eğer o resimler bende olsaydı ve adamların da bundan haberi olsaydı, hayatımı pek güvenlik içinde saymazdım,” dedi. “Sanırım, o resimlerden bir teki bile, bir adamın hayatını mahvetmeye yeter. Tehlikede değil misin?”</p>

  <p>“Sen beni çocuk mu sanıyorsun?”</p>

  <p>“Artık sanmıyorum,” dedi Adam. “Senin, sapık yaradılışlı bir insan olduğunu düşünmeye başladım ya da hiç insan filan olmadığını.”</p>

  <p>Kate gülümsedi. “Belki şimdi çaktın. Benim insan olmak istediğimi mi sanıyorsun? Şu resimlere bir baksana! İnsan olmaktansa, köpek olmayı yeğ tutarım. Ama köpek değilim. İnsanlardan daha akıllıyım ben. Kimse benim kılıma dokunamaz. Merak etme, tehlike yok.” Elini, fotoğrafların bulunduğu gözlere doğru salladı. “Bende yüz tane resim var böyle. Bu adamlar çok iyi biliyorlar ki, eğer bana bir şey olursa, tam yüz mektup, her birinin içinde birer fotoğrafla postaya verilecek ve her biri, onlara en fazla zararı dokunacak yere gidecek. Hayır, hayır, bana hiçbir şey yapamazlar.”</p>

  <p>“Ama ya başına bir kaza gelse ya da bir hastalık?”</p>

  <p>“Fark etmez,” dedi Kate. Ona doğru eğildi. “Sana, bu adamların hiçbirinin bilmediği bir sır vereyim. Birkaç yıla kadar buradan çekip gideceğim ve gittiğim zaman, bu zarflar postaya atılacak.” Sandalyesinin arkasına yaslanıp, kahkahalarla güldü.</p>

  <p>Adam ürperdi. Ona daha yakından baktı. Yüzü, gülüşü, çocuk gibi masumdu. Kalktı, kendine bir içki daha koydu, yarım kadeh. Şişe hemen hemen boşalmıştı.</p>

  <p>“Ben senin neden bu kadar nefret ettiğini biliyorum,” dedi Adam. “Sen, başkalarında olup da anlayamadığın bir şeyden nefret ediyorsun. Senin nefret ettiğin şey onlarda gördüğün kötülük değil. Sen, onlardaki, o bir türlü ulaşamadığın iyilikten nefret ediyorsun. Nedir istediğin, son amacın nedir, onu merak ediyorum.”</p>

  <p>“Bana gerekli olan parayı elde edeceğim. New York’a gideceğim ve yaşlanmayacağım. Ben yaşlı değilim. Güzel bir ev satın alacağım. Güzel bir semtte. Bir sürü hizmetçim olacak. Sonra da ilk iş olarak, bir adamı bulacağım, eğer hâlâ yaşıyorsa. Yavaş yavaş, büyük bir incelikle ona acı çektirerek hayatını söndüreceğim. Eğer bu işi gereken incelikle yapabilirsem ölmeden önce mutlaka çıldıracaktır.”</p>

  <p>Adam, sabırsızlıkla ayağını yere vurdu. “Saçma,” dedi. “Doğru olamaz bu. Delilik. Hiçbiri doğru olamaz bunların. Hiçbirine inanmıyorum.”</p>

  <p>“Beni ilk görüşünü hatırlıyor musun?” diye sordu Kate.</p>

  <p>Adam’ın yüzü karardı. “Ah Tanrım, elbette,” dedi.</p>

  <p>“Kırık çenemi, patlamış dudaklarımı, dökülmüş dişlerimi de hatırlıyor musun?”</p>

  <p>“Evet, ama hatırlamak istemiyorum.”</p>

  <p>“İşte, bana bunları yapan adamı bulmak büyük bir zevk olacak, sonra başka zevkler de gelecek.”</p>

  <p>“Gitmeliyim,” dedi Adam.</p>

  <p>“Gitme hayatım. Şimdi gitme, aşkım. Çarşaflarım hep ipek. Bu çarşaflar cildine nasıl dokunacak duyasın istiyorum.”</p>

  <p>“Yani sen?”</p>

  <p>“Ah, evet evet, aşkım, öyle demek istiyorum. Sen aşkta pek becerikli değilsindir, ama ben sana öğretebilirim. Sana ben öğreteceğim.” Sendeleyerek kalktı, elini Adam’ın koluna koydu. Yüzü tazeleşmiş, gençleşmişti sanki. Adam, onun eline baktı. Soluk bir maymun pençesi gibi kırış kırış olduğunu gördü. Tiksintiyle çekildi.</p>

  <p>Kate, onun bu davranışını gördü ve anladı. Ağzı gerildi.</p>

  <p>“Anlamıyorum,” dedi Adam. “Görüyorum, ama inanamıyorum. Sabahleyin kalkınca da inanamayacağım, biliyorum. Bir karabasan olmalı bu. Ama yok, olmaz, düş bile olmaz. Çünkü çocuklarımın annesi olduğunu hatırlıyorum. Onları sormadın bile. Sen çocuklarımın annesisin.”</p>

  <p>Kate, dirseklerini dizlerine dayadı, ellerini de çenesinin altına koydu. Parmakları sivri kulaklarını örtüyordu. Gözlerinde zafer ışıltıları yanıp sönüyordu. Sesi alaylı bir yumuşaklığa bürünmüştü. “Aptallar her zaman açık verirler. Ben bunu daha çocukken anlamıştım. Ben senin çocuklarının annesiyim. Senin çocukların ha! Ben anneleriyim, doğru, ama sen, sen babaları olduğunu nereden biliyorsun?”</p>

  <p>Adam’ın ağzı bir karış açık kalmıştı. “Cathy, bu ne demek?”</p>

  <p>“Benim adım Kate. Dinle sevgilim, dinle de düşün bakalım. Ben seni kaç sefer yanıma yaklaştırdım ki çocuğun olsun?”</p>

  <p>“Yaralıydın,” dedi Adam. “Fena halde yaralanmıştın.”</p>

  <p>“Bir sefer,” dedi Kate. “Yalnızca bir sefer.”</p>

  <p>“Gebelik seni hasta etmişti,” diye karşı çıktı Adam. “Güç olurdu senin için.”</p>

  <p>Kate ona tatlı tatlı gülümsedi. “Ama kardeşin için pek öyle yaralı değildim.”</p>

  <p>“Kardeşim mi?”</p>

  <p>“Charles’ı unuttun mu?”</p>

  <p>Adam güldü. “Sen bir şeytansın,” dedi. “Ama kardeşimin bunu yapacağına inanır mıyım sanıyorsun?”</p>

  <p>“İster inan, ister inanma, umurumda bile değil.”</p>

  <p>“İnanmıyorum!”</p>

  <p>“İnanacaksın. Önce merak edecek, sonra kararsızlığa düşeceksin. O günlere dönecek, Charles’ı, hakkında bütün bildiklerini düşüneceksin. Charles’ı sevebilirdim. Bir bakıma bana benzerdi.”</p>

  <p>“Benzemezdi.”</p>

  <p>“Hatırlayacaksın,” dedi Kate. “Belki bir gün, tadında bir gariplik bulduğun bir çay içtiğini de hatırlayacaksın. Yanlışlıkla benim ilacımı içmiştin, hatırladın mı? Hayatında hiç o kadar derin uyumamıştın, çok geç uyanmıştın, kafan kazan gibiydi.”</p>

  <p>“Böyle bir şeyi tasarlayamayacak kadar yaralıydın.”</p>

  <p>“Ben her şeyi yapabilirim. Ve şimdi, aşkım, çıkar üzerindekileri, sana daha neler yapabileceğimi göstereyim.”</p>

  <p>Adam, gözlerini kapadı. Başı romdan fırıl fırıl dönüyordu. Gözlerini açtı, başını şiddetle salladı. “Hiç önemi yok, doğru olsa bile, önemi yok.” Sonra güldü, çünkü bunun gerçekten böyle olduğunu biliyordu. Birden kalktı, başı dönünce de koltuğun arkasına tutunmak zorunda kaldı.</p>

  <p>Kate ayağa fırladı, iki eliyle birden Adam’ın kolunu yakaladı. “Bırak, ceketini ben çıkarayım,” dedi.</p>

  <p>Adam, koluna yapışan elleri, tel söker gibi kıvırıp açtı. Sonra sendeleyerek kapıya doğru yürüdü.</p>

  <p>Kate’in gözlerinde, dizginsiz bir öfke parladı. Haykırdı. Uzun ve keskin bir hayvan çığlığıydı bu. Adam durdu, ona doğru döndü. Kapı, pat diye ardına kadar açıldı. Evin fedaisi üç adım attı, bacaklarını gerdi, bütün ağırlığını geriye vererek, yumruğunu Adam’ın kulaktozuna indirdi. Adam yere serildi.</p>

  <p>“Tekmele! Tekmele onu!” diye haykırdı Kate.</p>

  <p>Ralph, yerde yatan adama yaklaştı, uzaklığı kestirdi şöyle bir. Sonra Adam’ın açık gözlerinin kendisine bakmakta olduğunu fark etti. Sinirli sinirli Kate’e döndü.</p>

  <p>Kate’in sesi buz gibiydi. “Tekmele dedim sana. Dağıt suratını!”</p>

  <p>“Karşı koymuyor,” dedi Ralph. “Dövüşecek hali kalmamış.”</p>

  <p>Kate oturdu. Ağzından soluyor, ellerini kucağında ovuşturuyordu. “Adam,” dedi, “senden nefret ediyorum. Senden ilk kez nefret ediyorum. Senden nefret ediyorum! Adam, beni işitiyor musun! Senden nefret ediyorum!”</p>

  <p>Adam, oturmaya çalıştı, düştü, yeniden davrandı. Yerde oturarak Kate’e baktı. “Önemi yok, artık hiç önemi yok.”</p>

  <p>Dizlerinin üzerinde doğruldu. Yumruklarını yere dayayarak durdu. “Biliyor musun? Seni, dünyada her şeyden çok sevmiştim. Evet, öylesine şiddetle sevmiştim ki, az daha ölüyordum.”</p>

  <p>“Sürünerek geleceksin yine,” dedi Kate. “Yerlerde sürünerek, yalvararak geleceksin.”</p>

  <p>“Tekmeleyeyim mi, Bayan Kate?” diye sordu Ralph. Kate karşılık vermedi.</p>

  <p>Adam, ağır ağır kapıya yöneldi, adımlarını tartarak atıyordu. Eli kapı tokmağını kurcalıyordu.</p>

  <p>“Adam!” diye seslendi Kate.</p>

  <p>Adam, ağır ağır döndü. Eski bir anıya gülümser gibi gülümsedi ona. Sonra çıktı, kapıyı ardından usulca kapadı.</p>

  <p>Kate, kapıya baktı. Gözlerinde perişanlık okunuyordu.</p>
</body>
</html>
