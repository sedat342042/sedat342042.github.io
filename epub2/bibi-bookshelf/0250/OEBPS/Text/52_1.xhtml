<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Elli İkinci Bölüm</p>

  <p class="bolum_adi2">1</p>

  <p>1917-18 kışı korku dolu, karanlık bir dönem oldu. Almanlar, önlerine çıkan her şeyi yerle bir ediyorlardı. İngilizler, üç ay içinde üç yüz bin kayıp verdiler. Fransız ordusunun birçok birliğinde çözülmeler başlamıştı. Rusya savaş dışı olmuştu. Almanların doğudaki orduları dinlenmiş ve yeniden donatılarak, batı cephesine sürülmüştü. Savaşın sonu umutsuz görünüyordu.</p>

  <p>Daha mayıs gelmeden, on iki ordumuz savaşa girmişti. Yaz geldiğinde, birliklerimiz, gruplar halinde denizi aşmaya başlamışlardı. Müttefik generalleri birbirleriyle çatışma halindeydiler. Denizaltılar gemileri batırıp duruyordu.</p>

  <p>O zaman öğrendik ki, savaş, öyle çabucak olup biten kahramanca bir değişiklik değil, ağır, inanılmaz derecede karmaşık bir konudur. O kış aylarında bütün umutlarımız sönmüştü. Bütün ateşimizi, heyecanımızı yitirmiş, uzun süren bu savaşa da alışamamıştık.</p>

  <p>Ludendorff yenilmez biriydi. Onu durduracak yoktu. Çözülen Fransız ve İngiliz ordularının üzerine saldırı üstüne saldırı düzenliyordu. Bize, çok geç kaldık gibi geliyordu, pek yakında o yenilmez Almanların karşısında tek başımıza kalacaktık.</p>

  <p>Savaşı unutmak için insanların kiminin hayallere, kiminin düzenbazlığa, kiminin de eğlenceye sığınması, sık sık olagelen bir davranıştır. O sırada da falcılar büyük ilgi görüyor, içki salonları müthiş iş yapıyordu. Ama birçok kimse de bu çarpıtıcı, aşağılatıcı korkudan kurtulmak için, kendi özel sevinç ve üzüntülerine dönüyorlardı. Bütün bunları bugün unutmuş olmamız ne tuhaf, değil mi? Şimdi Birinci Dünya Savaşı’nı çabuk elde edilmiş bir zafer, bütün o bayrakları, bandoları, geçit törenlerini, geri dönen askerlerin barlarda, savaşı kendilerinin kazandığını ileri süren İngilizciklerle yapılan kavgalarıyla, ucuz bir savaş olarak hatırlıyoruz. O kış Ludendorff’un yenilmez olduğunu, birçok kimsenin kafalarında ve yüreklerinde, kaybedilmiş bir savaşı göze almaya hazırlandıklarını ne de çabuk unuttuk.</p>

  <p class="bolum_adi2">2</p>

  <p>Adam Trask, üzüntüden çok şaşkınlık içindeydi. Şubeden istifasına gerek kalmadı. Bozulan sağlığı nedeniyle kendisine izin verilmişti. Sol elinin üstünü ovuşturarak saatlerce oturuyordu. Elini sert bir fırçayla fırçalıyor, sıcak suda tutuyordu.</p>

  <p>“Kan dolaşımı yüzünden,” diyordu. “Dolaşım düzelir düzelmez geçecek. Beni asıl üzen, gözlerim. Daha önce gözlerimden hiç şikâyetim yoktu. Sanırım gözlük almak için gözlerime baktırmam gerekecek. Ben gözlük takacağım ha! Alışmak çok güç buna. Bugün de giderdim, ama biraz başım dönüyor.”</p>

  <p>Baş dönmesi, söylediğinden de fazlaydı. Evin içinde, eliyle duvarlara tutunmadan adım atamıyordu. Lee, sık sık onun sandalyeden ya da yataktan kalkmasına yardım ediyor, ayakkabılarını bağlıyordu. Çünkü Adam, uyuşmuş sol eliyle düğüm atamıyordu.</p>

  <p>Hemen her gün, sözü Aron’a getiriyordu. “Bir genç adamın askere gitmesini anlıyorum,” diyordu. “Aron bana söyleseydi, onu caydırmaya uğraşırdım, ama gitmesine engel olmazdım. Bunu sen de biliyorsun, değil mi Lee?”</p>

  <p>“Biliyorum.”</p>

  <p>“İşte, anlamadığım nokta bu. Aron niye gizlice kaçtı? Niye yazmıyor? Onu iyi tanıdığımı sanıyordum. Abraya yazmış mı hiç? Ona mutlaka yazar.”</p>

  <p>“Abra’ya sorarım.”</p>

  <p>“Evet, sor. Hem de hemen.”</p>

  <p>“Talimler yorucudur. Öyle duydum. Belki de yazmak için zaman bırakmıyorlardır.”</p>

  <p>“Bir kart yazmak çok zaman almaz ki.”</p>

  <p>“Siz askere gittiğinizde babanıza yazmış mıydınız?”</p>

  <p>“Beni kapana kıstırdığını sanıyorsun, değil mi? Hayır, yazmadım, ama benim başka bir nedenim vardı. Askere gitmeyi ben istememiştim. Babam zorlamıştı beni. Ona kırgındım. Görüyorsun, haklı bir nedenim vardı. Ama Aron... kolejdeki durumu ne kadar iyiydi. Bana mektup yazmışlar, onu soruyorlar. Mektubu okudun. Çamaşır filan almamış yanına. Altın saatini de almamış.”</p>

  <p>“Askerde çamaşıra filan ihtiyacı olmayacak, altın saat de istemezler. Askerde her şey kahverengidir.”</p>

  <p>“Galiba haklısın. Ama yine de anlayamıyorum. Gözlerime baktırmam gerek. Her şeyi bana senin okumanı isteyemem ki.” Gözleri onu gerçekten üzüyordu.</p>

  <p>“Bir harfi ayrı olarak görüyorum,” diyordu. “Ama sözcükler oraya buraya sallanıp duruyor.” Günde belki on sefer, bir gazete ya da kitabı açıyor, bakıyor, sonra elinden bırakıyordu.</p>

  <p>Lee, Adam’ı huzursuzluktan kurtarmak için ona gazete okuyor, çoğu zaman o okurken Adam uyuyakalıyordu.</p>

  <p>Sonra uyanıyor ve “Lee? Sen misin Cal? Bilirsin, gözlerimden yana hiç şikâyetim olmamıştı. Yarın gidip gözlerime bir baktıracağım,” diyordu.</p>

  <p>Şubat ayının ortalarına doğru bir gün, Cal mutfağa girdi. “Lee, babam hep bunun sözünü edip duruyor,” dedi. “Gözlerine bir baktırsak.”</p>

  <p>Lee kayısı kompostosu yapıyordu. Ocağın başından çekildi gitti, kapıyı kapadı, yeniden ocağın başına döndü. “Ben onun doktora gitmesini istemiyorum,” dedi.</p>

  <p>“Neden?”</p>

  <p>“Derdinin gözlerinden ileri geldiğini sanmıyorum. Bunu keşfetmek onu sarsabilir. Bırakalım, bir süre öyle sansın. Kötü bir şok geçirdi. Bırakalım kendine gelsin. Ben ona ne isterse okurum.”</p>

  <p>“Sence nedeni nedir bunun?”</p>

  <p>“Söylemek istemiyorum. Düşündüm ki, Doktor Edwards şöyle bir gelse, bir dost ziyareti yapar gibi... merhaba demeye, daha iyi olur.”</p>

  <p>“Nasıl istersen öyle yap,” dedi Cal.</p>

  <p>“Cal, Abra’yı görüyor musun?” diye sordu Lee.</p>

  <p>“Görüyorum elbette. Ama kaçıyor benden.”</p>

  <p>“Yakalayamaz mısın?”</p>

  <p>“Yakalarım elbette, hatta yere yıkar, yüzüne bir yumruk atar, benimle konuşmaya da zorlarım. Ama istemiyorum.”</p>

  <p>“Aradaki buzları eritsen belki iyi olur. Aradaki engeller bazen öyle çürüktür ki, dokunsan yıkılıverir. Yakala onu. Kendisini görmek istediğimi söyle.”</p>

  <p>“Yapamam.”</p>

  <p>“Kendini çok suçlu buluyorsun, değil mi?”</p>

  <p>Cal karşılık vermedi.</p>

  <p>“Abra’dan hoşlanmıyor musun?”</p>

  <p>Yine ses yok.</p>

  <p>“Eğer bu durumu sürdürürsen, kendini daha iyi değil, daha kötü bulursun. Açılsan iyi olur. Bak seni uyarıyorum. Açılsan daha iyi olur.”</p>

  <p>Cal bağırdı. “Babama, ne yaptığımı anlatayım mı istiyorsun? Eğer anlat dersen anlatırım.”</p>

  <p>“Hayır Cal. Şimdi olmaz. Ama baban iyileştiği zaman anlatmalısın. Kendin için gerekli bu. Tek başına bu yükü taşıyamazsın, bu seni öldürür.”</p>

  <p>“Belki de ölmeyi hak ettim ben.”</p>

  <p>“Kes bu saçmalıkları,” dedi Lee soğuk bir sesle. “Bu, insanın kendine yapabileceği en ucuz hakarettir. Bırak bunları.”</p>

  <p>“Sen olsan, nasıl bırakırdın?” diye sordu Cal.</p>

  <p>Lee konuyu değiştirdi. “Abra’nın artık neden buraya gelmediğini merak ediyorum, bir kerecik olsun gelmedi.”</p>

  <p>“Şimdi, gelmesi için bir neden yok ki.”</p>

  <p>“Hayır, o böyle bir kız değildir. Bir iş var bunda. Onu görüyor musun?”</p>

  <p>Cal’ın yüzü çatıldı. “Sana, gördüğümü söyledim. Sen de aklını kaçırıyorsun. Üç sefer onunla konuşmaya çalıştım. Yürüdü gitti.”</p>

  <p>“Bir yanlışlık var bunda. Abra iyi bir kadındır, gerçek bir kadın.”</p>

  <p>“O kız,” dedi Cal. “Ona kadın demen tuhaf kaçıyor.”</p>

  <p>“Hayır,” dedi Lee alçak sesle. “Çok azı, doğdukları andan başlayarak kadındır. Abra’da kadın güzelliği var. Kadın cesareti... kudreti ve kafası. Her şeyi biliyor ve olduğu gibi kabul ediyor. Bahse girerim, o ne bir küçüklük yapabilir, ne alçaklık, ne kendini beğenmişlik... kendini beğenmişlik hoş kaçacak olursa o başka.”</p>

  <p>“Bakıyorum, onun için çok iyi şeyler düşünüyorsun.”</p>

  <p>“Onun, bizi yüzüstü bırakmayacağını düşünüyorum,” dedi Lee ve “Onu arıyorum. Ona, beni görmeye gelmesini söyle,” diye ekledi.</p>

  <p>“Sana, benden kaçıyor dedim.”</p>

  <p>“İyi, sen de kovala onu öyleyse. Ona, kendisini görmek istediğimi anlat. Özledim onu.”</p>

  <p>“Babamın gözlerine dönelim mi şimdi?” dedi Cal.</p>

  <p>“Hayır,” dedi. Lee.</p>

  <p>“Aron’u konuşalım mı?”</p>

  <p>“Hayır.”</p>

  <p class="bolum_adi2">3</p>

  <p>Cal, ertesi gün sabahtan akşama kadar, Abra’yı yalnız yakalamaya çalıştı ve ancak okul dağıldıktan sonra onun, az ilerisinde, eve dönmekte olduğunu gördü. Bir köşeyi döndü, ötekine paralel bir sokaktan koştu, aynı sokağa çıktı. Arkadaki uzaklık ve zamanı öyle hesaplamıştı ki, kızın önüne çıkıverdi.</p>

  <p>“Merhaba,” dedi.</p>

  <p>“Merhaba. Seni arkamda gördüm sanırım.”</p>

  <p>“Evet. Senin önüne çıkmak için öteki sokağı dolaştım. Seninle konuşmak istiyorum.”</p>

  <p>Abra ona ciddi ciddi baktı. “Sokağı dolaşmadan da yapabilirdin bunu,” dedi.</p>

  <p>“Eh, okulda konuşmak istedim, uzaklaştın.”</p>

  <p>“Öfkeliydin. Seninle öfkeliyken konuşmak istemedim.”</p>

  <p>“Nerden biliyorsun öfkeli olduğumu?”</p>

  <p>“Yüzünden, yürüyüşünden anladım. Şimdi öfkeli değilsin ama.”</p>

  <p>“Hayır, değilim.”</p>

  <p>“Kitaplarımı taşımak ister misin?” diye gülümsedi Abra.</p>

  <p>Cal’ın içine bir sıcaklık yayıldı. “Evet... evet isterim,” dedi. Kızın kitaplarını koltuğunun altına yerleştirdi, onun yanı sıra yürümeye başladı. “Lee seni görmek istiyor. Sana bunu söylememi istedi.”</p>

  <p>Abra sevinmişti. “Sahi mi? Ona, geleceğimi söyle. Baban nasıl?”</p>

  <p>“Pek iyi değil. Gözlerinden yakınıyor.”</p>

  <p>Bir süre konuşmadan yürüdüler, sonra artık Cal dayanamadı. “Aron’dan haberin var, değil mi?” diye sordu.</p>

  <p>“Evet,” dedi Abra, durdu. “Kitap kabımı aç, ilk sayfaya bak.”</p>

  <p>Cal kitapları açtı. Kabın içinde bir kart vardı. “Sevgili Abra,” diye yazıyordu. “Kendimi temiz biri olarak görmüyorum. Sana uygun biri değilim ben. Üzülme. Askere yazıldım. Babamın yanına uğrama. Allahaısmarladık. Aron.”</p>

  <p>Cal, kabı hırsla kapattı. “Orospu çocuğu!” dedi dişlerinin arasından.</p>

  <p>“Ne dedin?”</p>

  <p>“Hiç.”</p>

  <p>“Ne dediğini duydum.”</p>

  <p>“Aron’un neden gittiğini biliyor musun?”</p>

  <p>“Hayır. Ama tahmin ediyorum, iki kere iki dört eder gibi. Ama istemiyorum. Böyle bir şey için kendimi hazır bulmuyorum, yani sen söylemek istemedikçe.”</p>

  <p>Cal birden, “Abra... benden nefret mi ediyorsun?” dedi.</p>

  <p>“Hayır Cal, ama sen benden biraz nefret ediyorsun. Niye?”</p>

  <p>“Ben... ben senden korkuyorum.”</p>

  <p>“Buna hiçbir neden yok.”</p>

  <p>“Seni çok incittim. Hem sen kardeşimin kızısın.”</p>

  <p>“Ne zaman incittin beni? Hem ben kardeşinin kızı filan da değilim.”</p>

  <p>Cal acı acı, “Pekâlâ,” dedi. “Söyleyeyim, ama sen sorduğun için söylüyorum, unutma. Annem bir fahişeydi. Burada bir ev işletiyordu. Bunu çok zaman önce öğrenmiştim. Şükran Günü gecesi Aron’u aldım, götürdüm, annemi ona gösterdim. Ben...”</p>

  <p>Abra, heyecanla onun sözünü kesti. “Ne yaptı?”</p>

  <p>“Çılgına döndü... delirdi nerdeyse. Onun yüzüne haykırdı. Dışarı çıkınca beni yere serdi, kaçıp gitti. Sevgili annemiz kendini öldürdü. Babam... babama da bir gariplik geldi. Şimdi beni tanıyorsun işte. Şimdi benden kaçman için bir neden var.”</p>

  <p>“Şimdi Aron’u tanıyorum işte,” dedi Abra sakin bir sesle.</p>

  <p>“Kardeşimi mi?”</p>

  <p>“Evet, senin kardeşini.”</p>

  <p>“Kardeşim <i>iyiydi</i>. Niye <i>iyiydi</i> diyorum sanki? Kardeşim iyidir. Benim gibi aşağılık ve pis değildir.”</p>

  <p>Çok ağır yürüyorlardı. Abra durdu, Cal da durdu, Abra onun yüzüne baktı.</p>

  <p>“Cal,” dedi. “Anneni ben uzun zamandır biliyordum, çok uzun zamandır.”</p>

  <p>“Sahi mi?”</p>

  <p>“Ben uyuduğum zaman, annemle babamın konuşmalarını işitmiştim. Sana bir şey söylemek istiyorum, söylemesi güç, ama iyi bir şey.”</p>

  <p>“Söylemek zorunda mısın?”</p>

  <p>“Evet, söylemeliyim. Çok olmadı ama, ben büyüdüm, küçük bir kız değilim artık. Ne demek istediğimi anlıyor musun?”</p>

  <p>“Evet,” dedi Cal.</p>

  <p>“Emin misin?”</p>

  <p>“Evet.”</p>

  <p>“Pekâlâ öyleyse. Şimdi söylemek çok güç. Keşke o zaman söyleseydim. Ben Aron’u sevmiyordum artık.”</p>

  <p>“Neden?”</p>

  <p>“Ben anlamaya çalıştım. Biz çocukken kendi yarattığımız bir masalın içinde yaşardık. Ama ben büyüdüm, artık bu masal yetmiyordu bana. Başka bir şey istiyordum. Çünkü masal gerçek değildi artık.”</p>

  <p>“Peki..</p>

  <p>“Dur, bırak hepsini anlatayım. Aron büyümedi. Belki de hiç büyümeyecek. O hâlâ o masalı istiyordu, hem de masalın kendi istediği gibi olmasını istiyordu. Masalın başka türlü sonuçlanmasına dayanamazdı.”</p>

  <p>“Ya sen?”</p>

  <p>“Ben nasıl sonuçlanacağını bilmek istemiyorum. Ben, masal sürerken içinde olmak istiyorum, o kadar. Hem Cal... biz iki yabancı gibiydik. Alışkanlık olduğu için sürdürüyorduk. Ama ben artık masala inanmıyorum.”</p>

  <p>“Ya Aron?”</p>

  <p>“O, dünyayı yerinden sökmesi gerekse bile, masal kendi istediği gibi sürüp gitsin istiyordu.”</p>

  <p>Cal, yere bakarak duruyordu.</p>

  <p>“Bana inanıyor musun?” dedi Abra.</p>

  <p>“Kavramaya çalışıyorum.”</p>

  <p>“İnsan çocukken, her şeyin merkezidir. Her şey bizim için olur. Başka insanlar? Onlar ancak bizim konuşmamız için yaratılmış hayaletlerdir. Ama büyüyünce, insan dünyadaki gerçek büyüklüğünü ve biçimini alır. Senden başkalarına, başkalarından sana gelip giden ilişkiler kurulur. Bu daha kötü, bir bakıma da daha iyidir. Bana Aron’dan söz etmene memnun oldum.”</p>

  <p>“Neden?”</p>

  <p>“Çünkü şimdi, her şeyin benden çıkmadığını anladım. Annesinin kim olduğunu bilmeye dayanamadı, çünkü masal bu biçimi alsın istemiyordu, başka hiçbir masala dayanamazdı o. Bu yüzden dünyayı silkip attı. Beni de -Abra’sını da- aynı şekilde silkip atmıştı, papaz olmak istediği zaman.”</p>

  <p>“Düşünmem gerek,” dedi Cal.</p>

  <p>“Kitaplarımı ver. Lee’ye, geleceğimi söyle. Şimdi kendimi özgür duyuyorum. Ben de düşünmek istiyorum. Galiba seni seviyorum, Cal.”</p>

  <p>“Ben iyi değilim.”</p>

  <p>“İyi olmadığın için.”</p>

  <p>Cal, hızlı hızlı eve gitti. “Yarın gelecek,” dedi Lee’ye.</p>

  <p>“Bakıyorum, heyecanlısın,” dedi Lee.</p>

  <p class="bolum_adi2">4</p>

  <p>Abra, eve girer girmez, parmaklarının ucunda yürümeye başladı. Holde, döşeme gıcırdamasın diye iyice duvara yapışarak ilerledi. Adımını, halı kaplı merdivenin ilk basamağına atmıştı ki, fikrini değiştirdi, mutfağa yürüdü.</p>

  <p>“Hele şükür geldin,” dedi annesi. “Dosdoğru eve gelmedin ama.”</p>

  <p>“Dersten sonra kalmam gerekti. Babam biraz daha iyice mi?”</p>

  <p>“Sanırım.”</p>

  <p>“Doktor ne diyor?”</p>

  <p>“İlk söylediğini, aşırı çalışmadan. Dinlenmesi gerekiyor.”</p>

  <p>“Yorgun görünmüyordu ki,” dedi Abra.</p>

  <p>Annesi bir kutuyu açtı, üç patates çıkararak musluğa götürdü. “Baban çok cesur yavrum. Bilmem gerekirdi. Kendi işinin yanı sıra bir sürü savaş görevi de yüklenmişti. Doktor, bir adam bazen birdenbire çöker diyor.”</p>

  <p>“Gidip onu göreyim mi?”</p>

  <p>“Biliyorsun Abra, bana kalırsa kimseyi görmek istemiyor. Yargıç Knudsen telefon etti, baban, uyuduğunu söylememi istedi.”</p>

  <p>“Sana yardım edebilir miyim?”</p>

  <p>“Git üstünü değiştir yavrum. Güzel elbisen kirlensin istemem.”</p>

  <p>Abra, babasının kapısı önünden parmaklarının ucuna basarak geçti, kendi odasına girdi. Burası, vernikli tahtaları, canlı duvar kâğıtlarıyla pırıl pırıl bir odaydı. Konsolun üzerinde, annesiyle babasının çerçeveli fotoğrafları duruyordu, duvarda çerçevelenmiş şiirler asılıydı. Dolabı, odadaki her şey yerli yerindeydi. Döşeme cilalanmıştı. Ayakkabıları büyük bir düzen içinde yan yana duruyordu. Annesi onun her işini yapar, bunda ayak direrdi. Her şeyi o tasarlar, kızını o giydirir kuşatırdı.</p>

  <p>Abra çoktan, odasında özel bir şeyini saklamaktan vazgeçmişti. Bu o kadar uzun süredir böyleydi ki, Abra odasını kendisine ait bir yer saymıyordu. Özel şeylerini kafasının içinde saklardı. Birkaç mektubunu, oturma odasındaki iki ciltlik <i>Ulysses S. Grant’ın Anıları</i>’nın sayfalan arasına gizlemişti. Abra’nın bildiği kadarıyla, bu kitabı, matbaadan çıkışından bu yana, yalnız kendisi açmıştı.</p>

  <p>Abra, kendini mutlu duyuyor, nedenini aramıyordu. Bazı şeyleri sormadan da bilir ve bunlardan söz etmezdi. Sözgelişi, babasının hasta olmadığını biliyordu. Babası bir şeyden saklanıyordu. Yine biliyordu ki, Adam Trask hastadır, çünkü onu sokakta yürürken görmüştü. Annesinin de, babasının hasta olmadığını bilip bilmediğini merak ediyordu.</p>

  <p>Abra üstündekini çıkardı ve sırtına, pamuklu kumaştan bir elbise geçirdi. Bunun, evde çalışırken giyilmek üzere yapıldığı belliydi. Saçlarını fırçaladı, babasının odası önünden parmaklarının ucuna basarak geçti, aşağı indi. Merdivenlerin alt başında kitap kabını açtı, Aron’un kartını çıkardı. Oturma odasında, <i>Anılar</i>’ın ikinci cildinin arasından Aron’un mektuplarını çıkardı, sıkı sıkı katladı ve etekliğini kaldırarak külotunun lastiği arasına sıkıştırdı. Mektup destesi, önünü biraz şişirmişti, bu kümbeti örtmek için, mutfakta üzerine geniş bir önlük taktı.</p>

  <p>“Havuçların üzerini kazıyabilirsin,” dedi annesi. “O su ısınmış mı?”</p>

  <p>“Kaynamak üzere.”</p>

  <p>“İçine bir tavuk suyu komprimesi atar mısın yavrum? Doktor, babana iyi geleceğini söylüyor.”</p>

  <p>Annesi, duman tüten kâseyi yukarı götürünce, Abra havagazı ocağının fırın gözünü açtı, mektupları içine koydu ve tutuşturdu.</p>

  <p>Annesi, “Duman kokusu var,” diyerek geldi.</p>

  <p>“Kullanılmış kâğıtları yaktım,” dedi Abra. “Çok toplanmıştı.”</p>

  <p>“Bu gibi şeyleri bana sorsan iyi olur,” dedi annesi. “Ben onları, sabahları mutfağı ısıtmak için biriktiriyorum.”</p>

  <p>“Özür dilerim anne.”</p>

  <p>“Her şeyin kullanılacağı bir zaman gelir,” dedi annesi.</p>

  <p>Yemek odasında telefon çaldı. Annesi cevap vermeye gitti. Abra annesinin, “Hayır, göremezsiniz, doktorun emri böyle. Kimseyi göremez, hiç kimseyi,” dediğini duydu.</p>

  <p>Annesi mutfağa döndü. “Yargıç Knudsen yine,” dedi.</p>
</body>
</html>
