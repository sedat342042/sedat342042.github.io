<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Otuz Beşinci Bölüm</p>

  <p class="bolum_adi2">1</p>

  <p>Lee, Adam ve çocukların Salinas’a taşınmalarına yardım etti. Daha doğrusu her işi o gördü. Gidecek eşyaları topladı, trene yükledi, ufak tefek şeyleri Ford’un arkasına doldurdu ve Salinas’a geldikleri zaman da denkleri açtı, Dessie’nin o küçük evine yerleşilmesini sağladı. Onların rahatı için aklına gelen her şeyi, bu arada gecikmesini doğuran bir sürü gereksiz şeyi de yaptıktan sonra, bir akşam, ikizlerin yatmasını bekledi. Adam onun niyetini duruşundan anlamıştı, resmi ve soğuk bir tavır takınmıştı Lee.</p>

  <p>“Pekâlâ, pekâlâ,” dedi. “Bekliyordum zaten. Söyle bakalım.”</p>

  <p>Bu, Lee’nin ezberlediği, “Yıllarca, size elimden geldiğince hizmet ettim, ama şimdi...” diye başlayan nutku suya düşürmeye yetmişti.</p>

  <p>“Elimden geldiğince geri bıraktım bu işi. Hazır bir nutkum var. Dinlemek ister misiniz?”</p>

  <p>“Sen söylemek istiyor musun?”</p>

  <p>“Hayır,” dedi Lee. “İstemiyorum. Ama pek hoş bir nutuktu.”</p>

  <p>“Ne zaman gitmek istiyorsun?”</p>

  <p>“Olabildiği kadar erken. Elimi çabuk tutmazsam, vazgeçerim diye korkuyorum. Belki siz birini bulana kadar beklesem iyi olur.”</p>

  <p>“Bekleme daha iyi,” dedi Adam. “Benim ne ağır kanlı olduğumu bilirsin. Uzun sürebilir. Belki de birini aramaya hiç çıkmam bile.”</p>

  <p>“Öyleyse yarın giderim.”</p>

  <p>“Çocuklar müthiş üzülecek,” dedi Adam. “Ne yapacaklar bilmem. Belki gizlice gitsen, ben onlara sonra söylesem daha iyi olur.”</p>

  <p>“Bana sorarsanız, çocuklar insanı hep şaşırtırlar.”</p>

  <p>Gerçekten de öyle oldu. Ertesi sabah kahvaltıda, “Çocuklar, Lee artık gidiyor,” dedi Adam.</p>

  <p>“Öyle mi?” dedi Cal. “Bu gece basketbol maçı var, giriş on sent. Gidebilir miyiz?”</p>

  <p>“Evet. Ama söylediğimi işittiniz mi?”</p>

  <p>“Elbette,” dedi Aron. “Lee gidiyor, dedin.”</p>

  <p>“Ama geri gelmeyecek.”</p>

  <p>“Nereye gidiyor?” diye sordu Cal.</p>

  <p>“San Fransisco’da oturmaya.”</p>

  <p>“Ah,” dedi Aron. “Ana Cadde’de bir adam var, tam cadde üzerinde, küçük bir ocağı var, sosis pişiriyor sandviç içine koyuyor. Beş sente. Hem de istediğin kadar hardal veriyor.”</p>

  <p>Lee, mutfak kapısında durmuş, Adam’a gülümsüyordu.</p>

  <p>İkizler kitaplarını toplarlarken, Lee onlara, “Allahaısmarladık çocuklar” dedi.</p>

  <p>Çocuklar da, “Güle güle,” diye haykırarak evden dışarı fırladılar.</p>

  <p>Adam, gözlerini fincanına dikerek, özür diler gibi, “Ah, yabani keratalar,” dedi. “On küsur yıllık hizmetinin karşılığı bu işte.”</p>

  <p>“Böylesi daha hoşuma gidiyor. Üzülmüş gibi görünseler, yalancılık olur. Onlar için hiçbir anlamı yok bunun. Belki arasıra beni düşünürler... kendi kendilerine. Üzülmelerini istemem. Beni arayacaklar diye memnun olacak kadar küçük bir insan değilim ben.” Adam’ın önüne elli sent bıraktı. “Bu gece basketbol maçına giderken, benim tarafımdan verin bunu onlara, sosisli sandviç alsınlar,” dedi.</p>

  <p>Adam, Lee’nin odaya getirdiği sepete baktı. “Bütün eşyan bu kadar mı Lee?” diye sordu.</p>

  <p>“Evet, kitaplarımın dışında bu kadar. Kitaplar, kilerdeki sandıklarda duruyor. Eğer sizin için bir sakıncası yoksa, sonra aldırırım. Ya da yerleştikten sonra, kendim gelir alırım.”</p>

  <p>“A, elbette. Seni arayacağım Lee, beni istesen de, istemesen de. Gerçekten, bu kitapçı dükkânını açacak mısın?”</p>

  <p>“Niyetim bu.”</p>

  <p>“Bize mektup yazacak mısın?”</p>

  <p>“Bilmiyorum. Düşünmem gerek. Birden kesip atmak, daha az acı verir derler. Bana, posta pullarındaki zamkla sürdürülen ilişkiler kadar hiçbir şey üzücü gelmez. Bir adamı görmez, işitmez, duymazsan artık bırak peşini.”</p>

  <p>Adam, ayağa kalktı. “Seninle istasyona geleceğim,” dedi.</p>

  <p>“Olmaz!” dedi Lee kestirip atarak. “Hayır, istemiyorum. Allahaısmarladık Bay Trask. Allahaısmarladık Adam.” Evden öyle hızlı çıktı ki Adam “Güle güle,” derken o merdivenin alt başına varmıştı. “Bize yazmayı unutma,” deyişi ise, bahçe kapısının gıcırtısına karıştı gitti.</p>

  <p class="bolum_adi2">2</p>

  <p>O gece basketbol maçından sonra, Cal ve Aron kendilerine beşer tane sosisli sandviç aldılar, iyi ki de öyle yapmışlardı. Çünkü Adam onlara yemek hazırlamayı unutmuştu. Eve dönerken, çocuklar ilk olarak Lee’den söz ettiler.</p>

  <p>“Neden gitti acaba?” dedi Cal.</p>

  <p>“Daha önce de gitmekten söz açmıştı.”</p>

  <p>“Acaba bizsiz ne yapacak dersin?”</p>

  <p>“Bilmem,” dedi Aron. “Bahse girerim, geri dönecek.”</p>

  <p>“Nerden biliyorsun? Babam bir kitapçı dükkânı açacağını söyledi. Çok garip, Çinli kitapçı.”</p>

  <p>“Geri dönecek,” dedi Aron. “Bizi özleyecek. Bak görürsün.”</p>

  <p>“On sentine bahse girerim ki dönmeyecek.”</p>

  <p>“Ne zamana kadar?”</p>

  <p>“Hiç.”</p>

  <p>“Pekâlâ,” dedi Aron.</p>

  <p>Aron, kazancını bir ayda alamadı, ama altı gün sonra bahsi kazanmıştı.</p>

  <p>Lee, on kırk treniyle geldi, kendi anahtarıyla içeri girdi. Yemek odasında ışık vardı, ama Lee, Adam’ı mutfakta buldu. Tavanın dibinde birikmiş bir parmak kalınlığındaki yağlı karayı, konserve açacağıyla kazımaya çalışıyordu.</p>

  <p>Lee, sepetini yere bıraktı. “Gece suda bıraksan daha kolay çıkar,” dedi.</p>

  <p>“Sahi mi? Ne pişirmeye kalktımsa, yaktım. Avluda bir tava pancar var. Öyle kötü kokuyordu ki, evin içinde tutamadım. Yanık pancar felaket kokuyor, Lee!” diye haykırdı Adam. “Bir şey mi oldu?” dedi sonra.</p>

  <p>Lee, kapkara tavayı onun elinden aldı, musluğun altına koydu, üzerine su akıttı. “Yeni bir gazocağınız olsa, bir dakikada kahve yapardık. Neyse, ben ateşi yakayım.”</p>

  <p>“Ocak yanmıyor.”</p>

  <p>Lee kapağı kaldırdı. “Küllerini boşalttın mı hiç?”</p>

  <p>“Küllerini mi?”</p>

  <p>“Peki, peki. Siz içeri gidin,” dedi Lee. “Ben kahve yapayım.”</p>

  <p>Adam yemek odasında sabırsızlık içinde bekliyordu, ama Lee’nin sözüne boyun eğdi.</p>

  <p>En sonunda Lee, iki fincan kahve getirip masaya bıraktı. “Ayaklı çaydanlıkta daha çabuk oluyor.” Sepetinin üzerine eğildi, ipini çözdü. Taş bir şişe çıkardı. “Çin apsenti. Ng-ka-py, on yıl gider. Yerime birini buldunuz mu, sormayı unuttum?”</p>

  <p>“Dilinin altında bir şey var senin,” dedi Adam.</p>

  <p>“Bilmiyorum. Yine bilmiyorum ki, en iyisi, söyleyip işin içinden sıyrılmak.”</p>

  <p>“Paranı kumarda kaybettin.”</p>

  <p>“Hayır. Keşke öyle olsaydı. Hayır, param duruyor. Bu cenabet mantar da parçalandı. Şişenin içine itmek gerek.” Kahvesine, o siyah içkiden koydu. “Hiç böyle içmemiştim. Pekâlâ da iyi oluyormuş.”</p>

  <p>“Çürük elma tadı var,” dedi Adam.</p>

  <p>“Evet, ama hatırlıyor musunuz, Samuel Hamilton, iyi cins çürük elma derdi.”</p>

  <p>“Olanları ne zaman anlatacaksın bana?”</p>

  <p>“Bir şey olmadı ki! Yalnızlığa dayanamadım. Hepsi bu kadar. Yetmez mi?”</p>

  <p>“Ya kitapçı dükkânı?”</p>

  <p>“Artık istemiyorum. Daha trene binmeden biliyordum, ama emin olana kadar bekleyeyim dedim.”</p>

  <p>“Yani, son amacın da suya düştü?”</p>

  <p>“Daha iyi,” dedi Lee. Dokunsalar ağlayacak gibiydi. “Bay Tlask, Çinli adam, galiba oluyo salhoş!”</p>

  <p>Adam telaşlanmıştı. “Ne oluyor Tanrı aşkına?” dedi.</p>

  <p>Lee, şişeyi ağzına dayadı ve büyük bir yudum aldı, sonra yanan boğazından çıkan dumanları üfler gibi yaptı. “Adam,” dedi, “eve döndüğüm için inanılmaz, başdöndürücü, dayanılmaz derecede mutluyum. Şimdiye kadar hiç böyle yapayalnız ve çaresiz olmamıştım.”</p>
</body>
</html>
