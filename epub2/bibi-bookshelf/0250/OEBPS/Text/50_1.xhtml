<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Ellinci Bölüm</p>

  <p class="bolum_adi2">1</p>

  <p>Joe, Kate’in öyle oturup saatlerce uzaklara bakmasını hiç beğenmiyordu. Bir şeyler düşünüyor demekti bu. Ama yüzünde hiçbir anlam belirmediği için, Joe onun ne düşündüğünü bilemiyordu. Bu da onu tedirgin ediyordu. Bütün yaşamı boyunca ilk olarak eline geçirdiği dizginleri bırakmak istemiyordu.</p>

  <p>Onun tasarladığı bir tek plan vardı: Kate’i, kendini ele verene kadar kurcalamak. Ondan sonra, onu istediği yöne sürükleyebilirdi. Peki ama, oturup böyle duvara bakıp durmasına ne demeli? Acaba kadının içine bir kurt düşmüş müydü, düşmemiş miydi?</p>

  <p>Joe, onun o gece yatmadığını biliyordu. Kahvaltı isteyip istemediğini sorduğunda, o kadar yavaşça sallamıştı ki başını, işitmiş miydi, işitmemiş miydi, o da belli değildi.</p>

  <p>Joe, kendi kendini sakınması için uyardı. “Hiçbir şey yapma! Yalnız çevresinde dolaş, gözünü kulağını dört aç.” Evdeki kızlar da bir şeylerin döndüğünü anlıyorlardı, ama birinin söylediği öbürüne uymuyordu. Kuş beyinliler!</p>

  <p>Kate bir şey düşünüyor değildi. Bir yarasa, akşam karanlığında nasıl oraya buraya çarpar durursa, kafasının içi de öyle, bir izlenimden öbürüne dolaşıp duruyordu. Sarışın güzel çocuğun yüzünü, yediği darbenin şiddetinden deli gibi olmuş gözlerini görüyordu. Karşısındakinden çok kendisine yönelen çirkin sözleri hâlâ kulaklarındaydı. Esmer kardeşini de görüyordu, kapıya dayanmış, kahkahalar atarken.</p>

  <p>Kate de kahkahalarla gülmüştü, en kolay, en iyi korunma yoluydu bu. Acaba oğlu ne yapacaktı? Sessizce gittikten sonra ne yapmıştı acaba?</p>

  <p>Cal’ın gözlerini düşündü. Kapıyı yavaşça çekip giderken ona, zalimliğini doyurmuş bir bakışla bakmıştı. Kardeşini neden getirmişti? Neydi istediği? Neyin peşindeydi? Böyle olacağını bilseydi, hazırlıklı olurdu. Ama bilmiyordu ki.</p>

  <p>Ellerindeki ağrılar yeniden ilerlemeye, yayılmaya başlamıştı. Sağ kalçası hareket edince fena halde ağrıyordu. Böylece, sancılar merkeze doğru yürüyecek, er geç kana üşüşen fareler gibi ortada birleşecekti.</p>

  <p>Kendi kendine verdiği öğütlere karşın, Joe işi oluruna bırakmıyordu. Kate’in kapısına bir çaydanlık getirdi, hafifçe vurarak kapıyı açtı, içeri girdi. Görünüşe göre, Kate hiç kıpırdamamıştı.</p>

  <p>“Size biraz çay getirdim efendim,” dedi.</p>

  <p>“Masanın üzerine bırak,” dedi Kate, Sonra başka bir şeyden söz eder gibi, “Teşekkür ederim, Joe,” dedi.</p>

  <p>“İyi değil misiniz efendim?”</p>

  <p>“Sancılar yeniden başladı. İlaç aldattı beni.”</p>

  <p>“Yardımım dokunabilir mi?”</p>

  <p>Kate ellerini kaldırdı. “Kes şunları bilekten.” Ellerini kaldırınca artan acının etkisiyle yüzünü buruşturdu. “İnsan ne yapacağını şaşırıyor,” dedi, dert yanar gibi.</p>

  <p>Joe, onun hiç bu kadar güçsüz olduğunu ortaya koyan bir sesle konuştuğunu duymamıştı. İçgüdüsü ona, harekete geçmek zamanının geldiğini söylüyordu. “Sizi rahatsız etmemi istemezsiniz belki de, ama ötekinden bir haber aldım,” dedi. Onun karşılık vermeden önce duralamasından, sinirlerinin gerildiğini anlamıştı.</p>

  <p>“Hangi öteki?” dedi yavaşça.</p>

  <p>“O kadın, efendim.”</p>

  <p>“Ha! Ethel demek istiyorsun?”</p>

  <p>“Evet efendim.”</p>

  <p>“Bıkmaya başladım bu Ethel’den de. Yine ne olmuş?”</p>

  <p>“Vallahi, size olduğu gibi anlatayım. Ben bir anlam çıkaramadım. Kellogg’un tütüncü dükkânındaydım. Biri yanıma geldi. ‘Sen Joe’sun,’ dedi. Ben de ona, ‘Kim diyor bunu?’ dedim. ‘Birini arıyordun,’ dedi. ‘Söyle’ dedim. Bu herifi daha önce hiç görmemiştim. Bana, ‘Sizinle konuşmak istiyormuş’ dedi. Ben de ona, ‘E, ne diye gelip konuşmuyor?’ dedim. Bana uzun uzun baktı. ‘Galiba yargıcın ne dediğini unuttun,’ dedi. Sanırım, onun buraya döndüğünü söylemek istiyordu.” Kate’in yüzüne baktı, kımıldamıyordu, rengi kaçmış, gözleri karşıya dikilmişti.</p>

  <p>“Ve sonra senden para istedi, öyle değil mi?” dedi Kate.</p>

  <p>“Hayır efendim. İstemedi. Saçma sapan bir şey söyledi. Dedi ki, ‘Faye deyince ne hatırlarsın?’ Ben de, ‘Hiçbir şey’ dedim. ‘Hanımefendiyle konuşsan belki daha iyi olur,’ dedi. Ben, ‘Belki’ dedim, geldim. Ben hiçbir anlam veremedim. Size sorayım dedim.”</p>

  <p>“Faye deyince ne hatırlarsın?” diye sordu Kate.</p>

  <p>“Hiçbir şey.”</p>

  <p>Kate’in sesi iyice alçalmıştı. “Yani, bir zamanlar bu evin sahibesinin Faye olduğunu hiç duymadın mı, onu mu demek istiyorsun?”</p>

  <p>Joe’nun midesine ağrılar saplandı. Hay aptal, hay sersem! Çenesini tutamamıştı. Aklı karıştı. “Şey... şey, şimdi aklıma geliyor, sanırım duymuştum, ama bana, onun adı Faith imiş gibi geldiydi.”</p>

  <p>Böyle birden telaşlanmak Kate’e iyi gelmişti. Onu, acıdan ve sarı saçlı çocuktan kurtarmıştı. Yapacak bir iş çıkmıştı. Bu meydan okuyuşa, zevke benzer bir duyguyla karşılık verdi.</p>

  <p>Hafifçe güldü Kate. “Faith ha!” dedi ağzının içinden. “Bana biraz çay koy Joe.”</p>

  <p>Kate, Joe’nun ellerinin titrediğini, çaydanlığın fincanın kenarına çarptığını hiç fark etmemiş gibi göründü. Fincanı önüne koyarken ve sonra geri çekilerek görüş alanından çekilirken bile başını kaldırıp ona bakmadı. Joe korkudan tir tir titriyordu.</p>

  <p>Kate, yalvarır gibi bir sesle, “Joe, bana yardım edebilir misin acaba?” dedi. “Eğer sana on bin dolar versem, her şeyi yoluna koyabilir misin?” Bir an bekledi, sonra birden başını çevirip Joe’nun yüzüne baktı.</p>

  <p>Joe’nun gözleri ıslak ıslaktı. Kate onu, dudaklarını yalarken yakaladı. Kate’in birden dönüşü karşısında, tokat yemiş gibi geri geri gitti. Kate’in gözleri onu bırakmıyordu.</p>

  <p>“Seni yakaladım, değil mi Joe?”</p>

  <p>“Ne demek istediğinizi anlamadım efendim.”</p>

  <p>“Git düşün, taşın, sonra gel bana söyle. Bir şeyler düşünmekte pek ustasın bakıyorum. Therese’yi de yolla bana, olmaz mı?”</p>

  <p>Joe, faka bastığı, mat olduğu bu odadan; kendini bir an önce dışarı atmak istedi. Bir çuval inciri berbat etmişti. Dizginleri kaçırıp kaçırmadığını merak ediyordu. Sonra kaltak bir de kalkmış, “Çaya teşekkür ederim Joe. İyi çocuksun,” diyordu.</p>

  <p>Kapıyı ardından çarpmak istedi, ama cesaret edemedi.</p>

  <p>Kate, kalçasının daha fazla ağrımasını önlemek için dimdik kalktı. Yazı masasına gitti, bir tabaka kâğıt çıkardı. Kalemi tutmak çok güç oluyordu.</p>

  <p>Bütün kolunu birden hareket ettirerek yazdı. “Azizim Ralph, Şerife söyle, Joe Valery’nin parmak izlerini bir kontrol etse iyi olur. Joe’yu hatırlarsın. Benim yanımda çalışır. Sevgiyle, Kate.” Therese içeri girdiğinde, kâğıdı katlıyordu. Therese’nin korkmuş gibi bir hali vardı.</p>

  <p>“Beni mi istediniz? Bir şey mi yaptım? Elimden geleni esirgemiyorum, hanımefendi. Pek iyi değilim.”</p>

  <p>“Gel buraya,” dedi Kate. Kız masanın yanında beklerken, zarfın üzerine ağır ağır adresi yazdı ve pulladı. “Seni küçük bir iş için yollayacağım,” dedi. “Bell’in dükkânına git, iki buçuk kiloluk karışık çikolata ve yarım kiloluk da ayrı bir kutu çikolata al. Büyüğü siz kızlar için. Sonra Krough’un eczanesine uğra, bana iki tane orta boy diş fırçası, bir kutu diş tozu al. Biliyorsun, ağzı delikli olanlardan.”</p>

  <p>“Evet efendim,” dedi Therese, üzerinden büyük bir yük kalkmış gibi rahatlamıştı.</p>

  <p>“Sen iyi kızsın,” diye sürdürdü Kate konuşmasını. “Uzun zamandır, gözüm senin üzerindeydi. İyi değilim Therese. Eğer bu işi iyi yaparsan, hastaneye yattığım zaman evin yönetimini sana bırakmayı düşüneceğim, ciddi olarak.”</p>

  <p>“Siz, yani hastaneye mi gidiyorsunuz?”</p>

  <p>“Daha bilmiyorum yavrum. Ama senin yardımına ihtiyacım olacak. Al, sana çikolatalar için para. Fırçalar orta boy olacak, unutma.”</p>

  <p>“Peki efendim. Sağ olun. Şimdi gidebilir miyim?”</p>

  <p>“Evet. Yalnız kimseye görünme, olur mu? Öteki kızların da, bu söylediklerimden haberi olmasın.”</p>

  <p>“Arka yoldan giderim.” Therese kapıya doğru yöneldi.</p>

  <p>“Az daha unutuyordum,” dedi Kate. “Şunu da posta kutusuna atar mısın?”</p>

  <p>“Elbette hanımefendi. Elbette. Başka bir şey?”</p>

  <p>“Hepsi bu kadar yavrum.”</p>

  <p>Kız gittikten sonra, Kate eğri büğrü olmuş parmaklarını bir yere dayamak için ellerini masanın üzerine uzattı. İşte, olan olmuştu. Böyle olacağını biliyordu belki de. Keşke... ama şimdi bunları düşünmenin bir anlamı yoktu. Bunu sonra da düşünürdü. Önce Joe’yu yolunun üzerinden kaldıracaktı, ama onun yerini başka biri alacaktı. Sonra Ethel, o her zaman vardı zaten. Er geç, er veya geç... ama şimdi bunu düşünmemeliydi.</p>

  <p>Kafasını bu konu çevresinde şöyle bir yokladı, bir köşeden başını uzatmış, bakıp kaçan bir şeye rastladı, hemen geri çekildi. Bu görüntü ilk önce, sarı saçlı oğlunu düşünürken aklına takılmıştı. Oğlunun incinmiş, şaşkına dönmüş, umutsuz yüzü getirmişti aklına bunu. Sonra hatırladı.</p>

  <p>Oğlununki kadar güzel ve taze yüzlü küçücük bir kızdı. Küçücük bir kız. Çoğu zaman başkalarından daha akıllı, daha güzel olduğunu bilirdi. Ama ara sıra üzerine öyle bir yalnızlık korkusu çökerdi ki, kendisini bir düşmanlar ormanıyla çevrilmiş sanırdı. O zaman her düşünce, her sözcük, her bakış onu incitir, dehşetinden ağlamaya başlardı. Çünkü hiçbir kaçış yolu, hiçbir sığınak yoktu onun için. Derken, bir gün bir kitap okuyordu. Beş yaşındayken öğrenmişti okumayı. Kitabı hatırlıyordu. Kahverengi, gümüş yaldızlı, kalın ciltli, cildi eskimiş bir kitaptı. <i>Alice Harikalar Diyarında</i>.</p>

  <p>Kate, ellerini yavaş yavaş oynattı, kollarındaki ağırlığı biraz hafifletmek istedi. Kitaptaki resimleri bile hatırlıyordu: Alice uzun, dümdüz saçlı bir kızdı. Ama onun yaşamını değiştiren, üzerinde ‘İç Beni’ yazan şişe oldu. Alice, ona bunu öğretmişti işte.</p>

  <p>Düşmanlar bir orman gibi çevresini sardığı zaman, artık hazırdı. Cebinde, içi şekerli suyla dolu bir şişe vardı. Üzerindeki kırmızı etikete, ‘İç Beni’ yazmıştı. Şişeden bir yudum içti mi, küçülür küçülür, minicik olurdu. Artık düşmanları onu arasınlar da bulsunlar! Cathy bir yaprağın altından ya da bir karınca yuvasından onlara bakıp, gülerdi. O zaman onu bulamazlardı. Hiçbir kapı onu dışarda bırakamaz, hiçbir kapı da içeri hapsedemezdi. Kapıların altından geçiverirdi. Hem oyun arkadaşı olarak da Alice vardı artık. Cathy’yi sevecek, ona güvenecek bir arkadaştı. Onun arkadaşıydı Alice. Minikler dünyasında, onu her zaman sevinçle bekliyordu.</p>

  <p>Bütün bunlar iyiydi hoştu ama her zaman el altında olan bir başka iyiliği de vardı, ona güven veren niteliği de buydu daha çok: Bütün bütüne yok olmak, hiç var olmamak için, bütün şişeyi içmesi yeterdi. Üstelik, yalnız şimdi var olmaması değil, daha önce de hiç var olmaması demekti bu. İşte, sevgili güvenliği buydu onun. Bazen, yatağında yatarken, ‘İç Beni’den epeyce içer ve bir nokta kadar, minicik bir benek kadar küçülürdü. Ama hiçbir zaman hepsini birden içmemişti, gerek olmamıştı buna ki. İşte, Cathy’nin her zaman yedeğinde sakladığı buydu.</p>

  <p>Kate, çevresiyle ilişiği kesilmiş o küçük kızı hatırlayarak, üzüntüyle başını salladı. Bu harika hileyi, nasıl olup da unuttuğuna şaşıyordu. Bu oyun, onu birçok felaketten kurtarmıştı. Yonca yapraklarının arasından süzülen ışıklar muhteşemdi. Cathy ve Alice, boylarını aşan otların arasında sarmaş dolaş yürüyorlardı. İki candan arkadaştılar. Cathy’nin, ‘İç Beni’nin hepsini içmesine hiç gerek yoktu, çünkü yanında Alice vardı.</p>

  <p>Kate, başım kurutma kâğıdının üzerine, ellerinin arasına koydu. İçi buz gibi olmuştu, yapayalnız ve üzüntülüydü. Ne yapmışsa, zorunlu olduğu için yapmıştı. O başkaydı, öbür insanlarda olmayan bir şey vardı onda. Başını kaldırdı, gözlerinden akan yaşları silmek için kolunu bile kıpırdatmadı. Doğruydu. Öbür insanlardan daha akıllı, daha güçlüydü o. Onların yoksun oldukları bir şey vardı onda.</p>

  <p>Bu düşüncelerin tam ortasında, Cal’ın esmer yüzü, hemen önünde, havada asılı kaldı. Dudaklarında zalim bir gülümseme vardı. Üzerine ağırlık çöktü, güçlükle soluk aldı.</p>

  <p>Başkalarında, ne olduğunu bilmediği ve kendisinin yoksun olduğu bir şey vardı. Bir kez öğrenmişti ya, artık hazırdı. Böyle hazır olunca, artık ona, çok uzun zamandır -belki de bütün yaşamı boyunca- hazırmış gibi geliyordu. Kafası, içinde tahtadan bir beyin varmış gibi işliyor, gövdesi ise kötü yönetilen bir kukla gibi çarpık çurpuk davranıyordu. Ama aklına koyduğunu yapmaya koyuldu yine de.</p>

  <p>Öğle olmuştu, yemek odasında toplanan kızların konuşmalarından anlıyordu. Pasaklılar daha yeni kalkmışlardı.</p>

  <p>Kate, kapının topuzunu döndürebilmek için epey uğraşmak zorunda kaldı. Sonunda, iki elinin avuçları arasına alıp öyle döndürerek açabildi kapıyı.</p>

  <p>Kızlar, gülüşmelerini birden kestiler, ona baktılar. Aşçı mutfaktan çıkıp geldi.</p>

  <p>Kate, hasta bir hayalete benziyordu. Eğri büğrüydü, ürkütücü bir yanı vardı. Yemek odasının duvarına dayanarak, kızlara gülümsedi. Bu gülümseyişi, kızları daha çok korkutmuştu, çünkü bu, gülümsemeden çok sessiz bir çığlığa benziyordu.</p>

  <p>“Joe nerede? diye sordu.</p>

  <p>“Dışarı çıktı efendim.”</p>

  <p>“Dinleyin beni,” dedi Kate. “Uzun süredir hiç uyumadım. Şimdi ilaç içip uyuyacağım. Rahatsız edilmek istemiyorum. Akşam yemeği de istemem. Yarına kadar uyuyacağım. Joe’ya söyleyin, hiç kimsenin, ne için olursa olsun, yarın sabaha kadar yanıma gelmesini istemiyorum. Anlaşıldı mı?”</p>

  <p>“Evet efendim,” dediler.</p>

  <p>“Öyleyse, iyi geceler. Daha öğlen ama, yani Allah rahatlık versin demek istiyorum.”</p>

  <p>Koro halinde, “Size de efendim,” dediler.</p>

  <p>Kate döndü, yengeç gibi yürüyerek odasına geldi.</p>

  <p>Kapıyı kapadı, çevresine bakınarak durdu. Yapacağı basit işleri, kafasında bir sıraya koymaya çalışıyordu. Masasına gitti. Bu sefer, duyduğu acıya karşı, kendini zorlayarak, dümdüz yazdı. “Sahip olduğum her şeyi, oğlum Aron Trask’e bırakıyorum.” Kâğıda tarih attı, ‘Catherine Trask’ diye imzaladı. Parmakları kâğıdın üzerinde bir süre kımıldamadan kaldı, sonra kalktı. Vasiyetnamesini masanın üzerine açık olarak bıraktı.</p>

  <p>Servis masasına giderek, fincanına soğuk çay doldurdu. Fincanı alarak, bitişikteki gri odaya geçti, masanın üzerine bıraktı. Sonra tuvaletin önüne oturdu, saçlarını taradı, yüzüne biraz allık sürdü, hafifçe pudraladı, her zaman kullandığı açık renk ruju dudaklarına sürdü. En sonunda tırnaklarını da törpüleyip, temizledi.</p>

  <p>Gri odanın kapısını kapadığında, dışardan gelen ışık kesilmişti, yalnız abajurun altından, koni biçiminde bir ışık yayılıyordu. Yastıkları kabartıp düzeltti, sonra oturdu. Denemek için, başını yastığa şöyle bir bıraktı. Oldukça neşeliydi, bir partiye gidecekti sanki. Dikkatle koynundaki zinciri çıkardı, küçük tüpün kapağını açtı, silkip içindeki kapsülü avcuna aldı. Bakarak gülümsedi.</p>

  <p>“Yut beni,” dedi ve kapsülü ağzına attı.</p>

  <p>Fincanı eline aldı. “İç beni,” diyerek, acı ve soğuk çayı içti.</p>

  <p>Alice’i düşünmek için kafasını zorladı. Alice küçücüktü ve onu bekliyordu. Bütün öteki yüzler, Kate’in gözlerinin ucundan içeri bakıyorlardı. Annesi, babası, Charles, Adam, Samuel Hamilton ve sonra Aron... Cal’ın, kendisine bakarak gülümsediğini görüyordu. Onun konuşmasına gerek yoktu, bakışlarının ışıltısından anlıyordu. “Sen, bir şeyden yoksun kaldın. Senin yoksun kaldığın bir şey vardı onlarda,” diyordu.</p>

  <p>Yine Alice’i düşündü. Karşıdaki gri duvarda bir çivi deliği vardı. Alice orada olmalıydı. Kolunu Cathy’nin beline dolayacak, Cathy de ona sarılacak, birlikte yürüyeceklerdi. İki candan arkadaş... toplu iğne başı kadar, minicik.</p>

  <p>Kolları ve bacaklarına tatlı bir uyuşukluk yayılmaya başlamıştı. Ağrılar da ellerinden çekilip gidiyordu. Gözkapakları ağırlaşıyor, çok ağırlaşıyordu. Esnedi.</p>

  <p>Aklından mı geçiriyordu, söylüyor muydu, aklından geçiriyor olmalıydı. “Alice bilmiyor. Şimdi bütün bütüne gidiyorum.”</p>

  <p>Gözleri kapandı, baş döndürücü bir bulantı duydu. Gözlerini açtı, dehşet içinde bakındı. Gri odanın rengi karardı, ışık konisi su gibi akıp çalkalandı. Sonra gözleri yeniden kapandı, parmakları küçük memeleri kavrar gibi kıvrıldılar. Yüreği ağır ağır atıyor, soluğu yavaşlıyordu. Gitgide küçüldü, küçüldü ve sonra yok oldu. Zaten hiç var olmamıştı ki...</p>

  <p class="bolum_adi2">2</p>

  <p>Joe, Kate onu odasından dışarı gönderdikten sonra, berbere gitti.</p>

  <p>Ne zaman canı sıkılsa böyle yapardı. Saçını kestirdi, yumurtalı şampuanla yıkattı, tonik sürdürdü. Yüzüne masaj yaptırdı, yakı koydurttu. Tırnaklarına manikür yaptırdı, ayakkabılarını boyattı. Genellikle bütün bunlar ve yeni bir boyunbağı, Joe’nun neşesini yerine getirirdi. Ama bu sefer, berbere elli sent bahşişi toka edip çıkarken, neşesi hâlâ yerine gelmemişti.</p>

  <p>Kate, onu fare gibi kapana kıstırmıştı, iyi bozmuştu doğrusu. Karının işlek zekâsı aklını karıştırmış, elini kolunu bağlamıştı. Söylediklerinden ne demek istediğini anlamayı size bırakmak gibi bir hilesi vardı ki, bu da daha az şaşırtıcı değildi.</p>

  <p>Gece pek hareketsiz başlamıştı, ama sonra, Stanford Üniversitesi’nden on altı çocukla uygunsuz şakalar yaptırmak için rehin aldıkları iki kurban geldi. San Juan’daki kutlama töreninden dönüyorlardı. Taşkın bir neşe içindeydiler. Eşek şakaları yapıp duruyorlardı.</p>

  <p>Sirkte, sigara içen Florence şiddetli bir öksürüğe yakalanmıştı. Ne zaman denemeye kalksa, öksürürdü. Midilli kısrak da ishal olmuştu.</p>

  <p>Üniversiteli oğlanlar, haykıra haykıra, birbirlerini yumruklaya yumruklaya eğleniyorlardı. Sonra, giderken de, çakılmamış, çivilenmemiş ne var, hepsini çalıp götürdüler.</p>

  <p>Onlar gittikten sonra, kızlardan ikisi, bıktırıcı bir ağız dalaşına girdiler. Joe’nun ilk işaretiyle Therese kalktı. Aman yarabbi! Ne geceydi doğrusu, ne gece!</p>

  <p>Koridorun sonunda, kapalı kapının ardında duran o tehlikeli şeyden hiç ses çıkmıyordu. Joe, yatmaya gitmeden önce durdu, kapısını dinledi, ama hiçbir şey işitemedi. Evi iki buçukta kapadı, üçte yataktaydı, ama uyuyamadı. Yatakta oturdu, <i>Barbara Worth’ün Başarıları</i>’ndan yedi bölüm okudu. Çıt çıkmayan mutfağa inip kahve pişirdiğinde ortalık aydınlanmıştı.</p>

  <p>Dirseklerini masaya dayayıp fincanı iki eliyle kavradı. İşler bir yerde ters gitmişti, ama Joe tersliğin nerede olduğunu anlayamamıştı. Belki de karı, Ethel’in öldüğünü keşfetmişti. Adımını sakınarak atmalıydı.</p>

  <p>Sonra karar verdi, kesin olarak karar verdi. Saat dokuzda gidip onu görecek ve kulaklarını iyice açacaktı. Belki de yanlış işitmişti. En güzeli, işi ortada bırakmak, domuz gibi hırslı olmamaktı. Bin papeli alıp çekip gitse. Ama kadın, olmaz vermem, derse yine de çekip gidecekti. Kadınlarla çalışmaktan bıkmış usanmıştı artık. Belki de ta Reno’ya gidip, kumarhanelerde bir iş bulabilirdi. Çalışma saati belli olur, karılardan da uzak kalabilirdi. Kendine bir apartman dairesi ayarlar, dayar döşerdi: Geniş koltuklar, yatak haline getirilebilen bir divan... Bu beş para etmez pis yerde kafa patlatmakta bir anlam yoktu. Hemen o anda kalkıp gitmeyi düşündü. Masanın başından kalk, merdivenlerden çık, iki dakikada valizini hazırla ve git. Hepsi hepsi üç ya da dört dakika sürer. Kimseye hiçbir şey söyleme. Bu düşünce ona pek çekici geldi. Ethel konusunda işler, pek öyle başlangıçta sandığı gibi kârlı olmayabilirdi. Ama işin ucunda da bin kâğıt vardı. Neyse, dur bakalım.</p>

  <p>Mutfağa aşçı girdi. Hiç keyfi yoktu. Ensesinde gittikçe irileşen, yumurta büyüklüğünde bir çıban vardı. Mutfağında kimseyi istemiyordu bu haldeyken.</p>

  <p>Joe, odasına döndü, biraz daha kitap okudu, sonra valizini toplamaya başladı. Olaylar ne yön alırsa alsın, gidecekti.</p>

  <p>Saat dokuzda, Kate’in kapısını hafifçe vurdu, sonra kapıyı açtı. Yatak hiç bozulmamıştı. Tepsiyi bıraktı, ek odanın kapısına gitti, vurdu, bir daha vurdu, sonra seslendi. En sonunda kapıyı açtı.</p>

  <p>Lambadan çıkan ışık konisi, masanın üzerine dökülüyordu. Kate’in başı yastıklara iyice gömülmüştü.</p>

  <p>“Bütün gece burada uyuyakaldınız galiba?” dedi Joe. Yürüdü, önüne geldi, kanı çekilmiş dudakları, yarı kapalı gözkapaklarının arasından donuk donuk parıldayan gözleri gördü, anladı. Ölmüştü.</p>

  <p>Başını sağa sola çevirerek, telaşla öteki odaya geçti, hole açılan kapının kapalı olup olmadığına baktı. Büyük bir hızla bütün çekmeceleri açtı, para çantalarına, yatağın yanı başındaki küçük kutuya baktı. Kalakaldı. Hiçbir şey yoktu, gümüş bir saç fırçası bile.</p>

  <p>Ek odaya geçti, kadının önünde durdu. Ne bir yüzük, ne bir iğne... Sonra boynundaki ince zinciri gördü, çekti aldı. Mandalını açtı, çıkardı, altın bir saat, küçük bir tüp ve iki tane kiralık kasa anahtarı. 27 ve 29 numaralı.</p>

  <p>“Demek orada saklıyordun, seni gidi kaltak,” dedi.</p>

  <p>Saati zincirden çıkardı, cebine yerleştirdi. Kate’in burnuna bir yumruk atmak geldi içinden. Sonra aklına yazı masası geldi.</p>

  <p>Orda duran iki satırlık vasiyetname hemen ilgisini çekti. Birisi, bunun için bir şeyler verebilirdi. Cebine koydu. Küçük çekmecelerin ilkinden bir avuç fatura, makbuz aldı. Yanındaki gözde sigorta poliçesi, onun yanındakinde, bütün kızların kayıtlarının tutulduğu defter vardı. Onu da cebine indirdi. Kahverengi zarf paketlerinden birinin lastiğini çıkardı, zarfın birini açtı, bir fotoğraf çekti. Resmin arkasında, Kate’in düzgün, sivri harfli yazısıyla ad, adres ve meslek yazılıydı.</p>

  <p>Joe yüksek sesle güldü. İşte, gerçek dizginler bunlardı. Bir zarfa daha baktı. Altın madeni! İnsan, bunlarla yıllar yılı geçinebilirdi. Şu fıçı gibi yönetim kurulu üyesine de bakın! Lastiği yeniden paketin üzerine geçirdi. Üst çekmecede, sekiz on dolar para ve bir deste anahtar vardı. Paraları da cebine yerleştirdi. İkinci çekmeceyi de, içinde mektup kâğıdı, mühür mumu ve mürekkep olduğunu görecek kadar aralamıştı ki, kapı çalındı. Gitti, kapıyı araladı.</p>

  <p>“Burda biri var,” dedi aşçı. “Seni görmek istiyor.”</p>

  <p>“Kim?”</p>

  <p>“Ne bileyim ben?”</p>

  <p>Joe dönüp odaya yeniden bir göz attı, sonra çıktı. Kapının içinden anahtarı aldı, kapıyı dışardan kilitledi, anahtarı cebine koydu. Gözünden kaçmış bir şeyler olabilirdi.</p>

  <p>Oscar Noble, büyük ön odada, başında gri şapkası, üzerinde boğazına kadar iliklenmiş kırmızı montgomerisiyle duruyordu. Gözleri soluk gümüşi renkteydi. Çalı gibi favorileriyle aynı renkti. Oda yarı karanlıktı, storları daha kimse açmamıştı.</p>

  <p>Joe, serbest bir tavırla, holden odaya girdi. “Sen Joe musun?” diye sordu Oscar.</p>

  <p>“Kim arıyor?”</p>

  <p>“Şerif seninle konuşmak istiyor.”</p>

  <p>Joe, kanının donduğunu duydu. “Enseleyecek mi? Tutuklama emri var mı?”</p>

  <p>“Yok canım,” dedi Oscar. “Sana karşı bir şeyimiz yok. Yalnız bir soruşturma. Geliyor musun?”</p>

  <p>“Elbette,” dedi Joe. “Neden gelmeyeyim?”</p>

  <p>Birlikte çıktılar. Joe ürperdi. “Palto almalıydım,” dedi.</p>

  <p>“Dönüp almak ister misin?”</p>

  <p>“Hayır, istemez,” dedi Joe.</p>

  <p>Castroville Sokağı’na yürüdüler. “Daha önce hiç enselendiğin ya da içerde yattığın oldu mu?” dedi Oscar.</p>

  <p>Joe bir süre sustu. Sonunda, “Evet,” dedi.</p>

  <p>“Neden?”</p>

  <p>“Sarhoşluktan,” dedi Joe. “Bir polisi dövdüm.”</p>

  <p>“Pekâlâ, şimdi ortaya çıkar,” dedi Oscar, köşeyi döndü.</p>

  <p>Joe, yolun karşı tarafına tavşan gibi bir koşu kopardı, demiryolunu aştı, depolara, Çin Mahallesi’nin daracık sokaklarına doğru koşmaya başladı.</p>

  <p>Oscar’ın silahını çekmesi için, eldivenini çıkarması ve montgomerisini açması gerekmişti. Bir el ateş etti, ama tutturamadı.</p>

  <p>Joe, zikzak yaparak koşmaya başladı. Şimdiden elli metre kadar uzaklaşmış, iki yapının arasındaki açıklığa ulaşmak üzereydi.</p>

  <p>Oscar, kaldırımın kıyısındaki bir telefon direğine atıldı, sol dirseğini direğe dayadı, sağ bileğini sol eliyle sık sıkı kavradı, küçük açıklığın ağzına doğru nişan aldı. Joe görüş alanına girer girmez, ateş etti.</p>

  <p>Joe, öne doğru sendeledi, sonra yana devrildi.</p>

  <p>Oscar, bir Filipinlinin bilardo salonuna girdi, telefon etti. Çıktığı zaman, cesedin başına büyük bir kalabalık toplanmıştı.</p>
</body>
</html>
