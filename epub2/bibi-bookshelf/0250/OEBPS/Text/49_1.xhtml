<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Kırk Dokuzuncu Bölüm</p>

  <p class="bolum_adi2">1</p>

  <p>Hem Lee, hem Cal, Adam’ı treni karşılamaya gitmekten vazgeçirmeye çalışıyorlardı. Tarla Kuşu adlı gece treni, San Fransisco’dan Los Angeles’a geliyordu.</p>

  <p>“Neden Abra’yı tek başına yollamıyoruz?” dedi Cal. “Aron, hepimizden önce onu görmek isteyecektir.”</p>

  <p>“Bence, orada başkası da varmış, yokmuş, gözü görmeyecek bile,” dedi Lee. “Onun için, ha gitmişiz, ha gitmemişiz, hepsi bir.”</p>

  <p>“Ben onun trenden inişini görmek istiyorum,” dedi Adam. “Değişmiş olmalı. Ne kadar değiştiğini görmek istiyorum.”</p>

  <p>“Gideli, topu topu iki ay oldu daha,” dedi Lee. “Ne öyle hızla değişmiş olabilir, ne de yaşlanmış.”</p>

  <p>“Değişmiştir. Görüp geçirdikleri insanı değiştirir.”</p>

  <p>“Siz giderseniz, bizim de gitmemiz gerekecek,” dedi Cal.</p>

  <p>“Yoksa kardeşini görmek istemiyor musun?” diye sordu Adam sert bir sesle.</p>

  <p>“Elbette istiyorum, ama onun gözü beni görmeyecek ilk önce.”</p>

  <p>“Görür,” dedi Adam. “Kardeşini öyle küçük görme.”</p>

  <p>Lee, ellerini havaya kaldırdı. “Galiba hepimiz gideceğiz,” dedi.</p>

  <p>“Düşünebiliyor musunuz?” dedi Adam. “Bir sürü yeni şey öğrenmiş olacak. Merak ediyorum, acaba konuşması da değişti mi? Biliyorsun Lee, Doğu’da çocuk gittiği okulun konuşmasını kapar. Bir Harvardlıyı bir Princeton’lıdan kolayca ayırabilirsin. Öyle diyorlar.”</p>

  <p>“Dinleriz bakalım,” dedi Lee. “Acaba Stanford’da hangi lehçeyle konuşuyorlar?” Sonra Cal’a bakıp gülümsedi.</p>

  <p>Adam, bunda gülünecek bir yan görememişti. “Odasına biraz meyve koydun mu bari?” diye sordu. “Meyveyi sever.”</p>

  <p>“Elma, armut ve misket üzümü koydum.”</p>

  <p>“İyi, misket üzümünü sever. Sevdiğini hatırlıyorum.”</p>

  <p>Adam’ın dürtükleyip kakmasıyla, Güney Pasifik İstasyonu’na, trenin gelmesinden yarım saat önce gittiler. Abra onlardan da önce gelmişti.</p>

  <p>“Yarın akşam yemeğe gelemeyeceğim, Lee,” dedi. “Babam, evde olmamı istiyor. Sonra fırsatını bulursam gelirim.”</p>

  <p>“Biraz heyecanlısın galiba?” dedi Lee.</p>

  <p>“Sen değil misin?”</p>

  <p>“Galiba ben de öyleyim. Bak bakalım demiryoluna, yeşil ışık yandı mı?”</p>

  <p>Trenlerin geliş saatleri, hemen herkes için bir kaygı ve gurur kaynağıdır. Demiryolunun ta ilerisinde, kırmızı ışık yeşile dönüp de lokomotifin bıçak gibi keskin ışığı dönemeci sapıp istasyona dikildi mi, erkekler saatlerine bakarlar ve “Zamanında geldi,” derler.</p>

  <p>Bu sözlerde hem gurur, hem de rahatlama vardır. Saniyenin askatları, gün geçtikçe bizim için daha çok önem kazanıyor. İnsan ilişkileri gittikçe yoğunlaşıp karmaşıklaştıkça, saniyenin onda birlik parçası da ortaya çıkacak. Ve bir de bakacağız ki, saniyenin yüzde birine de bir ad vermek gerekecek. Derken bir gün -ben buna pek inanmıyorum ya- diyeceğiz ki, “Her şeyin canı cehenneme! Bir saatle zaman mı ölçülür?” Ama gerçekte, bu çok küçük zaman parçalarıyla uğraşmamız pek de saçma değil. Biraz geç ya da biraz erken yapılan bir iş, çevresindeki her şeyi altüst edebilir ve bu karışıklık, durgun bir su birikintisine atılan bir taş gibi, dalga dalga çevresine yayılır.</p>

  <p>Tarla Kuşu, sanki durmaya hiç niyeti yokmuş gibi girdi istasyona. Ancak lokomotifle yük vagonları bir hayli gittikten sonra, hava frenlerinin acı çığlıkları ve zorlanan demirlerin direnen sesleri arasında durdu.</p>

  <p>Tren, Salinas’a bir hayli kalabalık boşalttı. Şükran Günü için evlerine dönen yakınlar, elleri kolları kutular, süslü sarılmış paketlerle dolu indiler.</p>

  <p>Ailesi Aron’u bulana kadar bir-iki dakika geçti. En sonunda onu gördüler. Eskisinden daha büyük gibiydi.</p>

  <p>Başına, tepesi düz, dar kenarlı bir şapka geçirmişti, pek gösterişli bir hali vardı. Onları görünce bir koşu kopardı, şapkasını havada sallamaya başladı. Parlak saçları öyle kısa kesilmişti ki, fırça gibi dikilmişlerdi. Gözleri de pırıl pırıldı, onu gördükleri için hepsi de sevinç içinde gülüştüler.</p>

  <p>Aron, valizini yere bıraktı ve Abra’yı kucaklayarak havaya kaldırdı. Sonra onu bıraktı, bir elini Adam’a, bir elini de Cal’a uzattı, kollarını Lee’nin omuzlarına doladı, az daha sıkıp ezecekti Lee’yi.</p>

  <p>Eve dönerlerken, yolda hepsi bir ağızdan konuşuyorlardı.</p>

  <p>“Ee, nasılsınız? İyi görünüyorsun. Abra, çok güzelsin.”</p>

  <p>“Hiç de değilim. Saçlarını neden bu kadar kısa kestirdin?”</p>

  <p>“A, herkes böyle kestiriyor.”</p>

  <p>“Ama senin saçların öyle güzel ki.”</p>

  <p>Ana Cadde’yi hızlı hızlı geçtiler. Bir sokak daha. Central Avenue’nün köşesini dönünce, vitrini yığınla Fransız francalasıyla dolu olan Reynaud’nun Fırını’nı geçtiler. Bayan Reynaud, unlu ellerini onlara salladı. En sonunda eve geldiler.</p>

  <p>“Kahve hazır mı, Lee?” diye sordu Adam.</p>

  <p>“Evden çıkmadan yapmıştım. Ocakta.” Lee, fincanları da hazırlamıştı. Birdenbire hepsi bir araya toplanıvermişlerdi yine. Aron ile Abra divana oturmuşlar, Adam ise abajurun altındaki koltuğa yerleşmişti. Lee kahve dağıtıyor, Cal da sofaya açılan kapının ağzında duruyordu. Hepsi susmuşlardı. Çünkü hal hatır sormak için vakit biraz geç, başka şeyler konuşmak için de erkendi.</p>

  <p>“Her şeyi öğrenmek istiyorum,” dedi Adam. “İyi notlar alacak mısın?”</p>

  <p>“Dönem sonu sınavları gelecek ay Baba.”</p>

  <p>“Anlıyorum, neyse, sen iyi notlar alırsın nasıl olsa. Ben eminim buna.”</p>

  <p>Aron’un yüzü, elinde olmadan sabırsızlıkla gerildi.</p>

  <p>“Yorgunsun herhalde,” dedi Adam. “Yarın da konuşabiliriz.”</p>

  <p>“Bence o yorgun filan değil,” dedi Lee. “Bahse girerim ki, yalnız kalmak istiyor.”</p>

  <p>Adam, Lee’ye bakarak, “A elbette elbette,” dedi. “Yatmaya gitsek mi artık, ne dersin?”</p>

  <p>Meseleyi yine Abra çözdü. “Çok fazla kalamayacağım Aron,” dedi. “Beni eve kadar götürür müsün? Yarın yine birlikte oluruz.”</p>

  <p>Yolda giderlerken, Aron onun koluna sarıldı. Titriyordu. “Hava don yapacak galiba,” dedi.</p>

  <p>“Döndüğün için sevinçlisin.”</p>

  <p>“Evet, öyle. Anlatacak pek çok şeyim var.”</p>

  <p>“İyi şeyler mi?”</p>

  <p>“Belki. Umarım sen de öyle bulursun.”</p>

  <p>“Pek ciddi konuşuyorsun.”</p>

  <p>“Ciddi de ondan.”</p>

  <p>“Ne zaman dönmen gerekiyor?”</p>

  <p>“Pazar akşamına kadar buradayım.”</p>

  <p>“Çok zamanımız olacak. Benim de sana söylemek istediğim bazı şeyler var. Önümüzde yarın, cuma, cumartesi ve bütün bir pazar var. Bu gece gelmesem kızar mıydın?”</p>

  <p>“Niye gelmeyecektin?”</p>

  <p>“Sonra söylerim.”</p>

  <p>“Şimdi öğrenmek istiyorum.”</p>

  <p>“E, babamın yine tersliği tuttu.”</p>

  <p>“Bana mı karşı?”</p>

  <p>“Evet. Yarın akşam seninle yemeğe gelemem, ama evde de fazla yemem, Lee’ye bana da bir tabak ayırmasını söyleyebilirsin.”</p>

  <p>Aron’un üzerine bir sıkılganlık gelmişti. Abra bunu, kolunu kavrayan elin gevşemesinden ve sessizliğinden anlıyor, yukarı kaldırdığı yüzünden okuyordu. “Bu gece söylemem gerekti,” dedi.</p>

  <p>“Söylemen gerekti,” diye tekrarladı Aron. “Bana doğrusunu söyle. Hâlâ benimle olmayı istiyor musun?”</p>

  <p>“Evet, istiyorum.”</p>

  <p>“Öyleyse mesele yok. Şimdi gideyim. Yarın konuşuruz.”</p>

  <p>Abra’yı verandada, dudaklarında sudan bir öpücüğün tadıyla bıraktı. Aron’un, söylediklerini böyle kolayca kabul etmesine içerlemişti Abra. Acı acı güldü, hem bir şey istiyor, hem de istediği olunca inciniyordu. Köşe lambasının aydınlığında hızlı hızlı yürüyen uzun gölgeyi izledi. “Delirmiş olmalıyım,” diye düşündü. “Her şeyi kafamda kuruyorum!”</p>

  <p class="bolum_adi2">2</p>

  <p>Herkese iyi geceler diledikten sonra Aron odasındaki yatağın kıyısına oturmuş, gözlerini dizleri arasında kenetlediği ellerine dikmişti. Kendini, yüzüstü bırakılmış ve çaresizlik içinde duyuyordu. Babasının kendisi için beslediği tutkular, onu, bir kuş yumurtasını saran otlar gibi sarıp sarmalamıştı. Bu geceye kadar, bu bağların gücünü anlayamamıştı. Bu yumuşak, ama inatçı bağları koparıp atacak gücü kendinde bulabilecek miydi acaba? Düşünceleri bir türlü yoğunlaşamıyordu. Evde sanki rutubetli bir soğuk vardı, iliklerine işliyordu. Kalktı, yavaşça kapıyı açtı. Cal’ın kapısının altından ışık sızıyordu. Kapıyı vurdu, cevap beklemeden içeri girdi.</p>

  <p>Cal, yeni masasının başına oturmuştu. İncecik bir paket kâğıdı ve bir yumak kırmızı kurdeleyle uğraşıyordu. Aron içeri girerken, masanın üzerindeki bir şeyi, büyük bir kurutma kâğıdıyla çarçabuk örtüverdi.</p>

  <p>Aron gülümsedi. “Armağan mı?”</p>

  <p>“Evet,” dedi Cal, başka da bir şey söylemedi.</p>

  <p>“Seninle konuşabilir miyim?”</p>

  <p>“Elbette. Haydi, gir içeri. Alçak sesle konuş, yoksa Baba hemen damlar. Bir dakikasını bile sensiz geçirmek istemiyor.”</p>

  <p>Aron, yatağın üzerine oturdu. O kadar uzun bir süre sustu ki, Cal, “Nedir mesele? Bir derdin mi var?” diye sormak zorunda kaldı.</p>

  <p>“Hayır, derdim filan yok. Yalnızca seninle konuşmak istedi canım. Cal, ben koleje devam etmek istemiyorum.”</p>

  <p>Cal, başını birden ona doğru çevirdi. “İstemiyor musun? Neden?”</p>

  <p>“Sevmiyorum.”</p>

  <p>“Babama söylemedin, değil mi? Çok üzülecek. Benim gitmek istememem zaten yeterince kötü olmuştu. Neden bırakmak istiyorsun?”</p>

  <p>“Çiftliği işletirim diye düşünmüştüm.”</p>

  <p>“Ya Abra?”</p>

  <p>“O, çok önceleri, bana bunu yapmamı söylemişti kendisi zaten.”</p>

  <p>Cal, onu şöyle bir süzdü. “Çiftlik kirada,” dedi.</p>

  <p>“Vallahi, şimdilik yalnızca düşünüyordum.”</p>

  <p>“Çiftçilikte para yok,” dedi Cal.</p>

  <p>“Çok para istemiyorum zaten. Geçinecek kadar bir şeyler kazanayım, yeter.”</p>

  <p>“Bana yetmez,” dedi Cal. “Ben çok para istiyorum, bunu kazanacağım da.”</p>

  <p>“Nasıl?”</p>

  <p>Cal, kendini kardeşinden daha yaşlı ve daha kararlı buluyordu şu anda. İçinde onu korumak isteği uyandı. “Eğer sen koleje devam edersen, ben de bir iş kurarım burada. Koleji bitirdiğin zaman ortak olabiliriz. Ben ayrı bir iş yaparım, sen de ayrı bir iş. Böylesi çok iyi olur.”</p>

  <p>“Ben koleje dönmek istemiyorum. Niye dönecekmişim sanki?”</p>

  <p>“Çünkü Baba öyle istiyor.”</p>

  <p>“Bu gitmem için yeterli bir neden değil.”</p>

  <p>Cal, öfkeyle kardeşine baktı. Birden, babasının Aron’u neden bu kadar sevdiğini anladı. Bu uçuk renkli saçlar, birbirinden ayrık gözler, evet hiç kuşkusu kalmamıştı. “Bu meseleyi şimdilik bırak,” dedi çabucak. “Hiç olmazsa bu dönemi bitir. Şimdi hiçbir şeye girişme.”</p>

  <p>Aron kalktı, kapıya doğru gitti, “Armağan kime?” diye sordu.</p>

  <p>“Babama. Yarın görürsünüz, akşam, yemekten sonra.”</p>

  <p>“Noel değil ki.”</p>

  <p>“Hayır,” dedi Cal. “Ama Noel’den bile önemli.”</p>

  <p>Aron odasına döndükten sonra, Cal vereceği armağanı ortaya çıkardı. Gıcır gıcır yeni on beş banknotu bir kez daha saydı. Paralar öyle yeniydi ki, keskin keskin hışırdıyorlardı. Monterey Bölge Bankası, paraları ta San Fransisco’dan getirtmek zorunda kalmıştı. O da, nedeni kendilerine açıklandıktan sonra. Daha on yedi yaşında bir çocuğun hem bu kadar çok parasının olması, hem de bunları üzerinde taşıması bankada büyük bir şaşkınlık yaratmıştı. Bankacılar, paranın duygusal nedenlerle de olsa, hafife alınmasından hoşlanmazlar. Bankanın, paranın gerçekten Cal’a ait olduğuna inanması için, Will Hamilton’ın, paranın namusluca kazanıldığını ve Cal’ın onu istediği gibi kullanmakta özgür olduğunu söylemesi gerekmişti.</p>

  <p>Cal, banknotları ince kâğıda sardı ve kırmızı kurdeleyle bağladı. Ama öyle bir bağladı ki, bunun fiyonk olduğunu anlamak için kırk tanık isterdi. Bu pakette bir mendil de bulunabilirdi. Paketi alıp gömleklerinin altına sakladı ve yattı, ama uzun zaman uyuyamadı. Hem heyecanlıydı, hem de utanıyordu. “Keşke bugün geçmiş olsa, armağanı da vermiş bulunsaydım,” diye düşündü. Aklından, neler söyleyeceğini tasarladı.</p>

  <p>“Bu sizin.”</p>

  <p>“Nedir o?”</p>

  <p>“Bir armağan.”</p>

  <p>Bundan sonra neler olacağını kestiremiyordu. Yatakta bir o yana, bir bu yana dönüp durdu. Tan ağarırken kalktı, giyindi ve evden dışarı süzüldü.</p>

  <p>Ana Cadde’de, Yaşlı Martin, çalı süpürgesiyle sokakları süpürüyordu. O sıralar, şehir meclisi otomatik bir süpürücü alma konusunu tartışıyordu. Yaşlı Martin de, o yeni makineyi kullanması için kendisine verirler diye umuyordu. Ama bir yandan da söyleniyordu. Gençler, her şeyin kaymağına konuyorlardı hep. Bacigalupi’nin çöp kamyonu geçip gitti. Martin, arkasından kinle baktı. İşte bu iyi bir işti. Bunlar zengin oluyordu.</p>

  <p>Ana Cadde, kapalı kapıları koklayan bir-iki köpek sayılmasa, bomboştu. Bir de San Fransisco Et Lokantası’nın oralarda uykulu birkaç kıpırtı görünüyordu. Pet Bulene’in yeni taksisi ön tarafa park edilmişti. Çünkü Pet, bir gece önceden, Williamsların kızını sabah kalkacak San Fransisco trenine götürmesi için uyarılmıştı.</p>

  <p>Yaşlı Martin, Cal’a, “Sigaran var mı delikanlı?” diye seslendi.</p>

  <p>Cal durdu, paketini çıkardı.</p>

  <p>“Oo, hem de lüks cinsten!” dedi Martin. “Kibritim de yok.”</p>

  <p>Cal, onun sigarasını yakarken, ağzının çevresindeki akçıl sakalları da tutuşturmamak için dikkat etti.</p>

  <p>Martin, süpürgesinin sapma dayanarak, umutsuz tavırlarla bir soluk çekti. “Gençler alıyor her şeyin kaymağını,” dedi. “Benim kullanmama izin vermeyecekler.”</p>

  <p>“Neyi?”</p>

  <p>“Neyi olacak, yeni süpürücüyü. Duymadın mı? Nerede yaşıyorsun sen, oğul?” Ona göre, aklı başında birinin, süpürücüden söz edildiğini duymaması olacak iş değildi. Cal’ı unutmuştu. Belki bu Bacigalupiler ona bir iş verirlerdi. Para yapıyorlardı. Üç arabaları, bir de yeni kamyonları vardı.</p>

  <p>Cal, Alisal Sokağı’na döndü, postaneye gitti. 632 numaralı kutunun camından baktı, boştu kutu. Gerisin geriye eve döndü. Lee kalkmış, kocaman bir hindiyi doldurmakla uğraşıyordu.</p>

  <p>“Bütün gece uyumadın mı?” diye sordu.</p>

  <p>“Yoo, biraz dolaşmaya çıktım da.”</p>

  <p>“Sinirli misin?”</p>

  <p>“Evet.”</p>

  <p>“Seni ayıplamam. Ben olsam, ben de sinirlenirdim. İnsanlara bir şeyler vermek çok güçtür. Armağan almak daha da güçtür ya. Saçma görünüyor, değil mi? Kahve ister misin?”</p>

  <p>“İçsem de olur, içmesem de.”</p>

  <p>Lee, ellerini sildi, hem kendine hem de Cal’a kahve koydu. “Aron nasıl görünüyor, sence?”</p>

  <p>“İyi sanırım</p>

  <p>“Onunla konuştun mu?”</p>

  <p>“Hayır,” dedi Cal. Böylesi daha kolaydı. Lee onun neler söylediğini öğrenmek isteyecekti. Bu Aron’un günü değildi ki, Cal’ın günüydü. Bugünü, çalışıp çabalayıp Cal hazırlamıştı. Gün gerçekten onun olmalıydı.</p>

  <p>Aron içeri girdi. Gözleri hâlâ uykuluydu. “Akşam yemeğini kaçta hazır edeceksin, Lee?” diye sordu.</p>

  <p>“A, bilmem, üç buçuk ya da dörtte.”</p>

  <p>“Şunu beşe kadar uzatamaz mısın?”</p>

  <p>“Eğer Adam da razı olursa, benim için hava hoş. Neden?”</p>

  <p>“Vallahi, Abra o saatten önce gelemeyecek de. Babama açıklayacağım bir planım var, o sırada Abra’nın da burada olmasını istiyorum.”</p>

  <p>“Benim için hava hoş,” dedi Lee.</p>

  <p>Cal, hemen yerinden kalkıp odasına gitti. Masasının başına geçerek, lambasını yaktı. Huzursuzluk ve öfkeden kendi kendini yiyordu. Aron, kılını bile kıpırdatmadan, onun gününü elinden almaya kalkıyordu. Aron’un günü olacaktı bugün. Sonra, birden çok utandı. Elleriyle gözlerini kapadı. “Kıskançlık bu. Kıskanıyorum. İşte bu. Kıskanıyorum. Kıskanç olmak istemiyorum.” Durup durup tekrarladı. “Kıskanç, kıskanç, kıskanç.” Sanki duyduklarını açığa vurmakla, onları yok edebilirmiş gibi. Ve bu kadar ileri gittikten sonra da kendini cezalandırmakla bu işi tamamladı. “Neden parayı babama veriyorum? Onun iyiliği için mi? Yoo. Kendi çıkarım için. Will Hamilton söyledi işte. Onu satın almaya çalışıyorum. Bu işte bir tek dürüst nokta yok. Bende dürüstlük adına bir şey yok zaten. Burada oturmuş, kardeşime olan kıskançlığımdan kıvranıyorum. Neden her şeyi adlı adınca söylememeli?”</p>

  <p>Kendi kendine öfkeyle söylendi. “Neden dürüst davranmamalı? Babamın, Aron’u neden sevdiğini biliyorum. Çünkü ona benziyor. Babam, onun etkisinden hiç kurtulamadı. Belki kendisi bile farkında değil, ama gerçek bu. Bunu bilip bilmediğini merak ediyorum. Bu yüzden annemi de kıskanıyorum. Neden paramı alıp, uzaklara gitmiyorum sanki? Beni ne ararlar, ne de özlerler. Çok geçmeden, bir zamanlar var olduğumu bile unutur hepsi, Lee dışında hepsi. Acaba Lee beni sever mi? Belki de sevmez.” Yumruklarını alnına dayadı. “Acaba Aron da kendi kendisiyle böyle savaşmak zorunda kalıyor mu hiç? Sanmam. Ama nasıl bilebilirim? Ona sorabilirim. Söylemez ki.”</p>

  <p>Cal’ın kafasının içi, kendine karşı bir yandan öfke, bir yandan da acıma duygusuyla çalkalanıp duruyordu. Sonra araya yeni bir ses karıştı, buz gibi bir nefret doluydu. “Madem ki dürüstsün, böyle kendi kendine dövünmekten hoşlandığını neden söylemiyorsun öyleyse! Doğrusu bu değil mi? Neden gerçekten kendin olup, asıl istediğini yapmıyorsun?” diyordu. Cal, bu düşünceden şaşkına dönerek, öylece kaldı. Hoşlanıyor muydu? Elbette. Kendi kendini kamçılamakla, başkası tarafından kamçılanmaktan korunmuş oluyordu. Kafasının içi kasıldı. Ver parayı. Ver, ama düşünmeden ver. Karşılığını bekleme. Önceden bir şeyler tasarlama. Ver ve unut. Şimdi unut. Ver, ver. Gün de Aron’un olsun. Neden olmasın? Fırladı, mutfağa koştu.</p>

  <p>Aron, hindinin derisini açmış, Lee de içini doldurmaya uğraşıyordu. Fırın yüksek ısıdan kızarmış, çıtırdıyordu.</p>

  <p>“Dur bakalım,” dedi Lee. “Dokuz kilo, kilo başına kırk dakika eder, dokuz kere kırk o da eder üç yüz altmış dakika, altı saat. On birden on ikiye on ikiden bire...” Parmaklarıyla hesaplamaya koyuldu.</p>

  <p>“Aron,” dedi Cal. “İşin bitince, seninle şöyle bir yürüyüşe çıkalım.”</p>

  <p>“Nereye?” diye sordu Aron.</p>

  <p>“Kenti şöyle bir dolaşırız. Sana bir şey sormak istiyorum.”</p>

  <p>Cal, kardeşini sokağın karşı yakasındaki Berges ve Garrisiere’nin dükkânına götürdü. Burada, ithal malı iyi şaraplar, içkiler satılırdı. “Biraz param var, Aron,” dedi Cal. “Yemek için biraz şarap almak istersin diye düşündüm. Parayı sana ben veririm.”</p>

  <p>“Ne çeşit bir şarap alacağız?”</p>

  <p>“Tam bir kutlama olsun istiyorum. Haydi, alalım, senin armağanın olur.”</p>

  <p>Joe Garrisiere onlara, “Sizin yaşınız küçük,” dedi.</p>

  <p>“Yemek için mi? Bak, onun için yeterince yaşlıyız.”</p>

  <p>“Size satamam. Özür dilerim.”</p>

  <p>“Bakın nasıl yapalım,” dedi Cal. “Biz parasını öderiz, siz de babamıza yollarsınız.”</p>

  <p>“Bakın bu olur,” dedi Joe Garrisiere. “Bizde biraz Keklik Gözü var ki..Tadına bakıyormuş gibi dudaklarını şaplattı.</p>

  <p>“Nedir o?” diye sordu Cal.</p>

  <p>“Şampanya, ama ne şampanya, rengi tam keklik gözü gibi. Pembe, ama pembenin biraz koyusu. Üstelik de tek şişesi 4,50’ye.”</p>

  <p>“Çok pahalı değil mi?” dedi Aron.</p>

  <p>“Elbette çok pahalı,” diye güldü Cal. “Üç şişe gönder, Joe.” Aron’a döndü. “Bu senin armağanın,” dedi.</p>

  <p class="bolum_adi2">3</p>

  <p>O gün bir türlü bitmeyecekmiş gibi geldi Cal’a. Evden çıkmak istiyor, çıkamıyordu. Saat on birde Adam, kapalı olan şubeye, yeni bir grubun kayıtları üzerinde incelemeler yapmak üzere gitti.</p>

  <p>Aron pek sakin görünüyordu. Oturma odasında oturmuş, <i>Review of Reviews</i>’un eski sayılarındaki karikatürlere bakıyordu. Mutfakta çatırdayarak kızaran hindinin kokusu, bütün evi doldurmaya başlamıştı.</p>

  <p>Cal, odasına gitti, hazırladığı armağan paketini çıkardı, masanın üzerine koydu. Üstüne iliştirilecek bir kart yazmaya çalıştı. “Babama, Caleb’den” “Adam Trask’e, Caleb Trask’ten.” Kartları küçük küçük parçalara ayırdı, tuvalete attı, şifonu çekti.</p>

  <p>Bir yandan da düşünüyordu, armağanı bugün vermek niyeydi sanki? Belki yarın, sakin sakin yanına yaklaşır, “Bu sizin,” der sonra uzaklaşırım. Böylesi çok daha kolay olurdu. “Hayır,” dedi yüksek sesle. “Ötekilerin de görmesini istiyorum.” Böyle olmalıydı. Ama ciğerleri sıkışmış, avuçları sahneye çıkacakmış gibi terden sırılsıklam olmuştu. Sonra, babasının kendisini hapishaneden çıkarmaya geldiği sabahı düşündü. Sıcaklık, yakınlık -hatırlanması gereken şeyler bunlardı işte- ve babasının güveni. Söylemişti de. “Sana güveniyorum,” demişti. Bunu düşündükten sonra, Cal kendini çok daha iyi duymaya başladı.</p>

  <p>Saat üçe doğru, Adam’ın geldiğini ve oturma odasında alçak sesle bir konuşma geçtiğini duydu. Cal da girip, babasıyla Aron’a katıldı.</p>

  <p>“Zaman değişti,” diyordu Adam. “Bir çocuk, bir konuda uzman olmak zorunda artık, yoksa hiçbir yere ulaşamaz. Galiba bu yüzden, koleje gittiğine çok seviniyorum.”</p>

  <p>“Ben de bunu düşünüyor, karar veremiyordum,” dedi Aron.</p>

  <p>“Neyse, artık düşünme üzerinde. İlk kararın doğrudur. Bak bana, bir sürü konu hakkında bir şeyler biliyorum, ama hiçbiriyle de geçimimi sağlayamam bu zamanda.”</p>

  <p>Cal yavaşça oturdu. Babası, onun geldiğinin farkında bile olmamıştı. Yüzü, derin derin düşündüğünü gösteriyordu.</p>

  <p>“Bir babanın, oğlunun başarılı olmasını istemesi doğaldır,” dedi Adam. “Hem belki ben senden daha iyi düşünebilirim.” O sırada Lee başını uzattı. “Mutfak tartısı bozuk olmalı,” dedi. “Hindi hesaplanan zamandan önce pişecek. Bahse girerim, bu hindi dokuz kilo değil.”</p>

  <p>“İyi,” dedi Adam. “Sen de sıcak tutarsın öyleyse.” Sonra sözüne devam etti. “Sam Hamilton bu gidişi görmüştü. Artık, dünyadaki her şeyi bilen filozoflar olamaz, derdi. Bilgiler, bir tek kafanın taşıyamayacağı kadar çoğaldı, ağırlaştı. Bir insanın yalnız çok küçük bir şeyi bileceği, ama çok iyi bileceği bir çağın geleceğini görmüştü.”</p>

  <p>“Evet,” dedi Lee, kapının aralığından. “Yakınarak söyler ve bu durumdan nefret ederdi.”</p>

  <p>“Şimdi olsa, yine öyle mi düşünürdü acaba?” dedi Adam.</p>

  <p>Lee odaya girdi. Kocaman yemek kepçesini sağ elinde, sol elini de, halıya yağ damlar korkusuyla, kepçenin altında tutuyordu. Yanlarına geldi ve kendini unutup kepçeyi salladı, bir-iki damla hindi yağı yere damladı. “Şimdi siz açtınız da,” dedi. “Bilmiyorum, acaba o mu nefret ederdi, yoksa ben mi onun adına nefret ederdim hatırlamıyorum.”</p>

  <p>“O kadar heyecanlanma,” dedi Adam. “Bana öyle geliyor ki, sen böyle her şeyi kişisel bir hareket diye aldıkça, hiç tartışamayacağız.”</p>

  <p>“Belki bilgiler çok gelişmiştir, belki de insanlar gitgide küçülmektedirler,” dedi Lee. “Belki de atomlarına kadar küçülecekler, ruhları da atom küçüklüğünde olacak. Uzman denen kişiler, belki de korkaklardır. Başını kafesinden uzatmaya korkan biri. Hem düşünün, bir uzman elinden neler kaçırır. Kafesin ötesindeki bütün bir dünyayı.”</p>

  <p>“Biz yalnızca geçimini sağlamaktan söz ediyorduk.”</p>

  <p>“Geçim ya da para,” dedi Lee heyecanlanarak. “Para yapmak çok kolaydır, eğer istediğiniz para kazanmaksa. Ama bir-iki kişi dışında, insanlar parayı istemez. İstedikleri rahatlıktır, sevgidir, beğenilmektir.”</p>

  <p>“Pekâlâ. Ama koleje gitmeye bir itirazın var mı? Biz bundan söz ediyorduk.”</p>

  <p>“Özür dilerim,” dedi Lee. “Haklısınız galiba, çok heyecanlandım. Hayır, eğer kolej, insanın dünyayla ilişki kurmasını sağlayacak bir yerse, karşı değilim. Öyle mi, Aron? Öyle bir yer mi?”</p>

  <p>“Bilmiyorum,” dedi Aron.</p>

  <p>Mutfaktan bir cızırtı sesi geldi. “Allah kahretsin,” dedi Lee. “Hindi çorbası taşıyor!” Ve bir fişek gibi kapıya atıldı.</p>

  <p>Adam, onun ardından sevgiyle baktı. “Ne iyi adam!” dedi. “Ne iyi bir dost.”</p>

  <p>“İnşallah yüz yaşına kadar yaşar,” dedi Aron.</p>

  <p>Babası kıs kıs güldü. “Şimdi yüz yaşında olmadığını ne biliyorsun?”</p>

  <p>“Buzhane nasıl gidiyor, Baba?” diye sordu Cal.</p>

  <p>“A, çok iyi. Kendini kurtarıyor, hatta biraz da kâr getiriyor. Neden?”</p>

  <p>“Gerçekten işletmeye değecek bir-iki şey düşündüm de.”</p>

  <p>“Bugün olmaz,” dedi Adam hemen. “Pazartesi konuşuruz, unutmazsan. Ama bugün olmaz. Biliyor musun, hiç bu kadar iyi olmamıştım. Kendimi, nasıl söyleyeyim, yani sevinçli, doymuş gibi buluyorum. Belki de dün gece iyi uyuduğum, esaslı bir banyo yaptığım içindir. Ama belki de, hep bir arada, huzur içinde olduğumuzdan.” Aron’a gülümsedi. “Sen gidinceye kadar, bizim için ne kadar değerli olduğunu anlayamamışız,” dedi.</p>

  <p>“Ev özleminden hasta oldum,” diye açıklamak zorunda kaldı Aron. “İlk günler, bana ölecekmişim gibi geldi.”</p>

  <p>Abra, hafif bir telaş içinde çıkageldi. Yanakları pembe pembeydi ve alabildiğine mutluydu. “Toro Dağı’nın tepesindeki karı gördünüz mü?” diye sordu.</p>

  <p>“Evet, gördüm,” dedi Adam. “Dediklerine göre, iyi bir yıla işaretmiş. Bizim de yararlanmamız gerek bundan.”</p>

  <p>“Ben evde yalnızca bir-iki atıştırdım,” dedi Abra. “İştahımı buraya sakladım.”</p>

  <p>Lee, yemek için özür dileyip duruyordu. Odun yakılan fırınlar gibi iyi ısınmayan gaz fırınına, eski hindilere benzemeyen yeni cins hindilere kusur buluyor, yakınıp duruyordu. Ama kendisine, yemeklerinin övülmesini bekleyen yaşlı kadınlar gibi davrandığını söylediklerinde, Lee de onlarla birlikte güldü.</p>

  <p>Erikli pasta gelince, Adam şampanyayı açtı. Hepsi de bir törendeymişler gibi davrandılar. Masaya bir resmilik çökmüştü. Şerefe kadeh kaldırdılar. Ayrı ayrı herkesin sağlığına içildi. Adam, Abra’nın sağlığına içilirken, kısa bir konuşma yaptı.</p>

  <p>Abra’nın gözleri parlıyordu. Masanın altından, Aron’un elini tutmuştu. Şampanya Cal’ın sinirlerini yatıştırmıştı. Artık vereceği armağan için korkmuyordu.</p>

  <p>Adam, pastasını bitirdikten sonra, “Galiba hiç bu kadar güzel bir Şükran Günü kutlamamıştık,” dedi.</p>

  <p>Cal, elini ceketinin cebine attı, kırmızı kurdeleli paketi çıkardı, babasının önüne itti.</p>

  <p>“Nedir bu?” diye sordu Adam.</p>

  <p>“Bir armağan.”</p>

  <p>Adam sevinmişti. “Noel filan olmadığı halde armağan alıyoruz,” dedi. “Nedir acaba, merak ettim?”</p>

  <p>“Bir mendil,” dedi Abra.</p>

  <p>Adam, beceriksizce bağlanmış fiyongu çözdü, incecik kâğıdı açtı. Paralara bakakaldı.</p>

  <p>Abra, “Nedir?” diye bakmak için kalktı. Aron öne doğru eğildi. Lee, kapının önünde, yüzündeki kaygılı anlamı gizlemeye çalışıyordu. Cal’a bir göz atınca, onun yüzündeki sevinç ve zafer ışıltısını gördü.</p>

  <p>Büyük bir yavaşlıkla Adam parmaklarını oynattı, paraları yelpaze gibi açtı. Sesi çok uzaklardan gelir gibiydi. “Nedir bu? Ne...” durdu.</p>

  <p>Cal yutkundu. “Bu... ben kazandım... size vermek için... maruldan kaybettiklerinizin yerine.”</p>

  <p>Adam başını ağır ağır kaldırdı. “Sen mi kazandın? Nasıl?”</p>

  <p>“Bay Hamilton’la... biz yaptık... fasulye işinden.” Sonra acele acele ekledi. “Daha fasulyeler çıkmadan beş sentten aldık. Sonra fiyatlar fırlayınca... Sizin bu, on beş bin dolar. Sizin için.”</p>

  <p>Adam, yepyeni paralara şöyle bir dokundu, uçları üst üste geldi, desteyi kâğıdın içine koydu, uçlarını kıvırdı. Yardım ister gibi Lee’ye baktı. Cal’ın üzerine garip bir duygu çökmüştü, bir felaket, bir yıkım dolaşıyordu sanki havada. Hastalıktan yeni kalkmış gibi bir bitkinlik çöktü içine. Babasının, “Bunları geri vermelisin,” dediğini duydu.</p>

  <p>Ta uzaklardan geliyormuş gibi, kendi sesinin konuştuğunu da duydu. “Geri mi vereceğim? Kime geri vereceğim?”</p>

  <p>“Aldığın kimselere.”</p>

  <p>“İngiliz Satınalma Acentesi’ne mi? Geri almazlar ki. Her yerde fasulyeyi on iki buçuk sentten satın alıyorlar.”</p>

  <p>“Öyleyse kazıkladığınız çiftçilere verin.”</p>

  <p>“Kazıkladığımız mı?” diye haykırdı Cal. “Biz onlara piyasadan iki sent fazla verdik. Kazıklamadık.” Cal, kendini boşlukta asılı kalmış gibi duyuyordu. Zaman sanki hiç geçmiyordu.</p>

  <p>Babası, oldukça uzun bir süre sonra cevap verdi. Sözcüklerinin arasında sanki çok uzun boşluklar varmış gibiydi. “Çocukları askere ben yolluyorum,” dedi. “İmzamı atıyorum ve gidiyorlar. Kimi ölecek, kimi kolsuz bacaksız, çaresizlik içinde yatıp kalacak. Hiçbiri sağlam dönmeyecek. Benim bundan yararlanabileceğimi düşünebiliyor musun hiç, oğul?”</p>

  <p>“Bunu sizin için yaptım,” dedi Cal. “Paranız olsun, açığınızı kapatabilesiniz istedim.”</p>

  <p>“Ben para istemiyorum, Cal. Marullara gelince... O işi de kâr elde etmek için yaptığımı sanmıyorum. Bir çeşit oyundu bu. Acaba marulları oraya ulaştırabilir miyim, bir deneyeyim dedim ve kaybettim. Para istemiyorum ben.”</p>

  <p>Cal, dümdüz karşısına bakıyordu. Lee’nin, Aron’un, Abra’nın gözlerinin, yanakları üzerinde dolaştığını duyuyordu. Gözlerini babasının dudaklarına dikti.</p>

  <p>“Armağan vermeyi düşünmen hoşuma gitti,” dedi Adam. Sana bunun için teşekkür ed... ”</p>

  <p>“Bir köşeye saklarım. Sizin için saklarım.”</p>

  <p>“Hayır. Hiçbir zaman istemem onu. Çok sevinirdim eğer sen de bana... şeyi... kardeşinin sahip olduklarını, çalışmasının duyurduğu gururu, ilerlemesinin verdiği mutluluğu verseydin. Temiz olsa bile para hiçbir zaman bunlarla ölçülemez.” Adam’ın gözleri biraz açıldı. “Seni kızdırdım mı oğul? Kızma. Eğer bana bir armağan vermek istiyorsan... iyi bir yaşantın olsun yeter. Benim için değerli olan budur.”</p>

  <p>Cal tıkanır gibi oldu. Alnı terden sırılsıklamdı, dilinde de bir tuz tadı vardı. Birden ayağa fırladı, sandalyesi devrildi. Soluğunu tutarak odasına koştu.</p>

  <p>Adam arkasından, “Kızma oğul,” diye seslendi.</p>

  <p>Onu kendi haline bıraktılar. Odasında, dirsekleri masasına dayalı oturdu. Ağlayacağını sanmıştı, ama ağlayamadı. Gözyaşlarını akıtmak istiyor, ama yaşlar beynindeki kızgın demiri aşıp boşanamıyordu.</p>

  <p>Biraz sonra soluğu düzeldi, beyninin ağır ağır, sinsi sinsi çalışmaya başladığını duyuyordu. Bu sessiz, nefret dolu acıyla savaşmaya çalıştı, ama beyin bir köşeye çekilerek işine devam etti. Şimdi daha güçsüzce karşı koymaya çalışıyordu, ama nefret bütün gövdesine yayılıyor, her sinirini ayrı ayrı zehirliyordu. Kendi üzerindeki denetimini yitirmek üzereydi.</p>

  <p>Öyle bir an geldi ki, korku da, denetim de yok oldu, beyni acı bir zafer çığlığı attı. Eli bir kurşunkaleme uzandı ve kurutma kâğıdının üzerine birbiri ardınca, küçücük, sık helezonlar çizmeye başladı. Yarım saat sonra Lee içeri girdiğinde, yüzlerce helezon çizilmişti, gitgide küçülüyor, küçülüyorlardı. Başını kaldırıp bakmadı.</p>

  <p>Lee kapıyı yavaşça kapadı. “Sana biraz kahve getirdim,” dedi.</p>

  <p>“İstemiyorum... evet... istiyorum. Teşekkür ederim Lee. Beni düşünmen büyük incelik.”</p>

  <p>“Yeter!” dedi Lee. “Yeter diyorum!”</p>

  <p>“Ne yeter? Neyi bırakayım?”</p>

  <p>Lee, huzursuz bir sesle, “Bir gün sormuştun da, sana, her şey senin içinde demiştim. Sana, eğer gerçekten istersen denetleyebilirsin, demiştim.”</p>

  <p>“Neyi denetleyebilirdim? Neden söz ettiğini anlayamıyorum.”</p>

  <p>“Beni duymuyor musun?” dedi Lee. “Sana ulaşamıyor muyum? Cal, ne demek istediğimi bilmiyor musun?”</p>

  <p>“Seni duyuyorum Lee. Ne söylüyorsun?”</p>

  <p>“Elinde değildi babanın, Cal. Onun yaradılışı böyle. Başka türlüsünü bilmez. Onun seçebileceği başka yol yoktu. Ama senin var. Duyuyor musun beni? Senin seçebileceğin başka bir yol var.”</p>

  <p>Helezonlar şimdi öyle küçülmüştü ki, kalem hep aynı çizgilerin üzerinde dolaşa dolaşa, parlak, kara bir nokta çıkarıyordu ortaya.</p>

  <p>“Pireyi deve yapmıyor musun?” dedi Cal sakin bir tavırla. “Sakin olmalısın. Konuşmanı duyan da, birini öldürdüm sanır. Bırak bunları Lee. Bırak.”</p>

  <p>Odanın içi sessizdi. Bir an sonra Cal arkasına döndü, oda boştu. Konsolun üzerinde duran kahveden incecik bir duman tütüyordu. Cal, kahveyi kaynar kaynar içti, sonra oturma odasına gitti.</p>

  <p>Babası, ona özür diler gibi baktı.</p>

  <p>“Özür dilerim Baba,” dedi Cal. “Böyle düşündüğünüzü bilmiyordum.” Para paketini şöminenin rafından aldı, ceketinin iç cebine, daha önce durduğu yere yerleştirdi. “Bunu ne yapacağımı düşünürüm,” dedi sonra rahat, olağan bir sesle. “Ötekiler nerde?”</p>

  <p>“A, Abra’nın gitmesi gerekti. Aron da onunla gitti. Lee de dışarı çıktı.”</p>

  <p>“Ben de şöyle bir yürüyüşe çıkacağım,” dedi Cal.</p>

  <p class="bolum_adi2">4</p>

  <p>Kasım akşamı iyice bastırmıştı. Cal, ön kapıyı araladı, sokağın karşı yakasındaki Fransız Çamaşırhanesi’nin beyaz duvarları önüne kara kalemle çizilmiş gibi duran Lee’nin omuzlarını ve başını gördü. Lee, basamaklara oturmuştu, kalın paltosunun içinde bir yığıntı gibi görünüyordu.</p>

  <p>Cal, kapıyı yavaşça kapattı ve yeniden oturma odasına döndü. “Şampanya insanı susatıyor,” dedi. Babası başını kaldırıp bakmadı.</p>

  <p>Cal, mutfak kapısından dışarı süzüldü, arka bahçeden geçti. Yüksek parmaklığa tırmandı. Kapkara suların üzerinden, köprü görevi gören kalası bularak karşıya geçti. Lang’ın Fırını’yla Castroville Sokağı’ndaki kalaycı dükkânının arasındaki bir noktaya çıktı.</p>

  <p>Katolik kilisesinin bulunduğu Stone Sokağı’nı yürüyerek geçti, sola döndü, Carriagaların evini geçti, Wilsonların, Zabalaların evlerini geçti, Central Avenue’de Steinbecklerin evinin önünden sola saptı. Batı Mahallesi Okıılu’nun yanından geçti.</p>

  <p>Okulun avlusu önündeki kavaklar hemen hemen çırılçıplak kalmıştı, ama akşam rüzgârında hâlâ sallanan birkaç yaprak da vardı.</p>

  <p>Cal’ın beyni uyuşmuş gibiydi. Havanın soğuduğunun, dağlardan inen soğuğun dona çevirmek üzere olduğunun da farkında değildi. Üç sokak ilerde, bir sokak lambasının altında, kardeşinin kendisine doğru geldiğini gördü. Kardeşi olduğunu yürüyüşünden, duruşundan anlamıştı, çünkü onun yürüyüşünü de, duruşunu da gayet iyi bilirdi.</p>

  <p>Cal adımlarını yavaşlattı. Aron iyice yaklaştığı zaman, “Merhaba,” dedi. “Seni aramaya geldim.”</p>

  <p>“Bugün olanlara üzüldüm,” dedi Aron.</p>

  <p>“Senin elinden bir şey gelmezdi, üzerinde durma.” Cal döndü, şimdi yan yana yürüyorlardı. “Senin, benimle birlikte bir yere kadar gelmeni istiyorum,” dedi Cal. “Sana bir şey göstereceğim.”</p>

  <p>“Nedir?”</p>

  <p>“A, sürpriz. Ama çok ilginç. Çok ilgileneceksin.”</p>

  <p>“Peki, uzun sürer mi?”</p>

  <p>“Hayır sürmez. Hiç uzun sürmez.”</p>

  <p>Central Avenue’yü geçip, Castroville Sokağı’na yürüdüler.</p>

  <p class="bolum_adi2">5</p>

  <p>Çavuş Axel Dane, San Jose’deki askere kayıt bürosunu genellikle saat sekizde açardı, biraz gecikecek olursa da, onun yerine Onbaşı Kemp açardı büroyu. Kemp, pek de yakınmazdı bundan. Axel’inki, seyrek görülen bir olay değildi. İspanyol Savaşı ile Alman Savaşı arasındaki barış günlerinde Birleşik Devletler Ordusu’ndayken başına gelen iki olay, sivillerin sakin ve düzenli hayatını onun için imkânsız kılmıştı. Bu olaylar arasında geçen iki ay, bu gerçeği ona anlatmaya yetmişti. Barış zamanındaki bu iki terslik, onu savaş için de uygunsuz kılmıştı. Zaten savaştan kaçabilmek için yeterince yol da biliyordu. San Jose’deki askere kayıt bürosunda, bu yeteneğini de kanıtlamıştı. Şimdi Riccilerin en küçük kızıyla gününü gün etmekle uğraşıyordu. Kız, San Jose’de oturuyordu.</p>

  <p>Kemp de temel kuralı öğrenmişti. Üstlerinle iyi geçin, subaylarla elinden geldiği kadar karşılaşmamaya çalış. Bu yüzden, Çavuş Dane’nin masum gezintilerine de aldırmıyordu.</p>

  <p>Saat sekiz buçukta, Dane büroya geldi. Kemp, masasının başında uyuyor, bitkin görünüşlü bir delikanlı da durmuş bekliyordu. Dane, çocuğa şöyle bir göz attı, sonra bankonun arkasına geçerek, elini Kemp’in omzuna koydu.</p>

  <p>“Hayatım,” dedi. “Tarlakuşları türküye başladı bile, yeni bir şafak doğuyor.”</p>

  <p>Kemp, başını kollarının üstünden kaldırdı. Burnunu elinin tersiyle silip çekti. “Evet, tatlım,” dedi çavuş, “Kalk, bir müşterimiz var.</p>

  <p>Kemp, şiş gözlerini ovuşturdu. “Savaşın acelesi yok,” dedi.</p>

  <p>Dane, çocuğa daha yakından baktı. “Tanrım! Ne güzel çocuk bu,” dedi. “İnşallah ona göz kulak olurlar. Kemp, sen onun düşmanla dövüşmek istediğini sanabilirsin, ama bence o aşktan kaçıyor.” Kemp, çavuşun pek ayık olmadığını anlayınca rahatladı. “Yani, sizce onu bir kadın mı yaraladı?” dedi. Çavuşunun istediği her oyuna katılıp oynardı. “Acaba Yabancılar Lejyonu’na mı?”</p>

  <p>“Belki de kendinden kaçıyordur.”</p>

  <p>“O resmi gördüm,” dedi Kemp. “İçinde orospu çocuğu bir çavuş vardı.”</p>

  <p>“İnanmıyorum,” dedi Dane. “Kalk bakalım delikanlı. On sekizindesin, öyle mi?”</p>

  <p>“Evet efendim.”</p>

  <p>Dane, adamına döndü. “Ne dersin?”</p>

  <p>“Allah kahretsin!” dedi Kemp. “Eğer kendileri yeterince büyük olduklarını söylüyorlarsa, demek ki öyledir.”</p>

  <p>“Diyelim ki on sekizindesin,” dedi çavuş. “Böyle yazacağız, öyle mi?”</p>

  <p>“Evet efendim.”</p>

  <p>“Şu basılı kâğıdı al, doldur. Kaç yılında doğduğunu hesapla, şuraya yaz, anladın mı?”</p>
</body>
</html>
