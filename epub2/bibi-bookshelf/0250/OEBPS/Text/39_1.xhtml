<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Otuz Dokuzuncu Bölüm</p>

  <p class="bolum_adi2">1</p>

  <p>Salinas’ı zaman zaman hafif ahlak nöbetleri tutardı. Nöbet süreçleri hemen her zaman aynı olurdu, bir patlama ötekine benzerdi. Bazen kilisede vaaz kürsüsünde, bazen Kadınlar Derneği’nde, yeni ve hırslı bir başkan tarafından başlatılırdı. Aforoz edilen değişmez günah, kumardı. Kumara yüklenmenin birtakım elverişli yanları vardı. Bir kez, açıkça tartışılabilirdi, oysa fuhuş öyle değildi. Sonra kumar, gözle görülebilen, apaçık bir günahtı ve genellikle Çinliler tarafından oynatılıyordu. Bu işte, eşin dostun kuyruğuna basmak tehlikesi de yoktu pek.</p>

  <p>Kiliseden ya da dernekten sonra, kasabanın iki gazetesi de ateş püskürürdü. Başmakalelerde köklü bir temizlik istenirdi. Polis, bunu kabul eder, ama imkânların darlığından yakınarak bütçelerinin genişletilmesini sağlamaya çalışır, bazen de başarırdı bunu.</p>

  <p>İş basına yansıdı mı, artık herkes kartların açıldığını anlardı. Bundan sonra her şey, bir bale sahneler gibi, titizlikle yapılırdı. Polis hazırlanır, kumarhaneler hazırlanır, gazeteler kutlama makalelerini önceden hazırlarlardı. Sonra gayet planlı ve tedbirli baskınlar yapılırdı. Pajaro’dan getirtilmiş yirmi-otuz Çinli, birkaç serseri, yedi-sekiz gezgin satıcı (yabancı ve uyarılmamış olduklarından) polisin ağına düşer, kayda geçirilir, hapse atılırlar, sabahleyin de para cezası kesilip serbest bırakılırlardı. Kasaba da bu yeni lekesiz ve temiz durumuyla rahatlar, kumar oynatan evler de yalnız bir gecelik işlerinden olur, bir de para cezası verirlerdi, o kadar. Bir şeyi bilip, ona yine de inanmayan insanların kazandığı zaferlerden biriydi bu.</p>

  <p>1916 sonbaharında, Cal bir gece, Bodur Jim’in evinde oyun seyrederken baskında yakalandı. Karanlıkta onu kimse fark edememişti. Komiser sabahleyin nezarethanede onu görünce canı sıkıldı. Adam’a telefon etti, onu kahvaltıdan kaldırdı. Adam, iki sokak ötedeki Hükümet Konağı’na geldi, Cal’ı aldı. Sokağın karşı yakasına geçtiler, mektuplara bakmak için postaneye uğradılar, sonra eve gittiler.</p>

  <p>Lee, Adam’ın yumurtasını sıcak tutmuş, Cal için de ayrıca iki tane kırmıştı.</p>

  <p>Aron, okula giderken, yemek odasından geçti. “Seni bekleyim istersen?” dedi Cal’a.</p>

  <p>“Hayır,” dedi Cal. Gözlerini önüne dikmiş, yumurtasını yiyordu. Adam, Hükümet Konağı’nda komisere teşekkür ettikten sonra Cal’a, “Yürü bakalım!” demiş, ondan sonra hiç konuşmamıştı.</p>

  <p>Cal, kirpiklerinin altından arada bir babasına gizlice bakarak, pek de istemediği halde kahvaltısını yaptı. Adam’ın yüzünden hiçbir anlam çıkaramıyordu. Hem şaşkın, hem öfkeli, hem düşünceli, hem de üzüntülü gibi görünüyordu.</p>

  <p>Adam, gözlerini kahve fincanının içine dikmişti. Sessizlik öyle uzadı, öyle büyüdü ki, dayanılmaz bir yük halini aldı.</p>

  <p>Lee başını uzattı. “Kahve isteyen?” diye seslendi.</p>

  <p>Adam, başını ağır ağır iki yana salladı. Lee çekildi, bu sefer mutfağın kapısını da kapamıştı.</p>

  <p>Saatin tik taklarının bozduğu sessizlikte, Cal korkmaya başlamıştı. Babasından, daha önce varlığından hiç haberi olmadığı bir gücün taşmakta olduğunu duydu. Bacaklarından yukarı doğru, bir karıncalanma sızısı yükseliyordu, ama uyuşukluğunu gidermek için kıpırdanmaya da korkuyordu. Bir ses çıksın diye, çatalını tabağına çarptı, ama tıkırtı da sessizlikte eridi gitti. Saatten dokuz vuruş sesi geldi, ama onlar da boğulup gitti.</p>

  <p>Korku, küllenince verini pişmanlığa bırakıyordu. Kapana kısılan tilkinin, yakalanmasına yol açan bacağına kızması gibi.</p>

  <p>Cal, birden ayağa fırladı. Oysa kıpırdayamayacağını sanıyordu. Bağırdı, oysa konuşabileceğini bile hiç sanmıyordu.</p>

  <p>“Ne yapacaksan yap bana!” diye haykırdı. “Haydi! Yap, bitir!”</p>

  <p>Bu haykırışını da sessizlik emip yuttu.</p>

  <p>Adam, başını ağır ağır kaldırdı. Cal o zamana kadar babasının gözlerinin içine hiç bakmamıştı. Birçok insanın, babalarının gözlerinin içine hiç bakmadıkları doğrudur. Adam’ın gözleri açık maviydi, gözbebeklerine doğru da koyu renkli çizgiler gidiyordu. Her iki gözbebeğinin içinde de, Cal, kendi yüzünün yansıdığını gördü. Sanki iki Cal kendisine bakıyordu.</p>

  <p>Adam, ağır ağır, “Seni yüzüstü bıraktım, değil mi?” diye sordu.</p>

  <p>Bu, saldırıdan da beterdi. Cal bocaladı. “Ne demek istiyorsunuz?”</p>

  <p>“Seni bir kumarhanede yakalamışlar. Oraya nasıl gittiğini, ne yaptığını, neden gittiğini bilmiyorum.”</p>

  <p>Cal, eli ayağı kesilmiş oturuyor, tabağına bakıyordu.</p>

  <p>“Kumar oynuyor musun sen, oğul?”</p>

  <p>“Hayır efendim. Yalnızca seyrediyordum.”</p>

  <p>“Daha önce de oraya gitmiş miydin?”</p>

  <p>“Evet efendim, pek çok.”</p>

  <p>“Neden gidiyorsun?”</p>

  <p>“Bilmiyorum. Geceleri yerimde duramıyorum, tıpkı sokak kedileri gibi.” Aklına Kate geldi, yaptığı bu hafif şaka ona pek kırıcı göründü. “Uyuyamadığım zaman dolaşmaya çıkıyorum,” dedi. “Boşalmak için.”</p>

  <p>Adam, onun söylediklerini kafasının içinde tek tek gözden geçirdi. “Kardeşin de dolaşmaya çıkıyor mu?”</p>

  <p>“Ah, hayır efendim. Aklından bile geçirmez. O... o huzursuz değildir.”</p>

  <p>“Görüyor musun bilmem, sizler hakkında hiçbir şey bilmiyorum.”</p>

  <p>Cal, babasının boynuna atılmak, onu kucaklamak, onun tarafından kucaklanmak isteği duydu. Duyduğu bu sevgi ve yakınlığı çılgınca göstermek, ortaya vurmak istiyordu. Tahtadan yapılmış peçete halkasını aldı, işaret parmağına geçirdi. “Sorsaydınız, ben size anlatırdım,” dedi hafif bir sesle.</p>

  <p>“Sormadım! Sormadım! Kendi babam kadar kötü bir babayım ben.”</p>

  <p>Cal, Adam’ın böyle bir ses tonuyla konuştuğunu hiç duymamıştı. Sert, ama içten taşan bir sıcaklıkla kırılan bir sesti bu, karanlıkta el yordamıyla yürür gibi, sözcükler arasında bocalıyordu.</p>

  <p>“Babam, bir kalıp yaratmış ve beni o kalıba girmeye zorlamıştı. Benim hamurum kötüydü, ama yeniden eritilip biçim de verilemezdi. Oysa kimse yeniden eritilemez. Bu yüzden benim de hamurum kötü kaldı.”</p>

  <p>“Üzülmeyin efendim, bir sürü iyi yanınız var.”</p>

  <p>“Öyle mi? Belki... ama belki de yanlış şeyler onlar. Oğullarımı tanımıyorum bile. Acaba öğrenebilir miyim?”</p>

  <p>“Bilmek istediğiniz her şeyi size söyleyebilirim. Bana sorun yeter.”</p>

  <p>“Nereden başlayayım, bilmem ki? Ta başından mı?”</p>

  <p>“Hapse düştüm diye üzgün müsünüz, yoksa öfkeli mi?” Cal şaşırdı çünkü Adam gülmüştü.</p>

  <p>“Sen hapishanedeydin, öyle değil mi? Kötü bir şey yapmadın ki?”</p>

  <p>“Belki hapiste bulunmam da kötüdür.” Cal kendini suçlu bulmak istiyordu.</p>

  <p>“Bir zamanlar ben de hapse düştüm,” dedi Adam. “Bir yıla yakın, yalnız orada kalmak için yattım.”</p>

  <p>Cal, bu inanılmaz, aykırı şeyi sindirmeye çalıştı. “İnanmam,” dedi.</p>

  <p>“Bazen ben de inanamıyorum, ama bildiğim bir şey varsa, oradan kaçtım ve bir dükkânı soyup elbiseler çaldım.”</p>

  <p>“İnanamıyorum,” dedi Cal zayıf bir sesle. Ama bu sıcaklık, bu yakınlık öyle hoş, öyle tatlıydı ki, bu duyguya dört elle sarıldı. Çekine çekine soluk alıyor, bu yakınlaşmayı bozmaktan korkuyordu.</p>

  <p>“Samuel Hamilton’ı hatırlar mısın? Hatırlarsın elbette,” dedi Adam. “Sen bebekken, bana kötü bir baba olduğumu söylemişti. Bunu kafama iyice sokmak için de, beni yumruklayıp yere sermişti.”</p>

  <p>“O yaşlı adam mı?”</p>

  <p>“Yaşlıydı ama sıkı bir adamdı. Ne demek istediğini şimdi anlıyorum onun. Ben de tıpkı babam gibiydim. Babam, benim kişilik sahibi biri olmama imkân vermemişti, ben de oğullarıma insan gözüyle bakmadım. Samuel işte bunu söylemek istemişti.” Cal’ın gözlerinin ta içine bakıp gülümsedi. Cal, ona karşı duyduğu sevgiden, içinin sızladığını duydu.</p>

  <p>“Sizin kötü bir baba olduğunuzu sanmıyoruz.”</p>

  <p>“Zavallı yavrucaklar, nerden bileceksiniz? Hiç başka türlü bir babanız olmadı ki.”</p>

  <p>“Hapse girdiğine memnunum,” dedi Cal.</p>

  <p>“Ben de öyle, ben de öyle.” Adam güldü. “İkimiz de hapishanede bulunduk, başbaşa konuşabiliriz artık.” İçinde bir sevinç uyanmıştı. “Belki bana nasıl bir çocuk olduğunu anlatabilirsin, yapabilir misin bunu?”</p>

  <p>“Evet efendim.”</p>

  <p>“Gerçekten anlatacak mısın?”</p>

  <p>“Evet efendim.”</p>

  <p>“İyi, anlat öyleyse. Görüyorsun ya, kişilik sahibi olmanın da bir sorumluluğu vardır. Bu, boşlukta yer kaplamaktan daha fazla bir duygudur. Sen nasıl birisin?”</p>

  <p>Cal, sıkıla sıkıla, “Şaka etmiyorsunuz ya?” diye sordu.</p>

  <p>“Şaka mı, ah, elbette şaka değil. Kendini anlat bana, yani eğer istiyorsan.”</p>

  <p>Cal başladı. “Vallahi... ben...” Durdu. “Anlatmaya çalışınca pek kolay olmuyor.”</p>

  <p>“Sanırım öyle, belki de imkânsızdır. Bana kardeşinden söz etsene.”</p>

  <p>“Onun hakkında ne bilmek istiyorsunuz?”</p>

  <p>“Senin, onun hakkında ne düşündüğünü. Bana ancak bunu anlatabilirsin zaten.”</p>

  <p>“O iyi bir çocuktur,” dedi Cal. “Kötü şeyler yapmaz. Kötü şeyler düşünmez.”</p>

  <p>“İşte şimdi kendini anlatıyorsun.”</p>

  <p>“Efendim?”</p>

  <p>“Yani, kötü şeyler yaptığını, kötü şeyler düşündüğünü söylüyorsun.”</p>

  <p>Cal’ın yanakları kızardı. “Eh, öyle,” dedi.</p>

  <p>“Çok kötü şeyler mi?”</p>

  <p>“Evet efendim. Anlatayım mı?”</p>

  <p>“Hayır Cal. Anlattın. Sesin ve gözlerin yeteri kadar anlatıyor kendi kendinle savaştığını. Ama bundan utanmamalısın. Utanmak feci bir duygudur. Aron hiç utanıyor mu?”</p>

  <p>“O utanılacak bir şey yapmaz.”</p>

  <p>Adam, ileri doğru eğildi. “Emin misin?”</p>

  <p>“Evet.”</p>

  <p>“Söyle Cal, onu korur musun?”</p>

  <p>“Nasıl yani efendim?”</p>

  <p>“Şöyle kötü ya da çirkin bir şey duysan, bunu ondan saklar mısın?”</p>

  <p>“Ben, evet, sanırım.”</p>

  <p>“Onun, senin dayanabileceklerine dayanamayacak kadar zayıf olduğunu bildiğin için mi?”</p>

  <p>“Öyle değil efendim. O iyidir. Gerçekten çok iyidir. Kimseyi incitmez. Kimseye kötü şeyler söylemez. Aşağılık değildir, hiçbir zaman yakınmaz ve merttir. Dövüş etmeyi sevmez, ama gerekirse dövüşür.”</p>

  <p>“Kardeşini seviyorsun değil mi?”</p>

  <p>“Evet efendim. Ve ona kötü şeyler yapıyorum. Onu aldatıyor, onunla alay ediyorum. Bazen onu hiç nedensiz incitiyorum.”</p>

  <p>“Ve sonra da pişman oluyorsun?”</p>

  <p>“Evet efendim.”</p>

  <p>“Aron hiç pişman olur mu?”</p>

  <p>“Bilmiyorum. Ben kiliseye katılmak istemediğim zaman fena olmuştu. Bir de, Abra ona kızdığı, ondan nefret ettiğini söylediği zaman fena olmuştu. Hastalanmıştı. Ateşi çıkmıştı. Hatırlıyor musunuz, hani Lee doktor çağırmıştı?”</p>

  <p>Adam, şaşkınlık içindeydi. “Sizinle birlikte yaşıyorum da, bunların hiçbirinden haberim yok,” dedi. “Abra neden öfkelenmişti?”</p>

  <p>“Bilmem ki,” dedi Cal, “size söylemem doğru olur mu?”</p>

  <p>“İstemiyorsan, söyleme.”</p>

  <p>“Kötü bir şey değil. Söyleyebilirim. Bakın efendim, Aron papaz olmak istiyor. Bay Rolf... eh, o yüksek kiliseyi seviyor, Aron da bundan hoşlandı, belki hiç evlenmem, inzivaya çekilirim diye düşündü.”</p>

  <p>“Keşişler gibi mi yani?”</p>

  <p>“Evet efendim.”</p>

  <p>“Abra da bundan hoşlanmadı elbette.”</p>

  <p>“Hoşlanmak mı? Öfkeden gözü döndü. Abra bazen böyle öfkeleniyor. Aron’un dolmakalemini aldı, kaldırıma fırlattı, üzerine çıkıp ezdi. Hayatının yarısını Aron uğruna çarçur ettiğini söyledi.”</p>

  <p>Adam güldü. “Abra kaç yaşında?”</p>

  <p>“On beşine geliyor. Ama vallahi, bazen, bazı bakımlardan daha büyük görünüyor.”</p>

  <p>“Bence de öyle. Aron ne yaptı?”</p>

  <p>“Hiç sesini çıkarmadı ama, çok fena oldu.”</p>

  <p>“Bence o zaman, Abra’yı alıp, onun yanından uzaklaştırabilirdin,” dedi Adam.</p>

  <p>“Abra Aron’un kızı.”</p>

  <p>Adam, derin derin Cal’ın gözlerinin içine baktı. Sonra, “Lee!” diye seslendi. Hiç ses gelmedi. Yeniden, “Lee!” diye seslendi. “Çıktığını duymadım onun ama,” dedi Adam. “Biraz taze kahve istedi canım.”</p>

  <p>Cal fırladı. “Ben yaparım,” dedi.</p>

  <p>“Ama sen şimdi okulda olmalıydın.”</p>

  <p>“Gitmek istemiyorum.”</p>

  <p>“Gitmelisin. Aron gitti.”</p>

  <p>“Mutluyum,” dedi Cal. “Sizinle birlikte olmak istiyorum.”</p>

  <p>Adam, ellerine baktı. “Kahveyi pişir o zaman,” dedi yavaşça, sesinde bir utangaçlık vardı.</p>

  <p>Cal mutfağa gidince, Adam şaşkınlıkla kendini dinledi. Sinirleri ve kaslarında heyecanlı bir açlık fokurduyordu. Parmakları kavramak, bacakları koşmak için tutuşuyordu. Gözleri, her şeye içercesine bakıyordu. Sandalyeler, resimler, halının üzerindeki kırmızı güller, yeni, taptaze gibi görünüyordu ona. Nerdeyse canlıymış gibi, dostça bakıyorlardı, haftalar sevinç getirecekmiş gibi tatlı ve sıcak bir heyecan duyuyordu gelecekten. Üzerine altın ışıklarını ve sessizliğini serpen güzel bir günün şafağındaymış gibi bir duygu geldi içine. Parmaklarını başının arkasında kenetledi, bacaklarını gerip, uzattı.</p>

  <p>Cal, mutfakta, cezvedeki suyun kaynaması için sabırsızlanıyor, bir yandan da beklediği için memnun oluyordu. Mucizeye bir kez alışıldı mı, o artık mucize olmaktan çıkar. Cal da, babasıyla arasında kurulan bu altın değerindeki ilişkiye artık şaşmıyordu, ama duyduğu sevinç hâlâ içindeydi.</p>

  <p>Yalnızlığın zehri ve yalnız olmayanlara karşı duyduğu kemirici kıskançlık, içinden uçup gitmişti. Kişiliği temizlenmiş, arınmış, tatlı duygularla dolmuştu. Bunu çok iyi biliyordu. Kendini sınamak için, eski bir nefreti aradı, ama bulamadı, baktı ki nefret de uçmuş gitmiş. Babasına hizmet etmek, ona büyük bir armağan vermek, babasını onurlandıracak büyük bir iş başarmak istiyordu.</p>

  <p>Kahve taştı. Cal, ocağı temizlemek için dakikalar harcadı. İçinden, “Dün bunu yapmazdım,” diye düşünüyordu.</p>

  <p>Cal elinde dumanı tüten kahve cezvesiyle girerken, Adam ona gülümsedi. Burnunu çekerek kokladı. “Bu koku ölüyü bile mezarından kaldırır,” dedi.</p>

  <p>“Taştı,” dedi Cal.</p>

  <p>“Güzel olması için, taşması gerekir zaten. Lee nereye gitti acaba?”</p>

  <p>“Belki de odasına gitmiştir. Bakayım mı?”</p>

  <p>“Hayır. Olsa cevap verirdi.”</p>

  <p>“Efendim, okulu bitirdiğim zaman çiftliği işletmeme izin verecek misiniz?”</p>

  <p>“Bu tasarılar için daha erken. Aron ne yapacak?”</p>

  <p>“O, koleje gitmek istiyor. Size söylediğimi sakın söylemeyin ona. Size o söylemiş olsun, sizi şaşırtsın.”</p>

  <p>“Bak bu iyi işte. Peki ama, sen de koleje gitmek istemiyor musun?”</p>

  <p>“Sizinle bahse girerim, Aron’u koleje gönderecek kadar para kazanabilirim o çiftlikten.”</p>

  <p>Adam, kahvesini yudumladı. “Cömert bir davranış bu. Bilmem sana bunu söylemem doğru mu, ama... neyse, daha önce sana Aron’un nasıl bir çocuk olduğunu sorduğumda, onu öyle şiddetle savundun ki, onu hiç sevmediğini, hatta nefret ettiğini sandım.”</p>

  <p>“Ondan nefret ettim,” dedi Cal heyecanla. “Onu incittim de. Ama efendim, size bir sır vereyim mi? Şimdi artık ondan nefret etmiyorum. Ondan bir daha hiç nefret etmeyeceğim. Kimseden nefret edeceğimi sanmıyorum artık, hiç kimseden, hatta annemden, ki...” Durdu, bunu nasıl olup da ağzından kaçırdığına şaşmış, beyni donup kalmıştı.</p>

  <p>Adam, dosdoğru karşıya baktı, avcuyla alnını ovuşturdu. Sonunda, sakin bir sesle, “Anneni biliyorsun demek,” dedi. Bu bir soru değildi.</p>

  <p>“Evet... evet efendim.”</p>

  <p>“Her şeyi?”</p>

  <p>“Evet efendim.”</p>

  <p>Adam arkasına yaslandı. “Aron biliyor mu?”</p>

  <p>“Ah, hayır! Hayır... hayır efendim. O bilmiyor.”</p>

  <p>“Niye böyle söyledin?”</p>

  <p>“Ona açmaya cesaret edemem de.”</p>

  <p>“Neden?”</p>

  <p>Cal kesik kesik, “Onun, buna dayanabileceğini sanmıyorum,” dedi. “Buna dayanacak kadar kötülük yok onun içinde.” Devam etmek istedi. “Sizin de yok” diyecekti, vazgeçti, demedi.</p>

  <p>Adam’ın yüzü yorgun görünüyordu. Başını bir o yana, bir bu yana çeviriyordu. “Cal, dinle beni,” dedi. “Aron’un bunu öğrenmesine engel olmanın bir yolu var mı acaba? İyi düşün.”</p>

  <p>“Öyle yerlere gitmez o, bana benzemez.”</p>

  <p>“Ya biri söylerse?”</p>

  <p>“İnanacağını sanmam efendim. Kim söylese, onu yere serer ve yalan söylediğine inanır.”</p>

  <p>“Sen oraya gittin mi?”</p>

  <p>“Evet efendim. Bilmem gerekiyordu.” Cal heyecanla devam etti. “Eğer koleje gider, bir daha da bu kasabaya dönmezse...”</p>

  <p>Adam başını salladı. “Evet. Bu olabilir. Ama daha iki yılı var burada.”</p>

  <p>“Belki ben onu razı ederim, bir yılda bitirir. Akıllı çocuktur.”</p>

  <p>“Ama sen daha akıllı değil misin?</p>

  <p>“Bir başka biçimde,” dedi Cal.</p>

  <p>Adam, sanki büyümüş büyümüş, odanın bir bölümünü doldurmuştu. Yüzü asılmış, mavi gözleri parlamış, keskinleşmişti. “Cal!” dedi sert bir sesle.</p>

  <p>“Efendim?”</p>

  <p>“Sana güveniyorum, oğul.”</p>

  <p class="bolum_adi2">2</p>

  <p>Adam’ı tanımak, Cal’ın içine mutluluk doldurmuştu. Ayaklarının ucunda yürüyordu. Kaşlarını eskisi gibi çatmıyor, sık sık gülümsüyordu. O gizli karanlık, üzerine pek ender çöküyordu. Ondaki değişikliğin farkına varan Lee, “Bir kız buldun galiba, öyle mi?” diye sordu.</p>

  <p>“Kız mı? Hayır. Kız isteyen kim?”</p>

  <p>“Herkes,” dedi Lee.</p>

  <p>Lee, Adam’a da sordu. “Cal’a ne oldu? Haberiniz var mı?”</p>

  <p>“Annesinin durumunu biliyor,” dedi Adam.</p>

  <p>“Öyle mi?” dedi Lee, ama başını da derde sokmak istemedi. “Eh, hatırlarsanız, ben size, söylemeniz gerektiğini çok önceden bildirmiştim.”</p>

  <p>“Ben söylemedim ki. O biliyordu.”</p>

  <p>“Bak şu işe!” dedi Lee. “Ama böyle bir şey öğrenen çocuk çalışırken şarkı mırıldanır, yürürken kasketini havaya fırlatır mı? Ya Aron?”</p>

  <p>“Ben de ondan korkuyorum,” dedi Adam. “Onun bilmesini istemiyorum.”</p>

  <p>“Sonra çok geç olabilir ama.”</p>

  <p>“Aron’la konuşmalıyım. Şöyle bir yoklayayım.”</p>

  <p>Lee düşündü, “Sana da bir şeyler olmuş.”</p>

  <p>“Öyle mi? Evet, öyle galiba,” dedi Adam,</p>

  <p>Ama şarkılar mırıldanmak, kasketini havalara atmak, okul ödevlerini çabucak yapıp bitirmek, Cal’ın canlılığının çok küçük yanlarıydı. Üzerine yeni çöken bu neşe içinde, kendisini babasının mutluluğunun koruyucusu olarak atamıştı. Annesinden nefret etmediğini söylerken, doğru söylemişti. Ama Adam’ın incinmesine ve utanmasına yol açan da yine annesiydi. Cal, onun daha önce yaptıklarını bundan sonra da yapabileceğini düşünüyordu. Bu yüzden, annesi hakkında her şeyi öğrenmeye girişti. Bilinen bir düşman daha az tehlikeli olur, insanı daha az şaşırtabilirdi.</p>

  <p>Geceleri, demiryolunun ötesindeki o eve doğru sürükleniyordu. Bazen, öğleden sonraları, sokağın karşısındaki yüksek çalıların arasına yatarak gizleniyor, evi gözetliyordu. Kızların dışarı çıktıklarını görüyordu. Derli toplu, hatta ağırbaşlı bir biçimde giyinmiş oluyorlardı. Evden her zaman çift çift çıkıyorlardı. Cal onları gözleriyle, Castroville Sokağı’nın köşesine kadar izliyordu. Oradan sola, Ana Cadde’ye sapıyorlardı. Eğer onların nereden çıktıklarını bilmese, kim olduklarını hiçbir zaman anlayamazdı. Ama Cal’ın beklediği, kızların çıkışı değildi. O, annesini günışığında görmek istiyordu. Kate’in her pazartesi saat bir buçukta evden çıktığını fark etti.</p>

  <p>Cal, okuldaki işlerini düzene koyuyor, fazladan ve kusursuz ödevler yaparak, pazartesi öğleden sonraları okula gitmemenin yolunu buluyordu. Aron’un sorularına, bir sürpriz hazırladığını, açıklamaması gerektiğini söyleyerek karşılık veriyordu. Zaten Aron da pek ilgilenmiş değildi. Kendi dünyasına dalarak, çok geçmeden her şeyi unutup gitmişti.</p>

  <p>Cal, Kate’i birçok sefer izledikten sonra, geçtiği yolları da öğrendi. Hep aynı yerlere gidiyordu. Önce Monterey Bölge Bankası’na uğruyor, pırıl pırıl parmaklıkların ardındaki çelik kasalar geçidine giriyordu. Orada on beş-yirmi dakika geçiriyordu. Sonra ağır ağır Ana Cadde’de yürüyor, dükkânların vitrinlerine bakıyordu. Porter ve Irvine’in dükkânının önünde duruyor, elbiselere bakıyor, bazen alışveriş ediyor, lastik, çengelli iğne, şapka tülü, eldiven gibi şeyler satın alıyordu. Saat ikiyi çeyrek geçe Minnie Fanken’in güzellik salonuna giriyor, orada bir saat kadar kalıyordu. Sonra saçları sıkı sıkı bukle yapılmış ve başına, çenesinin altından bağladığı bir ipek eşarp sarılmış olarak çıkıyordu.</p>

  <p>Saat üç buçukta, Çiftçiler Birliği’nin büroları üzerindeki Dr. Rosen’ın muayenehanesine çıkıyordu. Doktordan çıkınca, Bell’in şekerci dükkânının önünde bir an duruyor, kiloluk bir kutu karışık çikolata alıyordu. Hiçbir zaman bu düzeni değiştirmiyordu. Bell’in dükkânından dosdoğru Catroville Sokağı’na, evine dönüyordu.</p>

  <p>Giyinişinde hiçbir gariplik yoktu. Alışverişe çıkan herhangi bir Salinas’lı zengin hanım gibi giyiniyordu. Yalnız her zaman eldiven takıyordu ki Salinas’ta buna pek rastlanmazdı.</p>

  <p>Eldivenler, ellerini şiş ve hantal gösteriyordu. Çevresinde camdan bir kafes varmış gibi yürüyordu. Kimseyle konuşmuyordu, kimseyi de görmüyor gibiydi. Arada bir, adamın biri dönüp arkasından bakıyor, sonra sinirli sinirli kendi yoluna gidiyordu. Ama genellikle, görünmez bir kadın gibi süzülüp geçiyordu insanlar arasından.</p>

  <p>Cal, Kate’i haftalarca izledi. Onun dikkatini çekmemeye uğraşıyordu. Kate, her zaman dümdüz karşıya bakarak yürüdüğünden, kendisini fark etmediğinden emindi Cal.</p>

  <p>Kate bahçesinden içeri girince, Cal da başka yoldan dolaşarak eve dönüyordu. Onu niye izlediğini tam olarak kendisi de söyleyemezdi. Yalnız, onun hakkında her şeyi bilmek istiyordu.</p>

  <p>Sekizinci hafta, Kate yolculuğunu tamamlayıp, her zamanki gibi ot bürümüş bahçeye girdiğinde, Cal bir an duraladı, sonra o da kapıyı açıp girdi.</p>

  <p>Kate, bakılmaya bakılmaya iyice boy atıp çirkinleşmiş bir kurtbağrının arkasına gizlenmiş duruyordu. Buz gibi bir sesle, “Ne istiyorsun?” diye sordu.</p>

  <p>Cal, donup kaldı. Zamanın içinde asılmış kalmıştı sanki, soluk alışı güçlükle duyuluyordu. Sonra, daha çok küçükken öğrendiği bir usulü kullanmaya başladı. İlgilendiği asıl nesnenin dışında kalan ayrıntıları bir bir gözden geçirip bölümlemeye başladı. Güneyden esen rüzgârın, azmanlaşmış sarmaşığın yeni bitmiş küçücük yapraklarını nasıl eğip büktüğünü fark etti. Çamurlu yolun, bir sürü ayak tarafından çiğnene çiğnene nasıl kapkara bir toprak haline geldiğini gördü. Kate’in ayakları, çamurdan iyice uzakta durmuştu. Cal, Güney Pasifik Demiryollarında katarları makasa alan lokomotifin istim salarken çıkardığı o kuru, çığlık çığlığa sesi duydu. Yanaklarından hafifçe uzamış tüyleri usulca okşayan havayı da içine çekiyordu. Bütün bu süre içinde, o Kate’e, Kate de ona bakıyordu. Kate’in, gözlerinin, saçının rengiyle, biçimiyle, hatta omuzlarını yarı silker gibi duruşuyla, Aron’a ne kadar benzediğini görüyordu. Cal kendi yüzünü yeterince bilse, Kate’in yüzünde aynı ağzı, küçük dişleri ve geniş elmacık kemiklerini tanırdı. Güney rüzgârının iki esintisi arasında, bir an öylece karşılıklı durdular.</p>

  <p>“Bu, benim peşimden ilk gelişin değil. Ne istiyorsun?” dedi Kate.</p>

  <p>Cal başını eğdi. “Hiç.”</p>

  <p>“Seni peşime kim taktı?” diye sordu Kate.</p>

  <p>“Kimse efendim.”</p>

  <p>“Demek söylemeyeceksin, öyle mi?”</p>

  <p>Cal, ağzından çıkanları şaşkınlık içinde duydu, engel olmaya kalmadan ağzından çıkmıştı bu sözcükler. “Siz benim annemsiniz, nasıl biri olduğunuzu öğrenmek istedim,” dedi. Gerçeğin ta kendisiydi söyledikleri ve bu sözler, yılan fırlar gibi çıkıvermişti ağzından.</p>

  <p>“Ne? Bu da nesi? Kimsin sen?”</p>

  <p>“Ben Cal Trask’im.” Tahtırevalliye binmiş gibi, dengenin kendi yanına doğru ağır ağır kaydığını duyuyordu. Şimdi yukarda oturan kendisiydi. Kate’in yüzünün anlamı değişmemişti, ama Cal onun savunmaya geçtiğini anlamıştı.</p>

  <p>Kate, ona yakından baktı, bütün çizgilerini gözden geçirdi. Charles’ın belli belirsiz hatırladığı yüzü gözlerinin önüne geldi. “Benimle gel!” dedi birden. Döndü, çamura basmamak için kıyıdan yürüdü.</p>

  <p>Cal, basamaklara gelince onun peşinden çıkmadan önce bir an duraladı. Büyük, yarı karanlık odayı hatırlıyordu, ama gerisi ona yabancıydı. Kate, onu bir holden geçirdi, sonra odasına aldı. Mutfağın önünden geçerken, “Çay! İki fincan,” diye seslendi.</p>

  <p>Odasına girdiklerinde sanki Cal’ı unutmuştu. Mantosunu, eldivenli şiş parmaklarıyla zar zor çekerek çıkardı. Sonra yatağının bulunduğu, yandaki odaya açılan yeni kapıya gitti. Açıp girdi. Sonradan eklenmiş, tavanlı bir odaydı bu. “Buraya gel,” dedi. “O sandalyeyi de al getir.”</p>

  <p>Cal, o kutu gibi odaya girdi. Ne bir penceresi, ne de bir tek süsü vardı. Duvarlar koyu griye boyanmıştı. Yerde, boydan boya gri bir halı vardı. Odada mobilya olarak, üzerine gri ipekli yastıklar yığılmış koskocaman bir koltuk, üstü eğimli bir okuma masası ve lambası iyi ve örtülmüş, ayaklı bir abajur bulunuyordu. Kate, eldivenini çıkarmadan, lambanın kordonunu başparmağı ile işaretparmağı arasına alarak, düğmeye bastı, ışığı yaktı. Sanki eli takma bir eldi.</p>

  <p>“Kapa kapıyı!” dedi.</p>

  <p>Işık, okuma masasının üzerinde daire içinde bir yeri aydınlatıyor, gri odanın öbür yanlarına belli belirsiz yayılıyordu. Gri duvarlar, gerçekten de sanki ışığı emiyor, yok ediyordu.</p>

  <p>Kate, kabarık yastıkların arasına usulca yerleşerek, eldivenlerini yavaş yavaş çıkardı. İki elinin parmakları da sargılıydı.</p>

  <p>Kate kızgınlıkla, “Bakıp durma öyle,” dedi. “Artrit işte. Oo, demek görmek istiyorsun, öyle mi?” Yağlı gibi görünen sargıları sağ elinin işaretparmağından çıkardı. Çengel gibi kasılmış olan parmağını ışığa tuttu. “İşte, bak,” dedi. “Artrit bu.” Sargıyı yeniden gevşek gevşek dolarken acıyla inledi. “Aman, bu eldivenler de ne kadar acıtıyor. Otursana!”</p>

  <p>Cal, sandalyenin ucuna ilişti.</p>

  <p>“Belki sende de olur,” dedi Kate. “Annemin teyzesinde vardı, annemde de tam başlıyordu ki...” Durdu. Odada çıt çıkmıyordu.</p>

  <p>O sırada kapı hafif hafif vuruldu. “Sen misin Joe? Tepsiyi oraya, yere bırak. Joe, orada mısın?” dedi Kate.</p>

  <p>Kapının ardından bir mırıltı duyuldu.</p>

  <p>Kate, dümdüz bir sesle, “Salon kir pas içinde,” dedi. “Temizle orayı. Anne de odasını temizlememiş daha. Ona bir ihtar daha ver. Bunun son olduğunu bilsin. Eva’nın dün gece heyheyleri üstündeydi. Onunla ben ilgilenirim. Ha, Joe, aşçıya söyle, bu hafta yine havuç pişirmeye kalkarsa, pılısını pırtısını toplasın. Duydun mu?”</p>

  <p>Kapının ardından yine aynı mırıltı yükseldi.</p>

  <p>“Hepsi bu kadar,” dedi Kate. Sonra mırıldanmaya başladı: “Pis domuzlar! Onlara göz kulak olmasam kokacaklar. Git, çay tepsisini getir.”</p>

  <p>Cal kapıyı açtığında, yatak odası boştu. Tepsiyi küçük odaya getirdi. Usulca masanın üzerine bıraktı. Bu, geniş bir gümüş tepsiydi. Üzerinde, kromajlı bir çaydanlıkla iki tane kâğıt gibi ince, beyaz porselen fincan vardı. Ayrıca şeker, kaymak ve açık bir kutuda da çikolata duruyordu.</p>

  <p>“Çayları koy,” dedi Kate. “Benim ellerim acıyor.” Ağzına bir çikolata attı. “Bakıyorum odayı inceliyorsun,” dedi. Çikolatayı yuttuktan sonra devam etti. “Işık gözlerime dokunuyor. Buraya dinlenmeye gelirim.” Cal’ın, gözlerine kaçamak bir bakış fırlattığını görünce, üzerine basa basa, “Işık gözlerime dokunuyor,” dedi, sertçe. “Ne o? Çay istemiyor musun?”</p>

  <p>“Hayır efendim,” dedi Cal. “Çayı sevmem.”</p>

  <p>Kate, sargılı parmaklarıyla fincanını kaldırdı. “Pekâlâ, nedir senin istediğin?”</p>

  <p>“Hiçbir şey efendim.”</p>

  <p>“Yalnızca beni görmek mi istedin?”</p>

  <p>“Evet efendim.”</p>

  <p>“Nasıl buldun beni?” diye sordu Kate. Sonra çarpık çarpık gülümsedi. O küçük, keskin, beyaz dişleri göründü.</p>

  <p>“İyi.”</p>

  <p>“Bir gün her şeyi keşfedeceğini bilmeliydim. Kardeşin nerede?”</p>

  <p>“Okulda sanırım ya da evde.”</p>

  <p>“O kime benziyor?”</p>

  <p>“Daha çok size benziyor.”</p>

  <p>“Sahi mi? Gerçekten bana mı benziyor?”</p>

  <p>“Papaz olmak istiyor,” dedi Cal.</p>

  <p>“Öyle olmalı ya. Bana benziyor ve kiliseye katılmak istiyor. İnsan kilisede çok şey kaçırabilir. Buraya geldiğinde tetiktedir, ama kilisede her şey alabildiğine açıktır.”</p>

  <p>“Gerçekten papaz olmak istiyor,” dedi Cal.</p>

  <p>Kate ona doğru eğildi, yüzü ilgiyle aydınlanmıştı.</p>

  <p>“Fincanımı doldur. Kardeşin aptal mı senin?”</p>

  <p>“İyidir,” dedi Cal.</p>

  <p>“Sana, aptal mı diye sordum.”</p>

  <p>“Hayır efendim.”</p>

  <p>Kate arkasına yaslandı, fincanını kaldırdı. “Baban nasıl?”</p>

  <p>“Ondan söz etmek istemiyorum,” dedi Cal.</p>

  <p>“Ya, istemiyorsun demek! Öyleyse hoşlanıyorsun ondan, ha?”</p>

  <p>“Onu seviyorum.”</p>

  <p>Kate, ona dikkatle baktı, her yanım garip bir titreme sarmıştı, göğsü acıyla burkuldu. Sonra kendini topladı, dizginleri eline aldı.</p>

  <p>“Biraz şeker almaz mısın?”</p>

  <p>“Evet efendim. Neden yaptınız?”</p>

  <p>“Neyi neden yaptım?”</p>

  <p>“Neden babamı vurdunuz, sonra da bizi bırakıp gittiniz?”</p>

  <p>“Size bunları anlattı mı o?”</p>

  <p>“Hayır. O anlatmadı.”</p>

  <p>Kate, bir elini ötekine dokundurdu ve sanki bu dokunuştan yanmış gibi ellerini ayırıverdi. “Babanızın hiç... yani genç kızlar, kadınlar geliyor mu evinize?”</p>

  <p>“Hayır,” dedi Cal. “Niye onu vurup kaçtınız?”</p>

  <p>Kate’in yanakları kıpkırmızı oldu, ağzı gerildi, sanki yönetimi kasları geçirmişti ele. Başını kaldırdı, gözleri soğuk ve yüzeyseldi.</p>

  <p>“Yaşından büyük şeyler söylüyorsun,” dedi. “Ama yine de çocuk gibi konuşuyorsun. Gidip çocuklarla koşup oynasan ve burnunu silsen daha iyi edersin.”</p>

  <p>“Kardeşime bazen oyun oynuyorum,” dedi Cal. “Ona acı çektiriyorum, onu ağlattığım da oluyor. Bunu neden yaptığımı o bir türlü anlamıyor. Ben ondan daha akıllıyım. Böyle yapmak istemiyorum. Hasta oluyorum.”</p>

  <p>Kate, onun bıraktığı yerden, kendi konuşmasını sürdürüyormuş gibi sözü aldı.</p>

  <p>“Onlar, kendilerini çok akıllı sanırlardı,” dedi. “Bana bakar, beni tanıdıklarını sanırlardı. Hepsini aldattım. Hepsine teker teker oyun oynadım. Hele bana ne yapacağımı söylemeye kalkıştılar mı işte o zaman, o zaman onlara çok güzel bir oyun oynadım. Charles, onlara gerçekten güzel bir oyun oynadım.”</p>

  <p>“Benim adım Caleb,” dedi Cal. “Caleb, Vaadedilmiş Ülkeye ulaşmış. Lee, böyle söylüyor, İncil’de yazılıymış.”</p>

  <p>“Şu Çinli,” dedi Kate. Sonra heyecanla devam etti. “Adam, beni eline geçirdiğini sanmıştı. Yaralandığım zaman, her yanım baştan aşağı kırık içindeydi. Beni evine aldı, başımda bekledi, bana yemek pişirdi. Böylece, beni kendine bağlamak istiyordu. Birçok kimse bağlanır bu yolla. Minnettardır, borçludur. Bu, kelepçelerin en korkuncudur. Ama beni kimse tutamaz. Bekledim, gücüm yerine gelene kadar bekledim, sonra kaçtım. Kimse beni tuzağa düşüremez. Ne yaptığımı biliyordum, bekledim.”</p>

  <p>Gri renkli oda sessizdi. Yalnız Kate’in ıslık gibi ses çıkaran solukları duyuluyordu.</p>

  <p>“Onu neden vurdunuz?” diye sordu Cal.</p>

  <p>“Çünkü bana engel olmak istedi. Onu öldürebilirdim, ama öldürmedim. Yalnız beni bıraksın, gideyim istiyordum.”</p>

  <p>“Sonradan, gitmeyip de kalmış olmayı dilediniz mi hiç?”</p>

  <p>“Yok canım! Asla. Daha küçücük bir kızken bile her şeyi yapabilirdim. Benim yaptığımı anlayamazlardı. Hiçbir zaman. Doğruyu bildiklerine o kadar güveniyorlardı ki. Oysa hiçbir zaman anlayamazlardı, kimse anlayamazdı.” Kate bir şeyler sezer gibi olmuştu. “Elbette, sen de benim soyumdansın. Belki de tıpkı benim gibisindir, neden olmasın?”</p>

  <p>Cal ayağa kalktı, ellerini arkasında kavuşturdu. “Siz küçükken hiç...” düşüncesini toparlamak için durdu, “hiç, eksik bir yanınız varmış gibi olur muydunuz? Sanki başkaları sizin bilmediğiniz bir şeyi biliyormuş gibi... sanki bir sırları varmış da, size söylemiyorlarmış gibi? Hiç böyle bir duyguya kapıldığınız oldu mu?”</p>

  <p>Cal konuşurken, Kate’in yüzündeki anlam, ondan gittikçe uzaklaştığını gösteriyordu, sustuğu zaman ise, aralarında açılmış olan yol iyice tıkanmıştı.</p>

  <p>“Ben de kalkmış ne yapıyorum?” dedi Kate. “Oturmuş, çocuklarla konuşuyorum.” Cal, ellerini arkasından çözdü, ceplerine soktu. “Burnu sümüklü çocuklarla konuşuyorum,” dedi Kate. “Çıldırmış olmalıyım.”</p>

  <p>Cal’ın yüzü heyecandan parıl parıldı, gözleri bir şey görmüş gibi iri iri açılmıştı.</p>

  <p>“Sana da ne oluyor?” diye sordu Kate.</p>

  <p>Cal, öylece duruyordu, alnı terden parlamış, yumrukları da sıkılmıştı.</p>

  <p>Kate, her zaman yaptığı gibi, o kurnaz, ama duygusuz kıyıcılık silahına sarıldı. Hafifçe gülerek, “Benden sana, bazı ilginç şeyler geçmiş olabilir,” dedi. “Şu hastalık gibi.” Çengelleşmiş parmaklarını kaldırdı. “Ama şimdi bu sende gördüğüm sara nöbetiyse eğer, benden almamışsındır...” Sözlerinin onu sarsacağını, telaşa düşüreceğini bekliyordu. Başını kaldırıp dikkatle onun yüzüne baktı.</p>

  <p>Cal, mutluluk içindeydi. “Ben gidiyorum. Şimdi gidiyorum. Her şey çözümlendi. Lee’nin dedikleri doğruymuş.”</p>

  <p>“Ne dedi Lee?”</p>

  <p>“Size çektim, içimde siz varsınız diye korkuyordum,” dedi Cal.</p>

  <p>“Çekmişsin,” dedi Kate.</p>

  <p>“Hayır, çekmemişim. Ben kendime benziyorum. Sizin gibi olmama da gerek yok.”</p>

  <p>“Ne biliyorsun?”</p>

  <p>“Biliyorum işte. Birden anladım. Ben alçaksam bile, alçaklığım kendime göre.”</p>

  <p>“Bu Çinli, senin kafam gerçekten birtakım saçmalarla doldurmuş. Ne diye bana öyle bakıyorsun?”</p>

  <p>“Işığın gözlerinize dokunduğunu sanmıyorum,” dedi Cal. “Siz korkuyorsunuz bence.”</p>

  <p>“Defol!” diye haykırdı Kate. “Haydi defol!”</p>

  <p>“Gidiyorum.” Cal, elini kapı tokmağının üzerine koydu. “Sizden nefret etmiyorum,” dedi. “Ama korktuğunuz için memnunum.”</p>

  <p>“Joe!” diye haykırmak istedi Kate, ama sesi boğazına tıkandı.</p>

  <p>Cal, kapıyı ardına kadar açıp çıktı, arkasından çarparak kapadı.</p>

  <p>Joe salonda kızlardan biriyle konuşuyordu. Hafif ayak sesleri duydular. Ama onlar bakana kadar, hızla kayan bir gövde kapıya ulaştı, açtı ve dışarı süzüldü, ağır ön kapı güm diye kapandı. Verandadan bir tek ayak sesi geldi, sonra sıçrayan birinin ayağının toprağa çarptığı duyuldu.</p>

  <p>“Bu da nesi Allah aşkına?” diye sordu kız.</p>

  <p>“Kimbilir?” dedi Joe. “Bazen garip şeyler görür gibi oluyorum.”</p>

  <p>“Ben de öyle.”</p>

  <p>“Bence, insan ne kadar az şey bilirse, o kadar iyidir,” dedi Joe.</p>

  <p>“Çok doğru söyledin,” diye ona katıldı kız da.</p>
</body>
</html>
