<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Otuz Sekizinci Bölüm</p>

  <p class="bolum_adi2">1</p>

  <p>Cal, kendini bildi bileli, şefkat ve ilgiye susamıştı. Herkes gibi. Cal evin tek çocuğu olsaydı ya da Aron başka türlü bir çocuk olsaydı, ilişkilerini olağan bir çizgide, kolayca yürütebilirdi. Ama daha baştan beri, Aron güzelliği ve açıklığıyla herkesi kendine çekivermişti. Cal da, doğal olarak, bildiği tek yoldan -Aron’u taklit ederek- sevgiyi ve ilgiyi kendi üzerine çekmek için kardeşiyle yarışa girişmişti. Ama sarışın Aron’un içten gelen davranışlarında çekici olan şey, esmer yüzlü, kısık gözlü Cal yapınca kuşku uyandırıyor, hoşa gitmiyordu. Cal, taklit ettiği için, davranışları inandırıcılıktan uzaktı. Aron’a kapılar açılırken, aynı şeyi yapan, aynı şeyi söyleyen Cal küçümseniyordu.</p>

  <p>Küçük bir köpek yavrusu, burnuna bir-iki fiske vurulunca nasıl başını bacaklarının arasına alırsa, bir-iki sefer küçük görülen bir çocuk da sıkılgan olur. Köpek yavrusu ya süklüm püklüm kaçıp gider ya da arkaüstü yuvarlanır. Oysa çocuk, utangaçlığını kayıtsızlıkla, kabadayılıkla ya da gizlenmekle örtmeye çalışır. Bir çocuk, bir kez geri çevrilmeyegörsün, artık hiç yoktan alınmaya başlar. Daha da kötüsü, hep böyle bir davranış beklediği için, herkes de ona karşı böyle davranır gerçekten.</p>

  <p>Bu süreç Cal’da öyle uzun, öyle ağır oldu ki, hiç yadırgamadı. Cal, kendi çevresine bir kendi kendine yeterlik duvarı örmüştü. Bu duvar, kendini dış dünyaya karşı savunmasına yetecek kalınlıktaydı. Duvarın zayıf yerleri varsa, bu yerler mutlaka Aron’dan, Lee’den ve Adam’dan yana olan yerlerdi. Özellikle babasının hiçbir şeyin farkında olmayışı, Cal’a büyük bir güvenlik duygusu veriyordu. Dikkati hiç çekmemek, dikkati çekip de kötü karşılanmaktan daha iyiydi.</p>

  <p>Cal, daha küçücük bir çocukken, bir şey keşfetmişti: Eğer babasının oturduğu yere hiç ses çıkarmadan yaklaşır da dizine hafifçe yaslanırsa, Adam’ın eli, farkında olmadan kalkıp Cal’ın omzunu okşuyordu. Adam belki bunun farkında bile değildi, ama bu okşayış çocuğun içinde öyle coşkun bir duygu seli yaratıyordu ki, çocuk bu değer biçilmez sevinci çarçur etmiyor, ancak gerektiği zaman kullanıyordu. Bu, sağlam bir tapınmanın törensel bir işaretiydi.</p>

  <p>Sahnenin değişmesiyle her şey değişmez. Salinas’ta da, King City’dekinden fazla arkadaşı yoktu Cal’ın. İlişki kurduğu kişiler vardı, kendisini sayan, beğenen kişiler vardı, ama arkadaşı yoktu. Yalnız başına yaşıyor, yalnız başına dolaşıyordu.</p>

  <p class="bolum_adi2">2</p>

  <p>Lee, Cal’ın geceleri evden çıktığını ve çok geç döndüğünü biliyorsa bile belli etmiyordu. Başka ne yapabilirdi ki zaten. Gece devriyeleri, onu bazen yalnız başına yürürken görüyorlardı. Şef Heiserman, kaçaklara bakan memurdan bunu soruşturdu ama memur Cal’ın okulunu kırmadığı gibi, çok iyi bir öğrenci olduğunu da söyleyerek, onu temize çıkardı. Şef, Adam’ı da tanıyordu elbet. Ayrıca, Cal şimdiye kadar hiçbir cam indirmediği ve olay çıkarmadığı için, devriyelere, ona göz kulak olmalarını, ama kendi haline bırakmalarını söyledi.</p>

  <p>Yaşlı Tom Watson, bir gece Cal’a rastladı. “Neden sen geceleri bu kadar çok dolaşıyorsun?” diye sordu ona.</p>

  <p>“Kimseyi rahatsız etmiyorum ki,” dedi Cal, kendisini savunarak.</p>

  <p>“Biliyorum, ama bu saatte evde, yatağında olman gerekir.”</p>

  <p>“Uykum yok,” dedi Cal. Yaşlı Tom, bu karşılıktan bir anlam çıkaramadı. Çünkü kendisi, hayatı boyunca, uykusunun olmadığı bir dakika bile hatırlamıyordu. Çocuk, Çin Mahallesi’nde kumar oynanan yerlere gidip, oynayanları seyrediyor, ama kendisi oynamıyordu. Anlaşılmaz bir davranıştı bu. Ama Tom Watson’ın anlamadığı daha basit olaylar da bulunduğu için, bunlara ilişmemeyi daha doğru bulurdu.</p>

  <p>Cal, bu yürüyüşlerde sık sık, çiftlikte Adam ile Lee arasında geçen bir konuşmayı hatırlıyordu. Gerçeği ortaya çıkarmak istiyordu. Topladığı bilgiler yavaş yavaş birikiyordu. Sokakta işittiği bir söz, bilardo salonunda duyduğu alaylı bir konuşmayla bu konudaki bilgileri gittikçe çoğalıyordu. Bunları Aron işitmiş olsaydı, farkına bile varmazdı, ama Cal, onları bir bir topluyordu. Annesinin ölmediğini biliyordu. Yine, daha o ilk konuşmadan anlamıştı ki, annesini keşfetmek Aron’un hiç hoşuna gitmeyecekti.</p>

  <p>Cal, bir gece Rabbit Holman’a rastladı. Rabbit, San Ardo’ya altı ayda bir yaptığı sarhoşluk seferinden yeni dönmüştü. Cal’ı coşkunlukla selamladı. Bütün köylüler, yabancı bir yerde rastladıkları tanıdıklarını böyle selamlar hep. Rabbit, Abbot House’un arka tarafındaki bir avluda elindeki şişeyi başına dikerken, aklına gelen her şeyi Cal’a söyledi. Topraklarından bir kısmını iyi bir fiyata satmış, şimdi de bunu kutlamaya Salinas’a gelmişti. Kutlamak, ona göre durmadan hovardalık etmekti. Hatboyuna gidecek, oradaki orospulara gerçek bir erkek nasıl olurmuş gösterecekti.</p>

  <p>Cal, onun yanında sessizce oturmuş, dinliyordu. Rabbit’in şişesindeki viski dibe yaklaşırken, Cal gizlice sıvıştı, Louis Schneider’e bir şişe daha getirtti. Rabbit, boş şişeyi bırakıp biraz sonra elini yeniden uzattığında dolu olanı yakaladı.</p>

  <p>“Garip,” dedi. “Ben bir şişe var sanıyordum. Neyse, iyi bir yanlışlık!”</p>

  <p>İkinci şişe de yarıdan aşağı inerken Rabbit, yalnız Cal’ın kim olduğunu değil, onun kaç yaşında olduğunu bile çoktan unutmuştu. Tek hatırladığı, masasında oturanın, en yakın, en sevgili arkadaşı olduğuydu.</p>

  <p>“Sana bir şey söyleyeyim mi, George?” dedi. “Sen bana biraz daha izin ver. Biraz daha mazot alayım, sonra seninle hatboyuna gideriz. Sakın ‘param yetmez’ filan deme. Bu gece bütün âlem benden. Sana on dönüm sattığımı söylemiş miydim? İyi bir parça da değildi hani.” Biraz sonra, “Harry,” dedi. “Bak, ne yapalım. Haydi, bu iki paralık orospulara boş verelim de, Kate’in yerine gidelim. Pahalıya patlar, on papelimiz gider, ama müthiş bir yer! Bir sirk var orada. Sen hiç sirk gördün mü Harry? Vallahi dehşet. Kate işini iyi biliyor doğrusu. Kate’in kim olduğunu hatırlıyorsun, değil mi George? Adam Trask’in karısı, o Allahın belası ikizlerin anası. Aman Tanrım, kocasını vurup kaçışını hiç unutmam. Omzundan zımbalamıştı, sonra da bıraktı kaçtı adamı. Eş olacak karı değil, ama yaman bir orospu. Garip değil mi, oruspular iyi eş olur derler, bilirsin. Erkeklerin bilmedikleri yanı kalmadığı için, yeni denemelere girişmezlermiş. Bana biraz yardım etsene Harry, kalkayım. Ne diyordum?”</p>

  <p>“Sirkten söz ediyordun,” dedi Cal alçak sesle.</p>

  <p>“A, evet. Evet, bu Kate’in sirki, senin de gözlerini yerinden uğratacak. Ne yapıyorlar, biliyor musun?”</p>

  <p>Cal biraz geriden yürüyor, Rabbit’in onun kim olduğunu anlamasını istemiyordu. Rabbit, sirkte neler yaptıklarını anlattı. Ama Cal’ı hasta eden, onların ne yaptıkları değildi. Bunlar saçma, aptalca şeylerdi. Asıl seyreden adamlar iç bulandırıcıydı. Cal, sokak lambalarının ışığında Rabbit’in yüzünü gördükçe, ötekilerin ne hale geleceklerini kestirebiliyordu.</p>

  <p>Ot bürümüş avludan geçip, boyaları dökülmüş sahanlığa çıktılar. Cal, yaşına göre çok uzun boylu olduğu halde, ayaklarının ucunda yürüyordu. Kapıdaki fedai, Cal’ın yüzüne pek dikkatli bakmadı. Alçağa yerleştirilmiş gizli lambalarla loş bir şekilde aydınlatılmış odada, bekleşen sinirli adamların arasında onun varlığını kimse fark etmedi.</p>

  <p class="bolum_adi2">3</p>

  <p>Cal, o güne kadar, görüp işittiklerini, karanlık bir yığın halinde biriktirirdi. Bu, bir çeşit, garip araç ve gereçlerin bir gün gelir işe yarar diye atıldıkları bir hurda deposu gibiydi. Ama Kate’in yerine gittikten sonra, birisinden yardım istemek için müthiş bir gereksinme duydu.</p>

  <p>Lee, bir gece makinede yazı yazarken, kapısı hafifçe vuruldu. İçeri Cal girdi. Yatağın ucuna oturdu. Lee de, incecik gövdesiyle Morris koltuğuna gömüldü. Bir koltuğun kendisine bu kadar zevk vermesi tuhafına gidiyordu. Ellerini, sanki geniş yenli Çinli elbisesi giymiş gibi, karnının üzerinde kavuşturdu, sabırla beklemeye başladı. Cal, Lee’nin başının biraz üzerinde havadaki bir noktaya gözlerini dikmiş, öylece bakıyordu.</p>

  <p>Az sonra alçak sesle, çabuk çabuk konuşmaya başladı. “Annemin nerede olduğunu ve ne yaptığını biliyorum. Gördüm onu,” dedi.</p>

  <p>Lee’nin aklından, Tanrı’nın kendine yol göstermesini dileyen bir dua geçti. “Bilmek istediğin nedir?” diye yavaşça sordu.</p>

  <p>“Daha düşünmedim. Düşünmeye çalışıyorum. Doğruyu söyler misin bana?”</p>

  <p>“Elbette.”</p>

  <p>Cal’ın kafasında dönüp duran sorular öyle şaşırtıcıydı ki, hangisini soracağını bilemiyordu. “Babam biliyor mu?”</p>

  <p>“Evet.”</p>

  <p>“Neden öldüğünü söyledi?”</p>

  <p>“Sizlere acı çektirmemek için.”</p>

  <p>Cal biraz düşündü. “Babam ne yaptı da, kaçıp gitti?”</p>

  <p>“Onu bütün ruhu, bütün varlığıyla sevdi. Aklına gelebilecek her şeyi verdi ona.”</p>

  <p>“Gerçekten babamı vurdu mu?”</p>

  <p>“Evet.”</p>

  <p>“Neden?”</p>

  <p>“Çünkü gitmesini istemiyordu.”</p>

  <p>“Annemi incitmiş miydi hiç?”</p>

  <p>“Bildiğim kadarıyla hayır. Onu incitmek elinden gelmezdi.”</p>

  <p>“Lee, neden yaptı bunu acaba?”</p>

  <p>“Bilmiyorum.”</p>

  <p>“Bilmiyor musun, yoksa söylemek mi istemiyorsun?”</p>

  <p>“Bilmiyorum.”</p>

  <p>Cal öyle uzun bir süre sesini çıkarmadan durdu ki, Lee’nin parmakları kasılıp, bileklerini sıkmaya başladı. Cal yeniden konuşmaya başlayınca, parmakları gevşedi. Çocuğun sesi değişmişti. Bir yalvarma vardı.</p>

  <p>“Lee, sen onu tanıdın. Nasıldı?”</p>

  <p>Lee içini çekti, elleri iyice gevşedi. “Ama yalnız ne düşündüğümü söyleyebilirim. Yanılmış da olabilirim.”</p>

  <p>“Peki, ne düşünüyorsun?”</p>

  <p>“Bak Cal,” dedi Lee. “Bunun üzerinde pek çok düşündüm, yine de bilmiyorum. Tam bir bilmeceydi o. Bana öyle geliyor ki, başka insanlar gibi değil, eksik olan bir yanı var. Şefkat belki ya da vicdan. İnsanları, ancak içinde duyarsan anlayabilirsin. Ben onu bir türlü içimde duyamadım. Onu düşündüğüm anda, duygularımı bir karanlık kaplıyor. Ne istiyordu, neyin peşindeydi, bilmiyorum. Nefret doluydu, ama neden, neye karşı nefret duyuyordu bilmiyorum. Anlaşılamadı. Nefreti, öyle öfkeye ya da kızgınlığa benzemiyordu. İnsafsız bir nefretti. Sana bunları söylemem doğru mu, bilmiyorum?”</p>

  <p>“Bilmem gerekli.”</p>

  <p>“Neden? Öğrenmeden önce daha iyi değil miydi?”</p>

  <p>“Evet ama, öğrendim bir kez. Şimdi duramam artık.”</p>

  <p>“Haklısın, insan bir kez öğrendi mi, artık duramaz, yoksa ya ikiyüzlüdür ya da ahmak. Ama ben sana daha fazlasını söyleyemem, çünkü ben de bilmiyorum.”</p>

  <p>“Bana babamı anlat öyleyse,” dedi Cal.</p>

  <p>“Bak bunu yapabilirim işte,” dedi Lee, sonra durdu. “Konuştuklarımızı duyan olur mu acaba? Biraz yavaş konuş.”</p>

  <p>“Bana babamı anlat,” dedi Cal.</p>

  <p>“Bence, senin babanda, annende olmayanlar fazlasıyla var. Onda, iyilik ve vicdan öyle fazla ki, nerdeyse kusur haline gelmiş. Onu çelmeliyor, ona engel oluyorlar.”</p>

  <p>“Annem onu bırakıp gidince ne yaptı?”</p>

  <p>“Öldü,” dedi Lee. “Ortalarda dolaşıyordu, ama ölmüştü. Daha bu yakınlarda kendine gelir gibi oldu biraz.” Lee, Cal’ın yüzünde beliren garip anlamın farkına varmıştı. Cal’ın gözleri açılmış, her zaman sımsıkı ve gergin duran ağzı gevşemişti. Lee, rengi farklı da olsa Cal’ın yüzünde ilk olarak Aron’un yüzünü görebiliyordu. Cal’ın omuzları, uzun süre gergin duran bir kas gibi seğiriyordu.</p>

  <p>“Ne var?” diye sordu Lee.</p>

  <p>“Babamı seviyorum,” dedi Cal.</p>

  <p>“Ben de. Onu sevmesem, yanında bu kadar uzun zaman kalmazdım sanırım. Maddi anlamda, pek akıllı bir adam sayılmaz, ama çok iyi bir insandır. Belki de tanıdığım en iyi insan.”</p>

  <p>Cal birden kalktı. “İyi geceler, Lee,” dedi.</p>

  <p>“Dur bir dakika. Kimseye söz ettin mi bundan?”</p>

  <p>“Hayır.”</p>

  <p>“Aron’a da söylemedin, yok, elbette söylemezsin.”</p>

  <p>“Ya o da öğrenirse?”</p>

  <p>“O zaman, ona dayanak olursun. Dur, daha gitme. Bu odadan bir kez çıktın mı, belki bir daha konuşamayız. Belki, gerçeği öğrendiğini biliyorum diye, benden hoşlanmazsın artık. Söyle bana, annenden nefret ediyor musun?”</p>

  <p>“Evet,” dedi Cal.</p>

  <p>“Etmesen şaşarım, ama baban ondan hiçbir zaman nefret etmedi sanırım. Yalnızca üzüldü.”</p>

  <p>Cal, ağır ağır kapıya yaklaştı. Yumruklarını ceplerine iyice soktu. “İnsanları tanımak konusunda bir şey söyledin ya. Annemden nefret ediyorum, çünkü onun neden kaçtığını biliyorum. Biliyorum, çünkü annemi içimde duyuyorum.” Başını önüne eğmiş, kırık bir sesle konuşuyordu.</p>

  <p>Lee yerinden fırladı. “Kes bunları!” dedi sert bir şekilde. “Duydun mu? Sakın böyle düşünme! Sende de elbet böyle bir duygu olabilir. Herkeste vardır bu. Ama öbür yan da var sende. Bana bak! Bak bakayım bana!”</p>

  <p>Cal, başını kaldırdı, bezgin bir sesle, “Ne istiyorsun?” dedi.</p>

  <p>“Senin öbür yanın da var. Dinle beni! Eğer öbür yanın da olmasa, ‘Acaba bende yok mu?’ diye, merak bile etmezdin. Sana kolay gelen yola sapma sakın. İnsanın suçu soyuna yüklemesi çok kolaydır. Böyle bir söz söylediğini bir daha sakın duymayayım. Ne yaparsan, bunun sorumlusu yine sensin, annen değil.”</p>

  <p>“Buna gerçekten inanıyor musun, Lee?”</p>

  <p>“Evet, inanıyorum. Sen de inansan iyi olur, yoksa kemiklerini kırarım bak.”</p>

  <p>Cal gittikten sonra, Lee yeniden koltuğuna oturdu. “Benim o Doğulu, sakınan yanıma ne oldu, bilmem ki!” diye kendini ayıplayarak, düşünmeye başladı.</p>

  <p class="bolum_adi2">4</p>

  <p>Cal’ın annesini keşfedişi, bir yenilikten çok, bildiklerinin doğrulanması olmuştu. Uzun bir süredir, ayrıntılarını bilmese de, ortada karanlık bir bulutun dolaştığını biliyordu. Tepkisi iki yönlü oldu. Öğrenmiş olmak, ona hoşuna gitmeye başlayan bir güçlülük duygusu vermişti. Artık bazı davranış ve sözleri değerlendirebilir, belli belirsiz imaları yorumlayabilir, hatta geçmişe dalıp, öğrendiklerini yeniden düzene koyabilirdi. Ama bütün bunlar, bilmenin ona verdiği acıyla ölçülemezdi.</p>

  <p>Gövdesi gelişiyor, bir yandan kendini yeniden düzene sokmaya çabalarken, bir yandan da ergenlik çağının delice rüzgârlarıyla sarsılıp duruyordu. Bir an saf, uslu, fedakâr bir çocuk oluyor, bir an sonra pisliğe batıyor, sonra yine utanç içinde çırpınıyor ve yeniden uslanıyordu.</p>

  <p>Öğrendiği bilgi, bütün duygularını bilemişti. Ona öyle geliyordu ki, böyle bir mirasa sahip olduğu için, bu durumda olan tek kişi yalnız kendisidir. Lee’nin söylediklerine pek inanmıyor, öbür çocukların da aynı evreleri geçirdiklerini düşünemiyordu.</p>

  <p>Kate’in sirki aklından hiç çıkmıyordu. Sirkin anısı, gövdesini ve ruhunu bir an için delikanlılık ateşiyle kavuruyor, biraz sonra ise, tiksinti ve nefretten, kusacak gibi oluyordu.</p>

  <p>Babasına daha yakından bakıyor, onda gerçekte olduğundan daha fazla bir üzüntü ve kırıklık görüyordu. Yavaş yavaş babasına karşı tutkulu bir sevgi beslemeye başladı. Onu korumak, çektiklerini unutturmak istiyordu. Cal’ın duygulu yüreğinde, babasının çektikleri, dayanılmaz bir acıya dönüşüyordu. Bir gün, Adam yıkanırken bilmeden banyoya daldı, o çirkin kurşun izini gördü ve sözcükler, istemeden ağzından çıktı. “Baba, bu yara nedir?”</p>

  <p>Adam’ın parmakları, yara izini gizlemek ister gibi oraya gitti. “Eski bir yara, Cal. Kızılderililerle yaptığımız çarpışmalardan kalma. Bir gün anlatırım sana.”</p>

  <p>Cal, babasının yüzünü seyrederken, aklı geçmişe kaymış, bir yalan aramıştı. Cal, yalandan değil, yalan söylemek zorunda kalmaktan nefret ediyordu. Çıkarı için yalan söylerdi, ama yalan söylemek zorunda kalmak ona utanç verici geliyordu. Bağırmak, “Bu yarayı nasıl aldığını biliyorum ben, önemi de yok!” demek istedi bir an. Ama bunu yapamadı. “Dinlemek isterdim,” dedi.</p>

  <p>Aron da ergenlik çağının değişim fırtınasına tutulmuştu, ama onun itkileri Cal’ınkilerden daha uyuşuktu. Gövdesi, Cal’ınki gibi çığlık çığlığa bağırmıyordu. Tutkuları dinsel bir yön kazandı. İlerde papaz olmaya karar verdi. Kilisedeki bütün törenlere hizmet etmeye başladı, çiçekleri ve dalları düzenledi, kıvırcık saçlı genç papaz Rolf’la uzun zaman bir arada kalmaya başladı. Aron, dünyevi bilgileri, bu konuda hiçbir deneyimi olmayan genç bir adam aracılığıyla öğreniyordu. Bu da ona, ancak tecrübesizlerin sahip olabileceği bir genelleme yeteneği sağlıyordu.</p>

  <p>Aron kiliseye kabul edilmiş ve pazar günleri koroya katılmaya başlamıştı. Abra da peşindeydi. Kadın kafasıyla, böyle şeylerin gerekli ama önemsiz olduğunu biliyordu.</p>

  <p>Böyle kendini dine veren Aron’un Cal’la uğraşması da pek doğaldı. Aron, önceleri Cal için sessizce dua etti, ama daha sonra onunla gerçekten uğraşmaya başladı. Onu, Tanrıtanımazlıkla suçladı ve kendini yenileyip düzeltmesini istedi ondan.</p>

  <p>Kardeşi biraz kurnaz davranmış olsa, Cal belki de ona ayak uydurmaya çalışırdı. Ama Aron, öylesine katıksız bir tutkuyla bağlanmıştı ki, çevresindeki herkesi ister istemez kusurlu bir duruma düşürüyordu. Bir-iki vaazdan sonra, Cal onu dayanılmaz buldu. Bunu da, kardeşinin yüzüne karşı söyledi. Aron kardeşini sonsuz lanete terk ettiği zaman, ikisi de rahat bir soluk aldılar.</p>

  <p>Çok geçmeden, Aron’daki dinsel tutku, önüne geçilmez bir biçimde, cinselliği hedef aldı. Abraya, cinsel perhizin gerekliliğinden söz etti ve dinsel bir bekâr hayatı yaşamaya karar verdiğini söyledi. Abra, bu dönemin de geçeceğini umarak, anlayış gösterdi ve kabul etti. Bekârlık, onun bildiği tek durumdu zaten. Gerçi Aron’la evlenmeyi ve ondan bir sürü çocuğu olmasını istiyordu, ama şimdilik bundan hiç söz açmadı. Daha önce hiç kıskançlık duymamıştı, ama şimdi Muhterem Bay Rolf’a karşı içgüdüsel, belki de biraz haklı bir nefret duymaya başlamıştı.</p>

  <p>Cal, kardeşinin hiçbir zaman işlemediği günahları başarıyla yenişini gizledi. Bir ara, hınzırca, bakalım üstesinden nasıl gelecek diye, kardeşine annesinden söz açmayı da düşündü, ama hemen vazgeçti. Aron’un, bu işin üstesinden gelebileceğini hiç sanmıyordu.</p>
</body>
</html>
