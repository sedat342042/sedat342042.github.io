<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Kırk Beşinci Bölüm</p>

  <p class="bolum_adi2">1</p>

  <p>Joe Valery, ortalığı gözetleyip, kulak kabartarak, kendi deyimiyle ‘başını uzatmadan’ geçiriyordu günlerini. İçindeki nefret duyguları yavaş yavaş büyümüştü -onu ihmal eden bir annesi ve kendisini arada bir kırbaçlayıp yüzüne tüküren bir babası vardı. İçinde biriktirdiği kini, kendisini yola getirmeye çalışan öğretmenine, ardına düşen polise ve vaaz vermeye kalkışan papaza yöneltmesi güç olmamıştı. İlk karşılaştığı komiser daha ona hakaret etmeden önce bile, o, çevresinde tanıdığı herkese karşı yoğun bir nefret duvarı örmüştü kendisinde.</p>

  <p>Nefret tek başına barınamaz. Sevgiyi de bir tetik, bir itici, bir uyarıcı olarak taşıması gerekir. Bu yüzden Joe da, daha çok gençken, kendi kendisine karşı, koruyucu bir sevgi geliştirdi. Joe, içindeki Joe’yu yatıştırıp, pohpohlayıp, yüceltiyordu. Joe’yu düşman dünyadan korumak için, çevresini duvarlarla çevirdi. Ve zamanla Joe, suç işlemez biri haline geldi. Joe’nun başı derde mi girmişti, bunun nedeni bütün dünyanın ona karşı öfkeli bir komplo kurmasıydı. Ve Joe dünyaya mı saldırıyordu, öç almak içindi bu ve onlar da pekâlâ hak ediyorlardı bunu... orospu çocukları. Joe, kendine karşı olan bu sevgisine, elinden geldiği kadar özen gösteriyordu. Şöyle sıraladığı birtakım kurallar geliştirmişti:</p>

  <p>1. Kimseye inanma. Piçler senin peşinde.</p>

  <p>2. Ağzını sıkı tut. Belaya girme.</p>

  <p>3. Kulakların kirişte olsun. Ağızlarından bir şey kaçırırlarsa, yakala ve bekle.</p>

  <p>4. Herkes orospu çocuğudur ve ne yaparsan yap onlar hak etmişlerdir bunu.</p>

  <p>5. Her şeye dolaylı olarak yaklaş.</p>

  <p>6. Hiçbir kadına, hiçbir şeyde güvenme.</p>

  <p>7. Yalnızca paraya inan. Herkes ister onu. Herkes onun için canını verir.</p>

  <p>Daha başka kuralları da vardı, ama onlar bu yukardakilerin geliştirilmiş biçimleriydi yine. Kurduğu bu düzen çalışıyordu, başkasını da bilmediğine göre, başkalarıyla karşılaştırma imkânı da yoktu. Akıllı olmak gerektiğini biliyordu. Ve kendisini de akıllı sanıyordu. Birinden bir şey kopardı mı, akıllıca bir iş yapmış demekti; eğer başaramazsa, şansının kötülüğü yüzündendi. Öyle pek başarılı sayılmazdı ama zaten pek az çaba gösteriyordu. Kate onu yanında alıkoyuyordu, çünkü onun, iyi para ödenirse ya da korkutulursa, yapmayacağı şey olmadığını biliyordu. Kate onun hakkında yanılmıyordu. İşinde de Joe gibi biri gerekliydi.</p>

  <p>Kate’le çalışmaya başladığı ilk günler, kendisine geçim kapısı açan birtakım zayıflıkların -boş gururun, şehvetin, kaygının, vicdanın, tutkunun, sinir nöbetlerinin- kadın olduğuna göre onda da bulunduğunu biliyordu. Ama bu zayıf noktalar onda bulunduğu halde, onları bulup çıkaramaması, Joe’yu müthiş etkiledi. Bu kadın bir erkek gibi düşünüp davranıyordu, hatta erkekten daha sert, daha çabuk ve daha akıllıca.</p>

  <p>Bu arada, Joe birkaç yanlış yaptı. Kate onun burnunu iyice sürttü. Joe, ona karşı, korkuya dayanan bir hayranlık duymaya başladı.</p>

  <p>Bazı şeyleri geçiştiremeyeceğini anladığında, hiçbir şeyi geçiştiremeyeceğine inanmaya başladı. Kate, onu köleye çevirdi, tıpkı kızlara yaptığı gibi. Kate, onu besledi, giydirdi, emir verdi ve cezalandırdı.</p>

  <p>Joe, onun kendisinden daha zeki olduğunu bir kez kabullenince, herkesten daha zeki olduğuna inanması da güç olmadı. Onun, iki büyük erdeme sahip olduğuna inanıyordu: Akıllıydı ve dizginleri hep elinde tutuyordu, bundan iyisi can sağlığıydı. Joe, onun dalavereli işlerini seve seve yapıyordu. Yapmamaya da korkuyordu zaten. Kate hiç yanılmaz, diyordu Joe. Ve onunla birlikte çalışırsan seni korur. Bu, düşünce sınırlarını aşıp, bir alışkanlık halini aldı. Ethel’i eyalet sınırlarından defetmek yalnızca bir günlük bir işti. Bu Kate’in işiydi ve Kate akıllıydı.</p>

  <p class="bolum_adi2">2</p>

  <p>Artrit ağrıları artınca, Kate uyuyamazdı. Eklem yerlerinin kalınlaşıp düğümlendiğini duyardı nerdeyse. Bazen başka şeyler düşünmeye, hatta tatsız şeyler düşünmeye çalışır, böylece kafasından acıyı ve çarpılmış parmaklarını uzaklaştırmak isterdi. Bazen de, uzun zamandır görmediği bir odadaki bütün ayrıntıları hatırlamaya çalışırdı. Kimi zaman gözlerini tavana diker, uzun uzun rakam sütunlarını akıldan toplamaya uğraşırdı. Kimi zaman da anılarından yararlanırdı. Bay Edwards’ın yüzünü, elbiselerini, kol düğmelerine kazınmış yazıları getirirdi gözünün önüne. Hiç dikkat etmemişti, ama ‘Excelsior’ yazılı olduğunu biliyordu.</p>

  <p>Geceleri sık sık Faye’i düşünürdü. Gözlerini, saçlarını, sesinin tonunu, ellerinin nasıl uçuştuğunu ve başparmağındaki tırnağın yanında, eski bir yaranın izi olan bir et parçasını hatırlardı. Kate, Faye’e karşı beslediği duyguların ne olduğunu anlamaya çalışırdı. Onu seviyor muydu? Onu öldürdüğü için pişman mıydı? Kate, kendi düşünceleri içinde, santim santim ilerleyen bir solucan gibi gidip geliyordu. Faye’e karşı hiçbir duygu taşımadığını fark etti. Onu ya da anısını ne seviyor, ne de nefret ediyordu. Ölürken çıkardığı sesin ve kokusunun Kate’i rahatsız ettiği ve bu yüzden işi çabuk bitirmek için, onu daha çabuk öldürmeyi düşündüğü bir an olmuştu.</p>

  <p>Kate son olarak, Faye’in eflatun tabutu içinde beyazlar giymiş yatarken, gömücünün dudaklarına yerleştirdiği gülümsemeyi ve sarı benzini örtecek kadar ruj ve pudra sürülmüş yüzünü hatırlıyordu.</p>

  <p>Kate’in arkasında duran biri, “Yaşından genç gösteriyor,” demişti. Ve başka bir ses karşılık vermişti. “Belki aynı şey bana biraz çekidüzen verir.” Ve iki kıkırdama duyulmuştu. İlk ses Ethel’e, İkincisi ise Trixie’ye ait olmalıydı. Kate, kendisinin yarı sevinçli tepkisini hatırladı. Ölü bir orospunun, başkalarından farklı olmadığını düşünmüştü.</p>

  <p>Evet, ilk ses Ethel’in olmalıydı. Ethel, geceleri hep düşüncelerine girer olmuştu. Ve Ethel, aptal, sarsak, meraklı orospu... pis bohça. Kendisiyle birlikte ürkütücü bir koku da getiriyordu. Sık sık Kate’in içinde bir ses şöyle diyordu: “Dur bakalım biraz. Neden pis bohça olsun? Sen hata yaptın diye, değil mi? Neden sürdürdün onu? Aklını kullanıp, onu burada tutsaydın...”</p>

  <p>Kate, Ethel’in nerde olduğunu merak ediyordu şimdi. Ethel’i bulmak için şu acentelerden birine başvursa, hiç değilse nereye gittiğini bulmak için? Evet, o zaman Ethel o gece ne gördüğünü söyler ve cam parçalarını gösterirdi. O zaman, koku alan bir burun yerine, iki burun olurdu. Evet, ama ne fark ederdi? Ethel, eline her bira bardağı geçirişinde, hikâyeyi bir başkasına anlatacaktı. Oo, elbette, ama herkes onu bunamış, eski bir orospu sanacaktı. Şimdi bir acente adamı... hayır... hayır, acenteler olmaz.</p>

  <p>Kate, Ethel’le böyle uğraşarak saatler geçirdi. Yargıcın, bu işin basit bir düzen olduğundan hiç haberi var mıydı acaba? Yüz dolara bile mal olmamıştır. Bu açıktı. Ya şerif? Joe, onun Santa Cruz bölgesi sınırına bırakıldığını söylemişti. Ethel, onu götüren şerif yardımcısına ne söylemişti acaba? Ethel, tembel bir yarasaydı. Belki Watsonville’de kalmıştı. Pajoro da vardı, bir demiryolu kavşağıydı, sonra Pajoro Irmağı ve Watsonville’e giden köprü vardı. Bir sürü işçi gidip geliyordu. Meksikalılar ve yerliler. Sarsak kafalı Ethel, demiryolu işçileriyle birtakım haltlar karıştırmayı düşünmüş olabilirdi. Topu topu otuz mil uzaklıktaki Watsonville’den başka bir yere kımıldamamış olması ne gülünç olurdu. İstese, sınırı gizlice geçip, dostlarını bile ziyaret edebilirdi. Belki arada bir Salinas’a da geliyordu. Belki de şu anda Salinas’tadır. Devriyeler ona dikkat edecek değillerdi. Joe’yu Watsonville’e gönderip Ethel’in orada olup olmadığını araştırmak iyi bir düşünce olabilirdi. Santa Cruz’a da gitmiş olabilirdi. Joe orada da arayabilirdi onu. Joe’nun fazla zamanını almazdı. Joe’nun herhangi bir kentte herhangi bir kaçağı bulması, iki saatlik işti.</p>

  <p>Onu bulsalar, nasıl olsa geri getirebilirlerdi. Ethel aptalın biriydi. Ama onu bulunca, Kate’in gidip Ethel’i görmesi daha iyiydi belki de. Kapıyı kilitleyip, ‘Rahatsız Etmeyin’ levhası koymalı. Watsonville’e gider, işini bitirip dönerdi. Taksi olmazdı. Otobüsle gitmeliydi. Gece otobüslerinde kimse kimseyi görmezdi. Ayakkabısını çıkarmış, paltolarını katlayıp başlarının altına yerleştirerek uyumuş bir sürü insan... Birden Watsonville’e gitmekten korktuğunu anladı. Kendisini gitmek için zorlardı. Bütün bu düşüncelere bir son vermiş olurdu, Joe’yu göndermeyi daha önce düşünmemiş olması garipti. Fevkaladeydi bu. Joe bazı şeylerde becerikliydi ve salak piç, kendisini akıllı sanıyordu. Böyleleri en kolay yönetilebilen insanlardı. Ethel aptaldı, bu ise onu yönetmeyi güçleştiriyordu.</p>

  <p>Elleri ve kafasının içi çarpıldıkça, Kate, kendi başyardımcısı, aracısı ve işlerini gören adamı olarak, Joe’ya daha çok yaslanmaya başladı. Evdeki kızlara karşı belli bir korku duyuyordu. Joe’dan daha az güvenilir olduklarından değil de, her an patlak verebilecek sinir nöbetlerinin, sakınma duygularını dağıtıp, kendilerini koruma içgüdülerini paramparça ederek, yalnız kendilerini değil, çevrelerini de yıkacağından korkuyordu. Kate, bu her zaman tetikte bekleyen tehlikeyi bastırmayı başarmıştı. Ama şimdi, bu eklemlerinde ağır ağır biriken kireç ve gitgide büyüyen korku, bir yardımcı aramasına, bu yardımcıyı da Joe’da bulmasına yol açıyordu. Erkeklerin, kendi bildiği türden kadınlara göre, kendi kendilerini mahvetme konusunda daha dayanıklı olduklarını biliyordu.</p>

  <p>Joe’ya inanabileceğim seziyordu. Çünkü evrakları arasında, beş yıllık mahkûmluğunun dördüncü yılında, San Quentin’in kürek mahkûmları bölümünden kaçan Joseph Venuta adında birine ait bir belge vardı. Kate, Joe Valery’ye bundan hiç söz etmemişti. Ama ele avuca sığmaz taşkınlıklar yapmaya kalkışacak olursa, bu belgenin yatıştırıcı bir etkisi olabileceğini de biliyordu.</p>

  <p>Joe, her sabah kahvaltı tepsisini getiriyordu odasına. Yeşil Çin çayı, krema ve kızarmış ekmek. Tepsiyi başucundaki masaya bırakıp raporunu verir ve yeni gün için emirler alırdı. Kate’in, kendisine gitgide daha çok yaslanmaya başladığının farkındaydı. Ve Joe yavaşça ve sezdirmeden, dizginleri kendi eline geçirmenin yollarını araştırıyordu. Hastalığı artarsa, böyle bir imkân doğabilirdi. Ama içinin derinliklerinde, yine de Kate’ten bir korku yatıyordu.</p>

  <p>“Günaydın,” dedi Joe.</p>

  <p>“Kahvaltı yemek için kalkamayacağım Joe. Yalnızca çayı uzat. Fincanı da tutman gerekecek.”</p>

  <p>“Elleriniz çok mu kötü?”</p>

  <p>“Evet. Nöbet geçtikten sonra iyileşiyor ama.”</p>

  <p>“Kötü bir gece geçirdiniz sanırım.”</p>

  <p>“Hayır, iyi bir gece geçirdim. Yeni bir ilacım var.”</p>

  <p>Joe, fincanı alıp Kate’in dudaklarına götürdü. Kate çayı küçük yudumlarla, üfleyerek içiyordu. “Bu kadarı yeter,” dedi, oysa daha fincanın yarısına gelmişti. “Gece nasıl gitti işler?”</p>

  <p>“Nerdeyse gelip, size söyleyecektim,” dedi Joe. “King City’den hödüğün biri geldi. Ürününü satmış. Evi kapadı. Kızlara verdiği dışında, yedi yüz bıraktı.”</p>

  <p>“Adı neymiş?”</p>

  <p>“Bilmiyorum. Ama umarım yine gelir.”</p>

  <p>“Böylelerinin adlarını öğrenmelisin Joe. Bunu kaç defa söyledim.”</p>

  <p>“Malın gözü bir herifti.”</p>

  <p>“Adını öğrenmen için bir neden daha işte. Kızlardan, parasını aşıran olmadı mı acaba?”</p>

  <p>“Bilmiyorum.”</p>

  <p>“İyi ya. Gidip öğren.”</p>

  <p>Joe, Kate’te hafif bir neşe sezinledi ve içi rahatladı. “Öğrenirim, elimde ipucu var.”</p>

  <p>Kate’in gözleri, onun üzerinde, bir şeyler araştırarak dolaştı. Joe, bir şeylerin geleceğini biliyordu. “Buradan hoşnut musun?” diye sordu, alçak bir sesle.</p>

  <p>“Elbette hoşnutum.”</p>

  <p>“Daha hoşnut ya da pişman olabilirsin.”</p>

  <p>“Buradan hoşnutum,” dedi Joe. Tedirgindi, kafası, acaba bir şey mi yaptım diye araştırmaya başladı. “Buradan çok hoşnutum,” diye ekledi.</p>

  <p>Kate, dudaklarını o sipsivri diliyle ıslattı. “Sen ve ben, ikimiz birlikte çalışabiliriz.”</p>

  <p>“Nasıl isterseniz,” dedi Joe teşekkür edercesine ve içini tatlı bir umut kapladı. Sabırla beklemeye başladı. Kate, yeniden başlamak için uzun süre bekledi.</p>

  <p>“Hiçbir şeyin çalınmasından hoşlanmam,” dedi en sonunda.</p>

  <p>“Ben bir şey almadım ki.”</p>

  <p>“Sen aldın demedim.”</p>

  <p>“Kim çaldı?”</p>

  <p>“Şimdi ona geleceğim. Hani bir moruk karıyı sürdürdük ya.”</p>

  <p>“Şu Ethel miydi, neydi, onu mu diyorsunuz?”</p>

  <p>“Evet. İşte o. Bir şey çalıp kaçtı. O zaman fark etmemiştim.”</p>

  <p>“Ne çaldı?”</p>

  <p>Kate’in sesine bir soğukluk geldi. “Seni ilgilendirmez Joe. Beni dinle! Sen akıllı bir adamsın. Onu nerede arardın?”</p>

  <p>Joe’nun kafası çalışmaya başladı, mantıkla değil, alışkanlık ve içgüdüyle çalışıyordu. “Epey hırpalanmıştı. Pek uzağa gidemezdi. Eski başbelaları pek uzağa gitmezler.”</p>

  <p>“Kafan çalışıyor. Watsonville’de midir dersin?”</p>

  <p>“Orada, belki de Santa Cruz’da. Ama San Jose’den uzağa gitmediğine kalıbımı basarım.”</p>

  <p>Kate, parmaklarını usul usul okşadı. “Beş yüz kazanmak ister miydin Joe?”</p>

  <p>“Onu bulmamı mı istiyorsunuz?”</p>

  <p>“Evet. Yalnızca bul onu. Bulunca da kendisine sezdirme. Bana adresini getir. Anladın mı? Yalnızca nerede olduğunu söyleyeceksin bana.”</p>

  <p>“Pekâlâ,” dedi Joe. “Sizi epey soymuş olmalı.”</p>

  <p>“Orası seni ilgilendirmez Joe.”</p>

  <p>“Peki efendim. Hemen yola çıkayım mı?”</p>

  <p>“Evet, işi çabuk bitir Joe.”</p>

  <p>“Biraz güç olabilir. Epey zaman geçti aradan.”</p>

  <p>“Orası sana kalmış bir şey.”</p>

  <p>“Watsonville’e bu öğleden sonra giderim.”</p>

  <p>“Bu iyi işte, Joe.”</p>

  <p>Kate düşünceliydi. Joe, onun daha söyleyeceklerini bitirmediğini ve devam edip etmemek için düşündüğünü biliyordu. Kate karar verdi.</p>

  <p>“Joe, o gün... o gün hiçbir şey... yani garip bir şey yaptı mı mahkemede?”</p>

  <p>“Yok canım. Yalnızca, bu bir tuzaktır, dedi. Hep böyle söylerdi zaten.”</p>

  <p>Ve birden, o zaman farkına varmadığı bir düşünce geldi aklına. Kafasında Ethel’in sesi yankılandı. “Sayın yargıç, sizi görmeliyim. Size söylemem gerek.” Yüzünden belli olmasın diye, bu hatırladığını derinlere gömmeye çalıştı Joe.</p>

  <p>“Söyle, ne dedi?” diye sordu Kate.</p>

  <p>Joe çok geç kalmıştı. Aklı sığınacak bir yer aradı. “Bir şey var,” dedi zaman kazanmak için. “Düşünmeye çalışıyorum.”</p>

  <p>“İyi ya, düşün!” Sesi keskin ve telâşlıydı.</p>

  <p>“Şey...” Bulmuştu. “Polislere söylediğini duydum. Neydi bakayım, neden güneye gitmesine izin vermediklerini soruyordu. San Luis Obispo’da akrabaları olduğunu söyledi.”</p>

  <p>Kate ona doğru eğildi.</p>

  <p>“Sonra?”</p>

  <p>“Polisler de orasının çok uzak olduğunu söylediler.”</p>

  <p>“Kafan çalışıyor Joe. Önce nereye gideceksin?”</p>

  <p>“Watsonville’e,” dedi Joe. “San Luis’de bir arkadaşım var. O benim için araştırır. Ona bir telefon ederim.”</p>

  <p>“Joe,” dedi Kate dik bir sesle. “Bu işin sessiz sedasız yapılmasını istiyorum.”</p>

  <p>“Beş yüze, çabuk ve sessiz sedasız hallederim bu işi.” Kate’in gözlerinin kuşkulu ve kısık olmasına karşın, Joe’nun içi rahat etti. Ama Kate’in söyledikleri, Joe’nun yüreğini ağzına getirdi.</p>

  <p>“Joe, hazır konuşurken... Venuta adı sana ne hatırlatıyor?”</p>

  <p>Joe, boğazı düğümlenmeden karşılık vermeye çalıştı: “Hiçbir şey.”</p>

  <p>“Elinden geldiği kadar çabuk dön,” dedi Kate. “Helen’e söyle, buraya gelsin. Senin işine o bakar.”</p>

  <p class="bolum_adi2">3</p>

  <p>Joe valizini hazırladı, istasyona gitti, Watsonville’e bir bilet aldı. Castroville’de, yani kuzey yönündeki ilk istasyonda trenden indi ve dört saat orada, San Fransisco’dan Monterey’e giden Del Monte expresini bekledi. Monterey’de Central Hotel’in merdivenlerini çıktı, adını John Vicker olarak yazdırdı. Sonra aşağı indi, Pop Ernst’te bir biftek yedi, bir şişe viski alarak odasına çekildi.</p>

  <p>Ayakkabılarını, ceketini, yeleğini, yakalığını, boyunbağını çıkardı, yatağa uzandı. Pirinç karyolanın başucundaki masada viski ile bir bardak hazır bekliyordu. Yüzüne gelen başucu lambasının ışığı onu rahatsız etmiyordu. Farkına bile varmamıştı. Yarım kadeh viski içerek, yöntemli bir şekilde kafasını açtı, sonra ellerini başının arkasında kenetleyip ayaklarını da birbiri üzerine atarak, kafasının içindeki düşünceleri, izlenimleri, algıları, güdüleri ortaya döküp, birbirleriyle uzlaştırmaya çalıştı.</p>

  <p>İyi iş becermişti. Kate’i aldattığını düşünmüştü. Doğrusu, karının kurnazlığını iyi ölçememişti demek. Peki ama, nasıl olmuş da, Joe’nun aranmakta olduğunu öğrenebilmişti? Reno’ya ya da Seattle’a gidebilirim, diye düşündü Joe. Liman kentleri her zaman iyidir. Ve sonra... dur, bir dakika. Düşün biraz.</p>

  <p>Ethel bir şey çalmamıştı, bir şey vardı onda. Ethel’den korkuyordu Kate. Beş yüz papel, yaşlı bir orospuyu bulup çıkarmak için verilir miydi hiç? Ethel’in yargıca söylemek istediği neyse, bir sefer bu doğruydu. İkincisi, Kate bundan korkuyordu. Belki bunu kullanabilirdi işte. Şeytan götürsün! Hapishane kaçkını olduğunu biliyordu. Joe da, bütün yaşamını ceza çekerek geçirmek istemiyordu.</p>

  <p>Ama bir kez düşünmekten zarar gelmez ki! Diyelim ki, dört yılı göze alıp kumar oynadı, haydi on yıl olsun. Kötü bir kumar mıydı bu? Karar vermeye gerek yoktu. Kate, ta başından beri onun kaçak olduğunu biliyordu ve onu geri çevirmemişti. Belki de, kendisinin, sadık bir köpek olacağını ummuştu.</p>

  <p>Ethel belki de boş karttı.</p>

  <p>Dur bakalım, bekle, düşün. Belki dizginleri ele geçirebilirdi. Belki de görmesi yeterdi bu eli. Ama karıda öyle bir şeytan kurnazlığı vardı ki, Joe ona karşı oynayabileceğinden kuşkuluydu. Ama oyuna girmeyi bir denese nasıl olurdu acaba?</p>

  <p>Joe oturup kadehini doldurdu. Işığı söndürdü, storu açtı. Viskisini içerken, karşı taraftaki bir odada, leğen içinde çoraplarını yıkayan, bornozlu, sıska, ufacık kadını seyretti. Viski kulaklarında uğulduyordu.</p>

  <p>Dizginleri ele geçirebilirdi. Tanrı biliyordu ya, Joe çok beklemişti. O sivri, keskin dişli kaltaktan da nefret ediyordu. Hemen karar vermenin bir anlamı yoktu.</p>

  <p>Penceresini yavaşça kaldırarak açtı. Masadan aldığı yazı kalemini, karşıdaki pencereye fırlattı. Kadının korkup sıçramasını, sonra işi anlayıp storu aşağı indirişini zevkle seyretti.</p>

  <p>Üçüncü kadeh viskide şişe boşalmıştı. Joe’nun canı, çıkıp kenti görmek istedi. Ama kendini tuttu hemen. Bir kural kabul etmişti, buna da her zaman uyardı. İçkiliyken, odasından hiçbir zaman çıkmazdı. Böylece insanın başı da derde girmezdi. Dert demek, polis demekti, polis ise araştırma ve bu da kesinlikle, körfezin karşı yakasına, San Quentin’e doğru küçük bir yolculuk demekti.</p>

  <p>Joe’nun yalnız kaldığı zamanlar için kendine sakladığı bir zevki daha vardı, ama o bunun zevk olduğunun farkında değildi. Şimdi yine bu zevke kaptırmıştı kendini. Pirinç karyolaya uzandı, geçmişe, o zavallı, sönük çocukluk günlerine, acı ve kötülüklerle dolu yetişme yıllarına döndü. Hiç şansı yoktu, dizginleri hiçbir zaman eline geçirmemişti. Dizginleri ele geçirmek için büyük numaralara yatmak gerekirdi. Oysa ufak tefek işlerle geçinip gitmişti hep. Ya o işportadaki cep çakıları? Polisler evi basıp onu yakalamışlardı. Sonra adı kayıtlara geçmiş ve ondan sonra da bir daha yakasını bırakmamışlardı artık. Daly City’de herifin biri kamyonun birinden bir çilek sandığı kırmayagörsün, hemen Joe’nun yakasına yapışırlardı. Okulda da şansı iyi gitmemişti. Öğretmenler ona karşıydı, müdür karşıydı. İnsan bu kadarını da sineye çekemezdi artık. Bırakmak zorunda kalmıştı.</p>

  <p>Kara talihinin anıları içinden tatlı bir hüzün yükselmeye başlamıştı. Anılarını, gözlerinden yaş gelinceye kadar kurcaladı. Dudakları bu zavallı, yalnız, yanık çocuk için acımayla titredi. Ve şimdi buradaydı işte. Şuna da bir bakındı: Beş para etmez herifin biri, genelevde kapı açan bir pezevenk. Oysa başkalarının evleri, akrabaları vardı. Güvenlik içinde yaşıyorlardı, mutluydular. Geceleri, storlarını Joe’nun yüzüne kapatıveriyorlardı. Sızıp kalıncaya kadar için için ağladı.</p>

  <p>Joe, sabah onda kalktı, Pop Ernst’te müthiş bir kahvaltı etti. Öğleden sonra, erkenden, Watsonville’e giden otobüse atladı. Telefon edip buluştuğu bir arkadaşıyla üç el oyun oynadı. Joe ancak son eli kazanabilmişti. Arkadaşına iki tane on dolarlık uzattı.</p>

  <p>“Daha neler,” dedi arkadaşı. “Ben senin paranı almam.”</p>

  <p>“Al,” dedi Joe.</p>

  <p>“Ben sana bir şey vermedim ki.”</p>

  <p>“Çok şey verdin. O karının burada olmadığını söyledin. Bunu da ancak sen bilebilirsin.”</p>

  <p>“Onu ne diye aradığını söylemez misin bana?”</p>

  <p>“Wilson, sana daha önce de söyledim, bak şimdi de söylüyorum. Bilmiyorum. Bu benimki bir iş, o kadar.”</p>

  <p>“Neyse, benim elimden bu kadar gelir. Şöyle bir konuşma olduydu galiba, neydi? Hah, dişçiye ya da Owls’a. Gidiyorum mu dedi, yoksa şimdi ben mi uyduruyorum bilmem. Aklımda öyle kalmış. Santa Cruz’u bir dolaş. Orda kimseyi tanır mısın?”</p>

  <p>“Birkaç tanıdık var,” dedi Joe.</p>

  <p>“H.V. Mahler’i ara. Hal Mahler. Bilardo salonu işletiyor. Arka tarafta bir kumarhanesi var.”</p>

  <p>“Sağ ol,” dedi Joe.</p>

  <p>“Yo, bak Joe. Senden para almam.”</p>

  <p>“Benim param değil ki, kendine bir puro alırsın.”</p>

  <p>Otobüs Joe’yu, Hal’ın dükkânından iki kapı ötede indirdi. Yemek zamanıydı, ama oyun hâlâ sürüyordu. Hal’ın kalkıp tuvalete gitmesi için bir saat bekledi orda, ancak o zaman onunla bir irtibat kurabildi. Hal, kalın gözlük camlarının daha da irileştirdiği soluk gözleriyle, Joe’yu şöyle bir süzdü. Pantolonun önünü ağır ağır ilikledi, siyah alpaka kolluklarını düzeltti, yeşil siperliğini kafasına iyice yerleştirdi. “Oyun bitene kadar burada bekle,” dedi. “Oyuna girmek ister misin?”</p>

  <p>“Senin hesabına oynayan kaç kişi var Hal?”</p>

  <p>“Bir tek kişi.”</p>

  <p>“Senin hesabına oynarım.”</p>

  <p>“Saati beş papel,” dedi Hal.</p>

  <p>“Kazanırsam, yüzde on, oldu mu?”</p>

  <p>“Pekâlâ, öyle olsun. Sarı saçlı olan arkadaş Williams’tır, bizdendir.”</p>

  <p>Gecenin birinde, Hal ve Joe, Barlow’un et lokantasına gittiler.</p>

  <p>Hal, “İki pirzola ve patates kızartması,” dedi. “Çorba ister misin?” diye sordu sonra Joe’ya.</p>

  <p>“Hayır. Patates kızartması da istemem. Peklik veriyor bana.”</p>

  <p>“Bana da,” dedi Hal. “Ama yine de yiyorum. Yeterince hareket yapmıyorum da.”</p>

  <p>Hal, yemeğe başlayana kadar, suskun bir adamdı. Ağzı tıka basa dolu olmadıkça pek konuşmuyordu. Önündeki eti dişlerken, “Nedir derdin?” diye sordu.</p>

  <p>“Bir iş. Ben yüz papel alacağım, sana da yirmi beşi var, iyi mi?”</p>

  <p>“Belge filan da ister misin?</p>

  <p>“Hayır. O da olsa iyi olurdu ama, olmadan da idare ederim.”</p>

  <p>“Pekâlâ. Bana gelmişti, kendisini çalıştırmamı istedi. İş yoktu. Haftada yirmi dolar bile getirmezdi bana. Başına ne geldiğinden de haberim olmayacaktı ama, Bili Primus onu benim yanımda görmüştü ya, onu buldukları zaman gelip bana sordu. İyi çocuktur Bili. Buralarda iyi bir polis teşkilatı var.”</p>

  <p>Ethel fena kadın değildi. Tembeldi, pasaklıydı ama iyi yürekliydi. Başkaları tarafından sayılmak, önem verilmek isterdi. Pek zeki değildi, pek güzel de değildi. Bu iki eksikliği yüzünden şansı pek yaver gitmedi. Onu denizden, o dalgaların getirip yarı yarıya kumlara gömdüğü yerden çekip kıyıya getirdiklerinde, eteklerinin kıçının üzerinde toplandığını bilse, herhalde canı sıkılırdı. Biraz daha ağırbaşlı olmak isterdi çünkü.</p>

  <p>“Balıkçı gemilerinde birkaç delibozuk kerata var,” diye devam etti Hal. “Kafayı çeker çeker, keçileri kaçırırlar. Bana kalırsa, bu tayfalardan biri onu gemiye aldı ve sonra da işi bitince güverteden denize itti. Yoksa suya başka türlü nasıl düşer bilmem.”</p>

  <p>“Belki de iskeleden atmıştır kendini?”</p>

  <p>“O mu?” dedi Hal, patatesleri çiğnerken. “Yok canım! Kendini öldüremeyecek kadar tembeldi. Daha fazla kurcalamak ister misin?”</p>

  <p>“Sen o olduğunu söylüyorsan, odur,” dedi Joe. Yirmi beş doları masanın üzerine sürdü.</p>

  <p>Hal, paraları sigara gibi yuvarladı, yelek cebine koydu. Pirzoladan üçgen bir parça kesip ağzına attı. “Oydu,” dedi. “Bir parça börek ister misin?”</p>

  <p>Joe, öğleye kadar uyumak niyetindeydi, ama yedide uyandı. Uzun süre yatakta yattı. Geceyarısından önce Salinas’a dönmemeye karar verdi. Düşünmek için zamana ihtiyacı vardı.</p>

  <p>Kalkınca aynaya baktı, yüzüne vereceği anlamı prova etti. Hayal kırıklığına uğramış gibi görünmeliydi, ama öyle aşırı da değil. Kate iblis gibi kurnazdı. Bırak ilk adımı o atsın. Sen onu izle. O yumruk gibi içine kapalıydı. Joe, ondan ölesiye korktuğunu kendi kendine açıklamak zorundaydı.</p>

  <p>İhtiyatı ona, “Git, her şeyi söyle, beş yüzü al,” diyordu.</p>

  <p>Ama o ihtiyata şiddetle karşı çıktı. “Ya dizginler? Yaşamın boyunca dizginleri hiç eline geçirdiğin oldu mu? Dizginin bir parçası da, dizginin ele geçeceği zamanı kestirmekle olur. Bütün yaşamın boyunca yoksul ve pis bir pezevenk olarak mı kalmak istiyorsun? İyi oyna yeter. Bırak, konuşmayı o yapsın. Bundan hiçbir zarar gelmez. Hem iş sarpa sararsa, ona her zaman, izini yeni bulmuş gibi davranabilirim.”</p>

  <p>“Seni altı saatte kodese tıktırabilir.”</p>

  <p>“Hayır, eğer rolümü iyi oynarsam, bir şey yapamaz. Kaybedecek neyim var ki? Şimdiye kadar dizginleri elime alabildim mi hiç?”</p>

  <p class="bolum_adi2">4</p>

  <p>Kate kendini daha iyi duyuyordu. Yeni ilacın biraz yararı dokunmuş gibiydi. Ellerindeki ağrı hafiflemişti. Kate’e, parmakları düzelmiş, eklem yerleri de eskisi kadar şiş değil gibi geliyordu. Uzun zamandan beri ilk olarak geceleyin iyi uyumuştu. Kendini iyi, hatta biraz da heyecanlı duyuyordu. Kahvaltıda rafadan yumurta yemeyi tasarladı. Kalktı, sırtına bir sabahlık geçirdi. Bir el aynası alarak yatağa döndü. Yastıklara dayanarak yüzünü incelemeye başladı.</p>

  <p>Geceki dinlenme, harikalar yaratmıştı. Ağrı, insanın çenesinin kasılmasına, gözlerinin kaygıyla yalancı yalancı parlamasına, şakakların üzerindeki ve yanaklardaki kasların, hatta burnun yanındaki zayıf kasların bile dışarı fırlamasına yol açar. Bu hastalık görünüşü, acıyla savaşan insan görünüşüdür.</p>

  <p>Dinlenmiş yüzündeki değişiklik şaşırtıcıydı. On yıl daha genç görünüyordu. Dudaklarını aralayıp, dişlerine baktı. Temizletmenin zamanı gelmişti. Kate, dişlerine özen gösterirdi. Dökülen azı dişlerinin yerine koydurduğu altın köprüden başka takma dişi yoktu ağzında. “Bu kadar genç görünüşüm şaşılacak şey,” diye düşündü. Bir gecelik uyku, onu yıllarca geriye götürmeye yetmişti. Başkalarını aldatan şeylerden biri de buydu işte. Onun güçsüz, zayıf, ince olacağını sanırlardı. Kendi kendine gülümsedi, inceydi ama çelik bir tuzak gibiydi bu. Kendine iyi bakardı... ne içki, ne uyuşturucu madde. Son zamanlarda kahve içmekten de vazgeçmişti. Yararını da görmüştü. Melekleri andıran bir yüzü vardı. Aynayı biraz daha kaldırdı ki, aynada yansıyan boynundaki o kırışıklıklar görünmesin.</p>

  <p>Düşünceleri birden, kendisininkine o kadar benzeyen öteki meleksi yüze atladı, neydi adı? Hay Allah, neydi şunun adı? Alec mi? Onu gözünün önüne getirebiliyordu: Ağır ağır yürüyordu, beyaz kenarları dantelli cübbesiyle, sevimli çenesini indirmiş, saçları mumların ışığında pırıl pırıldı. Elinde taşıdığı meşe ağacından asa ile üzerindeki pirinç haçı, tam ilerisinde tutuyordu. Soğuk bir güzellik vardı onda, dokunulmamış, dokunulamaz bir şey. Peki, ya Kate’e şimdiye kadar hiç kimse dokunabilmiş miydi ki? Elbette hayır. Yalnız, sert olan dış yüzü, birtakım ilişkilerle biraz zedelenmişti. Ama içi olduğu gibi duruyordu. Tertemiz ve pırıl pırıl, bu Alec gibi. Alec miydi acaba adı?</p>

  <p>Kıkır kıkır güldü. İki oğul anası, hâlâ çocuk gibi görünüyordu. Eğer biri onu bu sarışın oğlanla görse hiç kuşkulanır mıydı acaba? Kalabalıkta onunla yan yana durup, herkes tanıyıp çıkarsın diye beklemek nasıl olurdu kimbilir? Acaba Aron -hah Aron’du adı- durumu bilse ne yapardı? Kardeşi biliyordu. O hinoğlu hin, orospu çocuğu -yanlış söz kullandı, ona böyle dememesi gerekti. Ama doğru da sayılabilirdi, bazıları buna inanıyorlardı zaten. Piç filan da diyemezdi ama, çünkü o kutsal evlilik bağı sırasında doğmuştu. Kate, yüksek sesle güldü. Şimdi çok iyiydi. İyi vakit geçiriyordu doğrusu.</p>

  <p>Akıllı olanı -esmer olanı yani- onu rahatsız ediyordu. Charles’a benziyordu. Charles’a saygı duymuştu Kate, oysa Charles, elinden gelse belki de öldürürdü onu.</p>

  <p>Bu harika ilaç, yalnız artritin ağrısını dindirmemiş, onu yüreklendirmişti de, eski cesareti geri gelmişti. Kısa bir süre sonra evi satıp, tasarladığı gibi, New York’a gidebilirdi. Ethel’den yana duyduğu korku geldi aklına. Ne kadar hasta olmalıydı ki ona böyle davranmıştı, zavallı ahmak karı! Onu iyilikle mi öldürseydi acaba? Joe onu bulduğunda, acaba onu da New York’a götürse miydi? Göz önünde tutmuş olurdu.</p>

  <p>Kate’in aklına gülünç bir düşünce geldi. Bu gülünç bir cinayet olacaktı, öyle bir cinayet ki, hiç kimse, hangi koşullar altında olursa olsun çözemeyecek, hatta kuşkulanmayacaktı bile. Çikolatalar -kutu kutu çikolatalar- tereyağı, her şey tereyağlı, kremaya bulanmış. Sebze yok, meyve yok, eğlence de yok. Sen evde kal şekerim, sana güveniyorum. Eve bak yeter. Yorgunsundur. Yat. Dur, kadehini doldurayım. Bu yeni şekerleri sana aldım. Kutuyu al başucuna götür istersen. E, madem iyi değilsin, neden bir ilâç almıyorsun? Bu haplar iyidir, öyle değil mi? Moruk kaltak, altı ayda şişip patlardı. Ya barsak solucanına ne buyrulur? Acaba barsak solucanı kullanan olmuş muydu hiç? Elekle ağzına su götürüp içemiyen adam kimdi yahu, Tantalos mu?</p>

  <p>Kate’in dudakları tatlı tatlı gülümsüyordu, üzerine neşeli bir hal gelmişti. Buradan ayrılmadan, oğullarına bir parti verirdi belki de. Küçük bir parti, sonra sevgili yavrularına sirki gösterirdi, elmaslarına. Sonra, Aron’un kendisininkine şaşılacak kadar benzeyen güzel yüzü geldi aklına ve göğsünden garip, baygınlık verici bir acı yükseldi. Aron akıllı değildi. Kendini koruyamazdı. Esmer kardeş tehlikeli olabilirdi. Kate, onun bu niteliğini iyi anlamıştı. Cal, onu alt etmişti. Kate, gitmeden önce, ona bir ders verecekti. Belki -neden olmasın?- şöyle esaslı bir şamar onun aklını başına getirirdi.</p>

  <p>Birden, Aron’un, kendisinin kim olduğunu bilmesini istemediğini anladı. Aron belki New York’a, onu görmeye gelirdi. O zaman, Kate’in hep Doğu Yakası’ndaki küçük, zarif evde yaşadığını sanırdı. Onu alır, tiyatrolara, operaya götürürdü. Kendilerini görenler, sevimliliklerine hayran olur, ya iki kardeş ya da anaoğul derlerdi. Aralarındaki benzerlik kimsenin gözünden kaçmazdı. Ethel’in cenazesine birlikte giderlerdi. Ethel’in kocaman bir tabuta ve altı tane taşıyıcıya ihtiyacı olacaktı. Bu düşündükleri Kate’i öyle eğlendirmişti ki, Joe’nun kapıya vurduğunu duymadı. Joe kapıyı biraz araladı ve onun neşeli gülümseyen yüzüyle karşılaştı.</p>

  <p>“Kahvaltı,” dedi ve kapıyı, keten örtülü tepsinin ucuyla açtı. Sonra diziyle geri itti. “Orada mı yiyeceksiniz?” diye, çenesiyle gri renkli odayı gösterdi.</p>

  <p>“Hayır, burada yiyeceğim. Rafadan yumurta ve tarçınlı tost da istiyorum. Yumurta dört buçuk dakika pişsin. Dikkat et, cumbul cumbul olmasın.”</p>

  <p>“Bugün iyisiniz galiba efendim?”</p>

  <p>“Öyle,” dedi Kate. “Bu yeni ilaç bir harika. Köpekler tarafından sürüklenmiş gibi bir halin var Joe. İyi değil misin?”</p>

  <p>“İyiyim,” dedi Joe. Tepsiyi büyük, derin koltuğun önündeki masaya yerleştirdi. “Dört buçuk dakika, değil mi?”</p>

  <p>“Evet. İyi bir elma varsa -şöyle diri bir elma- onu da getir.”</p>

  <p>“Sizi bildim bileli, hiç bu kadar çok yememiştiniz,” dedi Joe.</p>

  <p>Mutfakta, aşçının yumurtayı pişirmesini beklerken korkuyordu. Kate biliyordu belki de. Dikkatli olması gerekti. Aman canım! Bilmediği bir şey için Joe’ya kızmazdı ya! Bunda suç sayılacak bir şey yoktu.</p>

  <p>Odaya dönünce, “Elma yokmuş,” dedi. “Aşçının dediğine bakılırsa, iyi armut varmış.”</p>

  <p>“Armutu daha çok severim.”</p>

  <p>Joe, onun yumurtayı kırıp, kaşığı içine daldırışını seyretti. “Nasıl?”</p>

  <p>“Çok iyi,” dedi Kate. “Çok güzel.”</p>

  <p>“İyi görünüyorsunuz.”</p>

  <p>“İyiyim. Sen pek perişansın. Ne oldu?”</p>

  <p>Joe, sakına sakına konuya girdi. “Hanımefendi, beş yüz dolara, benim kadar kimsenin ihtiyacı vardır.”</p>

  <p>Kate alaylı alaylı, “Kimsenin yoktur,” diye düzeltti.</p>

  <p>“Efendim?”</p>

  <p>“Neyse. Ne söylemek istiyorsun? Onu bulamadın, öyle mi? Peki, eğer iyice aradınsa, alırsın beş yüzü. Anlat bakalım.” Tuzluğu aldı, yumurtanın üzerine tuz serpti.</p>

  <p>Joe, yüzüne uydurma bir sevinç verdi. “Teşekkür ederim. Sıkıntıdayım. İhtiyacım var. Neyse. Pajaro ve Watsonville’de aradım. Watsonville’de izini yakaladım, ama Santa Cruz’a gitmişti. Orada da kokusunu aldım, ama gitmişti.”</p>

  <p>Kate, yumurtanın tadına baktı, biraz daha tuz serpti. “Hepsi bu kadar mı?”</p>

  <p>“Hayır,” dedi Joe. “Oradan çıkmaza girince, San Luis’e indim. Gerçekten oradaymış, ama oradan da gitmiş.”</p>

  <p>“Hiç izini bulamadın mı? Nereye gitmiş olabileceğini bilen birini filan?”</p>

  <p>Joe, parmaklarıyla oynuyordu. Durumu, belki de bütün yaşamı, şimdi söyleyeceği sözlere bağlıydı. Dili varmıyordu. “Hadisene,” dedi en sonunda Kate. “Bir şey var sende, nedir bakalım?”</p>

  <p>“Vallahi, pek önemli değil. Ne düşünmeli bil...”</p>

  <p>“Düşünme, söyle yeter. Ben düşünürüm,” dedi Kate sert sert.</p>

  <p>“Doğru olmayabilir.”</p>

  <p>Kate öfkelendi. “Sen sabır ver yarabbi!” dedi.</p>

  <p>“Evet, onu en son gören adamla konuştum. Adı Joe, benim gibi...” Kate sinirli sinirli, “Babaannesinin adını da öğrendin mi bari?” dedi.</p>

  <p>“Bu Joe, onun, bir gece bira içip sarhoş olduğunu ve Salinas’a döneceğinden söz ettiğini söyledi. Sonra ortadan kaybolmuş. Bu Joe, daha fazlasını bilmiyor.”</p>

  <p>Kate, elinde olmadan irkilmişti. Joe, onun bu ani irkilişini yüzünden okudu, yüzündeki o kaygıyı, umutsuz korkuyu ve bezginliği gördü. Ele geçirdiği neydi, bilmiyordu. Ama Joe, onu yakaladığını anlamıştı. En sonunda, dizginleri eline geçirmişti.</p>

  <p>Kate, gözlerini kucağından ve kasılan parmaklarından kaldırdı. “O ihtiyar kaltağı unutalım,” dedi. “Sen beş yüzünü alacaksın Joe.”</p>

  <p>Joe, onu daldığı düşüncelerden uyandırırım diye, soluk almaya bile korkuyordu. Kate, söylediklerine inanmıştı. Üstelik, söylemediği şeylere de inanmaya başlamıştı. Odadan hemen çıkmak istedi. “Teşekkür ederim hanımefendi,” dedi. Ama çok alçak bir sesle söyledi ve sessizce kapıya doğru ilerlemeye başladı. Tam elini kapının tokmağına koymuştu ki, Kate, sesine sudan bir şey söylüyormuş gibi bir ton vererek, “Joe,” dedi. “Aklıma gelmişken...”</p>

  <p>“Buyrun?”</p>

  <p>“Eğer bir şeyler duyarsan onun hakkında, bana bildir, olur mu?”</p>

  <p>“Elbette, isterseniz araştırayım?”</p>

  <p>“Hayır. Zahmete değmez, önemli değil.”</p>

  <p>Joe, odasına girip kapıyı sürgüledikten sonra oturdu, kollarını kavuşturdu. Kendi kendine gülümsedi. Hemen izleyeceği yolu tasarlamaya koyuldu. Onu bir süre -diyelim ki gelecek haftaya kadar- kendi halinde bırakmaya karar verdi. Varsın, kursun dursun. Biraz rahatlasın, sonra Ethel meselesini yine açarsın. Eline geçirdiği silahın ne olduğunu, nasıl kullanılacağını bilmiyordu. Bildiği bir şey varsa, o da, bu silahın çok etkili olduğuydu: Onu kullanmaya can atıyordu. Eğer Kate’in o sırada gri odaya girip kapıyı kilitlediğini, büyük koltuğa oturup gözlerini kapadığını bilse, kahkahalarla gülerdi.</p>
</body>
</html>
