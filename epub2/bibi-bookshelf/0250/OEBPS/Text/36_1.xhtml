<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Otuz Altıncı Bölüm</p>

  <p class="bolum_adi2">1</p>

  <p>Salinas’ta iki tane ilkokul vardı. İkisi de yüksek pencereli, koca koca, sarı yapılardı. Pencereleri insana sıkıntı verir, kapılar gülümsemezdi. Bu okullardan birine Batı Mahallesi Okulu, öbürüne de Doğu Mahallesi Okulu denirdi. Doğu Mahallesi Okulu çok uzakta ve kasabanın ta öbür ucunda olduğundan, oraya Ana Cadde’nin doğusunda oturan çocuklar giderdi. Bu yüzden, onunla uğraşacak değilim.</p>

  <p>Batı Mahallesi Okulu iki katlı, kocaman bir yapıydı. Önünde, dalları birbirine girmiş kavak ağaçları vardı. Avlusu da, kız tarafı, erkek tarafı diye ikiye ayrılmıştı. Okulun arkasında tahta bir perde, kızlar tarafını erkekler tarafından ayırıyordu. Avlunun daha gerisinde büyük bir havuz bulunuyordu, havuzun içinde uzun sazlar, kamışlar bitmişti. Batı Mahallesi Okulu’nun, üçten sekizinci sınıfa kadar altı sınıfı vardı. Birinci ve ikinci sınıflar, biraz ilerdeki Ana Okulu’na giderlerdi.</p>

  <p>Her sınıfın bir dersliği vardı. Üçüncü, dördüncü ve beşinci sınıflar zemin katında, altıncı, yedinci ve sekizinci sınıflar ise üst kattaydı. Her sınıfta, o bilinen eski tahta sıralar, yüksekçe bir taban üzerine yerleştirilmiş öğretmen kürsüsü, Seth Thomas marka saat ve bir resim vardı. Her sınıfın kendine özgü bir resmi vardı. Bu resimlerde Raphael öncesinin etkisi hemen göze çarpıyordu. Üçüncü sınıflara, baştan aşağı zırhlara bürünmüş Galahad yol gösteriyordu. Atalanta koşusu, dördüncü sınıfları kamçılardı. Basil’in Çanağı ise beşinci sınıfların aklını çeler ve bu böylece sürerek, en sonunda da Cataline, sekizinci sınıfın çocuklarına yüksek bir uygarlık ve erdem dersi vererek onları liseye yollardı.</p>

  <p>Cal ile Aron, yaşları nedeniyle yedinci sınıfa alınmışlardı ve onlar da resmin -baştan aşağı yılanlarla sarılmış Laocoön- bütün gölgelerini ezberlemişlerdi.</p>

  <p>Çocuklar, tek sınıflı taşra okulundan sonra, Batı Mahallesi Okulu’nun büyüklüğü karşısında şaşırıp kalmışlardı. Her sınıfın ayrı bir öğretmeni olması, üzerlerinde derin bir etki yaratmıştı. Bu, onlara tutumsuzluk gibi geliyordu. Ama bütün insanlarda olduğu gibi, şaşkınlıkları topu topu bir gün sürdü, ikinci gün hoşlandılar, üçüncü gün ise, hayatlarında başka bir okula gitmemiş gibiydiler.</p>

  <p>Öğretmen, esmer ve güzel bir kadındı. İkizler ne zaman parmak kaldırıp ne zaman kaldırmayacaklarını doğru olarak saptadıktan sonra bir sıkıntıları kalmadı. Cal, bu işin usulünü hemen buldu ve Aron’a da anlattı. “Çocukların çoğuna bak!” dedi. “Eğer cevabı biliyorlarsa parmak kaldırıyorlar, bilmiyorlarsa sıraların altına büzülüyorlar. Şimdi ne yapacağız, biliyor musun?”</p>

  <p>“Hayır. Ne yapacağız?”</p>

  <p>“Bak, dikkat ettinse, öğretmen parmak kaldırana pek soru sormuyor, ötekilerle uğraşıyor. Onlar da bilmiyorlar.”</p>

  <p>“Doğru,” dedi Aron.</p>

  <p>“Şimdi, ilk hafta çılgınlar gibi çalışacağız, ama el kaldırmayacağız. Böylece, bizi kaldırdığı zaman, sorduklarını bileceğiz. Bu onu aldatacak. Sonra, ikinci hafta çalışmayacağız, ama parmak kaldıracağız. Bizi kaldırmayacak. Üçüncü hafta öylece oturacağız, bizim bilip bilmediğimizi anlayamayacak. Çok geçmeden bizi kendi halimize bırakacak. Bilen birine sormakla zaman kaybetmek istemez.”</p>

  <p>Cal’ın yöntemi işe yaradı. İkizler, kısa zamanda yalnız rahat etmekle kalmadılar, adları çalışkana da çıktı. Gerçekte, asıl Cal’ın yöntemi zaman kaybıydı, çünkü ikisi de her şeyi kolayca öğreniyordu.</p>

  <p>Cal, bilye oyununu ilerletti, okulun avlusunda, topraktan, camdan yapılmış, alaca renkli ve taştan çeşit çeşit bilye toplamaya girişti. Tam bilye mevsimi sona ererken, bunları topaçlarla değiş tokuş etti. Bir ara elinde, çeşitli büyüklük ve renkte en az kırk beş topaç birikmişti. Bunlar arasında kaba saba olanlar da vardı, iğne gibi sivri uçlu olanlar da.</p>

  <p>İkizleri kim görse, onlar arasındaki farkı hemen anlıyor ve buna şaşıyordu. Cal, büyüdükçe daha esmer ve siyah saçlı oluyordu. Hareketli, kendine güvenli ve içine kapanıktı. Ne kadar uğraşsa, zekâsını gizleyemiyordu. Büyükler, onun bu erken gelişmiş gibi görünen olgun halinden etkileniyor, biraz da korkuyorlardı. Cal’ı pek fazla sevmiyordu kimse, ama ondan korkuyor ve saygı duyuyorlardı. Kimseyle dost olmadığı halde, yaltaklanan sınıf arkadaşlarınca kabul edilmiş ve okulun avlusunda, oldukça soğuk karşılanan, ama herkese de doğal gelen bir elebaşılık elde etmişti. Hünerlerini nasıl saklıyorsa, acılarını, üzüntülerini de öylece saklıyordu. Bu yüzden duygusuz, hatta acımasız sayılıyordu Cal.</p>

  <p>Aron ise, herkes tarafından seviliyordu. Utangaç ve alıngan görünüyordu. Pembe beyaz cildi, altın sarısı saçları, iri iri mavi gözleri hemen dikkati çekiyordu. Bu sevimliliği, okul avlusunda önceleri onun başına biraz dert açmıştı ama, sınamaya kalkanlar, Aron’un oldukça inatçı ve korkusuz bir dövüşçü olduğunu, özellikle ağlarken tehlikeli olduğunu kısa zamanda anladılar. Bu, kulaktan kulağa yayıldı ve yeni gelen çocuklara ceza vermeye meraklı olanlar, onu rahat bırakmayı yeğ buldular. Aron, kişiliğini saklamaya kalkışmadı. Bu dış görünüşünü, tam tersi davranarak gizleyemiyordu zaten. Kendine bir yol çizdi mi, o artık değişmezdi. Aron çok yönlü biri değildi, öyle daldan dala da atlamazdı pek. Kafası birtakım şeytanlıklara ne kadar duyarsızsa, gövdesi de acıya karşı o kadar duyarsızdı.</p>

  <p>Cal, kardeşini tanıyor ve onu arada bir yörüngesinden çıkararak idare ediyordu, ama bu ancak bir noktaya kadar yarıyordu işe. Cal, nerede yana çekilmek, nerede kaçmak gerektiğini biliyordu. Aron’u ise yön değişikliği şaşırtıyordu. O, yolunu bir kez çizer ve onu izlerdi. Bu yolun dışında ne bir şey görür, ne de ilgi duyardı. Duyguları az ve ağırdı. Bütün kişiliği, o melek yüzünün gerisinde saklıydı. O bu konuyla, bir tay üzerindeki beneklerle ne kadar ilgilenirse, o kadar ilgileniyordu.</p>

  <p class="bolum_adi2">2</p>

  <p>Aron okuldaki ilk gününde dersin sonunu iple çekti. Çıkar çıkmaz hemen kızlar tarafına, Abrayla konuşmaya gitti. Çığlık çığlığa bir sürü kız, onu dışarı atmaya çabaladılar, ama başaramadılar. İri yarı bir öğretmenin gelip, onu erkekler tarafına sürüklemesi gerekti.</p>

  <p>Aron öğle tatilinde de göremedi Abra’yı. Çünkü kızın babası, yüksek tekerlekli faytonuyla gelip, onu öğle yemeğine götürmüştü. Aron, akşam, dersten sonra Abra’yı okul kapısında bekledi.</p>

  <p>Abra, çevresinde bir sürü kızla çıktı. Yüzünde ciddi bir anlam vardı. Aron’un gelmesini bekleyip beklemediği anlaşılmıyordu. Okulun en güzel kızı olmaktan uzaktı, ama Aron bunu fark etmiş miydi, pek belli değildi.</p>

  <p>Aron, kızların üç adım gerisinden, sabırla yürüyordu. Kızlar, omuzları üzerinden dönüp onu iğneleyen hakaretler yağdırdıklarında bile rahatsız olmuyordu. İlerledikçe, kızlardan bazıları ayrılıp evlerinin yolunu tutuyorlardı. Abra, evlerinin beyaz bahçe kapısından girdiğinde, yanında yalnızca üç kız kalmıştı. Kızlar bir an dönüp Aron’a bakarak gülüştüler, sonra yollarına devam ettiler.</p>

  <p>Aron kaldırımın kıyısına oturdu. Bir an sonra, kapının sürgüsü kalktı, kapı açıldı ve Abra göründü. Kaldırımı geçip Aron’un yanında durdu.</p>

  <p>“Ne istiyorsun?”</p>

  <p>Aron iri gözleriyle ona aşağıdan yukarı bakıyordu. “Başka biriyle nişanlanmadın ya?” dedi.</p>

  <p>“Sersem!” dedi kız.</p>

  <p>Aron ayağa kalkmaya davrandı. “Evlenmek için, herhalde daha uzun süre beklememiz gerekecek,” dedi.</p>

  <p>“Evlenmek isteyen kim?”</p>

  <p>Aron ses etmedi. Belki de işitmemişti. Onun yanı sıra yürümeye başladı.</p>

  <p>Abra kararlı ve düşünceli adımlarla yürüyor, tam karşısına bakıyordu. Bu yüzde, tatlı ve akıllı bir anlam vardı. Yanından yürüyen Aron, gözlerini onun yüzünden hiç ayırmıyordu. Bütün ilgisi, Abra’nın yüzüne gergin bir iple bağlanmıştı sanki.</p>

  <p>Hiç konuşmadan Ana Okulu’nun yanına kadar geldiler, kaldırım orada sona eriyordu. Abra sağa döndü ve saman yığınlarının arasına yürüdü. Koca koca çamur külçeleri ayaklarının altında eziliyordu.</p>

  <p>Tarlanın kıyısında tulumba vardı, hemen yanı başında bir salkımsöğüt fışkırmıştı. Ağaç, dökülen sularla beslenip gelişmişti, dalları neredeyse yere değiyordu.</p>

  <p>Abra, dalları perde gibi iki yana açıp, yaprakların oluşturduğu çatının altına girdi. Yaprakların arasından dışarısı yine görülebiliyordu, ama insan içerde kendini sıcacık bir korunma duygusunun sardığını duyuyordu. Öğle sonu güneşi, yaprakların arasından sarı sarı süzülüyordu.</p>

  <p>Abra yere oturdu, daha doğrusu çöküverdi, kabarık etekleri dört bir yanına dalga gibi yayıldı. Ellerini, dua eder gibi kucağında kavuşturdu.</p>

  <p>Aron da onun yanına oturdu. “Evlenmemiz için, herhalde uzun süre beklememiz gerekecek daha,” dedi yeniden.</p>

  <p>“Pek o kadar değil,” dedi Abra.</p>

  <p>“Hemen olsun isterdim.”</p>

  <p>“Pek o kadar uzamaz.”</p>

  <p>“Baban sana izin verir mi dersin?” diye sordu Aron.</p>

  <p>Bu, Abra için yeni bir düşünceydi. Döndü, Aron’a baktı. “Belki de ona sormam bile,” dedi.</p>

  <p>“Ya annen?”</p>

  <p>“Onları hiç rahatsız etmeyelim. Ya gülünç bulurlar ya da kötü şeyler düşünürler. Sır saklayabilir misin sen?”</p>

  <p>“A, elbette. Ben herkesten iyi sır saklarım. Benim de birkaç sırrım var.”</p>

  <p>“İyi öyleyse,” dedi Abra. “Bunu da ötekilerin yanına koyarsın.”</p>

  <p>Aron, bir dal parçası alıp, kara toprağın üzerine bir çizgi çizdi. “Abra,” dedi. “Çocuk nasıl olur biliyor musun?”</p>

  <p>“Evet,” dedi kız. “Sana kim öğretti?”</p>

  <p>“Lee anlattı. Her şeyi açıkladı Lee bana. Sanırım uzun süre bebeğimiz olmayacak.”</p>

  <p>Abra’nın dudakları, kendini üstün gören bir olgunlukla yukarı doğru kıvrıldı. “Pek o kadar uzun sürmez,” dedi.</p>

  <p>“Bir gün bir evimiz olacak,” dedi Aron. Düşlere dalmıştı. “İçine gireceğiz. Kapısını kapatacağız. Ne güzel olacak! Ama daha çok var.”</p>

  <p>Abra elini uzattı, onun koluna dokundu. “Çok var diye üzülüp durma,” dedi. “İşte, bu da bir çeşit ev. Beklerken, burada oturuyormuşuz gibi oynayabiliriz. Sen benim kocam olacaksın, bana karım dersin.”</p>

  <p>Aron, önce içinden denedi, sonra yüksek sesle, “Karım,” dedi.</p>

  <p>“Deneme yapar gibi olacak,” dedi Abra. Aron’un kolu, elinin altında titriyordu. Abra, onun elini alıp, avcu yukarı gelecek biçimde, kendi kucağına koydu.</p>

  <p>Aron, birden, “Deneme yaparken belki başka bir şey de yapabiliriz,” dedi.</p>

  <p>“Ne?”</p>

  <p>“Belki de hoşlanmazsın”</p>

  <p>“Nedir?”</p>

  <p>“Belki de, sen benim annemmişsin gibi yapabiliriz.”</p>

  <p>“O kolay,” dedi Abra.</p>

  <p>“Kızar mısın?”</p>

  <p>“Hayır, hoşuma gider. Şimdi başlamak ister misin?”</p>

  <p>“Elbette,” dedi Aron. “Nasıl başlamak istersin?”</p>

  <p>“A, orasını bana bırak,” dedi Abra. Sesine okşayıcı bir ton vermişti. “Gel, benim bebeğim, daya başını anneciğinin kucağına. Gel, gel benim küçük oğlum. Anneciğin seni tutar.” Aron’un başını kucağına çekti. Aron, apansız ağlamaya başladı. Kendini tutamıyordu, sessiz sessiz ağladı. Abra, yanağını okşuyor, akan yaşları eteğinin ucuyla siliyordu</p>

  <p>Güneş, Salinas Irmağı’nın öte yakasından aşağı doğru süzülüyordu. Tarladaki altın renkli saman yığınlarının arasından bir kuş, harikulade bir şarkıya başladı. Söğüt dallarının altı, dünyada hiçbir yerin olamayacağı kadar güzeldi.</p>

  <p>Aron’un ağlaması yavaş yavaş geçti, şimdi içinde bir rahatlama ve sıcaklık duyuyordu.</p>

  <p>“Ah, benim küçük, güzel bebeğim,” dedi Abra. “Gel, annen saçlarını tarasın.”</p>

  <p>Aron oturuverdi, nerdeyse öfkeyle, “Ben çok kızmadıkça hiç ağlamam,” dedi. “Neden böyle ağladım, bilmiyorum.”</p>

  <p>“Anneni hatırlıyor musun? diye sordu Abra.</p>

  <p>“Hayır. Ben küçük bir bebekken ölmüş.”</p>

  <p>“Nasılmış, bilmiyor musun?”</p>

  <p>“Hayır.”</p>

  <p>“Belki bir resmini görmüşsündür.”</p>

  <p>“Hayır, diyorum. Bizde hiç resmi yok. Lee’ye sordum, yok resim dedi... hayır, Cal sormuştu galiba.”</p>

  <p>“Ne zaman ölmüş?”</p>

  <p>“Cal ve ben doğar doğmaz.”</p>

  <p>“Adı neymiş?”</p>

  <p>“Lee, Cathy olduğunu söylüyor. Neden bu kadar çok şey soruyorsun peki?”</p>

  <p>Abra, sakin bir sesle soru sormaya devam etti. “Şekli şemaili nasılmış?”</p>

  <p>“Nesi?”</p>

  <p>“Sarışın mıymış, esmer mi?”</p>

  <p>“Bilmiyorum.”</p>

  <p>“Baban söylemedi mi?”</p>

  <p>“Hiç sormadık ki.”</p>

  <p>Abra susmuştu. Aron biraz sonra, “Ne oluyor?” diye sordu. “Dilini kedi mi yuttu?”</p>

  <p>Abra, batan güneşi seyrediyordu.</p>

  <p>Aron, tedirgin bir sesle, “Kızdın mı bana?” dedi. Sonra çekinerek ekledi, “Karıcığım?”</p>

  <p>“Hayır kızmadım. Yalnız merak ediyorum.”</p>

  <p>“Neyi?”</p>

  <p>“Bir şeyi.” Abra’nın yüzü, içinde kopan çatışmayı belli etmemek için gerilmişti. “İnsanın annesinin olmaması nasıl bir duygudur?”</p>

  <p>“Bilmiyorum. Başka bir şeyi olmayınca nasılsa, öyle.”</p>

  <p>“Galiba aradaki farkı bile bilmiyorsun.”</p>

  <p>“Pekâlâ bilirim. Senin anlatmanı isterdim. <i>Bulletin</i>’deki bilmeceler gibisin.”</p>

  <p>Abra, o şaşmaz dikkatiyle, “Annen olsun ister misin?” diye sordu.</p>

  <p>“Deli misin, elbette isterim. Herkes ister,” dedi Aron. “Beni kırmak mı istiyorsun? Cal bazen böyle yapar, sonra da güler.”</p>

  <p>Abra, bakışlarını batan güneşten çevirdi. Işığın gözlerinde bıraktığı mor benekler yüzünden çevresini pek iyi göremiyordu. “Biraz önce, sır saklamasını bildiğini söylemiştin.”</p>

  <p>“Saklayabilirim.”</p>

  <p>“Peki, boğazımı kesseler söylemem cinsinden bir sır var mı sende?”</p>

  <p>“Elbette var.”</p>

  <p>“Söyle bana Aron, nedir o?” dedi Abra. ‘Aron’ derken, sesi okşar gibi çıkmıştı.</p>

  <p>“Neyi söyleyeyim?”</p>

  <p>“Bana, bildiğin, dünyanın en cehennemlik sırrını söyle.”</p>

  <p>Aron, irkilerek geri çekildi. “Hayır, olmaz!” dedi. “Ne hakla bana soruyorsun? Kimseye söylemem.”</p>

  <p>“Haydi, yavrum benim, söyle anneciğine.”</p>

  <p>Aron’un gözlerinde yine yaşlar belirmeye başlamıştı, ama bu sefer öfke gözyaşlarıydı bunlar. “Seninle evlenmek istemiyorum,” dedi. “Şimdi eve gitsem iyi olacak.”</p>

  <p>Abra, elini onun bileğine koyarak tuttu. Sesindeki yapmacıklık kaybolmuştu. “Seni denemek istedim,” dedi. “Bakıyorum, sır saklamayı becerebiliyorsun.”</p>

  <p>“Neden yaptın bunu? Çok öfkelendim. Hasta gibi oldum.”</p>

  <p>“Sana bir sır vereceğim.”</p>

  <p>Aron, onunla alay etti. “Hah ha! Sır saklamayı kim bilmiyormuş?”</p>

  <p>“Karar verememiştim de,” dedi Abra. “Şimdi sana söyleyebilirim. Belki senin için iyi olur. Sevinirsin.”</p>

  <p>“Bunu açıklamamanı kim söyledi sana?”</p>

  <p>“Kimse. Ben kendi kendime söyledim.”</p>

  <p>“Öyleyse pek sır sayılmaz. Nedir bu senin sırrın?”</p>

  <p>İyice kızıllaşmış güneşin ucu, Blanca Yolu’ndaki Tollot’ın evinin çatısına değmişti. Güneşin kızıllığı önünde, evin bacası, kapkara bir başparmak gibi dikilmişti.</p>

  <p>“Dinle,” dedi Abra alçak bir sesle. “Sizin evinize geldiğimiz günü hatırlıyor musun?”</p>

  <p>“Evet, elbette.”</p>

  <p>“İşte o gün, arabada uyumuşum. Uyandığımı annemle babam fark etmediler. Senin annenin ölmediğinden söz ediyorlardı. Kaçıp gitmiş. ‘Herhalde başına kötü bir şey geldi ki kaçıp gitti,’ diyorlardı.”</p>

  <p>“O öldü,” dedi Aron hırsla.</p>

  <p>“Ölmese daha iyi olmaz mıydı?”</p>

  <p>“Babam öldüğünü söyledi. O yalancı değildir.”</p>

  <p>“Belki o da öyle sanıyordur.”</p>

  <p>“Babam bilir,” dedi Aron. Ama sesine bir kararsızlık gelmişti.</p>

  <p>“Onu bulabilsek iyi olmaz mıydı?” dedi Abra. “Tut ki belleğini filan kaybetmiş. Bir yerde okumuştum. Onu bulur, her şeyi hatırlatırdık.” Şimdi kendisini bu düşe kaptırmış gidiyordu.</p>

  <p>“Babama soracağım,” dedi Aron.</p>

  <p>Abra ona sertçe çıkıştı. “Aron,” dedi, “bu sana söylediğim bir sırdır.”</p>

  <p>“Kim demiş?”</p>

  <p>“Ben diyorum. Şimdi söyleyeceklerimi sen de tekrarla. Eğer bunu birisine söylersem, Allah canımı alsın.”</p>

  <p>Aron bir an duraladı, sonra tekrarladı. “Eğer bunu birine söylersem, Allah canımı alsın.”</p>

  <p>“Şimdi avcuna tükür,” dedi Abra. “Böylece, tamam. Şimdi de elini bana ver. Tükürüğü avcuna yay. Şimdi saçına sürüp kurut.” Bu formülü ikisi de uyguladılar, sonra Abra ciddi ciddi. “Haydi, şimdi git birine söyle bakalım. Bir kız biliyorum, bu andı içtikten sonra gidip sırrı birine söylemişti, samanlık yangınında cayır cayır yandı,” dedi.</p>

  <p>Güneş, Tollot’ın evinin ardından aşağı inmiş, altın ışıklarını da almış götürmüştü. Toro Dağı’nın üzerinde akşam yıldızı parlıyordu.</p>

  <p>“Benim derimi yüzecekler!” dedi Abra. “Haydi, çabuk ol! Bahse girerim ki, babam, beni araması için köpeği salmıştır. Kırbaçlayacak beni.”</p>

  <p>Aron, ona inanmadan baktı. “Kırbaçlayacak mı? Seni kırbaçlıyorlar mı yoksa?”</p>

  <p>“Ne sandın ya?”</p>

  <p>Aron heyecanlanmıştı. “Hele bir denemeye kalksınlar! Seni kırbaçlamaya kalkarlarsa, söyle onlara, hepsini öldürürüm.” İri mavi gözleri ateş saçıyordu. “Kimse benim karımı kırbaçlayamaz,” dedi.</p>

  <p>Abra, akşam karanlığında, kollarını onun boynuna doladı. Açık ağzından öptü. “Seni seviyorum kocacığım,” dedi. Sonra döndü ve fırladı. Eteklerini dizlerine kadar kaldırmıştı, kenarları dantelli, uzun, beyaz külotu, eve doğru koşarken bir görünüp bir kayboluyordu.</p>

  <p class="bolum_adi2">3</p>

  <p>Aron, yeniden söğüdün yanına döndü, yere oturup sırtını ağacın gövdesine dayadı. Kafası bulanmıştı, karnına sancılar saplanıyordu. Duygularını düşüncelere ve görüntülere dökerek acıyı içinden atmak istedi. Bunu yapmak güçtü. O ağır, hesaplı işleyen kafası, bu kadar çok düşünce ve duyguyu bir anda kavrayamıyordu. Kapı, acıdan başka her şeye kapanmıştı. Bir süre sonra kapı biraz aralandı, incelenmek üzere bir tek şey aldı içeriye. Sonra başka birini, daha sonra bir başkasını daha ve hepsini teker teker özümleyene kadar sürdü bu. Kapının dışında koskocaman bir şey kalmıştı ki, içeri girmek için avaz avaz bağırıyordu. Aron, onu en sona saklamıştı.</p>

  <p>Önce Abra’yı içeri aldı kapıdan. Onun elbisesini, yüzünü, elinin yanağına dokunuşunu, kokusunu; biraz süte, biraz da yeni biçilmiş ota benzeyen kokusunu yeniden hatırladı. Onu yeniden gördü, duydu, kokladı, dokundu. Elerinin, tırnaklarının ne kadar temiz olduğunu hatırladı. İçi dışı bir, dosdoğru bir kızdı, okuldaki öbür o kikiriklere hiç benzemiyordu.</p>

  <p>Sonra sırayla, Abra’nın başını tutuşunu, kendisinin bebekler gibi ağlamasını hatırladı. Uzun uzun, özlemle ağlamış, ama istediğini de elde eder gibi olduğunu anlamıştı. Belki de bu elde edişti onu ağlatan.</p>

  <p>Daha sonra, Abra’nın başını tutuşunu, kendisinin bebekler gibi ağlamasını hatırladı. Uzun uzun, özlemle ağlamış, ama istediğini de elde eder gibi olduğunu anlamıştı. Belki de bu elde edişti onu ağlatan.</p>

  <p>Daha sonra, Abra’nın kendisini deneyişini hatırladı. Acaba kendisine bir sır söyleseydim ne yapardı, diye düşündü. İstese, ona hangi sırrını söyleyebilirdi acaba? O anda içeri girmek için kapıyı yumruklayan sırdan başka birini hatırlamıyordu.</p>

  <p>Abra’nın onu can evinden vuran, “İnsanın annesinin olmayışı nasıl bir duygudur?” sorusu kafasından içeri süzülüverdi. Nasıldı bu duygu? Hiçbir şeye benzemeyen bir duyguydu. Okulda, Noel ve kutlama günlerindeki toplantılara, öbür çocukların anneleri gelince, sessiz bir çığlık, sözsüz bir özlem duyardı. İşte böyle bir duyguydu bu.</p>

  <p>Salinas’ın çevresinde ve içlerinde bataklıklar, sazlık gölcükler vardı. Her gölde binlerce kurbağa kaynaşırdı. Akşamla birlikte, hava onların türküsüyle öyle bir dolardı ki, sessizliğin kükremesine benzer olurdu bu. Bir peçe, fon müziği gibiydi. Birden kesilivermesi, gökgürültüsü gibi ürkütücü olurdu. Eğer bu kurbağa sesleri geceleyin şöyle birden bir dursa, bütün Salinas, müthiş bir gürültü kopmuş gibi, yataklarından fırlardı. Milyonlarca kurbağanın ötüşünde garip bir tempo, bir uyum vardı sanki. Belki de, nasıl gözlerin görevi yıldızların kırpıştığını görmekse, kulakların görevi de bu kurbağa seslerini böyle dinlemekti.</p>

  <p>Söğüdün altı, şimdi iyice kararmıştı. Aron, o büyük şeye hazır olup olmadığını düşünürken, o şey kafasından içeri süzülüvermişti bile.</p>

  <p>Annesi yaşıyordu. Çoğu kez onu, toprağın altında kıpırtısız, buz gibi yatarken ve çürümemiş olarak düşünürdü. Demek ki böyle değildi. Bir yerlerde yürüyor, konuşuyor, elleri kıpırdıyor, gözlerini açıp kapıyordu. Duyduğu zevk seline kendini kaptırmışken, üzerine müthiş bir hüzün, bir kayıp duygusu çöktü. Aron, şaşırmış kalmıştı. Bu hüzün bulutunu inceledi. Eğer annesi yaşıyorsa, babası yalancıydı. Biri yaşıyorsa, öbürü ölmüş demekti. Aron, ağacın altında yüksek sesle, “Annem öldü. Doğuda bir yerde gömülü,” dedi.</p>

  <p>Karanlıkta Lee’nin yüzünü görüyor, yumuşak konuşmasını duyuyordu.</p>

  <p>Lee, her şeyi çok iyi kurmuştu. Gerçeğe karşı tapmaya benzer bir saygı duyduğundan, gerçeğin doğal karşıtı olan yalandan da nefret ederdi. Ne demek istediğini çocuklara açık açık anlatmıştı. Eğer doğru olmayan bir şey varsa ve siz bunu bilmiyorsanız, bu bir yanlışlıktı. Ama doğruyu ya da gerçeği biliyor da bunu sahteye çeviriyorsanız, siz de, söylediğiniz de nefret edilecek şeylersiniz demekti.</p>

  <p>Lee’nin sesi, “Bilirim,” diyordu, “bazen iyilikle de yalan söylenir. Ama ben bunun bir iyilik olduğuna inanmıyorum. Gerçeğin acısı çabuk diner, ama yalanın o ağır, insanı yiyip bitiren acısı hiç bitmez. İçin için işleyen bir yaradır.” Böylece Lee, sabırla, ağır ağır, çocukların gözünde Adam’ı dünyanın merkezi, gerçeğin, doğrunun temeli olarak kurmuştu.</p>

  <p>Aron karanlıkta kafasını salladı, inanmaz bir tavırla silkindi. “Eğer babam yalancıysa, Lee de yalancının biri demektir,” dedi kendi kendine. Yeryüzü ayağının altından kaymıştı. Soracak kimsesi yoktu. Cal da yalancıydı. Ama Lee’nin inanışına göre kurnaz bir yalancı. Aron, içinde bir şeylerin ölmesi gerektiğini düşündü: Ya annesi ya da dünyası.</p>

  <p>Çözüm birden serildi önüne. Abra yalan söylememişti. Yalnızca işittiklerini anlatmıştı, annesiyle babası da başkalarından işitmişlerdi. Ayağa kalktı, annesini ölüme itiverdi, kafasının kapılarını ona kapadı.</p>

  <p>Yemeğe geç kalmıştı. “Abra’yla birlikteydim,” diye açıkladı. Yemekten sonra Adam yeni koltuğuna oturmuş, <i>Salinas Index</i> gazetesini okurken, omzuna okşar gibi dokunulduğunu duydu. Başını kaldırıp baktı. “Ne o Aron?” diye sordu.</p>

  <p>“İyi geceler, Baba,” dedi Aron.</p>
</body>
</html>
