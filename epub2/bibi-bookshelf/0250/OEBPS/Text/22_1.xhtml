<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Yirmi İkinci Bölüm</p>

  <p class="bolum_adi2">1</p>

  <p>Adam, çiftliğinde kendi kabuğuna çekilmişti. Sanchezlerin onarımı yarım kalmış evi, yele yağmura apaçık duruyordu. Yeni döşeme tahtaları rutubetten kıvrılmış, eğri büğrü olmuştu. Ekime hazırlanmış sebze bahçelerini ot bürümüştü.</p>

  <p>Adam, sanki bütün davranışlarını yavaşlatan, düşüncelerini dibe çeken yapış yapış bir maddeye bürünmüştü. Dünyayı bulanık bir su tabakası ardından görüyordu. Ara sıra çabalayıp yukarı doğru çıkıyor, ama aydınlık, kafasının içine ancak acı veriyor, o da yeniden bulanık sulara dalıyordu. İkizlerin varlığının farkındaydı, çünkü güldüklerini, ağladıklarını duyuyordu, ama onlara karşı yalnızca hafif bir hoşnutsuzluk duyuyordu içinde. Adam için ikizler, yitirdiği şeyin simgesiydiler. Komşuları küçük vadiye onu ziyarete geldiler, onun öfkesini ve acısını anlayacak insanlardı, ona yardım da edebilirlerdi. Ama Adam’ı çevreleyen bulut karşısında hiçbir şey yapamadılar. Adam onlara direnmiyordu. Onları görmüyordu bile. Bir süre sonra komşular da meşeli yolu çıkmaktan vazgeçtiler.</p>

  <p>Lee, bir süre uğraştı, Adam’ı kendine getirmeye çalıştı, ama Lee’nin de bir sürü işi vardı. Yemek pişiriyor, çamaşır yıkıyor, ikizleri besleyip onları yıkıyordu. Bu zor ve bitmez tükenmez işleri arasında, iki küçük oğlana da bağlanıvermişti. Onlarla Kantonca konuştu, bu yüzden çocukların ilk öğrendikleri sözcükler Çince sözcükler oldu.</p>

  <p>Samuel Hamilton, Adam’ı canlandırmak, geçirdiği sarsıntının etkisinden kurtarmak için iki sefer daha geldi. Sonunda işe Liza el koydu.</p>

  <p>“Oradan uzak kalmanı istiyorum,” dedi. “Değişmiş bir adam olarak dönüyorsun oradan. Samuel, sen onu değiştirmiyorsun, o seni değiştiriyor. Senin yüzüne bakınca, onu görür gibi oluyorum.”</p>

  <p>“İki küçük oğlanı hiç düşünmüyor musun Liza?” diye sordu Samuel.</p>

  <p>“Senin aileni düşünüyorum,” dedi Liza sert sert. “Oradan geldikten sonra, günlerce, üzerimize bir örtü çekilmiş gibi oluyor.”</p>

  <p>“Peki Anne,” diye kesti Samuel. Ama üzerine de bir hüzün çökmüştü. Çünkü o, başka biri acı çekerken kendi işine bakabilecek bir adam değildi. Adam’ı mahvolmaya bırakmak, kolay kolay kabul edebileceği bir şey değildi.</p>

  <p>Adam, Samuel’e yaptığı işin parasını ödemişti, hatta istemediği yel değirmenlerinin parasını bile vermişti. Samuel malzemeyi sattı, Adam’ın parasını geri gönderdi. Hiçbir cevap gelmedi ondan.</p>

  <p>Adam Trask’e karşı içinde bir öfke duyduğunu da fark etti. Samuel’e öyle geliyordu ki, Adam üzüntüden bir çeşit zevk duyuyordu. Ama bunun üzerine düşünmek için o kadar az zamanı vardı ki. Joe koleje gitmişti -Leland Stanford’ın Palo Alto yakınlarındaki çiftliğinde kurduğu okula. Tom babasını kaygılandırıyordu, çünkü her geçen gün kitaplara biraz daha çok gömülüyordu. İşini de oldukça iyi beceriyordu, ama Samuel, Tom’un yeterince neşeli olmadığını seziyordu.</p>

  <p>Will ve George, iş alanında başarılıydılar. Joe, eve ölçülü uyaklı mektuplar yazıyor, sağlam gerçekler diye kabul edilmiş ne varsa, hepsine bir iyi saldırıyordu. Samuel, Joe’ya yazdığı mektupta, “Dinsiz olmasan, hayal kırıklığına uğrayacaktım,” diye yazıyordu. “Senin yaşına ve zekâna bakarak, bilinemezciliği, tok karnına yenmiş bir kurabiye gibi kabul edişini hoşlanarak okudum. Ama senden, bütün kalbimle, annenin inançlarım değiştirmeye kalkışmamanı diliyorum. Son mektubun, onun, senin pek iyi olmadığını düşünmesine yol açtı. Annen, kuvvetli bir çorbanın iyileştiremeyeceği hastalıklar olabileceğine inanmıyor. Senin, uygarlığın yapısına yönelttiğin yürekli saldırıyı, o, karın ağrısına bağladı. Telaşlandı. Annenin imanı bir dağdır oğlum ve sen, daha bir kürek bile kazamadın.”</p>

  <p>Liza yaşlanıyordu. Samuel bunu, onun yüzünde apaçık görüyordu. Ama kendini hiç yaşlanmış duymuyordu, sakalı ister ağarsın, ister ağarmasın. Ama Liza geriye doğru yaşıyordu, bu da yaşlılığın kanıtıydı.</p>

  <p>Liza bir zamanlar, Samuel’in tasarılarına, kehanetlerine, bir çocuğun deli dolu çığlıkları gözüyle bakardı. Şimdi ise, bunları, yaşını başını almış bir adama yakıştıramıyordu. Üçü, Liza, Tom ve Samuel, çiftlikte yalnız kalmışlardı. Una, bir yabancıyla evlenip gitmişti. Dessie, Salinas’ta terziliğe devam ediyordu. Olive, genç sözlüsüyle evlenmişti. Mollie de evlenmiş ve, ister inanın ister inanmayın, San Fransisco’da bir apartmanda oturuyordu. Evin içinde esans kokuları ve yatak odasındaki şöminenin önünde de bir beyaz ayı postu vardı. Mollie yemekten sonra kahvesiyle birlikte altın uçlu Violet Milo sigarasını tüttürüyordu.</p>

  <p>Samuel bir gün, bir saman balyasını kaldırırken sırtını incitti, bunun acısını sırtından çok içinde duydu. Samuel Hamilton bir balya otu kaldıramayacağı bir yaşantıyı aklına bile getirmiyordu. Sırtının durumu pek ağırına gitmişti. Çocuklarından biri onur kırıcı bir davranışta bulunsa, ancak bu kadar üzülürdü.</p>

  <p>King City’deki Dr. Tilson, onu dinledi. Yaşlandıkça, edinmiş olduğu tecrübeler de çoğalıyordu.</p>

  <p>“Sırtını incitmişsin,” dedi.</p>

  <p>“Evet, öyle,” diye karşılık verdi Samuel.</p>

  <p>“Sonra da, bu kadar yoldan kalkıp bana sırtını incittiğini söyletiyor ve iki dolarını almamı istiyorsun ha?”</p>

  <p>“İşte iki dolar.”</p>

  <p>“Ne yapacağını da öğrenmek istiyorsun elbet?”</p>

  <p>“Elbette istiyorum.”</p>

  <p>“Daha fazla incitme. Şimdi al iki dolarını geriye. Sen aptal değilsindir Samuel, ama bazen çocuklaşıyorsun.”</p>

  <p>“Ama acıyor.”</p>

  <p>“Elbette acır. Acımasa, incittiğini nasıl anlardın?”</p>

  <p>Samuel güldü. “Bana yararlı oldun,” dedi. “İki dolardan daha çok yararlı oldun. Para sende kalsın.”</p>

  <p>Doktor ona yakından baktı. “Galiba doğru söylüyorsun Samuel. Parayı alıyorum.”</p>

  <p>Samuel, Will’i yeni mağazasında görmeye gitti. Az daha oğlunu tanıyamayacaktı. Will şişmanlamış, zenginleşmişti. Ceketinin altına yelek giymiş, küçük parmağına altın bir yüzük takmıştı.</p>

  <p>“Anne’ye bir paket hazırlattım,” dedi. “Fransa’dan gelmiş birkaç kutu konserve. Mantar, kazciğeri ve küçük sardalyeler. Öyle küçük ki, zor görüyorsun.”</p>

  <p>“Annen, onların hepsini Joe’ya yollar,” dedi Samuel.</p>

  <p>“Kendisine yediremez misin?”</p>

  <p>“Hayır. Ama Joe’ya göndermek de hoşuna gidecektir.”</p>

  <p>O sırada, dükkâna Lee girdi. Samuel’i görünce gözleri parladı.</p>

  <p>“Nasılsınız Bay?” dedi.</p>

  <p>“Merhabalar Lee. Oğlanlar nasıl?”</p>

  <p>“Oğlanlar iyi.”</p>

  <p>“Bitişikte bir bardak bira içeceğim Lee,” dedi Samuel. “Katılırsan memnun olurum.”</p>

  <p>Lee ile Samuel, küçük yuvarlak masanın başına oturdular. Samuel, bira bardağının masa tahtası üzerinde bıraktığı buğulu ıslaklığa birtakım şekiller çiziyordu parmağıyla. “Seni ve Adam’ı görmeye gelmek istiyordum, ama bir yararım dokunacağını sanmıyordum,” dedi.</p>

  <p>“Eh zararınız da dokunmazdı. Adam’ın atlatacağını sanmıştım, ama hâlâ ortalarda hayalet gibi dolaşıyor.”</p>

  <p>“Bir yılı geçti, değil mi?”</p>

  <p>“Bir yıl, üç ay geçti.”</p>

  <p>“Eh öyleyse, ne yapabileceğimi düşünüyorsun?”</p>

  <p>“Bilmiyorum,” dedi Lee. “Belki onu şöyle bir sarssanız kendine gelirdi. Başka hiçbir şey işe yaramadı.”</p>

  <p>“Ben öyle sarsmakta pek usta sayılmam. Belki sonunda sarsılan ben olurum. Ha, aklıma gelmişken sorayım. İkizlere ne ad koydu?”</p>

  <p>“Adları yok.”</p>

  <p>“Şaka yapıyorsun Lee.”</p>

  <p>“Şaka yaptığım yok.”</p>

  <p>“Ne diye çağırıyor onları?”</p>

  <p>“Onlar, diye çağırıyor.”</p>

  <p>“Yani, onlarla konuşurken, ne diye sesleniyor?”</p>

  <p>“Konuşurken, ‘sen’ diyor.”</p>

  <p>“Saçmalık bu,” dedi Samuel öfkeyle. “Ne biçim bir adam bu böyle?”</p>

  <p>“Ben de gelip, size anlatmak istiyordum. Ölü bir adam o. Siz gelip onu uyandırmazsanız, öyle kalacak.”</p>

  <p>“Geleceğim,” dedi Samuel. “Gelirken de bir kamçı getireceğim. Adsız çocuklar! Yerden göğe haklısın, geleceğim Lee.”</p>

  <p>“Ne zaman?”</p>

  <p>“Yarın.”</p>

  <p>“Bir piliç keserim,” dedi Lee. “İkizleri seveceksiniz Bay Hamilton. Güzel çocuklar. Bay Trask’e, geleceğinizi söylemeyeceğim.”</p>

  <p class="bolum_adi2">2</p>

  <p>Samuel, karısına, Trask çiftliğine gitmek istediğini utana sıkıla açtı. Karısının, önüne birtakım engeller çıkaracağını düşünüyordu. Ama karısının önüne dikeceği engeller ne denli zorlu olursa olsun, şimdiye kadar pek az yaptığı bir şeyi yapacak, onu dinlemeyecekti. Karısının sözünden dışarı çıkacağını düşünmek, ona üzüntü veriyordu. Amacını, günah çıkarır gibi açıkladı. O konuşurken, Liza, ellerini kalçalarına dayamış dinliyordu. Samuel üzüldü. Söyleyeceklerini bitirince, karısı -ona göre- soğuk soğuk bakmaya devam etti.</p>

  <p>En sonunda Liza, “Samuel,” dedi. “Bu koca kaya parçasını yerinden kıpırdatabileceğini mi sanıyorsun?”</p>

  <p>“Vallahi bilmiyorum, Anne,” dedi. Ondan böyle bir soru beklemiyordu. “Bilmiyorum.”</p>

  <p>“Bu bebeklere hemen ad konması sence bu kadar önemli bir konu mu?”</p>

  <p>“Bana öyle geldi,” diye kekeledi Samuel.</p>

  <p>“Samuel, neden gitmek istiyorsun, biliyor musun? O senin herkesin işine burnunu sokma huyun yok mu, ondan. Bir türlü yalnız kendi işine bakamamandan.”</p>

  <p>“Bana bak Liza, ben kusurlarımı bilirim. Ben daha başka şeyler düşünmüştüm.”</p>

  <p>“Elbette daha başka şeyler,” dedi Liza, “bu adam, oğullarının yaşadığını kabul etmiyor. Onları yok sayıyor.”</p>

  <p>“Bana da öyle geliyor, Liza.”</p>

  <p>“Ya sana, sen kendi işine bak, derse ne olacak?”</p>

  <p>“Vallahi bilmiyorum.”</p>

  <p>Liza’nın çenesi kapanıverdi, dişleri çıt etti. “Eğer o çocuklara ad koydurmadan dönersen, bu evi sana zindan ederim. Sakın bana, ‘Beni dinlemedi’, ‘Çocuklara ad koymuyor,’ diye sızlanarak geri gelmeyesin. Yoksa ben giderim oraya.”</p>

  <p>“Beni dinlemeyecek olursa, elimin tersiyle suratını patlatırım,” dedi Samuel.</p>

  <p>“Hayır, işte bunu yapamazsın. Şiddet kullanmak senin elinden gelmez, Samuel. Ben seni tanırım. Onun kulağına tatlı şeyler söyler, sonra süklüm püklüm geri döner, oraya gitmiş olduğunu bana unutturmaya çalışırsın.”</p>

  <p>“Onun kafasını patlatacağım,” diye bağırdı Samuel.</p>

  <p>Yatak odasına girdi, kapıyı çarptı. Liza kapının pervazlarına bakarak gülümsedi.</p>

  <p>Samuel, biraz sonra, sırtında siyah elbisesi, yakası parlak kolalı gömleğiyle çıktı. Karısı siyah boyun bağını bağlayabilsin diye eğildi. Beyaz sakalı, fırçalanmaktan pırıl pırıl parlıyordu.</p>

  <p>“Ayakkabılarını da boyayıp fırçalasan iyi olur,” dedi Liza.</p>

  <p>Samuel, yıpranmış ayakkabılarını boyarken, durup karısına baktı. “İncil’i de yanımda götürebilir miyim?” diye sordu. “Çocuklara ad bulmak için, İncil’den iyisi düşünülemez.”</p>

  <p>“İncil’in evden çıkarılması pek hoşuma gitmez,” dedi Liza, rahatsız olmuştu bundan. “Hem eve geç kalırsan sonra ben ne okurum? Çocukların adları da yazılı içinde.” Bunları söyledi ama, kocasının kırıldığını da anladı. Yatak odasına gitti, küçük bir İncil’le geri döndü. Her yeri yıpranmış, kapağı sonradan ambalaj kâğıdı ve zamkla tutturulmuştu. “Bunu al,” dedi.</p>

  <p>“Ama bu annenin İncili’ydi?”</p>

  <p>“Olsun, kızmaz. Hem biri dışında, öteki adların hepsinin yanında iki tarih var.”</p>

  <p>“Sarayım da bir şey olmasın,” dedi Samuel.</p>

  <p>“Annem neye kızarsa, ben de ona kızarım,” dedi Liza sert sert. “Neye kızacağımı da söyleyeyim sana. Hiçbir zaman Kutsal Kitap’la uğraşmaktan bıkmadın. Hep kurcaladın, sorguya çektin. Fırtına nasıl ıslak bir kayayı altüst ederse, öyle altını üstüne getirdin kitabın. İşte beni kızdıran bu.”</p>

  <p>“Yalnızca anlamaya çalışıyordum Anne.”</p>

  <p>“Anlayacak ne var? Oku yeter. İşte, aklarla karalar karşında. Anlamanı senden kim istedi? Eğer Tanrı anlamanı isteseydi, sana anlayış bağışlar, ya da kitabı başka türlü yazardı.”</p>

  <p>“Ama Anne...”</p>

  <p>“Samuel,” dedi Liza. “Sen bu dünyanın bildiği en aksi adamsın.”</p>

  <p>“Evet Anne.”</p>

  <p>“Öyle her dediğimize evet deyip durma. İçtenlikten uzak oluyor. Kendi düşünceni söyle.”</p>

  <p>Liza, daha sonra, Samuel’in arabanın içinde uzaklaşan karaltısına bakıp, “Tatlı bir koca,” dedi yüksek sesle. “Ama aksi.”</p>

  <p>Samuel de, arabada hayret içindeydi. “Tam artık onu tanıdığımı sandığım bir sırada, böyle bir şey yapsın ha!” diye düşünüyordu.</p>

  <p class="bolum_adi2">3</p>

  <p>Samuel, Salinas Vadisi’nden çıkıp, büyük meşelerin altında eğile büküle ilerleyen yolun son yarım milinde, sıkılganlığını bastırmak için bir öfke bulup onu büyütmeye çalıştı. Kendi kendine yiğitçe sözler mırıldandı.</p>

  <p>Adam, Samuel’in hatırladığından daha zayıftı şimdi. Gözleri, sanki görmek için pek kullanılmıyormuş gibi donuklaşmıştı. Samuel’in önünde durduğunu fark etmesi için epey zaman geçti. Fark ettiği zaman da canı sıkılmış bir yüz takındı.</p>

  <p>“Küçük düştüm gibi geliyor bana,” dedi Samuel. “Böyle çağrılmadan geldiğim için.”</p>

  <p>“Nedir istediğin?” diye sordu Adam. “Paranı vermedim mi?”</p>

  <p>“Paramı mı? Evet verdin. Hay Allah, evet verdin. Hem bak söyleyeyim, hakkım olandan da fazlasını verdin.”</p>

  <p>“Ne, ne demek istiyorsun?”</p>

  <p>Samuel’in içindeki öfke büyüdü, dallanıp budaklandı. “Benim bütün yaşamım, kendi değerimi bulmak uğruna geçtiğine göre, sen be hey cahil adam, nasıl oluyor da bana hesap defterinde şipşak bir fiyat biçiyorsun?”</p>

  <p>Adam, haykırdı. “Ödeyeceğim! Söz veriyorum, ödeyeceğim. Ne kadar? Hepsini ödeyeceğim.”</p>

  <p>“Ödedin, ama bana değil.”</p>

  <p>“Ne diye geldin öyleyse? Çekil git!”</p>

  <p>“Bir zamanlar beni davet ederdin.”</p>

  <p>“Şimdi etmiyorum.”</p>

  <p>Samuel, ellerini kalçalarının üzerine koydu ve öne doğru eğildi. “Şimdi sana yavaş yavaş anlatacağım. Acı, zehir gibi acı bir gece, yani dün gece, aklıma güzel bir düşünce geldi, karanlığı da tatlandırdı. Akşam yıldızından günün ilk ışıklarına kadar sürdü bu düşünce -iyi yanlarımızı andım, güzel günlerimiz dile geldi. Ben de kendi kendimi davet ettim.”</p>

  <p>“Hoş gelmedin.”</p>

  <p>“Bana söylendiğine göre, Tanrı’nın bağışıyla, zürriyetin ikiz ürün vermiş.”</p>

  <p>“Sana ne bundan?”</p>

  <p>Adam’ın kabalığı, Samuel’in gözlerinde bir sevinç ışığı parıldattı. Lee’nin evin içinde bir köşeye sinip, onları seyrettiğini gördü.</p>

  <p>“Tanrı aşkına, şiddet gösterisi yapma bana. Ben, bu dünyadan göçüp gittikten sonra, hayırla anılacak bir adamım.”</p>

  <p>“Dediklerini anlamıyorum.”</p>

  <p>“Nasıl anlayabilirsin? Adam Trask, bir çift enciği olan bir kurt köpeği ya da yumurtasında civcivler çıkınca babalık taslayan sıska bir horoza benziyor. Pis mendeburun biri!”</p>

  <p>Adam’ın yanaklarını bir gölge kapladı, gözleri ilk kez görür gibi oldu. Samuel, öfkesinin midesini kavurduğunu sevinçle duydu. “Çekil karşımdan, dostum! Lütfen, rica ederim,” diye haykırdı. Ağzının kenarları köpürmüştü. “Lütfen! Kutsal diye hatırladığın ne varsa, onlar adına uzak dur benden. Elimden kan çıkacak yoksa, bunu seziyorum.”</p>

  <p>“Defol benim evimden,” dedi Adam. “Haydi, defol. Deli numarası yapıyorsun. Defol. Burası benim evim. Satın aldım burayı ben.”</p>

  <p>“Sen şu gözlerinle, burnunu da parayla satın aldın galiba,” diye alay etti Samuel. “Ayakta duruşunu, başparmağını da satın aldın sen. Dinle beni, seni öldürürsem duymadan gidersin sonra. Satın aldın ha? Sen yalnız tatlı bir veraset satın aldın. Söyle bakalım, çocuklarını hak ettin mi sen be adam?”</p>

  <p>“Hak etmek mi? Çocuklarım burada -işte. Seni anlayamıyorum.”</p>

  <p>“Liza, Tanrı beni korusun!” diye sızlandı Samuel. “İş, senin düşündüğün gibi değil, Adam! Başparmağım boğazını sıkmadan, beni iyi dinle. O değerli ikizlerin -ne gören var, ne uğraşan, ne bakan- kalıbımı basarım keşfedilmeden yaşıyorlar öyle.”</p>

  <p>“Defol,” dedi Adam sert bir tavırla. “Lee, bir tüfek getir bana. Bu adam çıldırmış, Lee!”</p>

  <p>Birden, Samuel’in elleri Adam’ın boğazına sarıldı, şahdamarını sıkıştırdı. Kan, Adam’ın şakaklarına çıktı, gözleri kanlanıp yerlerinden fırlayacak gibi oldu. Samuel, onun yüzüne haykırıyordu.</p>

  <p>“Sök bakalım haydi o pelte parmaklarınla. Bu çocukları satın almadın sen. Ne onları çaldın, ne de onlara bir parçacık bir şey verdin. Garip ama güzel bir değiş tokuşla elde ettin onları.” Birden, parmaklarını komşusunun gırtlağından çekti.</p>

  <p>Adam, soluk soluğa kalmıştı. Nalbantın sıktığı boğazını elleriyle yokladı.</p>

  <p>“Nedir benden istediğin?” diye sordu.</p>

  <p>“Sende sevgi denen şey yok.”</p>

  <p>“Vardı -hem de beni öldürecek kadar.”</p>

  <p>“Kimsede yeterince sevgi yoktur. Taşlı toprağın, verimi de az olur.”</p>

  <p>“Benden uzak dur. Dövüşebilirim. Kendimi savunamayacağımı sanıyorsan, aldanıyorsun.”</p>

  <p>“Senin iki silahın var, ama adları yok.”</p>

  <p>“Seninle dövüşeceğim, ihtiyar. İhtiyarın birisin sen.”</p>

  <p>“Bir türlü aklım almıyor,” dedi Samuel. “En aptal bir adam bile bir kaya parçası bulsa akşama kalmadan ona bir ad koyar -Peter filan der, hiç olmazsa. Ama sen -bir yıldır yüreğin sızlayarak yaşadın ve çocuklara bir numara bile vermedin.”</p>

  <p>“Benim yaptıklarım, beni ilgilendirir,” dedi Adam.</p>

  <p>Samuel ona, çalışmaktan ağırlaşmış eliyle bir yumruk attı. Adam tozların içine yuvarlandı. Samuel, kalkmasını söyledi. Adam kalkınca, bir yumruk daha attı, bu sefer Adam kalkmadı. Karşısına dikilen yaşlı adama şaşkın şaşkın bakakalmıştı.</p>

  <p>Samuel’in gözlerindeki ateş silindi, sakin bir sesle, “Oğullarının adları yok,” dedi.</p>

  <p>“Anaları onları anasız bıraktı,” dedi Adam.</p>

  <p>“Sen de onları babasız bıraktın. Yalnız kalan bir çocuğun geceleri duyacağı garipliği duymuyor musun? Ne gibi bir sıcaklık var burada, hangi kuşun şarkısı, hangi sabah güzel olabilir böyle bir ortamda? Biraz olsun hatırlıyor musun Adam, önceleri nasıldı?”</p>

  <p>“Bu duruma ben getirmedim,” dedi Adam.</p>

  <p>“Bu duruma getirmedin de, düzelttin mi sanki? Çocukların adları bile yok.” Eğildi, kollarını Adam’ın omuzlarına doladı, kalkması için yardım etti. “Onlara ad koyacağız,” dedi. “Uzun uzun düşünüp, onları koruyacak güzel adlar bulacağız.” Elleriyle, Adam’ın gömleğindeki tozları silkeledi.</p>

  <p>Adam’ın bakışları, uzak ama bir şeyler söylemeye niyetli bir hal almıştı. Sanki rüzgârın uzaklardan alıp getirdiği bir müziği yakalamaya çalışıyordu. Gözlerindeki o eski donukluk silinmişti. “Beni aşağıladığı, beni bir halı gibi silkelediği için bir adama teşekkür edeceğimi düşünmek bile zor. Ama sana teşekkür borçluyum. Acı bir teşekkür, ama yine de teşekkür.”</p>

  <p>Samuel gülümsedi, gözlerini kırpıştırdı. “Sahici gibi oldu mu? Sahici gibi yapabildim mi?” diye sordu.</p>

  <p>“Ne demek istiyorsun?”</p>

  <p>“Vallahi bir bakıma karıma söz vermiştim de ondan. Yapabileceğime inanmamıştı. Ben, dövüşken bir adam değildim. En son olarak, İrlanda’da, kırmızı burunlu bir kıza, ders kitabı yüzünden dayak atmıştım.”</p>

  <p>Adam, Samuel’e bakıyordu, ama gözünün önüne kardeşi Charles gelmişti, kapkara gözünü kan bürümüş bakışlarıyla. Sonra bu görüntü silindi, yerine Cathy’nin namlunun üzerinden bakan gözleri geldi. “İçimde korku yoktu,” dedi Adam. “Daha çok yorgunluğa benziyordu.”</p>

  <p>“Sanırım, yeterince öfkelenmedim.”</p>

  <p>“Samuel, sana bir tek şey soracağım. Bir şeyler duydun mu? Ondan haber var mı... herhangi bir haber?”</p>

  <p>“Herhangi bir şey işitmedim.”</p>

  <p>“İşte buna sevindim diyebilirim.”</p>

  <p>“Nefret duyuyor musun?”</p>

  <p>“Hayır. Hayır yalnız içimde bir çeşit sızı var. Belki ileride nefrete dönüşür. Güzellikten dehşete geçiş arasında hiç kesinti olmadı. Şaşkın haldeyim, şaşkın.”</p>

  <p>“Bir gün otururuz,” dedi Samuel. “Sen her şeyi masanın üzerine yayarsın. Fala bakar gibi. Ama şimdi kartların hepsini bulamazsın ki.”</p>

  <p>Ahırın arkasından, saldırıya uğrayan bir tavuğun öfkeli çığlığı duyuldu. Arkasından, küt diye, tok bir ses geldi. Adam, “Tavuklara bir şey oluyor,” dedi.</p>

  <p>İkinci bir çığlık başladı. “Lee, tavukların orada,” dedi Samuel. “Biliyor musun, eğer tavukların devleti, kilisesi ve tarihi olsaydı, insan sevincini çok tatsız ve uzak bulacaklardı. Bir adamın başına, mutlu, neşeli bir olay gelmeyegörsün, hemen bir tavuk boğazlanır.”</p>

  <p>Şimdi ikisi de susmuştu. Yalnız arada bir, kibarlık gerekçesiyle birtakım sahte sorular soruyorlar, havadan sudan söz edip birbirlerinin verdikleri cevapları kulak arkasına atıyorlardı. Lee işe karışmasaydı, bu böyle sürüp gidecek, sonunda yine birbirlerine öfkeleneceklerdi.</p>

  <p>Lee bir masa çıkardı, iki de sandalye. Sandalyeleri karşılıklı koydu. İçeri bir daha gitti. Bir şişe viski ve iki kadeh getirdi, kadehleri sandalyelerin önüne, masaya koydu. Sonra ikizleri, her birini bir koltuğuna alıp getirdi, masanın yanına, yere bıraktı. Ellerine birer değnek verdi, sallanıp, gölgesiyle eğlensinler diye.</p>

  <p>Oğlanlar ciddi ciddi oturmuşlar, Samuel’in sakalına bakıyor, arada bir de, gözleriyle Lee’yi arıyorlardı. İşin garip yanı giydikleri şeylerdi. İkisi de, Çinlilerin ütüsüz pantolonları ve kordonlu hırkalarından giymişlerdi. Birininki turkuaz, ötekininki gül pembesi rengindeydi, kordonları da karaydı. Başlarında kara iplikten takkeler vardı, takkelerin tepesinde de birer parlak kırmızı düğme vardı.</p>

  <p>“Bu giyecekleri de nereden buldun Allah aşkına, Lee?” diye sordu Samuel.</p>

  <p>“Ben bulmadım,” dedi Lee, yüzünü asarak. “Vardı zaten. Bundan başka, giyecekleri birer takımları daha var, yelken bezinden, ben yaptım. Bir çocuk, adının takılacağı gün iyi giyinmeli.”</p>

  <p>“Çinli lehçesini bıraktın bakıyorum da.”</p>

  <p>“Evet, öyle. Ama King City’de kullanıyorum elbet.” Yerde oynayan çocuklara, birkaç kısa heceyle seslendi. Çocukların ikisi de, başlarını kaldırıp gülümsediler, değneklerini havada salladılar. “Size içki koyayım,” dedi Lee, “biraz vardı burada.”</p>

  <p>“Sen o birazı, dün King City’den aldın,” dedi Samuel.</p>

  <p>Şimdi, Adam’la Samuel, karşı karşıya oturmuşlardı, aralarındaki engeller kalkmıştı, ama Samuel’in üzerine bir sıkılganlık geldi. Yumruklarıyla ezdiğini yerine koymak, düzeltmek kolay değildi. Cesaret, dayanıklılık gibi erdemler, bunları kullanacak bir yer olmayınca, yararsız bir duruma düşüyorlardı. İçinden, kendi durumuna güldü.</p>

  <p>İkisi de oturmuş, o garip, parlak renkli giysiler içindeki ikizlere bakıyorlardı. Samuel içinden, “Bazen insana, hasmı dostundan daha çok yardımcı olur,” diye düşündü. Gözlerini kaldırıp Adam’a baktı.</p>

  <p>“Başlamak güç,” dedi. “Ertelenmiş bir mektubu yazmak, her geçen dakika nasıl daha çok güçleşirse, bu da öyle. Bana yardım etsene.”</p>

  <p>Adam, bir an başını kaldırıp baktı, sonra gözlerini çocuklara çevirdi. “Başımın içinde bir uğultu var,” dedi. “Suyun altındayken duyulan sesler gibi. Bir yılın yükünü üzerimden atmaya çalışıyorum.”</p>

  <p>“Belki de bana nasıl olduğunu anlatsan, arkası gelir.”</p>

  <p>Adam, kadehini başına dikti, yeniden doldurdu ve kadehi elinde döndürmeye başladı. Kehribar rengindeki viski, dalgalana dalgalana kadehin ağzına yükseliyordu. Viskinin çürük meyve kokusu ortalığı sardı. “Hatırlamak çok zor,” dedi Adam. “Acı değildi duyduğum, daha çok uyuşukluk. Ama, yok -içinde iğneler gizliydi. Bütün kartlar tam değil, dedim ya demin -onu düşünüyordum. Belki de kartların tamamını hiçbir zaman toplayamayacağım.”</p>

  <p>“Hep o mu aklına geliyor? İnsan, bir şeyden söz etmek istemediğini söyledi mi, başka bir şey düşünemiyor demektir.”</p>

  <p>“Belki de öyledir. Kafamdaki durgunluğun içinde hep o var, alevler içindeki son sahne dışında pek bir şey hatırlamıyorum.”</p>

  <p>“Vurdu seni, değil mi Adam?”</p>

  <p>Adam’ın dudakları inceldi, gözleri karardı.</p>

  <p>“Cevap vermene gerek yok,” dedi Samuel.</p>

  <p>“Vermemeye de gerek yok,” dedi Adam. “Evet, o vurdu.”</p>

  <p>“Seni öldürmek niyetinde miydi?”</p>

  <p>“Hepsinden çok bunu düşündüm. Hayır, beni öldürmek istediğini sanmıyorum. O şerefi çok görmüştür bana. Onun içinde ne nefret vardı, ne de başka bir duygu. Bunu orduda öğrenmiştim. Bir adamı öldürmek istersen, ya kafasına, ya yüreğine, ya da karnına ateş edersin. Hayır, o beni tam istediği yerden vurdu. Namluyu kaydırdığını gördüm. Sanırım, ölümümü istese, bana bu kadar çok dokunmazdı. Bu, bir çeşit sevgi olurdu. Oysa ben bir baş belasıydım, düşman değil.”</p>

  <p>“Gerçekten çok düşünmüşsün üzerinde,” dedi Samuel.</p>

  <p>“Zamanım yoktu. Sana bir şey sormak istiyorum. Son çirkin olayın öncesini hatırlayamıyorum. Çok güzel bir kadın mıydı, Samuel?”</p>

  <p>“Sana göre öyleydi, çünkü sen yaratmıştın onu. Onu olduğu gibi gördüğünü hiç sanmıyorum. Sen hep kendi yarattığını gördün.”</p>

  <p>Adam, yüksek sesle düşünür gibi, “Kimdi, neydi o acaba? Bilmediğim için memnundum,” dedi.</p>

  <p>“Şimdi bilmek istiyorsun ama.”</p>

  <p>Adam, gözlerini önüne eğdi. “Meraktan değil. Ama çocuklarımın damarlarında ne biçim bir kan var, bilmek isterdim. Büyüdüklerinde, onlarda bir şeyler aramayacak mıyım?”</p>

  <p>“Evet. Ama seni uyarayım: Kanları değil, ama senin kuşkun onları kötü yapar. Onlardan ne umarsan, öyle olurlar.”</p>

  <p>“Ama kanları...”</p>

  <p>“Ben, kana filan pek inanmam,” dedi Samuel. “Bence, bir adam çocuklarında iyilik ya da kötülük görüyorsa, bu, onlara ana rahminden çıktıktan sonra kendisinin aşıladığı şeylerdir.”</p>

  <p>“Ama bir domuzdan da bir yarış atı çıkaramazsın ya.”</p>

  <p>“Hayır,” dedi Samuel. “Ama çok hızlı koşan bir domuz çıkarabilirsin.”</p>

  <p>“Buralarda kimse senin gibi düşünmez. Hatta Bayan Hamilton bile senin bu düşüncelerine katılmaz.”</p>

  <p>“Tamam, çok haklısın. O, herkesten önce karşı çıkar, ben de ona söylemem olur biter. Bütün tartışmaları şiddet kullanarak kazanır ve farklı bir düşünceyi, kendine yapılmış bir aşağılama sayar. İyi bir kadındır, ama insan onun yanında el yordamıyla hareket etmelidir. Neyse, çocuklardan konuşalım biz.”</p>

  <p>“Bir içki daha alır mısın?”</p>

  <p>“Alırım, teşekkürler. Adlarda büyük bir giz vardır. Çocuk mu adını bir kalıba sokar, yoksa adı mı çocuğu biçimlendirir, hiç anlayamamışımdır. Ama şuna kesinlikle inanabilirsin -bir insana lakap takıldı mı, bil ki asıl adı yanlış konulmuştur onun. Beylik adlar vardır, sen ne dersin bunlara- John, James, Charles sözgelişi?”</p>

  <p>Adam, ikizlere bakıyordu. Son adı duyunca, birden kardeşi oğlanlardan birinin gözlerinden kendisine bakıyormuş gibi geldi. İleri doğru uzandı.</p>

  <p>“Ne oldu?” diye sordu Samuel.</p>

  <p>“Aa!” diye bir çığlık attı Adam. “Bu ikizler birbirlerine benzemiyorlar! Hiç benzemiyorlar.”</p>

  <p>“Elbette benzemezler. Aynı yumurta ikizleri değil onlar.”</p>

  <p>“Şu... şu tıpkı kardeşime benziyor. Şimdi gördüm. Acaba öbürü de bana benziyor mu?”</p>

  <p>“İkisi de benziyor. Bir çocuk başlangıçta herkese benzeyebilir.”</p>

  <p>“Şimdi pek benzemiyor. Ama bir an, hayalet görmüş gibi oldum.”</p>

  <p>“Belki de hayalet dediğimiz şey budur.”</p>

  <p>Lee yemekleri getirdi, masaya koydu.</p>

  <p>“Çinlilerin de hayaletleri var mıdır?” diye sordu Samuel.</p>

  <p>“Milyonlarca,” dedi Lee. “Hayaletten bol bir şey yoktur bizde. Çin’de hiçbir şey ölmez. Çok kalabalıktır. Hiç değilse bana öyle gelirdi oradayken.”</p>

  <p>“Otur, Lee,” dedi Samuel. “Çocuklara ad bulacağız.”</p>

  <p>“Piliçler kızarıyor. Şimdi hazır olur.”</p>

  <p>İkizlere bakmakta olan Adam, başını kaldırdı, gözleri yumuşadı, ısındı. “Bir kadeh içsene, Lee,” dedi.</p>

  <p>“Ben mutfakta içkimi yudumluyorum,” dedi Lee ve eve girdi.</p>

  <p>Samuel eğildi, çocuklardan birini kucağına aldı. “Sen de ötekini al,” dedi Adam’a. “Bakalım, aklımıza bazı adlar getirecek bir yanları var mı?”</p>

  <p>Adam da öbür çocuğunu acemice dizine oturttu. “Az çok benziyorlar,” dedi. “Ama yakından baktın mı, pek öyle değil. Bunun gözleri, ötekinden daha yuvarlak.”</p>

  <p>“Evet,” dedi Samuel. “Başı da daha toparlak, kulakları da daha büyük,” diye ekledi. “Ama bu, bu daha fişek gibi. Bu ileri gidebilir, ama çok yükseklere çıkamaz. Bunun cildi daha esmer, saçları daha koyu renk olacak. Bu kurnaz olacak sanırım, kurnazlık da zekâyı kısıtlar. Kurnazlık, insana, şunu yapma, kurnazca olmaz, deyip durur. Bak nasıl kendini tutuyor. Ötekinden çok ileride, çok daha gelişmiş. Ne garip, değil mi, yakından bakınca ne kadar farklı görünüyorlar.”</p>

  <p>Adam’ın yüzü değişmişti. Kendisini saran şeyi yırtıp, su yüzüne çıkmış gibiydi. Parmağını kaldırdı. Çocuk yakalamak için atıldı, az daha babasının kucağından düşüyordu. “Hop!” dedi Adam, “yavaş ol. Düşmek mi istiyorsun?”</p>

  <p>“Onlara, kendilerinde var olduğunu sandığımız niteliklerine göre ad koyarsak, yanlış bir iş yapmış oluruz,” dedi Samuel. “Belki de, ulaşmaları gereken yüce bir ad koyarsak, daha iyi olur. Benim adını aldığım adamın adı, Tanrı’nın ağzından çıkmıştı. Ben de, bütün yaşamım boyunca hep dinledim. Bir-iki sefer adımın çağrıldığını işitir gibi oldum, ama belli belirsiz, hiç emir filan gelmedi Tanrı dan.”</p>

  <p>Adam, çocuğu koltuğunun altına alarak uzandı, kadehlere viski doldurdu. “Geldiğin için teşekkür ederim, Samuel,” dedi. “Hatta dövdüğün için de teşekkür ederim. Bunu söylemek biraz garip ama.”</p>

  <p>“Benim böyle davranışım da garip. Liza hiçbir zaman inanmaz. Onun için hiç söylemeyeceğim. İnanılmayan bir gerçek, insanı yalan kadar yaralar. Çağımızda gerçeği kabul ettirmek cesaret işi oldu. Cezası da var bunun, çarmıha gerilmek. Doğrusu, bende bu cesaret yok.”</p>

  <p>“Hep şaşıyorum,” dedi Adam, “senin gibi bilgili bir adam, ne diye o ıssız yamaçta çalışıp durur.”</p>

  <p>“Çünkü cesaretim yok,” dedi Samuel. “Hiçbir zaman sorumluluğu yüklenmedim. Tanrı benim adımı çağırmadığı zaman ben onun adını çağırabilirdim ama çağırmadım. İşte burada yücelikle bayağılığın farkı görülüyor. Bu, oldukça sık görülen bir hastalık. Ama sıradan bir adamın da, yüceliğin dünyadaki en yalnız durum olduğunu bilmesi iyi bir şeydir.”</p>

  <p>“Bence, yüceliğin de basamakları var,” dedi Adam.</p>

  <p>“Sanmıyorum,” diye karşılık verdi Samuel. “Bu, küçük yücelikler olduğunu söylemek gibi bir şey. Hayır. Ben, o sorumluluğun yüceliğine inanıyorum. Tek başına seçim yapmak zorunda olmanın yüceliğine. Bir yanda dostluk, tatlı bir anlayış, öbür yanda soğuk, yapayalnız bir yücelik. İşte burada seçim yaparsın. Ben, sıradan olmayı seçtiğim için mutluyum, ama öbürünü seçseydim karşılığı ne olacaktı, nasıl bilebilirim? Çocuklarımın hiçbiri yüce olmayacak, belki Tom bunların dışındadır. Şimdi doğruyu seçmenin sancılarını çekiyor o. Bunu seyretmek acı veriyor. İçimde bir şey, Tom evet desin istiyor. Garip değil mi? Bir baba, oğlunun yüceliğe mahkûm olmasını diliyor! Ne büyük bir bencillik!”</p>

  <p>Adam kıkırdadı. “Bu ad koyma işi pek kolay değilmiş bakıyorum.”</p>

  <p>“Ne sandındı ya.”</p>

  <p>“Bu kadar eğlenceli olacağını hiç düşünmemiştim,” dedi Adam.</p>

  <p>Lee, hamur açma tahtasına koyduğu bir tepsi kızarmış piliç, bir kâse haşlanmış patates ve pancar turşusuyla çıkageldi. “Nasıl oldu bilmiyorum,” dedi. “Tavuklar biraz kartça. Piliçleri sansarlara kaptırdık bu yıl.”</p>

  <p>“Çek bakalım,” dedi Samuel.</p>

  <p>“Durun, ben de kendi içkimi alıp geleyim,” dedi Lee.</p>

  <p>O gidince, Adam, “Garip şey, önceleri başka türlü konuşuyordu,” dedi.</p>

  <p>“Şimdi sana güveniyor,” dedi Samuel. “Onda, karşılık beklemeyen bir bağlılık duygusu var. Belki ikimizden de çok daha iyi bir adam.”</p>

  <p>Lee döndü, masanın ucundaki yerini aldı. “Çocukları yere bıraksanıza,” dedi.</p>

  <p>İkizler yere bırakılınca sızlandılar. Lee onlarla Kanton diliyle sert sert konuşunca sustular.</p>

  <p>Yemeklerini, bütün köylüler gibi sessizce yediler. Lee, bir ara birden fırladı, eve koştu. Bir testi kırmızı şarapla döndü. “Unuttum,” dedi, “evde bulmuştum.”</p>

  <p>Adam güldü. “Burayı satın alırken, burada şarap içtiğimi hatırlıyorum,” dedi. “Bu toprakları, belki de bu şarap yüzünden almışımdır. Piliç çok iyi olmuş Lee. Uzun süredir, yediklerimin tadına varamamıştım.”</p>

  <p>“İyileşiyorsun,” dedi Samuel. “Bazı insanlar, iyileşmeyi, hastalıklarının şanına leke sayarlar. Ama zaman denen yakı, şan şeref dinlemez. Herkes iyileşir, yeter ki beklemesini bilsin.”</p>

  <p class="bolum_adi2">4</p>

  <p>Lee sofrayı topladı, çocukların eline temizlenmiş bir but kemiği verdi. Çocuklar, bu yağlı çubukları ciddi ciddi aldılar ve bir bakıp bir emerek oyalanmaya başladılar. Şarap ve kadehler masada kaldı.</p>

  <p>“Şu ad koyma işine devam etsek,” dedi Samuel. “Liza’nın boğazımı sıktığını duyuyorum.”</p>

  <p>“Ne ad koyacağımı bilemiyorum,” dedi Adam.</p>

  <p>“Koymak istediğin bir aile adı yok mu hiç? Zengin bir akrabaya tuzak olacak bir ad sözgelişi. Ya da yeniden koymaktan onur duyacağın bir ad?”</p>

  <p>“Hayır. Başlangıç olsun isterim, olabildiği kadar baştan başlasın.”</p>

  <p>Samuel parmaklarıyla başına vurdu. “Ne yazık,” dedi, “ne yazık. Tam kendilerine uygun adları alamayacaklar.”</p>

  <p>“Ne demek istiyorsun?”</p>

  <p>“Başlangıç, dedin. Dün gece düşündüm ki,” Samuel sustu. “Hiç kendi adını düşündün mü?”</p>

  <p>“Kendi adımı mı?”</p>

  <p>“Evet, Adam. Senin çocukların. Habil ve Kabil.”</p>

  <p>“Yoo, olamaz,” dedi Adam. “Bunu yapamayız.”</p>

  <p>“Elbette olmaz. Kader denen şeyi kışkırtmak olur bu. Oysa garip değil mi, Kabil dünyanın en tanınmış adıdır, ama şimdiye kadar kimsede duymadım.”</p>

  <p>“Belki de bu yüzden, adın anlamı hiç silinip eksilmemiş,” dedi Lee.</p>

  <p>Adam, kadehteki kan kırmızısı şaraba bakıyordu. “Bu adı duyunca, tüylerim diken diken oldu,” dedi.</p>

  <p>“İki öykü vardır, başlangıçtan bu yana peşimizi bırakmamıştır. Görünmez kuyruklar gibi peşimizden sürükleriz onları -ilk günahın öyküsü ve Habil ile Kabil’in öyküsü. Ben, ikisini de anlamam. Hem hiç anlamam, ama duyarım. Liza bana kızar. Onları anlamaya çalışmam gerektiğini söyler. Bir gerçeği açıklamaya çalışmanın ne gereği var, der. Belki de haklı -belki de haklı. Lee, Liza senin Presbiteryen olduğunu söyledi. Sen bu Cennet Bahçesi ve Habil ile Kabil’i anlıyor musun bari?”</p>

  <p>“O, benim bir şey olmam gerektiğini düşünüyor, ondan. Çok önceleri, San Fransisco’da din okuluna gitmiştim. Bir şey olmamız, insanların hoşuna gider. Özellikle, kendileri neyse, onu olmamız.”</p>

  <p>“Sana, anlayıp anlamadığını sordu,” dedi Adam.</p>

  <p>“Galiba Cennetten Kovuluş’u anlıyorum. Bunu kendi içimde de duyabilirim. Ama kardeşi öldürmek hayır. Bilmem, belki de ayrıntıları pek iyi hatırlamıyorum, ondandır.”</p>

  <p>“Birçok insan, ayrıntıları okumaz, beni en çok etkileyen şey ayrıntılardır,” dedi Samuel. “Biliyor musunuz Habil’in hiç çocuğu yoktu.” Göğe baktı. “Tanrım, gün nasıl da geçiyor! Hayat gibi gözlemediğimiz zaman çok çabuk, gözlediğimiz zaman ise çok ağır. Yok, ben zevk alıyorum. Kendi kendime söz verdim, zevk almayı günah saymayacağım diye. Her şeyi araştırmak hoşuma gider. Hiçbir zaman, altına bakmadan, bir taşın yanından geçip gitmeye gönlüm razı olmamıştır. Ayın öbür yüzünü hiçbir zaman göremeyeceğimi öğrenmek, benim için müthiş bir hayal kırıklığı olmuştur.”</p>

  <p>“Benim İncil’im yok,” dedi Adam. “Aileminkini Connecticut’ta bıraktım.”</p>

  <p>“Bende var,” dedi Lee. “Gidip getireyim.”</p>

  <p>“Gereği yok,” dedi Samuel. “Liza bana, annesininkini verdi. Burada cebimde. Epeyce aşınıp yıpranmış. Kimbilir ne acılar gizlidir arasında. Bana bir İncil verin, onu kullananın parmaklarının çeşitli bölümlerde bıraktığı izlerden, onun nasıl bir adam olduğunu anlatabilirim sizlere. Liza, İncil’i baştan sona okur. İşte öykülerin en eskisi. Eğer bu öykü bize üzüntü veriyorsa, aynı üzüntüyü kendi içimizde de taşıyoruz demektir.”</p>

  <p>“Çocukluğumdan beri dinlememiştim,” dedi Adam.</p>

  <p>“Uzun olduğunu sanıyorsun, oysa çok kısa,” dedi Samuel. “Önce, baştan aşağı okuyacağım, sonra geri döneriz. Bana biraz şarap verin, boğazım kurudu. İşte küçük bir öykü, ama böylesine derin bir yara açsın!” Yere baktı. “Görüyor musunuz? Çocuklar uyumuş, tozun toprağın içinde.”</p>

  <p>Lee de baktı. “Üstlerini örteyim,” dedi.</p>

  <p>“Toz sıcaktır,” dedi Samuel. “Şöyle başlıyor: Ve Adem, karısı Havva’yı bildi; ve gebe kalıp Kabil’i doğurdu ve, Rabbin yardımıyla bir adam kazandım, dedi. Ve Habil’i doğurdu. Ve Habil koyun çobanı oldu, fakat Kabil çiftçi oldu. Ve Kabil, günler geçtikten sonra, toprağın semeresinden Rabbe takdime getirdi. Ve Habil, o da sürünün ilk doğanlarından ve yağlarından getirdi. Ve Rab Habil’e ve onun takdimesine baktı; fakat Kabil’e ve onun takdimesine bakmadı. Ve Kabil çok öfkelendi, ve çehresini astı. Ve Rab Kabil’e dedi: Niçin öfkelendin? Ve niçin çehreni astın? Eğer iyi davranırsan, o yükseltilmeyecek mi? Ve eğer iyi davranmazsan, günah kapıda pusuya yatmıştır; ve onun istediği sensin; fakat sen onu yeneceksin. Ve Kabil, kardeşi Habil’le konuştu. Ve vaki oldu ki, kırda oldukları zaman, Kabil, kardeşi Habil’e karşı kalktı, ve onu öldürdü.</p>

  <p>“Ve Rab Kabil’e dedi; Kardeşin Habil nerede? O dedi: Bilmiyorum, kardeşimin bekçisi miyim ben? Ve dedi: Ne yaptın? Kardeşinin kanının sesi topraktan bana bağırıyor. Ve şimdi sen toprak tarafından lanet edildin, o toprak ki kardeşinin kanını senin elinden almak için ağzını açtı; toprağı işlediğin zaman, artık sana kuvvetini vermeyecektir; yeryüzünde kaçak ve serseri olacaksın. Ve Kabil Rabbe dedi: Cezam taşınamayacak derecede büyüktür. İşte, bugün toprağın yüzü üzerinden beni kovdun; ve senin yüzünden gizli kalacağım; ve yeryüzünde kaçak ve serseri olacağım; ve vaki olacak ki, her kim beni bulursa, beni öldürecektir. Ve Rab ona dedi: Bunun için Kabil’i her kim öldürürse, ondan yedi kere öç alınacaktır. Ve Rab, her kim onu bulursa kendisini vurmasın diye, Kabil üzerine bir nişane koydu.</p>

  <p>“Ve Kabil Rabbin huzurundan çıktı, ve Cennetin doğusunda Nod diyarında oturdu.”</p>

  <p>Samuel, kitabın kopmak üzere olan kapağını yorgun bir tavırla kapadı. “İşte böyle,” dedi. “On altı ayet, bu kadar. Ah, Tanrım! Ne kadar korkunç olduğunu unutmuşum, cesaret verici en küçük bir şey yok. Belki de Liza haklıdır. Anlayacak bir yanı yok.”</p>

  <p>Adam, derin derin içini çekti. “Pek iç açıcı bir öykü sayılmaz, değil mi?”</p>

  <p>Lee, kendisinin kesme taştan yapılmış yuvarlak şişesinden kadehine kopkoyu bir sıvı koydu. Bir yudum aldı, tadına iyice varabilmek için ağzını açtı, içkiyi dilinin altına kaydırdı. “Hiçbir öykünün, biz onun gerçek ve doğru olduğunu içimizde duymadıkça, etkisi ve yaşarlığı yoktur,” dedi. “İnsanlar ne kadar büyük bir suçun yükünü taşıyorlar omuzlarında!”</p>

  <p>Samuel, Adam’a, “Ve sen, o yükün hepsini yüklenmeye kalktın,” dedi.</p>

  <p>“Ben de öyleyim, herkes öyle,” dedi Lee. “Sanki değerli bir nesneymiş gibi, kollarımızı o suçun ağırlığıyla doldurduk. Belki de öyle olmasını istiyorduk,” dedi.</p>

  <p>“Ne demek istiyorsun?” diye sordu Samuel.</p>

  <p>“Vallahi, her küçük çocuk, günahını kendisinin icat ettiğini sanır. Erdemleri sonradan öğrendiğimiz kanısındayız, çünkü bize öyle anlatılmıştır. Ama günah, bizim yapıp, ortaya koyduğumuz bir şeydir.”</p>

  <p>“Evet, anlıyorum. Ama nasıl oluyor da, bu öykü durumu daha iyi gösteriyor?”</p>

  <p>“Çünkü,” dedi Adam, heyecanla, “biz bundan geliyoruz. Bu, bizim babamızdır. Suçumuzun bir parçasını atalarımız emip yutmuştur. Bizim hangi şansımız var? Biz, babamızın çocuklarıyız. Yani, ilk biz olmadık. Bu bir özürdür, dünyada sığınabileceğimiz pek başka özür de yok,” dedi.</p>

  <p>“Hiç olmazsa, inandırıcı özürler yok,” dedi Lee. “Yoksa çoktan atardık sırtımızdaki suçu, dünya da, cezalandırılmış üzgün insanlarla dolup taşmazdı.”</p>

  <p>“Ama bu resme takılacak başka çerçeve yok mu?” dedi Samuel. “Özür olsun olmasın, atalarımıza bağlıyız. Suçluyuz.”</p>

  <p>“Tanrı’ya biraz öfkelendiğimi hatırlıyorum,” dedi Adam. “Hem Kabil, hem de Habil, Tanrı’ya ellerindekini verdiler. Tanrı, Habil’i kabul etti, Kabil’i geri çevirdi. Bunun doğru ve haklı bir şey olduğunu, kafam hiçbir zaman almadı. Hiç anlayamadım. Siz anladınız mı?”</p>

  <p>“Belki biz, olaya değişik bir arkaplandan bakıyoruz,” dedi Lee. “Hatırladığıma göre bu öykü, çobanlık yapan bir halk tarafından yine çobanlar için yazılmıştı. Çiftçi değillerdi. Çobanların tanrısının, tombul bir kuzuyu arpa başağından üstün tutması doğal değil mi? Kurban, en değerli, en iyi şey olmalıdır.”</p>

  <p>“Evet, anlıyorum,” dedi Samuel. “Lee, ama seni uyarıyorum: bu Doğulu akıl yürütmenden Liza’nın haberi olmasın.”</p>

  <p>Adam heyecanlanmıştı. “Evet, ama neden Tanrı Kabil’i lanetledi? Haksızlık bu!”</p>

  <p>“Sözcüklere iyi kulak vermek gerek,” dedi Samuel. “Tanrı, Kabil’i hiç de lanetlemedi. Tanrı’nın da seçim yapma hakkı olabilir, değil mi? Diyelim ki, Tanrı, kuzuyu sebzeden daha çok seviyordu. Ben öyleyimdir sözgelişi. Belki de, Kabil ona bir demet havuç getirmişti. Tanrı da, ‘Ben bundan hoşlanmadım. Yeniden uğraş. Bana, sevebileceğim bir şeyler getir, seni kardeşinle bir tutayım,’ demiştir. Ama Kabil’in aklı başından gitti. Duyguları incinmişti. Bir adam incinince, bir şeylere vurmak ister. Onun da öfkesinin yoluna Habil çıkmış.”</p>

  <p>“Aziz Paul, İbraniler’e, Habil’in imam olduğunu söylemişti,” dedi Lee.</p>

  <p>“Bundan ‘Yaratılış’ta hiç söz edilmiyor,” dedi Samuel. “İmandan, iman yoksulluğundan söz yok. Yalnızca Kabil’in öfkesi anlatılıyor.”</p>

  <p>“Bayan Hamilton, İncil’deki paradokslar konusunda ne düşünüyor?” diye sordu Lee.</p>

  <p>“Hiçbir şey, çünkü böyle paradokslar olduğunu kabul bile etmiyor.”</p>

  <p>“Ama...”</p>

  <p>“Sus be adam. Ona sor istersen. Bu konuşmadan daha yaşlı, ama kafanın karışıklığı bir parça olsun azalmadan çıkarsın.”</p>

  <p>“Siz ikiniz de bunları incelemişsiniz,” dedi Adam. “Demek sonra, Kabil cinayet yüzünden sürülmüş?”</p>

  <p>“Doğru, cinayet yüzünden.”</p>

  <p>“Ve Tanrı, onu işaretlemiş?”</p>

  <p>“Dinlemedin mi? Tanrı, Kabil’e işareti, onu mahvetmek için değil, korumak için koymuş. Ve kim onu öldürmek isterse lanetlenecekmiş. Bu, koruyucu bir işaretmiş yani.”</p>

  <p>“Bana öyle geliyor ki,” dedi Adam, “Kabil, değneğin pis ucundan tutmuş.”</p>

  <p>“Belki öyle,” diye karşılık verdi Samuel. “Ama Kabil yaşadı, çocukları oldu. Habil ise, yalnız öyküde var. Biz, Kabil’in çocuklarıyız. Ve garip değil mi, üç adam, oturmuş, binlerce yıl öncesinin suçunu, sanki dün King City’de olmuş gibi yargılıyoruz.”</p>

  <p>İkizlerden biri uyandı, esnedi, Lee’ye baktı, yeniden uyudu.</p>

  <p>“Hatırlıyor musunuz, Bay Hamilton,” dedi Lee, “size, bazı eski Çin şiirlerini İngilizce’ye çevirmeye uğraştığımı söylemiştim? Yok yok, telaşlanmayın. Okumayacağım. Çeviri yaparken, bazı şeylerin, bu sabah olmuş gibi canlı ve taze kaldığını gördüm. Nedenini merak ettim. İnsanlar elbette yalnız kendileriyle ilgilenirler. Eğer öykü dinleyiciden söz etmiyorsa, dinleyici de onu dinlemez. Burada bir kural koyuyorum, büyük, ölmez bir öykü herkesten söz eder, yoksa yaşayamaz. Garip ve yabancı olan ilginç değildir. Çok kişisel ve yakın olmalıdır.”</p>

  <p>“Bunu Habil ile Kabil’e uygula,” dedi Samuel.</p>

  <p>“Ben kardeşimi öldürmedim,” dedi Adam ve birden durdu. Kafası, zamanı geriye doğru döndürmeye başlamıştı.</p>

  <p>“Uygulayabilirim sanıyorum,” dedi Lee. “Bence, Habil ile Kabil, dünyanın en tanınmış öyküsüdür. Çünkü herkesin öyküsüdür. Bence, insan ruhunu simgeleyen bir öykü bu. El yordamıyla bir şeyler düşünüyorum, doğru değilse hemen üstüne atılmayın. Bir çocuğun kapılabilecegi en müthiş korku, sevilmemek korkusudur, reddedilmek, cehennem korkusudur. Sanırım, dünyada herkes, reddedilmeyi çok az tatmıştır. Reddedilmek, öfke doğurur. Öfke öç alma duygusunu, öç alma da suçu getirir işte, insanlığın öyküsü budur. Bence, reddedilmek olmasaydı insan bu durumda olmazdı. Belki de çılgınlar daha azalırdı. Bu kadar çok hapishane olmazdı. Her şey bu öyküde -başlangıç, ilk adım. Özlediği sevgiden yoksun bırakılan bir çocuk, kediyi tekmeler, suçunu gizler. Bir başkası çalar, parayla kendisini sevdireceğini sanır. Bir üçüncüsü dünyayı fetheder -hep suç, öç alma, daha çok suç. İnsan, yalnızca suçlu bir hayvandır. Dur, bekle! Bu yüzden işte, bu eski ve müthiş öykünün önemli olduğuna inanıyorum. Çünkü insan ruhunun bir haritası o -gizli, reddedilmiş suçlu ruhun haritası. Bay Trask, kardeşinizi öldürmediğinizi söylediniz, sonra da bir şey hatırladınız. Ne olduğunu bilmek istemiyorum, ama Habil ile Kabil’in öyküsünden çok uzak mıydı? Ya siz, Bay Hamilton, Doğu’nun mırıldanması konusunda ne düşünüyorsunuz? Biliyorsunuz, ben sizden daha Doğuluyum.”</p>

  <p>Samuel, dirseklerini masaya dayadı, elleriyle alnını ve gözlerini kapadı, “Düşünmek istiyorum,” dedi. “Allah kahretsin, düşünmek istiyorum. Bunu, her şeyden ayırıp, başlı başına düşünmek isterdim. Dünyamı altüst ettin, yerine ne koyacağımı bilemiyorum.”</p>

  <p>Lee, yumuşak bir sesle, “Acaba bazı acılar, delilikler, nedenleri bilinse sökülüp atılamaz mıydı?”</p>

  <p>“Bilmiyorum, bilmiyorum. Kafama ektiğin tohumlar filizler vermeye başladı bile. Acaba Tom bu konuda ne düşünecek? Adam, haydi kendine gel. Anılarına dalıp gittin.”</p>

  <p>Adam irkildi, iç geçirdi. “Bu kadar basit mi? Basit şeylerden korkarım.”</p>

  <p>“Hiç de basit değil,” dedi Lee. “Tersine, çok karışık. Ama sonu aydınlık.”</p>

  <p>“Aydınlık gitmek üzere,” dedi Samuel. “Oturduk burada, akşamı ettik. Ben çocuklara ad koydurmak için geldim, hâlâ ad konulmadı. Lee, karışık düşüncelerini, kilisenin basmakalıp düşüncelerinden uzak tut, yoksa ellerinden ayaklarından çarmıha gerilmiş bir Çinli’yi gerebilirler. Karışık düşünceleri severler, ama kendilerinin olursa. Ben artık eve döneceğim.”</p>

  <p>“Bazı adlar hatırlat bana bakalım,” dedi Adam, umutsuzca.</p>

  <p>“İncil’den mi?”</p>

  <p>“Nereden olursa.”</p>

  <p>“Evet, bakalım. Mısır’dan yola çıkanlardan, Vaadedilmiş Topraklar’a yalnızca iki kişi varmıştı.”</p>

  <p>“Kimler?”</p>

  <p>“Caleb ve Joshua.”</p>

  <p>“Joshua askerdi, general. Ben askerlikten hoşlanmam.”</p>

  <p>“Evet, Caleb de yüzbaşıydı.”</p>

  <p>“Ama general değil. Caleb’den hoşlandım gibi -Caleb Trask.”</p>

  <p>İkizlerden biri uyandı, durmadan ağlamaya başladı.</p>

  <p>“Adını çağırdın ağladı,” dedi. “Joshua’yı sevmedin. Neyse, Caleb’ in adı kondu. Esmer olan. Görüyor musun, ikincisi de uyandı. Eh, ben Aaron’u hep sevmişimdir, ama o Vaadedilmiş Topraklar’a varamadı.”</p>

  <p>Öteki çocuk da neredeyse sevinçle ağlamaya başladı.</p>

  <p>“İyi, iyi,” dedi Adam.</p>

  <p>Samuel birden güldü. “İki dakikada oldu,” dedi. “Seller gibi konuştuktan sonra. Caleb ve Aaron şimdi siz de insan oldunuz, lanetlenmeye hak kazandınız.”</p>

  <p>Lee, çocukları kollarının altına aldı. “İkisini ayırt edebiliyor musun:</p>

  <p>“Elbette,” dedi Adam. “Bu Caleb, bu da Aaron.”</p>

  <p>Lee, ağlayan çocukları, akşamın karanlığında eve götürdü.</p>

  <p>“Daha dün, ikisini de ayırt edemiyordum,” dedi Adam. “Aaron ve Caleb.”</p>

  <p>“Tanrıya şükür, ad koyabildik,” dedi Samuel. “Liza, Joshua’yı yeğ tutardı herhalde. Jericho’nun yıkılan duvarlarını sever. Ama Aaron’dan da hoşlanır. Sanırım, bu iş oldu. Gideyim de, atı arabaya koşayım.”</p>

  <p>Adam, onunla ahıra doğru yürüdü. “İyi ki geldin,” dedi. “Üzerimden bir yük kalktı.”</p>

  <p>Samuel, atın koşumlarını taktı. “Belki de şimdi artık toprağını, bahçeni düşünürsün,” dedi. “Onu, bir zamanlar tasarladığın gibi gözümün önüne getiriyorum da...”</p>

  <p>Adam, uzun süre karşılık vermedi. Sonunda, “Galiba o çeşit enerji kalmadı bende artık. İçimde duymuyorum. Yaşamımın sonuna kadar yetecek param var. Zaten kendim için istememiştim. Bahçemi gösterecek kimsem yok,” dedi.</p>

  <p>Samuel, gözlerinde yaşlarla ona döndü. “Onun yok olacağını sanma,” dedi. “Bunu bekleme. Sen başkalarından daha mı iyisin? Sen ölmedikçe, o da ölmeyecek.” Bir an soluk soluğa durdu, sonra arabaya bindi. Hüdaverdi’yi kamçıladı. Omuzları çökmüş bir halde, veda etmeden sürdü gitti.</p>
</body>
</html>
