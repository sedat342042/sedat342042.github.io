<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Kırk Altıncı Bölüm</p>

  <p><br /></p>

  <p>Kasım ayında Salinas Vadisi’ne pek ender olarak yağmur yağar. Bu o kadar seyrek görülür bir olaydır ki, <i>Journal</i> ve <i>Index</i> gazeteleri bu konuda başmakaleler düzerler. Yamaçlar, bir gece içinde tatlı bir yeşile bürünür, hava mis gibi kokar. Yağmur, yılın bu zamanında, tarım bakımından öyle pek de iyi bir şey değildir. Yağmaya devam ederse, o başka. Ama bu da hemen hiç görülmemiştir. Genellikle yağmurun ardından kuraklık yeniden başgösterir ve yeşeren otlar kurur, dondan kavrulur ve bir hayli tohum da böylece boşa gider.</p>

  <p>Savaş yılları, böyle umulmadık yıllardandı. Birçok kimse de, havalardaki bu değişikliği, Fransa’da kullanılan o koca koca silahların, topların ateşine yoruyorlardı. Bu konu, makalelerde, tartışmalarda ciddi ciddi ele alınıyordu.</p>

  <p>O ilk kış, Fransa’da ne kadar birlik vardı bilmiyorduk, ama burada, durmadan talim yapan, gitmeye hazır milyonlarca asker vardı.</p>

  <p>Savaş, acı verici olduğu kadar, heyecanlıydı da. Almanlar durdurulmamıştı. Gerçekten de, ağırlık onlara geçmişti, Paris’e doğru ilerliyorlardı ve Tanrı bilir nerede durdurulabileceklerdi, eğer durdurulabilirlerse elbet. General Pershing bizi kurtaracaktı, eğer kurtarılabilirsek elbet. Onun incecik, üniformalı, güzel resimleri her gün, her gazetede boy gösteriyordu. Çenesi granitten oyulmuştu sanki, üniformasında bir tek kırışık yoktu. Kusursuz bir asker örneğiydi. Onun gerçekte ne düşündüğünü kimse bilmiyordu.</p>

  <p>Savaşı kaybedemezdik, bunu biliyorduk, ama yine de kaybeder gibi bir durumdaydık. Beyaz has unu, esmer unun dört katı fiyatına bulabiliyorduk ancak. Parası olanlar, has undan yapılmış ekmek ve bisküviler yiyor, esmer unla da bulamaç yapıp, tavuklara veriyorlardı.</p>

  <p>C Birliği’nin eğitim alanında, Vatan Bekçileri talim yapıyorlardı. Bunlar, ellisinin üstünde olup, doğru dürüst askerlik yapabilecek durumda olmadıkları halde, haftada iki sefer talim yapmaya koyulmuşlardı. Vatan Bekçileri rozeti takıyorlar, başlarına denizaşırı gidenlerin kasketlerinden giyiyor, birbirlerine sert, kısa emirler verip, kim subay olacak diye sonu gelmez çekişmelere giriyorlardı. William C. Burt, böyle bir itişip kakışmada, tam alanın ortasında düşüp ölmüştü. Kalbi dayanamamıştı.</p>

  <p>Bir de <i>Minute Men</i> (Dakikalık Adamlar) vardı. Böyle çağrılmalarının nedeni, sinemalarda, kiliselerde, Amerika yararına birer dakikalık konuşmalar yapmalarıydı.</p>

  <p>Kadınlar Kızılhaç üniformaları giyip sargılar hazırlıyor, kendilerini birer kurtarıcı melek gibi görüyorlardı. Herkes, biri için bir şeyler örmekle uğraşıyordu. Bilek sargıları, askerlerin kollarından içeri rüzgârın girmesini önleyecek şerit örgüler, yalnız gözleri açıkta bırakan yüz başlıkları filan... Bunlar, incecik yeni miğferlerin, askerlerin başını üşütmemeleri için düşünülüyordu.</p>

  <p>En iyi cins deriler toplanıyor, bunlardan subaylara çizme ve Sam Browne kemeri yapılıyordu. Bu kemerler pek güzeldi ve yalnız subaylar takabiliyordu. Kalın bir bel kemeri ve göğsü çaprazlama geçip, sol apoletin altında sona eren bir askısı vardı. Bunu İngilizlerden kopya etmiştik. İngilizler bile neden böyle bir kemer yaptıklarını unutmuşlardı belki. Herhalde ağır kılıçları taşımak için kullanmışlardı bu kemerleri. Kılıç, artık yalnız geçit törenlerinde kullanılıyordu ama bir subayı, ölürken bile, Sam Browne kemeri olmadan göremezdiniz. İyi bir kemer yirmi beş dolara kadar satılıyordu.</p>

  <p>İngilizlerden pek çok şey öğrendik. Eğer iyi savaşçılar olmasalardı, bunları alamazdık. Erkekler, mendillerini kol ağızlarında taşımaya, bazı züppe teğmenler ise yeni moda bastonlar kullanmaya başladılar. Bununla birlikte, bir şey daha vardı ki, bunu kabul etmek için uzun süre direndik. Kol saatleri tam bir saçmalıktı. Bu konuda İngilizleri izlememiz pek kolay görünmüyordu.</p>

  <p>İç düşmanlarımız da vardı. Onlar için uyanık bulunma talimleri yapıyorduk. San Jose’de bir casus korkusudur gidiyordu. Salinas da, böyle hızla gelişirken, bundan geri kalamazdı elbette.</p>

  <p>Bay Fenchel nerdeyse yirmi yıldır Salinas’ta terzilik yapıyordu. Kısa boylu, yusyuvarlak bir adamdı, insanı güldüren bir şivesi vardı. Alisal Sokağı’ndaki küçük dükkânında, bütün gün masanın üzerinde bacak bacak üstüne atmış oturur, akşam olunca da, Central Avenue’nün ta öbür ucundaki küçük beyaz evine yürürdü. Evini ve önündeki beyaz kafesli parmaklığı bıkıp usanmadan boyardı. Savaş çıkıncaya kadar, kimse onun şivesi üzerinde durmamıştı. Ama birdenbire anlamıştık, Alman aksanıydı bu. Bizdeki Alman’ı bulmuştuk artık. Adamın elindeki bütün parayı savaş bonolarına yatırması filan işe yaramadı. En kolay gizlenme yoluydu bu.</p>

  <p>Vatan Bekçileri onu aralarına almadılar. Bir casusun, Salinas’ın savunma planlarını bilmesini istemiyorlardı. Elem düşman tarafından dikilmiş bir üniformayı kim giymek isterdi? Bay Fenchel, bütün gün boyunca, bir tek iş alamadan, masasının başında oturuyordu. Aynı kumaş parçasını tekrar tekrar dikiyor, söküyor, yeniden dikiyor, yeniden söküyordu.</p>

  <p>Bay Fenchel’e, aklımıza gelen her kötülüğü yapıyorduk. O, bizim Almanımızdı. Evimizin önünden her gün geçerdi. Bir zamanlar herkesle, her adamla, her kadınla, her çocukla, her köpekle konuşmuş ve onlar da karşılık vermişlerdi. Şimdi ise kimse konuşmuyordu onunla. Bugün bile, onun yalnızlığını ve kırgın gururlu yüzünü gözlerimin önüne getirebiliyorum.</p>

  <p>Kız kardeşimle ben de, Bay Fenchel’e kendi payımıza düşeni yapmıştık. Bu, hatırladıkça hâlâ ter içinde kalmama, boğazımın düğümlenmesine yol açan utanç dolu anılardan biridir. Bir akşam, evimizin ön bahçesinde, çimenlerin üzerinde otururken, onun hantal adımlarla yaklaştığını görmüştük. Siyah şapkası fırçalanmış ve başına güzelce oturtulmuştu. Yapacağımızı daha önce tasarlayıp konuşmuş muyduk, hatırlamıyorum, ama o kadar iyi uyguladığımıza göre, konuşmuş olmalıyız.</p>

  <p>O yaklaşırken, kardeşimle birlikte yola çıktık. Bay Fenchel başını kaldırdı, bizim kendisine doğru yaklaştığımızı gördü. O gelene kadar kıyıda durduk.</p>

  <p>Gülümsedi. “Eyi ahşamlar Chon, eyi ahşamlar Mary,” dedi.</p>

  <p>Biz dimdik, yan yana durduk ve ikimiz bir ağızdan, “<i>Hoch der Kaiser!</i><a href="../Text/dipnot.xhtml#Footnote0005" id="Feedback0005"><sup class="dipnot_sayi">[5]</sup></a>” diye bağırdık.</p>

  <p>Onun yüzü şimdi bile gözlerimin önüne geliyor. Şaşkın, masum, mavi gözleri. Bir şey söylemek istedi, sonra ağlamaya başladı. Ağladığını gizlemeye bile çalışmıyordu. Orada hıçkırıp duruyordu. Ne oldu biliyor musunuz? Mary’yle döndük, sokağı dimdik geçtik, evimizin bahçesine girdik. Müthiş bozulmuştuk. Bunu düşününce şimdi de öyle olurum.</p>

  <p>Bay Fenchel’e esaslı bir iş yapmak için biz çok küçüktük. Bunu otuz kadar güçlü kuvvetli adam becerdi. Bir cumartesi gecesi, bir barda toplandılar, dörderli sıra olarak, Central Avenue’den uygun adım geçtiler. Her bir ağızdan “Rap! Rap!” diyorlardı. Bay Fenchel’in beyaz kafesli parmaklığını yıktılar. Evinin ön cephesini yaktılar. Kayzer âşığı bir tek orospu çocuğu bile bizim aramızda barınamazdı. Ondan sonra artık Salinas da San Jose’nin yanında başını dimdik tutabildi.</p>

  <p>Bu olay, Watsonville’i de harekete geçirmişti. Onlar da, bir Polonyalıyı Alman sanıp, katrana ve tüye buladılar. Adamın yabancı bir şivesi vardı çünkü.</p>

  <p>Biz Salinaslılar, savaşta kaçınılmaz olan her şeyi yaptık. Kaçınılmaz olan her şeyi düşündük. Güzel söylentiler duydukça sevinç çığlıkları attık, kötü haberler gelince korkudan öldük. Herkesin bir sırrı vardı, bunu da, gizliliğini koruyabilmek için, hafifçe çıtlatmak zorundaydı. Yaşayış biçimimiz değişmişti. Ücretler ve fiyatlar yükseldi. Yiyecek darlığı söylentileri, yiyecek depo etmemize yol açtı. Güzel, sakin hanımcıklar, bir kutu domates konservesi için birbirlerini yediler.</p>

  <p>Ama her şey böyle kötü, aşağılık ve isterik oluyordu sanmayın. Kahramanlık da vardı. Pekâlâ da yan çizebilecek kişiler, gidip orduya yazıldılar. Bazıları da savaşa ahlak ve din açısından karşı çıkarak, bunun sonucunda Azap Çarmıhı’na gerildiler. Ellerindeki her şeyi savaş uğruna verenler de vardı. Çünkü bu son savaştı. Bu savaşın kazanılmasıyla dünya, etine diken gibi saplanan savaş illetinden kurtulacak ve bir daha hiçbir zaman böyle dehşet verici bir saçmalık yapılmayacaktı.</p>

  <p>Savaş alanında ölmenin, ağırbaşlı hiçbir yanı yoktu. Genellikle ortalığa insan eti ve kan saçılır, sonuç pisliktir. Ama telgrafın eve gelmesiyle, ailenin üzerine çöken acıda, o çaresiz, umutsuz acıda yüce, hemen hemen tatlı bir ağırbaşlılık vardır. Söylenecek, yapılacak bir şey yok, yalnız bir umut... inşallah acı çekmemiştir. Ne içler acısı bir umuttur bu. Şurası da gerçektir ki, acıları küllenmeye yüz tutan bazı kimseler, bu acılarını yavaş yavaş gururla çerçevelemiş ve kaybettiklerinden ötürü kendilerini gitgide daha önemli bulmaya başlamışlardır. Bütün bunlar doğaldır, tıpkı bir adamın, savaşın sırtından para kazanması gibi. Kimse o adamı suçlamadı, ama vurgunun bir kısmını savaş bonolarına yatırması da herkesçe bekleniyordu. Biz her şeyi Salinas’ta icat ettik sanıyorduk, üzüntüyü bile öyle.</p>
</body>
</html>
