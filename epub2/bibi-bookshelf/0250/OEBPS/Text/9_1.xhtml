<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Dokuzuncu Bölüm</p>

  <p class="bolum_adi2">1</p>

  <p>Bay Edwards, kadın simsarlığını gayet düzenli bir biçimde ve işe duygularını hiç karıştırmadan yürütüyordu. Karısıyla iyi yetiştirilmiş iki çocuğuna, Boston’un seçkin mahallerinden birinde güzel bir ev almıştı. Çocuklarının ikisi de erkekti ve daha çok küçük oldukları halde, şimdiden Groton’un onur listesine geçmişlerdi.</p>

  <p>Bayan Edwards, hizmetçilerini ve evi çekip çeviriyor, ortalığı tertemiz tutuyordu. Kuşkusuz, Bay Edwards işi nedeniyle sık sık evden uzak kalıyordu. Ama şaşılacak kadar evcil bir yaşantısı vardı ve evde geçirdiği geceler, sanıldığından daha çoktu. İşini büyük bir titizlik ve dikkatle yürütürdü. İriyarı, güçlü kuvvetli bir adamdı. Ellisine merdiven dayadıktan sonra biraz şişmanlamıştı, ama insanın başarılı bir yaşantısı olduğunu kanıtlamak için biraz da şöyle şişmanca görünmek istediği bir yaş için hiç de fena sayılmazdı.</p>

  <p>İşini kendisi kurmuştu. Bir süre küçük kasabayı içine alan dolaşım düzeni, kızların gittikleri yerlerde kısa sürelerle kalışları, uymak zorunda oldukları disiplin, aldıkları yüzdeler hep Bay Edwards’ın kafasından doğmuştu. Her adımını sakınarak atıyor, pek az yanlış yapıyordu. Kasabalardaki yarı aç gezen polis çavuşlarını idare etmek güç değildi, ama büyük şehirlerdeki görmüş geçirmiş ve doymak bilmez polislere diş geçirmek zordu. Onun için en elverişli olan yerler, küçük kasabalardaki ipotekli otellerle karşısına rakip olarak yalnızca evli kadınlarla yoldan çıkmış birkaç kızın çıktığı yerlerdi. O sıralarda tam on ekibi vardı. Altmış yedi yaşında, boğazına bir tavuk kemiği takılıp öldüğünde, New England’ın otuz üç küçük kasabasının her birinde, dörder kızdan kurulu birer ekibi bulunuyordu. Hali vakti yerinde olmaktan da ötede, zengin bir adamdı. Ölüm nedeni bile, başarı ve bolluk içinde oluşunun bir simgesiydi.</p>

  <p>Bugün artık, genelev denen kurumların bir yere kadar can çekiştiği söylenebilir. Bilim adamları, bunun nedenleri üzerine çeşitli görüşler ileri sürüyorlar. Kimileri, genelevlere en öldürücü darbeyi, genç kızlar arasındaki ahlak çöküntüsünün indirdiğini söylerken, bazı iyi niyetli ve saf kişiler de, geniş çapta artırılan polis denetiminin, genelevleri yaşayamaz bir duruma getirdiği görüşünü savunuyorlar. Geçen yüzyılın sonlarıyla bu yüzyılın başlarında, genelevler, açıkça belirtilmese de, herkesçe kabul edilmiş kurumlardı. Onların varlığının, namuslu kadınları koruduğu ileri sürülürdü. Bekâr bir adam, bu evlere gitmekle, hem kendisini rahatsız eden cinsel coşkusunu doyurabilir, hem de kadınların saflığı ve güzelliği konusundaki genel inancı sürdürebilirdi. Bu, kolay anlaşılmaz bir açıklamadır, ama toplumsal düşüncenin böyle anlaşılmayan yanları o kadar çoktur ki.</p>

  <p>Bu evlerin arasında, yaldızlı ve kadife döşeli saraylar bulunduğu gibi, domuzların bile oturamayacağı kadar kötü kokan, pis izbeler de vardı. Basında sık sık, genç kızların nasıl kaçırılarak bu endüstriyi yönetenlerin elinde birer köle durumuna getirildiğini anlatan öyküler çıkardı. Bunların çoğu da doğruydu belki. Ama orospulukla geçinenlerin çoğu, bu mesleğe kendi tembellik ve aptallıkları yüzünden sürüklenmişlerdi. Çalıştıkları evlerde hiçbir sorumlulukları olmuyordu. İyice yaşlanıncaya kadar yediriliyor, giydiriliyor, bakılıyor, sonra da bir tekmede sokağa atılıyorlardı. Ne var ki, bu değişmez son bile onlara engel olamıyordu. Herkes gibi onlar da gençken, hiç yaşlanmayacaklarını sanıyorlardı.</p>

  <p>Arada kafası işleyen kızlar da çıkardı, ama bunlar da aynı işi biraz daha yukarı düzeyde sürdürmekten başka bir şey yapmazlardı. Çok çok kendi adlarına bir ev işletir ya da ustalıkla şantaj yaparak zengin bir adamla evlenirlerdi. Böylelerine “kibar orospu” adı verilirdi.</p>

  <p>Bay Edwards, acemi kızları bulmakta da, onları istediği gibi yönetmekte de güçlük çekmezdi. Eğer karşısına çıkan kız yeteri kadar ahmak değilse, uğraşmazdı onun la, hemen başından atardı. Çok güzel kızlar da işine gelmezdi. Kasabalı gençlerin onlara âşık olup, başına bir sürü dert açmalarını istemezdi. Kızlar gebe kaldıklarında, ya çekip gitmek ya da çocuklarını aldırmak zorundaydılar. Bu çocuk aldırma işi öyle barbarca yapılıyordu ki, kızların çoğunun ölümüne yol açıyordu. Ama kızlar, böyle bir durumda, yine de çocuklarını aldırma yolunu seçiyorlardı.</p>

  <p>Bay Edwards’ın işleri her zaman da yolunda gitmiyordu elbet. Onun da başında bir sürü çapraşık sorun vardı. Sözünü ettiğim sıralarda, üst üste bir yığın talihsizliğe uğramıştı. Bir tren kazasında, dörder kişilik iki ekibi ölmüştü. Bir başka ekibini de tövbekar oldukları için elden kaçırmıştı. Kasabanın birinde, bir vaiz, günün birinde birden fitili almış, konuşmalarıyla kasaba halkını kışkırtmaya başlamıştı. Ona iyice kanan halk, kiliseden çıkıp tarlalarda kamp kurdu. Daha sonra da sık sık ortaya atılanlar gibi, o da en büyük kozunu sürmüştü. Kıyamet gününün gelip çattığını söylemiş, bütün kasaba halkı da çevresinde toplanıp, meleyerek yalvarmaya başlamıştı.</p>

  <p>Bay Edwards, o kasabaya gitti. Bavulundan meşin kırbacını çıkarıp bu vaize uyan kızları acımadan dövdü. Ama kızlar, günahlarından arınmaları için daha çok dövülmelerini isteyince, tiksinip kırbaçlamaktan vazgeçti. Kızların üstündeki elbiseleri alarak Boston’a döndü. Kızlar kamp yerine, yarı çıplak bir halde günah çıkartmaya geldiklerinde, bayağı önem kazandılar. Bu yüzden Bay Edwards, ordan burdan kız toplamak yerine, çalıştıracağı kızlarla teker teker konuşup sonra bir seçim yapmak zorundaydı. Yeni baştan kurması gereken tam üç ekip vardı şimdi.</p>

  <p>Cathy, Bay Edwards’ın adını kimbilir nereden duymuştu. Belki de arabacının biri söylemişti ona. Zaten bir kız, bir şeyi mutlaka öğrenmek istedi mi, haber dönüp dolaşıp ona ulaşır. Cathy bürosuna geldiğinde Bay Edwards iyi bir gününde değildi. Karnında çöreklenen ağrıyı, bir gece önce karısının pişirdiği pisi balığı pilakisine yoruyordu. Bütün gece uyuyamamıştı. Aşağıdan yukarıdan gitmişti. Üzerinde bir uyuşukluk ve bitkinlik vardı.</p>

  <p>Bu yüzden, adının Catherine Amesbury olduğunu söyleyen kızı hemen içeri almadı. İşine yaramayacak kadar güzel bir kızdı. Sesi kısık ve genizdendi. Narindi, dokunsan kırılacak kadar ince yapılıydı. Teni de güzeldi. Kısacası, Bay Edwards’ın aradığı türden bir kız değildi. O kadar bitkin olmasa, onu hemen geri çevirirdi. Ama her zamanki sorularını, kızın başına dert açabilecek akrabaları olup olmadığını sorarken, ona pek de dikkatli bakmadığı halde, garip bir şey oldu. Bay Edwards’ın bedeni kızdan etkilenmeye başladı. Şehvete düşkün bir adam değildi, üstelik işiyle özel tutkularını da birbirine karıştırmazdı. Bedenindeki bu uyartı onu şaşırtmıştı. Başını kaldırıp, şaşkın şaşkın kıza baktı. Kızın gözkapakları tatlı tatlı ve gizemli bir tavırla süzüldü. Hafif dolgunca kalçaları da oynar gibi oldu. Küçük ağzında bir kedi gülümseyişi vardı. Bay Edwards, masasına yaslandı, soluk soluğaydı. Bu kızı kendi için istediğini anlamıştı.</p>

  <p>“Anlamıyorum, senin gibi bir kız neden...” diye başladı, ama sonunu getirmedi. Dünyanın en eski yanlışına saplanmıştı o da: Bir kıza tutulmuşsanız, artık onun içten konuşmadığına ve anlattıklarının doğru olmadığına dünyada inanmazsınız.</p>

  <p>“Babam öldü,” dedi Catherine. “Ölmeden önce har vurup harman savurmuş. Çiftliği rehine verip para aldığını bilmiyorduk. Bankanın, çiftliği annemin elinden almasına izin veremem. Bu, onu öldüresiye çarpar.” Catherine’in gözleri yaşla dolmuştu. “Belki, faizi ödeyecek kadar para kazanabilirim.”</p>

  <p>Bay Edwards, fırsatı kullanmak istiyorsa, şimdi tam sırasıydı işte. Kafasının içinde, onu uyarmaya çalışan küçük bir vızıltı vardı, ama sesini ona duyuramıyordu. Kendisine gelen kızların yüzde sekseninin, rehine verilmiş bir şeyi kurtarmak için paraya ihtiyaçları olurdu. Bay Edwards, bu kızların, kahvaltıda yedikleri dışında hiçbir şeyi doğru söylemediklerini bilirdi, hatta bazen o konuda bile yalan söylerlerdi. Ama işte şimdi, o iriyarı, şişman ve çekirdekten yetişmiş bir simsar olan Edwards, göbeğini masasına dayamış, yüzünü kan basmış bir halde, bacaklarından ve kalçalarından tatlı ürpertiler geçerekten oturuyordu.</p>

  <p>Bay Edwards, kendisinin, “Peki yavrum, baştan konuşalım şu işi. Belki faiz parasını karşılayacak başka bir yol buluruz,” dediğini duydu. Hem de kime söylüyordu bunları? Kendisinden düpedüz orospuluk etme imkânı isteyen bir kıza. Yoksa böyle bir şey söylememiş miydi kız?</p>

  <p class="bolum_adi2">2</p>

  <p>Bayan Edwards, pek koyu değilse bile, oldukça istikrarlı bir dindardı. Zamanının o kadar büyük bir bölümünü kilise işleriyle geçirirdi ki, artık bu işin ilerisini gerisini düşünecek zamanı kalmazdı. Ona göre, Bay Edwards ithalat işleri yapıyordu, zaten kocasının gerçekte hangi işi yaptığını bilseydi -belki de biliyordu- inanmazdı buna. Bu da bir başka tuhaflıktı. Kocası, ona karşı her zaman soğuk, ama düşünceli olan, yerine getirmek zorunda olduğu cinsel ihtiyaç konusunda da pek az istekte bulunan bir adamdı. Ona karşı pek öyle yakınlık göstermediği halde, aşırı sert bir davranışta da bulunmamıştı. Bayan Edwards’ın dertleri, yalnızca oğullarından, yiyecek ve giyecekten yanaydı. Hayatından hoşnuttu ve haline şükrediyordu. Bu yüzden, kocasının davranışlarının değişip, huzursuz ve azarlayıcı bir tavır takındığını, sık sık oturup daldığını ve birden parlayıp sinirden titreyerek evden fırlayıp gitmelerini görünce, bunları önce mide rahatsızlığına, sonra da işlerinin ters gitmesine yordu. Bir gün, kazara banyoya girip de, kocasını tuvaletin üzerine oturmuş ağlarken yakalayınca, onun iyice hasta olduğuna karar verdi. Bay Edwards, çabucak toparlanıp, kızarmış gözlerini onun araştıran bakışlarından gizlemeye çalıştı. Ne şifalı otlardan yapılan çaylar, ne de doktorlar onu iyileştirebildi, Bayan Edwards da çaresiz, iki eli bağlı kaldı.</p>

  <p>O güne kadar, Bay Edwards’a, bir adamın bu duruma düştüğünden söz etseler gülerdi. Ne var ki işte o, kadın simsarlarının en soğukkanlısı, Catherine Amesbury’ye umutsuzca tutulmuştu. Onun için, tuğladan yapılmış küçük bir ev kiraladı, daha sonra evi ona armağan etti. Akla hayale gelebilecek her türlü lüksü sağladı. Evi yeniden döşettirdi, her yerine ısıtma tesisatı koydurttu. Yerleri tüylü halılar, duvarları ağır çerçeveli tablolarla kaplattı.</p>

  <p>Bay Edwards, böyle bir düşkünlüğü hiç tatmamıştı. İşinin gereği, kadınlar konusunda pek çok şey öğrenmişti. Onlara bir an bile güvenmezdi. Ama Catherine’e tutkun olduğundan ve bu tutku da belli bir güvene dayanmak zorunda bulunduğundan, bedeninin her parçası heyecandan titriyordu. Ona güvenmediği halde güvenmek zorunda kalıyordu. Onun bağlılığını, birtakım armağanlarla ve parayla satın almak yoluna gitti. Ondan uzak kaldığı zamanlar, eve başka adamların da gizlice girdiğini kuruyor, kendi kendini yiyordu. Çalışan ekiplerini denetlemek için Boston’dan ayrılmak zorunda oluşuna lanet ediyordu. O gidince, Catherine yalnız başına kalıyordu. Bay Edwards işlerini yüzüstü bırakmaya başlamıştı. Böyle bir aşka ilk olarak yakalanmıştı ve bu aşkın kendisini yok edeceğini seziyordu.</p>

  <p>Bay Edwards’ın bilmediği ve Catherine’in de onun bilmemesi için özel çaba gösterdiği bir şey vardı: Başka erkekleri eve almak ya da onlara gitmek anlamında Catherine onu aldatmıyordu. Bunun dışında ise, Bay Edwards’la ilişkileri, soğukkanlılıkla yürüttüğü bir iş konusuydu. Onun, kendi ekiplerini yönetmek için nasıl birtakım usulleri varsa, Catherine’in de bu işte kendine göre usulleri vardı. Onu bir sefer ele geçirdikten sonra -ki bu pek çabuk olmuştu- Catherine, sürekli olarak hoşnutsuzluk göstermeye başlamıştı. Onun üzerinde, hep huzursuzluk içindeymiş ve her an kaçıp gidebilirmiş gibi bir izlenim bırakmak istiyordu. Bay Edwards’ın kendisini görmeye geleceği zamanlar, dışarıda olmaya ve onun gelişinden az sonra, başından inanılmaz birtakım olaylar geçmiş gibi etekleri zil çalar bir halde dönmeye dikkat ediyordu. Sokakta dolaşırken peşinden ayrılmayan, kendisine sarkıntılık edip istekle bakan erkeklerden yakınıp duruyordu. Çok defa, onu eve kadar izleyen bir adamdan güç bela kurtulup korku içinde eve sığındığını söylüyordu. Öğleden sonra geç bir saatte dönüp de Bay Edwards’ı evde kendisini bekler bulunca, durumu, “Alışverişe çıkmıştım,” diye açıklıyordu. “Biliyorsun, alışveriş yapmak gerekiyor,” diyor ve bunu da, yalan söylediği izlenimini uyandıracak bir tavırla söylüyordu.</p>

  <p>Cinsel ilişkileri konusunda, Edwards’ı, sonucun kendisini pek de mutlu etmediğine inandırmıştı. Hani onun yerinde daha yetenekli bir adam olsa, kendisinde bambaşka duygular uyandırabilirmiş gibi davranıyordu. Catherine’in yöntemi, onu sürekli olarak dengesiz bir duruma düşürmekti. Onun sinirlerinin bozulmaya, ellerinin titremeye başlamasını, gittikçe zayıflamasını, gözlerine yerleşen çılgınca parıltıyı büyük bir hoşnutlukla seyrediyordu. Sonra, adam artık çılgınlığın eşiğine varıp onu cezalandırmak isteği içinde öfkeyle köpürünce, hemen koşup kucağına sıçrıyor, onu yatıştırmaya, bir an için masum olduğuna inandırmaya çalışıyordu. Başarıyordu da bunu.</p>

  <p>Catherine’in tek isteği paraydı. Bunu da elinden geldiğince kolay ve çabuk sağlamak için kollarını sıvamıştı. Adamı tam istediği kıvama getirince parasını da çalmaya başladı. Catherine, neyi ne zaman yapacağını çok iyi biliyordu. Edwards’ın ceplerini karıştırıyor, bulduğu bütün büyük banknotları alıyordu. Adam, bırakıp kaçar diye korktuğundan, suçlamaya da cesaret edemiyordu. Armağan olarak verdiği mücevherler ortadan yok olmuştu. Catherine, bunların kaybolduğunu söylediği halde, Edwards, hepsini sattığını biliyordu. Bunların dışında Catherine, bakkalın faturalarını şişiriyor, aldığı elbiselerin fiyatlarını yüksek gösteriyordu. Evi satmadıysa da, her kuruşundan yararlanmak üzere ipotek etti.</p>

  <p>Bir akşam, eve girmek istediğinde, Edwards’ın anahtarı kilidi açmadı. Catherine, kapıya indirdiği yumruklara neden sonra karşılık verdi. Evet, kilitleri değiştirmişti, çünkü kendi anahtarını kaybetmişti. Yalnız yaşadığı için korktuğunu söyledi. Biri kalkıp eve girmek isteyebilirdi. Ona da bir anahtar yaptıracaktı. Ama bunu hiçbir zaman yaptırmadı. O günden sonra, Edwards hep zili çalmak zorunda kaldı. Bazen Catherine’in kapıyı açması çok uzun sürüyor, bazen de hiç cevap veren çıkmıyordu. Onun evde olup olmadığını anlamanın yolu yoktu. Bay Edwards onu, haber vermeden takip de ettirmişti, hem de kaç sefer.</p>

  <p>Gerçekte Bay Edwards basit bir adamdı, ama basit bir adamın bile birtakım karanlık ve karmaşık duyguları vardır. Catherine kurnazdı, ama kurnaz bir kadın bile, bir erkeğin kafasındaki bazı şeyleri anlayamaz.</p>

  <p>Catherine bir tek yanlış adım attı. Oysa bu yanlışı yapmamak için çok uğraşmıştı. Bay Edwards, bu güzel, küçük yuvayı şampanyayla donatmıştı. Catherine ise, daha en başından, bunlara el sürmeye yanaşmamıştı. “Beni hasta ediyor,” diye açıklamıştı. “Çok denedim, ama içki içemiyorum.”</p>

  <p>“Saçma,” demişti Edwards, “Bir tek kadehcik iç. Korkma dokunmaz.”</p>

  <p>“Hayır, teşekkür ederim, içemem,” diye savuşturmuştu Catherine.</p>

  <p>Bay Edwards, onun isteksizliğini zarif ve kadınsı bulduğu için üstelemiyordu. Ama bir akşam, onun hakkında hiçbir şey bilmediğini düşündü. İçki, onun dilini çözebilirdi. Bunu düşündükçe, aklına daha iyi yattı.</p>

  <p>“Benimle bir kadeh bir şey içmemen, hiç de dostça olmuyor,” dedi.</p>

  <p>“Söyledim sana, bana dokunuyor.”</p>

  <p>“Saçma.”</p>

  <p>“Söyledim ya, istemiyorum.”</p>

  <p>“Aptalca bir şey bu,” dedi Edwards. “Beni kızdırmak için mi yapıyorsun?”</p>

  <p>“Hayır.”</p>

  <p>“Öyleyse al da iç bir kadeh.”</p>

  <p>“İstemiyorum.”</p>

  <p>“İç bakalım,” deyip kadehi uzattı Edwards. Catherine geri çekildi.</p>

  <p>“Anlamıyorsun, bana iyi gelmiyor.”</p>

  <p>“İç haydi.”</p>

  <p>Catherine kadehi aldı, bir dikişte yuvarladı, sonra durdu. Titremeye başlamıştı. Sanki bir şey dinliyordu. Yüzünü kan basmıştı. Kendine bir kadeh içki daha koydu, sonra bir daha. Gözleri duruldu, donuklaştı. Bay Edwards, korkmaya başlamıştı. Kıza bir şeyler oluyordu ve ne o, ne de kendisi buna engel olabiliyorlardı.</p>

  <p>“İçmeyi ben istemedim,” dedi Catherine, “biliyorsun ya.”</p>

  <p>“Artık daha fazla içmesen iyi olacak galiba.”</p>

  <p>Catherine güldü, ardından bir kadeh daha doldurdu. “Önemi yok artık,” dedi. “Az ya da çok olmuş, fark etmez.”</p>

  <p>“Bir-iki kadehten bir şey olmaz,” dedi Edwards, ama kaygılıydı.</p>

  <p>“Seni şişko salyangoz, seni,” dedi Catherine alçak sesle. “Benim hakkımda ne biliyorsun sen acaba? Senin o çürümüş beyninden geçen her düşünceyi okuduğumdan haberin yok mu? İstersen söyleyeyim sana. Merak ediyorsun değil mi, benim gibi iyi bir kız o hileleri nereden öğrenmiş diye şaşıyorsun değil mi? Söyleyeyim. Mezbelelerde öğrendim, işitiyor musun, mezbelelerde. Adını bile duymadığın aşağılık yerlerde çalıştım ben, tam dört yıl. Gemiciler bana, Port Said’de öğrendikleri küçük hileleri öğrettiler. Senin o iğrenç bedenindeki her siniri ayrı ayrı bilir, istediğim gibi kullanabilirim.”</p>

  <p>“Catherine!” diye karşı çıktı Edwards. “Ne söylediğini bilmiyorsun sen.”</p>

  <p>“Anlıyordum zaten. Beni konuşturmak istiyordun. Al işte, konuşuyorum.”</p>

  <p>Yavaş yavaş ona yaklaştı. Bay Edwards geri çekilmemek için kendini güç tuttu. Ondan korkmuştu, ama kıpırdamadan oturdu. Catherine, onun tam önünde durup, kadehinde kalan şampanyanın hepsini içti, sonra kadehin ağzını masaya hafifçe vurarak kırdı ve kadehin parçalanan ağzını Edwards’ın yanağına yapıştırdı.</p>

  <p>Büsbütün ürken Edwards, evden kaçtı, arkadan Catherine’in kahkahalarını duyuyordu.</p>

  <p class="bolum_adi2">3</p>

  <p>Bay Edwards gibi bir adam için aşk, tutsak edici bir duygudur. Bu aşk da onun mantığını kuruttu, bilgilerini tüketti, elden ayaktan düşürdü. Kendi kendine, onun isterik bir kadın olduğunu söylüyor ve buna inanmaya çalışıyordu. Catherine de, davranışlarıyla bunu kolaylaştırıyordu. Yalnız o beklenmedik çıkışı Catherine’in kendisini de korkutmuştu. Yeniden, Edwards’ın kafasındaki o tatlı ve güler yüzlü hayali canlandırmak için, bir süre elinden geleni yaptı.</p>

  <p>Böyle buruk aşklara düşenler, kendi kendilerine dayanılmaz acılar yaratırlar. Bay Edwards da, onun iyi bir kız olduğuna yürekten inanmak istiyordu, ama Catherine’in yaptığı çıkış bir yandan, içindeki şeytan öbür yandan, buna engel oluyordu. Gerçeği öğrenmek için içgüdüsel bir çaba harcıyor, ama öğrendiklerine de inanmak istemiyordu. Sözgelişi, onun, parasını bankaya yatırmayacağını biliyordu. Adamlarından biri, birtakım karışık ayna düzenleriyle, küçük tuğla evin kilerinde, Catherine’in paraları nereye sakladığını buldu.</p>

  <p>Bir gün, başvurmuş olduğu araştırma bürosundan, bir gazete kupürü gönderildi. Bu, küçük bir kasabada çıkan haftalık bir gazeteden kesilmiş bir yangın haberiydi. Bay Edwards, yazılanı baştan sona dikkatle okudu. Birden göğsüne ve midesine erimiş kurşun akıtmışlar gibi oldu. Gözlerinin ardında, kafasının derinliklerinde kıpkırmızı bir ateş parladı. Aşkına, gerçek bir korkunun zehri karışmıştı artık. Bunun sonu da zulümdü.</p>

  <p>Başı dönüyordu. Duvar dibindeki kanepeye kadar sendeleyerek gitti, yüzükoyun uzandı, alnını kanepenin serin marokenine dayadı. Bir süre öylece, hemen hemen soluk bile almadan kaldı. Sonra yavaş yavaş kafası toparlandı. Ağzında tuzlu bir tat vardı. Omuzları, öfkenin yorgunluğuyla sızlıyordu. Ama yatışmıştı, kafasındaki karanlığa keskin bir ışık vurmuş gibi oldu ve kararını kestirip attı. Yavaşça yerinden doğruldu, kızları denetlemeye çıkarken yaptığı gibi, bavulundakileri gözden geçirdi. Temiz gömlekler, çamaşırları, pijaması, terlikleri hazırdı, ağır saplı kırbacı da, bavulun bir köşesinde, dürülmüş duruyordu.</p>

  <p>Bay Edwards, tuğla evin önündeki küçük bahçeyi ağır adımlarla geçip zili çaldı.</p>

  <p>Catherine kapıyı hemen açtı. Şapkası ve mantosu üzerindeydi. “Ah,” dedi, “ne kötü, benim de dışarı çıkmam gerekiyordu biraz.”</p>

  <p>Bay Edwards, bavulunu yere bıraktı. “Hayır,” dedi.</p>

  <p>Catherine onu şöyle bir süzdü. Bir şey değişmişti. Edwards onu omuzlayıp geçti, kilere indi.</p>

  <p>Catherine tiz bir sesle, “Nereye gidiyorsun?” diye sordu.</p>

  <p>Ama o karşılık vermedi. Biraz sonra geri geldi. Elinde, meşeden yapılmış küçük bir kutu vardı. Bavulu açıp kutuyu içine koydu.</p>

  <p>“O bana aittir,” dedi Catherine yumuşak bir sesle.</p>

  <p>“Biliyorum.”</p>

  <p>“Ne yapmak istiyorsun?”</p>

  <p>“İkimiz birlikte, şöyle küçük bir yolculuğa çıkarız, diye düşündüm.”</p>

  <p>“Nereye? Ben bir yere gidemem.”</p>

  <p>“Connecticut’ta küçük bir kasabaya gideceğiz. Orada biraz işim var. Bir seferinde bana çalışmak istediğini söylemiştin ya, çalışacaksın işte.”</p>

  <p>“Artık çalışmak istemiyorum. Zorlayamazsın beni. Bak, polis çağırırım.”</p>

  <p>Edwards öyle bir gülümsedi ki, Catherine geriledi. Edwards’ın şakakları küt küt atıyordu.</p>

  <p>“Belki de kendi kasabana gitmek istersin,” dedi. “Orada, yıllarca önce, büyük bir yangın olmuş. Hatırlıyor musun bu olayı?”</p>

  <p>Catherine’in gözleri yuvalarından fırladı. Karşısındakini çabucak yoklayıp yumuşak bir yerini bulmak istedi, ama öbürünün bakışları sert ve boştu. “Ne yapmamı istiyorsun?” dedi usulca.</p>

  <p>“Benimle küçük bir yolculuğa çıkmanı. Çalışmak istediğini kendin söylemiştin.”</p>

  <p>Catherine’in aklına tek bir yol geldi. Onunla gidecek ve fırsat kollayacaktı. Bu adam sürekli olarak onu gözaltında tutamazdı nasıl olsa. Şu anda atlatmaya çalışmak tehlikeli olabilirdi. En iyisi, oluruna bırakmak ve beklemekti. Bu usul her zaman işe yaramıştı. Ama Edwards’ın gözleri, Catherine’in içine derin bir korku salmıştı.</p>

  <p>Kasabada trenden indiklerinde, akşam çökmek üzereydi. Karanlık bir sokak boyunca yürüyüp kırlara çıktılar. Catherine tetikteydi ve fırsat kolluyordu. Onun ne yapmak istediğini kestiremiyordu. Çantasında, yalnızca sivri uçlu bir bıçak vardı işe yarayabilecek.</p>

  <p>Bay Edwards kararını vermişti. Onu kırbaçlayacak, sonra da handaki odalardan birine götürecekti. Daha sonra da kırbaçlaya kırbaçlaya, o kasabadan öbürüne dolaştıracaktı, ta ki işe yaramaz bir duruma düşünceye kadar. En sonunda da fırlatıp atacaktı. Polis, nasıl olsa, kaçmasını engellerdi. Bıçağa filan aldırdığı yoktu, çantasında bıçak olduğundan zaten haberi vardı.</p>

  <p>Bir taş duvarla bir sıra sedir ağacının uzandığı ıssız, özel bir araziye geldiklerinde, ilk iş olarak, kızın elindeki çantayı kapıp, duvarın öbür tarafına fırlattı. Bıçak belasından kurtulmuştu. Ama her şey bir yana, kendini de iyice tanımadığını anlamıştı. Çünkü bugüne kadar hiç âşık olmamıştı. Kızı yalnızca şöyle bir cezalandırmak istediğini sanıyordu. Oysa, iki vuruştan sonra, kırbaç yeterli gelmedi, yere yıkıp yumruklarıyla saldırdı ona. Soluk alıp verirken, inler gibi, ıslıklı sesler çıkıyordu boğazından.</p>

  <p>Catherine, paniğe kapılmamak için elinden geleni yaptı. Ezici yumruklardan kurtulmaya, hiç değilse uzak durmaya çalıştı. Ama bir süre sonra korkusunu yenemeyip, kaçmaya kalktı. O zaman Edwards üstüne çullandı, yere devirdi. Artık yumrukları da yeterli gelmiyordu ona. Yerden eline bir taş aldı, çıldırmış gibiydi artık, soğukkanlılığı, öfkenin kükreyen kırmızı dalgaları karşısında tuz buz olmuştu.</p>

  <p>Sonradan, onun ezilmiş yüzüne bakarken, yüreğinde olan biteni de duymaya çalıştı, ama yüreğinin gümbürtüsünden başka bir şey işitmedi. Kafasının içinden birbirinden ayrı, ama bütünleşmiş iki düşünce birden geçiyordu. Biri, “Gömmelisin onu, derin bir çukur kazıp, içine gömmelisin,” diyor, öbürü, bir çocuk gibi, “Dayanamam, ona dokunmaya dayanamam,” diye haykırıyordu. Sonra, öfkenin ardından gelen bulantıyla altüst oldu. Oradan kaçtı. Bavulunu, kırbacını, meşe ağacından yapılmış para kutusunu bırakarak kaçtı. Alacakaranlıkta hemen uzaklaştı. Yalnız, kendine gelinceye kadar nerede gizlenebileceğini düşünüyordu.</p>

  <p>Kimse kendisine bir şey sormadı. Karısının gösterdiği yakın ilgi ve bakımla hastalığı atlattıktan sonra işinin başına döndü. Artık bundan böyle yeni bir aşk çılgınlığının aklını başından almaması için dikkat eder olmuştu. Başına gelenlerden ders almayan aptaldır, diyordu. Bu geçenlerden sonra, kendi kişiliğine karşı, korkulu bir saygı beslemeye başladı. İçinde, insan öldürme isteğinin de bulunabileceğini o zamana kadar hiç düşünmemişti.</p>

  <p>Catherine’i öldürmeyişi, rastlantıdan başka bir şey değildi. Attığı her yumruk, onu ezmek için savrulmuştu.</p>

  <p>Catherine uzun zaman, kendinden geçmiş olarak yattı. Bir o kadar da yarı baygın kaldı. Kolunun kırıldığını anlamıştı. Ama yaşamak istiyordu, yardım sağlamalıydı. Yaşama isteği, onu karanlık yol boyunca sürünüp yardım aramaya zorladı. Bir bahçe kapısından içeri daldı, merdivenleri çıkıyordu ki, yeniden kendinden geçip bayıldı. Kümeste horozlar ötüyordu. Doğuda incecik, gümüş rengi bir şafak çizgisi belirmişti.</p>
</body>
</html>
