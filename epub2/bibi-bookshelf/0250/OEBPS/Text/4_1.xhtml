<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Dördüncü Bölüm</p>

  <p class="bolum_adi2">1</p>

  <p>Charles, köyün meyhanesinde tezgâha yaslanmış, geceyi handa geçiren gezgin satıcıların anlattıkları gülünç hikâyeleri keyifle dinleyip gülüyordu. Bir ara, ucundan şıngırtılı gümüşler sarkan tütün kesesini çıkardı ve adamlar konuşmalarını sürdürsünler diye hepsine birer içki ısmarladı. Tezgâhın başında doğrulmuş, sırıtarak ellerinin sıyrılmış eklemlerini ovuşturuyordu. Adamlar ikramını kabul edip ‘şerefine’ diye kadeh kaldırınca sevindi. Yeni arkadaşlarına birer içki daha ısmarladı, sonra da başka bir yerde âlem yapmak üzere onlara katıldı.</p>

  <p>Cyrus, seke seke gecenin karanlığına daldığında, içinde Charles’a karşı büyüyen öfkenin kolunu kanadını kıran zorlayışını duyuyordu. Oğlunu önce sokaklarda aradı, bulamayınca gitti meyhaneye baktı, ama Charles gitmişti. Cyrus o gece oğlunu bulabilseydi belki de öldürürdü, en azından öldürmeye çalışırdı. Büyük bir olayın gidişatı tarihin akışını da saptırabilir, ama belki de her olay, yolda giderken ayağımıza takılan bir taş, güzel bir kız karşısında kesilen soluk ya da bahçede toprağın sıyırdığı bir tırnak da kendi çapında aynı işi görür.</p>

  <p>Tabii çok geçmeden, Charles’a, babasının kendisini elde tüfek her yerde aradığını söylediler. İki hafta saklandı. Sonunda, eve döndüğünde, babasının öldürme isteği sönmüş, olağan bir öfkeye dönüşmüştü. Cezasını, çok çalışma, yalancıktan bir pişmanlık ve boyun eğmeyle ödedi.</p>

  <p>Adam dört gün yatakta kımıldamadan yattı. Her yanı öyle ağrıyordu ki inlemeden kıpırdayamıyordu. Üçüncü gün, babası orduya sözünü ne kadar geçirebildiğini kanıtlamıştı. Bu çareye, hem kendi onuruna merhem olsun, hem de Adam’a bir çeşit ödül olsun diye başvurmuştu. Eve, Adam’ın yattığı odaya bir süvari yüzbaşısı ve iki çavuş geldi. Hepsi de mavi üniformalar içindeydi. Atlarını, kapının önünde iki er tutuyordu. Adam, yatakta yatarken, süvari eri olarak orduya yazıldı. Savaş Yönetmeliği’ni imzaladı ve ant içti. Babası ile Alice durmuş bakıyorlardı. Babasının gözünde yaşlar parlıyordu.</p>

  <p>Askerler gittikten sonra babası onunla uzun süre oturdu. “Seni süvari yazdırmamın bir nedeni var,” dedi. “Kışla hayatı uzun sürer, insanı bıktırır. Oysa süvarinin yapacak bir sürü işi olur. Bundan kuşkum yok. Kızılderililerin topraklarına gitmekten hoşlanacaksın. Karışıklıklar çıkacağa benziyor. Nereden bildiğimi sana söyleyemem, ama yakında savaş var.”</p>

  <p>“Evet efendim,” dedi Adam.</p>

  <p class="bolum_adi2">2</p>

  <p>Genellikle hep Adam gibilerin askerlik yapmak zorunda kalmaları, benim her zaman tuhafıma gitmiştir. O dövüşmeyi sevmiyordu bir kez, bazıları gibi sevmeyi sonradan öğrenmek şöyle dursun, içinde şiddete karşı gittikçe büyüyen bir tiksinti duyuyordu. Kaç sefer komutanları, onun kendini yalandan hasta gösterip göstermediğini anlamak için yakından izlediler, ama hakkında hiçbir soruşturma açılmadı. Adam beş yıllık askerliği boyunca, bölüğündeki herhangi birinden çok daha titiz çalıştı, ama kırk yılda bir, bir düşman öldürdüyse, kurşunun kazara sekmesiyle olmuştu bu mutlaka. Keskin nişancı olduğu için, hedefi tutturamıyor, demek tuhaf kaçardı. O yıllarda Kızılderililerle yapılan savaşlar, tehlikeli hayvan sürülerini gütmeye benzemişti. Kabileler başkaldırmaya zorlanıyor, sürülüyor, büyük bir bölümü yok ediliyor, geri kalan acılı, bitkin topluluklar da açlık bölgelerine yerleştiriliyordu. Hoş bir iş değildi bu, ama ülkelerinin kalkınması için böyle davranmaları gerektiği söylendiğinden, yapılması zorunlu bir iş oluyordu.</p>

  <p>Arada yalnızca bir araç durumunda olan Adam’a, gelecekteki çiftlikleri değil insanların deşilmiş karınlarını gören Adam’a bütün bunlar yararsız ve başkaldırıcı görünüyordu. Karabinasını boş bir hedefe doğru sıktığı zaman, kendi bölüğüne ihanet ediyordu, ama buna aldırmıyordu. İçindeki, şiddete karşı olma duygusu gelişerek bir önyargı olmuştu. Öbürleri gibi, düşünceyi köreltici bir önyargıydı bu da. Herhangi bir neden yüzünden birine acı vermek, düşmanca bir davranış gibi görünüyordu ona. İyice bu duygunun büyüsü altına girdi, hem de bu konuda düşünülebilecek her şeyin üstünü çizip atacak kadar. Gerçekte bunun sonucu olarak üç sefer taltif edildi ve cesaretinden ötürü nişan aldı.</p>

  <p>Adam şiddete başkaldırdıkça, içgüdüsü onu başka şeylere yöneltti. Birçok kez yaralıları taşımak için kendi hayatını tehlikeye attı. Günlük görevlerinden yorulduğu, bıktığı zamanlar bile, sahra hastanelerinde çalışmak için gönüllü oldu. Silah arkadaşları ona karşı nefretle karışık bir yakınlık ve anlaşılmaz içgüdüleri olan adamlara karşı uyanan bir tür korku duyuyorlardı.</p>

  <p>Charles, kardeşine mektubu hiç aksatmıyordu. Çiftlikten, köyden, hasta ineklerden, doğuran kısraklardan söz ediyordu. Çiftliğe yeni bir çayır eklendiğini, samanlığa yıldırım düştüğünü, Alice’in veremden feci bir biçimde öldüğünü ve babasının Büyük Cumhuriyet Ordusu’nda maaşlı bir iş bularak Washington’a yerleştiğini bildirdi. Konuşacak kimsesi olmayan çoğu kişiler gibi Charles da her şeyi bütün ayrıntılarıyla yazıyordu. Yalnızlığını, bundan duyduğu şaşkınlığı ve kendisi hakkında kendisinin de bilmediği bir sürü şeyi kâğıda geçiriyordu.</p>

  <p>Adam, evden uzak bulunduğu o süre içinde, kardeşini çok daha iyi tanımış oldu. Mektuplar gidip geldikçe, aralarında, ikisinin de akıllarından bile geçirmedikleri bir yakınlık doğdu.</p>

  <p>Adam, kardeşinin mektuplarından birini saklamıştı. Anladığı için değil, tersine iyice kavrayamadığı, üstü kapalı bir anlamı olduğundan. “Sevgili Kardeşim Adam,” diyordu Charles mektupta. “Sıhhat ve afiyette olduğunu umarak kalemi elime alıyorum.” Mektuplarına her zaman bu sözlerle başlardı, kendini yazı yazmaya hazırlamak için. “Senden, son yazdığım mektuba bir cevap alamadım, ama senin başka işlerin vardır tabii yapacak -ha! ha! Yağmurlar kötü zamanda yağdı, elma çiçeklerini berbat etti. Önümüzdeki kışa pek yenecek elma kalmayacak, ama ben yine de saklayabildiğim kadarını saklayacağım. Bu akşam evi temizledim, hâlâ ıslak ve sabun içinde, ama yine de pek iyi temizlenmedi galiba. Annem nasıl öyle temiz tutardı bu evi acaba? Şimdi eski görünüşü yok artık. Sanki üzerine bir şey çökmüş gibi. Bunun ne olduğunu bilmiyorum, ama bir türlü kazınıp çıkmıyor. Neyse, hiç değilse pisliği her yere eşit yaymış oldum. Ha! ha!</p>

  <p>“Babam sana gezi hakkında bir şey yazdı mı hiç? Kaliforniya’ya San Francisco’ya gitti, Büyük Ordu’nun bir kampı için. Savunma bakanı da orada olacakmış ve babam onunla tanışacak. Ama babam için öyle pek önemli bir şey değil bu. Başkanla üç-dört sefer karşılaşmış, hatta Beyaz Saray’a yemeğe bile gitmiş. Beyaz Saray’ı ben de görmek isterdim. Belki sen eve döndüğünde birlikte gidip görürüz. Babam bizi birkaç gün ağırlayabilir, zaten seni de görmek istiyordu.</p>

  <p>“Ben artık evlensem iyi olacak galiba. Burası güzel bir çiftlik, ben iyi bir mal sayılmasam bile, bundan da kötü çiftliklere koşa koşa gidecek kızlar çok, sen ne dersin? Ordudan ayrılınca eve dönüp dönmeyeceğini yazmıyorsun hiç. Gelmeni dilerim. Seni çok arıyorum.”</p>

  <p>Yazı burada kesiliyordu. Kâğıdın üzerinde bir çizik ve bir mürekkep damlası vardı. Bundan sonra kurşunkalemle devam edilmişti, ama yazının biçimi bambaşkaydı.</p>

  <p>“Daha sonra. İşte tam burada dolmakalemin ucu kırıldı. Köyden yeni bir kalem ucu almak zorunda kalacağım, çünkü öbür uç da tamamen paslanmış.”</p>

  <p>Bundan sonra sözcükler daha düzgündü. “Yeni bir uç almayı bekleyip kurşunkalemle yazmasam daha iyi olacak galiba. Ama burada, mutfakta, lambanın yanında oturuyordum, dalmış gitmişim, geç olmuş, saat gece yarısını geçmiştir sanırım, hiç farkında değilim. Old Black Joe kümeste ötmeye başladı. Sonra annemin salıncaklı sandalyesi, sanki o üzerinde oturuyormuş gibi çıtırdadı. Biliyorsun, böyle şeylerden huylanmam, ama senin de başına gelmiştir ya, düşüncemi çok gerilere sürükledi. Sanırım bu mektubu göndermeyeceğim, yırtarım sonra. Bu çeşit şeyleri yazmanın ne gereği var sanki?”</p>

  <p>Sözcükler artık birbiri ardından, yarışa kalkmış gibi dökülüyordu. “Ama yırtacaksam, hepsini yazayım bari. Ev baştan başa canlanmış da, her yerde gözleri var sanki. Kapının ardında, ben başımı çevirir çevirmez içeri girmeye hazır insanlar varmış gibi geliyor bana. Tüylerim diken diken oluyor. Demek istiyorum ki, yani şunu söylemek istiyorum ki neden, neden babam bunu yaptı acaba? Yani, ona doğum günü için aldığım çakıyı acaba neden beğenmedi? Neden? İyi bir çakıydı ve onun da iyi bir çakıya ihtiyacı vardı. Bir sefer kullansaydı, hatta bileseydi ya da cebinden çıkarıp bir sefercik baksaydı! Bütün yapmasını istediğim bu kadarcıktı. Eğer babam çakıyı beğenseydi, ben de acısını senden çıkarmak zorunda kalmazdım. Oysa bunu yapmak zorunda kaldım. Annemin sandalyesi hafifçe sallanıyor gibi geliyor bana. Işıktan olacak. Aldırdığım yok. Bana, ortada bitmemiş bir şey varmış gibi geliyor. Hani bir işi yarım bırakırsın da sonra ne olduğunu bir türlü hatırlayamazsın, işte onun gibi bir şey. Yarım kalmış bir şey. Ben burada olmamalıydım şimdi. Güzel bir çiftlikte oturup evlenmeyi düşüneceğime, dünyayı dolaşmalıydım. Bir yanlışlık var ortada. Yarım kalmış ya da zamanından önce olup da işi yarım bıraktıran bir şey. Şimdi sen burada olacaktın, ben de senin yerinde. Daha önce hiç böyle düşünmedimdi. Belki geç oldu diyedir. Çok geç, pencereden baktım da, tan ağarıyor. Uyuyakaldığımı sanmıyorum. Gece nasıl da böyle çarçabuk geçti? Artık yatamam. Yatsam da uyuyamam zaten.”</p>

  <p>Mektup imzalanmamıştı. Charles, belki de mektubu yırtıp atacağını unutmuş, göndermişti. Ama Adam, bu mektubu uzun süre sakladı. Ne zaman yeniden okusa, içine bir ürperti geliyor, nedenini de anlayamıyordu.</p>
</body>
</html>
