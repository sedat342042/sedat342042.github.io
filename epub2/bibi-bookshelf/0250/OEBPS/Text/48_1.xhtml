<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Kırk Sekizinci Bölüm</p>

  <p class="bolum_adi2">1</p>

  <p>Kasım ayının sonlarına doğru, Zenci öldü. Vasiyeti üzerine, gösterişsiz ve ciddi bir törenden sonra gömüldü. Muller’in cenaze işleri şirketinin kilisesinde, bütün bir gün, gümüş kakmalı abanoz bir tabut içinde yatırıldı. İnce çizgili sert profili, tabutun dört köşesine dikilmiş büyük mumların ışığında daha da zahit görünüyordu.</p>

  <p>Ufak tefek bir zenci olan kocası, sağ omzu başında, bir kedi gibi kıvrılıp kalmıştı. Saatlerce o da ölü gibi kımıldamadan bekledi. Vasiyet gereğince, ne çiçek vardı, ne tören, ne dua, ne de ağlayıp sızlanma. Ama birtakım yabancı Katolik yurttaşlar, gizlice kapıya geliyor, içeriye şöyle bir baktıktan sonra gidiyorlardı. Bunlar, çoğu orta yaşı aşmış avukatlar, işçiler, kamu görevlileri ve banka memurlarıydı. Zenci’nin evinde çalışan kızlar da birer birer gelip, hem son görevlerini yapmış olmak için, hem de kendilerine uğur getirsin diye, tabuta baktılar.</p>

  <p>Böylece, insanı bir kurban gibi umutsuzluğa düşüren, derinden yaralayan, kara ve ölümcül bir seks yuvası da Salinas’tan kalkmış oldu. Bundan böyle, Jenny’nin evi yine boğuk seslerle çınlayacak, geğirtili kahkahalarla yerinden oynayacaktı. Kate’in evi ise, günahkâr bir şehvetle sinirleri titreştirmeye devam edecek, insanı sarsılmış ve kendinden ürkmüş bir halde ortaya salıverecekti. Bir Voodoo sunağı gibi karanlık bir gizemle dolu seks türü artık ebediyen yok olmuştu.</p>

  <p>Cenaze alayı da vasiyete uygun olarak yapıldı. Cenaze arabasından başka bir tek otomobil vardı, içinde de bir köşeye büzülmüş ufak tefek siyah bir adam. Puslu bir gündü. Muller’in adamları tabutu iyice yağlanmış sessiz makaralarla çukura indirdikten sonra cenaze arabası gitti. Çukuru, elindeki yeni kürekle kadının kocası doldurdu. Yüz metre kadar ötede kurumuş yaprakları toplayan mezarcı, rüzgârın getirdiği bir hıçkırık duyar gibi oldu.</p>

  <p>Joe Valery, Butch Beavers ile birlikte, Owl’da bira içiyordu. Sonra Zenci’ye bakmak üzere ikisi birlikte morga gittiler. Butch’ın acelesi vardı, çünkü Tavernettilerin Hereford cinsi beyaz yüzlü sığırlarını açık artırmayla satmak üzere Natividad’a gidecekti.</p>

  <p>Ordan çıkarken, Joe, Alf Nichelson’la burun buruna geldi, geçmiş bir dönemin adamı olan, çılgın Alf Nichelson’la. Alf’in elinden her iş gelirdi, marangozluk, tenekecilik, demircilik, elektrikçilik, sıvacılık, bileycilik ve ayakkabı tamirciliği. Alf’in elinden her iş gelirdi ya, bunun sonucu olarak da, durmadan çalışmasına karşın para kazanma bakımından bir başarısızlık simgesiydi. Yalnız, herkesin gelmişini geçmişini, nesi var nesi yok hepsini bilirdi.</p>

  <p>O zamanlar, yani onun işlerinin iyi gittiği zamanlarda, iki tür insan bütün evlere girip çıkabilir ve elbette bütün dedikoduları da öğrenebilirdi: Terzi kadınlar ve tamirciler. Alf, Ana Cadde’nin iki yakasında oturan herkes hakkında bir şeyler bilirdi. Müthiş bir dedikoducuydu ve doymak bilmez bir merakı vardı. İçinde bir kötülük beslemeden, öcünü alırcasına dedikodu yapardı.</p>

  <p>Joe’ya bakıp, onu hatırlamaya çalıştı. “Ben sizi tanıyorum,” dedi. “Yok, siz söylemeyin, ben bulacağım.”</p>

  <p>Joe, yan çizmek istedi. Kendisini tanıyan insanlardan pek hoşlanmazdı.</p>

  <p>“Bir dakika,” dedi Alf. “Tamam, buldum. Kate’in evi. Siz Kate’in evinde çalışıyorsunuz.”</p>

  <p>Joe rahat bir soluk aldı. Alf’in kendisini başka yerlerden tanıdığını sanmıştı. “Doğru,” dedi kısaca.</p>

  <p>“Ben gördüğüm yüzleri bir daha hiç unutmam,” dedi Alf. “O karanlık odayı yaptığım zaman görmüştüm sizi. Tanrı aşkına, ne akla hizmet orasını öyle penceresiz yaptırdı?”</p>

  <p>“Karanlık olması için,” dedi Joe. “Işık gözlerine dokunuyor.”</p>

  <p>Alf burnundan güldü. Kim için olursa olsun söylenen yalın ve iyi şeylere inanmazdı. Merhaba deseniz, ardından ne gelecek diye beklerdi. Herkesin gizli birtakım şeyleri olduğuna ve bunları yalnız kendisinin anlayabileceğine inanırdı.</p>

  <p>Başıyla Muller’in yerini işaret etti. “Bir kilometre taşı daha,” dedi. “Nerdeyse bütün eskiler gitti. Jenny de gittiğinde tamam olacak. Ve Jenny de yolcu bu sıralar.”</p>

  <p>Joe tedirgindi. Gitmek istiyordu ve Alf de farkındaydı bunun. Alf, kendisinden kurtulmak isteyen insanları anlamakta pek ustaydı. İşin aslına bakarsanız, hikâye dağarcığını hep yanında taşıması da bu yüzdendi. Biri hakkında tatlı tatlı anlatılan bir hikâye dinlemek varken, kimse çekip gitmek istemezdi. Dedikoduculuğu yüzünden Alf”i kimse sevmezdi, ama anlattıklarını da herkes dinlerdi. Alf, Joe’nun bir özür bulup gitmek üzere olduğunun farkındaydı. Son zamanlarda Kate’in orda neler olup bittiğinden haberi olmadığını düşündü. Joe’ya eski hikâyeler anlatıp, ondan yeni haberler sızdırabilirdi. “Nerde o eski günler,” dedi. “Sen daha çocuksun elbette.”</p>

  <p>“Bir arkadaşla buluşacaktık,” dedi Joe.</p>

  <p>Alf, duymamazlıktan geldi. “Şu Faye, sözgelişi,” dedi. Gizli bir şey söyler gibi, “O, başlı başına bir âlemdi,” diye ekledi. “Biliyorsun, Kate’in evini eskiden Faye işletirdi. Kate’in, oraya nasıl edip sahip olduğunu kimse bilmiyor. Pek garip bir işti, kuşkulananlar bile oldu.” Şimdi, Joe’nun buluşacağı adamın daha uzun süre bekleyeceğini anlamıştı Alf, buna da sevinmişti.</p>

  <p>“Neden kuşkulanıyorlar?” diye sordu Joe.</p>

  <p>“İnsanlar neler çıkarırlar bilirsin. Belki de hiçbir şey yoktu. Ama bana sorarsan, biraz da garip görünmüyor değil.”</p>

  <p>“Bira içer misiniz?” diye sordu Joe.</p>

  <p>“Bak, bu iyi olur,” dedi Alf. “Erkekler cenaze alayından sonra doğru yatağa koşarlar, derler. Ama eskisi kadar genç değilim artık. Cenaze törenleri susatıyor beni. Zenci iyiydi doğrusu. Çok hikâyesi vardır onun bende. Tam otuz beş yıldır, yok, otuz yedi yıldır tanırdım onu.”</p>

  <p>“Faye kimdi?” diye sordu Joe.</p>

  <p>Kalkıp, Griffin’in salonuna gittiler. Griffın’in içkiyle başı pek hoş değildi ve sarhoşlardan da ölesiye nefret ederdi. Ana Cadde üzerindeki bu meyhane onundu ve kendisi işletirdi. Cumartesi geceleri salondaki yirmi kişinin yeteri kadar içtiklerine inandı mı, onlara daha fazla içki vermezdi. Bu yüzden de işi tıkırındaydı, meyhanesi serin, sakin ve düzenli bir yerdi. Birisiyle istediğiniz gibi pazarlık edip iş konuşabilir, sohbete dalabilirdiniz, sizi kimse rahatsız etmezdi.</p>

  <p>Joe ile Alf, en dipteki yuvarlak masaya oturdular, üçer bira içtiler. Joe, yanlış doğru, aslı var yok bir yığın şey öğrendi, bir sürü çirkin dedikodu dinledi. İçinden pek çıkamamıştı ama, biraz fikir edinmişti. Faye’in ölümünde bir bit yeniği olabilirdi. Kate, Adam Trask’in karısı olabilirdi. Joe, bunu hemen kafasının bir köşesine yazdı. Trask, çenesini tutması için para verebilirdi. Faye meselesi ise, eşelenmeyecek kadar tehlikeli olabilirdi. Joe bunun üzerinde düşünmeliydi biraz, ama tek başına.</p>

  <p>Alf, iki saat durmadan anlattı, ama sabırsızlanmaya başlamıştı. Çünkü Joe kalleşçe oyun oynuyordu kendisine. Bir tek şey, bir tek bilgi kırıntısı bile takas edememişti. Alf, böylesine ağzı sıkı bir adamın, mutlaka saklayacakları olmalı diye düşünmeye başlamıştı. Onun hakkında kimden bir şeyler öğrenebilirdi acaba?</p>

  <p>“Bak, Kate’i severim,” dedi Alf en sonunda. “Arada bir bana iş verir, eli açıktır ve işin karşılığını hemen öder. Hakkında söylenenler belki boşunadır. Ama düşünürsen, yine de buz gibi soğuk bir parça. Adama da kötü kötü bakıyor. Sen ne diyorsun?”</p>

  <p>“Benimle iyi geçiniyor,” dedi Joe.</p>

  <p>Alf, Joe’nun kendisine böyle haince davranışına kızdı. Yine bir şey sokuşturdu. “O zaman garip korku duymuştum,” dedi. “Hani şu penceresiz odayı yaptığımda. Bir gün, o kem gözlerini üzerime dikmişti. Aklımdan şunu geçirdim. Onun hakkında birtakım şeyler bildiğimden haberi olsa ve bana o anda bir içki, bir kahve ya da pasta ikram etseydi, ‘Hayır, teşekkürler bayan,’ derdim.”</p>

  <p>“Biz gayet iyi geçiniyoruz. Bir dostumla buluşacaktım ben.”</p>

  <p>Joe, düşünmek için odasına gitti. Tedirgindi. Ayağa fırlayıp, bavuluna ve çekmecelerine baktı. Birinin, eşyalarını karıştırdığını sanmıştı birden. Ama hiçbir iz bulamadı. Bu da onu sinirlendirdi. Sonra oturdu, duyduklarını bir sıraya düzene koymaya çalıştı.</p>

  <p>O sırada kapı vuruldu, içeri Thelma girdi, gözleri şişmiş, burnu kızarmıştı. “Bu Kate’in nesi var Tanrı aşkına?” dedi.</p>

  <p>“Hasta.”</p>

  <p>“Onu demek istemiyorum. Az önce mutfakta reçel kavanozunda süt karıştırıyordum, geldi bir güzel haşladı beni.”</p>

  <p>“Belki biraz da şarap karıştırıyordun içine.”</p>

  <p>“Vallahi değil. Yalnızca vanilya katıyordum. Bana böyle davranmaz o.”</p>

  <p>“Ama davranmış, değil mi?”</p>

  <p>“Ama bir daha kaldıramam.”</p>

  <p>“Kaldırırsın,” dedi Joe. “Çık dışarı Thelma!”</p>

  <p>Thelma, o kapkara, hülyalı, güzel gözleriyle baktı ve kadınların pek güvendikleri o sevimli tavrı takındı. “Joe,” dedi, “sen gerçekten bir orospu çocuğu musun, yoksa öyle davranmak mı geliyor işine?”</p>

  <p>“Sana ne?”</p>

  <p>“Hiç,” dedi Thelma. “Orospu çocuğusun.”</p>

  <p class="bolum_adi2">2</p>

  <p>Joe, hiç acele etmeden, dikkatle ve epey düşündükten sonra harekete geçmeyi tasarladı. “Dizginler benim elimde, onları iyi kullanmalıyım,” diyordu kendi kendine.</p>

  <p>Joe, akşam için yapacaklarını öğrenmek üzere Kate’in odasına gitti. Kate, emirleri başını hiç döndürmeden verdi. Masasına oturmuş, yeşil siperliği gözlerinin üzerine indirmişti. Dönüp Joe’ya bakmadı bile. Emirlerini kısaca bildirdi, sonra da, “Joe, işlere pek bakmıyorsun galiba. Hastaydım. Ama artık iyileşiyorum,” diye ekledi.</p>

  <p>“Bir şey mi oldu?”</p>

  <p>“Şimdilik bir belirti yalnızca. Thelma’nın vanilyalı süt içmektense viski içmesi elbette daha iyidir, ama viski içmesini de istemiyorum ben. Uyuyorsun galiba.”</p>

  <p>Joe, kafasında bir kaçamak aradı. “Biraz işim vardı da,” dedi.</p>

  <p>“İş mi?”</p>

  <p>“Evet. Sizin o işinizle uğraşıyordum.”</p>

  <p>“Hangi iş?”</p>

  <p>“Biliyorsunuz, şu Ethel.”</p>

  <p>“Bırak Ethel’i şimdi.”</p>

  <p>“Peki,” dedi Joe. Sonra hiç farkına varmadan ağzından şu sözler çıktı: “Dün birine rastladım. Onu gördüğünü söyledi.”</p>

  <p>Joe, Kate’i tanımasaydı, geçen on saniyelik sessizliğin anlamını bilemezdi.</p>

  <p>Sonunda Kate yavaşça sordu. “Nerede?”</p>

  <p>“Burada.”</p>

  <p>Kate, koltuğunu yavaşça Joe’ya doğru çevirdi. “Seni karanlıkta çalışmak zorunda bırakmamalıydım Joe,” dedi. “Hata yaptığını söylemek insana güç gelir, ama ben hata yaptığımı kabul ediyorum. Ethel’i buradan attırdığımı hatırlatmaya gerek yok sana. Bana bir kötülük yapacağını sanmıştım.” Sesine melankolik bir ton verdi. “Yanılmışım. Bunu sonra öğrendim. O zamandan beri de vicdan azabı çekiyorum. Bana bir şey yapmamıştı. Onu bulmak ve bunu unutturmak istiyorum. Böyle düşünmem sana garip geliyordur sanırım.”</p>

  <p>“Hayır efendim.”</p>

  <p>“Onu bul bana, Joe. Ona yaptığım haksızlığı unutturduğum an, kendimi daha iyi duyacağım. Zavallı kız!”</p>

  <p>“Bulmaya çalışırım efendim.”</p>

  <p>“Hem Joe, paraya ihtiyacın olursa bileyim. Onu bulursan bu söylediklerimi aynen tekrarla. Eğer buraya gelmek istemezse, ona nereye telefon edeceğimi öğren. Paraya ihtiyacın var mı?”</p>

  <p>“Şimdilik yok efendim. Ama evde pek bulunamayacağım.”</p>

  <p>“Nasıl istersen öyle yap. Hepsi bu kadar Joe.”</p>

  <p>Joe, kendi kendisini kucaklamak istiyordu. Koridora çıkınca, kollarını dirseklerinden kavrayıp, sevincin bütün gövdesine yayılmasını bekledi. Ve bütün bunları kendisinin tasarladığına inanmaya başladı. Yavaş yavaş salondan geçti, ışıklar akşam olduğu için karartılmıştı, fısıltı halinde konuşuluyordu. Sokağa çıktı, rüzgârla sürüklenen bulutlar arasından sürüyle yüzen yıldızlara baktı.</p>

  <p>Joe, babasını düşündü. Yaşlı adamın kendisine söylediklerini hatırlamıştı. “Orospulara dikkat et,” derdi Joe’nun babası. “İnsanın başına hep bela açarlar, hep de bir şey isterler, bunu aklından çıkarma.”</p>

  <p>“Orospu,” dedi içinden Joe. “Ben de onu daha zeki sanmıştım.” Kate’in sözlerini ve sesinin tonunu bir bir hatırladı, bir şey kaçırmadığından emindi. Hayır, orospunun biri. Ve Alf’in sözlerini hatırladı. “Bir içki, bir fincan kahve ya da pasta ikram etseydi...”</p>

  <p class="bolum_adi2">3</p>

  <p>Kate, masasının başında oturuyordu. Bahçedeki yüksek ağaçlar arasından esen rüzgârı duyuyordu, rüzgâr ve karanlık, Ethel’le doluydu. Şişman, gevşek, bir denizanası gibi yayılan Ethel’le. Garip bir bitkinlik çöktü Kate’in üzerine.</p>

  <p>Gri boyalı penceresiz odaya gidip, kapıyı kapadı. Karanlıkta, ağrının parmaklarına yeniden yürümeye başladığını duyarak oturdu. Şakakları zonkluyordu. Eli, boynundaki zincire asılı tüpe gitti. Göğsünün sıcaklığından ısınmış metal tüpü yanağına sürttü. Cesareti şimdi yerine gelmişti. Gidip yüzünü yıkadı, boyandı ve saçını pompadur biçimi tarayıp kabarttı. Koridora çıktı, salonun kapısında her zamanki gibi içeriye kulak vermek için durakladı.</p>

  <p>Kapının sağında iki kızla bir adam konuşuyorlardı. Kate içeri girer girmez, konuşmalar bıçakla kesilmiş gibi durdu. “Helen,” dedi Kate. “İşin yoksa, seninle biraz konuşmak istiyorum.”</p>

  <p>Kız, koridordan geçip, odasına kadar peşinden geldi. Helen, eti sıyrılıp temizlenmiş kemik gibi cildi olan, soluk sarışın bir kızdı. “Bir şey mi oldu Bayan Kate?” diye merakla sordu.</p>

  <p>“Otur,” dedi Kate. “Hayır, olmadı. Zenci’nin cenazesine gittin.”</p>

  <p>“Gitmemi istemiyor muydunuz?”</p>

  <p>“Beni ilgilendirmez bu. Cenazeye gittin.”</p>

  <p>“Evet efendim.”</p>

  <p>“Neler gördün, anlat.”</p>

  <p>“Ne gibi?”</p>

  <p>“Neler hatırlıyorsan, ne gördüysen anlat.”</p>

  <p>Helen sinirli sinirli, “Vallahi korkunç, biraz da güzeldi,” dedi.</p>

  <p>“Ne demek istiyorsun?”</p>

  <p>“Bilmem. Hiç çiçek, hiçbir şey yoktu, ama -şey, yani- bir çeşit soyluluk vardı. Zenci, şimdiye kadar gördüğüm en büyük gümüş tutacakları olan kapkara bir tabut içinde yatıyordu. Öyle bir şey duyuyorsunuz ki, anlatamayacağım. Nasıl söyleyeceğimi bilemiyorum.”</p>

  <p>“Anlattın sayılır. Ne giymişti?”</p>

  <p>“Giymiş mi?”</p>

  <p>“Evet, ne giymişti? Onu çıplak gömmediler herhalde.”</p>

  <p>Helen’in yüzü kasıldı, çaba gösterdiği belliydi. “Bilmiyorum,” dedi sonunda. “Hatırlamıyorum.”</p>

  <p>“Mezarlığa gittin mi?”</p>

  <p>“Hayır efendim. Kimse gitmedi, bir tek o gitti.”</p>

  <p>“O, kim?”</p>

  <p>“Kocası.”</p>

  <p>Kate çabucak, nerdeyse acele ederek, “Bu akşam devamlı müşterin var mı hiç?” diye sordu.</p>

  <p>“Hayır efendim. Şükran Günü’nün arifesi pek kimse olmaz.”</p>

  <p>“Unutmuştum,” dedi Kate. “Yerine dön haydi.” Kızın çıkışını seyretti, sonra huzursuz bir halde masasının başına oturdu. Su tesisatı onarımıyla ilgili bir faturaya bakarken, sol eli boynundaki zincire gitti. Bu ona rahatlık ve güven veriyordu.</p>
</body>
</html>
