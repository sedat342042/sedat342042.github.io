<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Yirmi Altıncı Bölüm</p>

  <p class="bolum_adi2">1</p>

  <p>Adam, Salinas’tan King City’ye dönerken, trende, belli belirsiz sesler, renkler ve biçimlerden bir bulut içindeydi. Ne düşündüğünün farkında değildi.</p>

  <p>İnsan ruhu, kendine özgü bir yöntemle, o derin karanlığında, sorunları inceler, geri çevirir ya da kabul eder, buna inanıyorum ben. Bu işleyiş, insanların bazen öyle değişik yanlarını ilgilendirir ki, onların var olduğunu kendisi bile bilmiyordur. Çoğu zaman, sıkıntı ve acı içinde yatarız, bunun neden ileri geldiğini de bilmeyiz, ama sabahleyin önümüzde yepyeni bir yol, bir aydınlık uzanır. Bu, belki de o kapkara düşüncenin sonucudur. Yine bazı sabahlar uyanırız ki, kanımız heyecanla fıkırdar, yüreğimiz, içimiz neşeyle dolmuş, elektriklenmiştir. Ortada belirli bir neden yoktur.</p>

  <p>Samuel’in cenazesi, Kate’le yaptığı konuşma, Adam’ı üzmeli, acılara düşürmeliydi, ama öyle olmadı. O bulanık, kurşuni düşünceler yığınından bir coşkunluk doğdu. Kendini genç, özgür ve sevince susamış duyuyordu. King City’de trenden indi. Dosdoğru arabalığa gidip arabasıyla atını almak yerine, Will Hamilton’ın yeni garajına doğru yürüdü.</p>

  <p>Will, cam duvarlı bürosunda oturuyordu. Buradan, tamircilerini, işin gürültüsünü duymadan izleyebiliyordu. Yavaş yavaş göbekleniyordu Will.</p>

  <p>Küba’dan gönderilen yaprak sigaralarına ilişkin bir duyuruyu inceliyordu. Babasının yasını tuttuğunu sanıyordu, ama öyle değildi. Yalnız, Tom için biraz kaygılanıyordu. Tom, cenazeden sonra, doğru San Francisco’ya gitmişti. Will, kendini Tom gibi alkolle avutmaktansa, işine vermeyi daha ağırbaşlı bir davranış sayıyordu. Adam bürodan içeri girince, başını kaldırıp baktı, eliyle, büyük meşin koltuklardan birini gösterdi. Bu koltukları, ödeyecekleri faturaların müthişliğini fark etmesinler diye, müşteriler için almıştı.</p>

  <p>Adam oturdu. “Bilmem size başsağlığı diledim mi?” dedi.</p>

  <p>“Üzücü bir dönem,” dedi Will. “Cenazede bulundunuz mu?”</p>

  <p>“Evet,” dedi Adam. “Babanız için nasıl duygular beslediğimi biliyor musunuz? Bana, unutamayacağım şeyler vermişti.”</p>

  <p>“Herkes sayardı onu,” dedi Will. “Mezarlıkta, iki yüzü aşkın insan vardı. İki yüzü aşkın.”</p>

  <p>“Böyle bir insan ölmez,” dedi Adam. Bu gerçeği kendisi de o anda keşfetmişti. “Onu ölmüş gibi düşünemiyorum. Bana, eskisinden daha canlı imiş gibi geliyor.”</p>

  <p>“Doğru,” dedi Will, ama onun için doğru değildi bu. Will’e göre, Samuel ölmüştü.</p>

  <p>“Söylediği şeyleri düşünüyorum,” diye sürdürdü Adam. “O söylerken, ben pek kulak asmamıştım ama, şimdi hepsini yeniden hatırlıyorum, o sözleri söylerkenki yüzünü görebiliyorum.”</p>

  <p>“Doğru, ben de şimdi aynı şeyi düşünüyordum. Çiftliğinize dönüyor musunuz?”</p>

  <p>“Evet. Ama daha önce size uğrayıp konuşayım dedim. Bir otomobil satın almak istiyorum.”</p>

  <p>Will’de birden bir değişiklik oldu, üzerine sessiz bir canlılık geldi. “Bu vadide otomobil alacak son insanın siz olduğunu düşünürdüm hep.” Yarı kapalı gözlerinin ardından, Adam’ın tepkisini bekledi.</p>

  <p>Adam güldü. “Bunu hak ettim sanırım,” dedi. “Belki de bendeki değişiklikten babanız sorumludur.”</p>

  <p>“Nasıl yani?”</p>

  <p>“Açıklayabileceğimi sanmıyorum. Neyse, otomobil konusunda konuşalım.”</p>

  <p>“Bakın, size işin doğrusunu söyleyeyim. Siparişleri karşılayabilmek için akla karayı seçiyorum. Araba isteyenlerin koca bir listesi var elimde.”</p>

  <p>“Ya, öyle mi? Peki, öyleyse benim adımı da listeye yazıverin.”</p>

  <p>“Seve seve Bay Trask, ayrıca...” Bir süre sustu. “Siz aileye çok yakınsınız. Bu yüzden bir vazgeçen olursa, adınızı listenin yukarılarına seve seve çıkarırım.”</p>

  <p>“Çok naziksiniz,” dedi Adam.</p>

  <p>“Nasıl düzenleyeyim istersiniz?”</p>

  <p>“Nasıl, yani?”</p>

  <p>“Yani, aydan aya ödenmek üzere düzenleyebilirim.’’</p>

  <p>“Böyle daha pahalı olmaz mı?”</p>

  <p>“Doğrusu, faiz ve taşıma ücreti var. Bazı kimseler bu yolu daha elverişli buluyorlar.”</p>

  <p>“Ben peşin parayla alırım herhalde,” dedi Adam. “Sürüncemede bırakmanın bir anlamı yok.”</p>

  <p>Will kıkırdadı. “Herkes sizin gibi düşünmüyor,” dedi. “Öyle bir zaman gelecek ki, para kaybetmeyi göze almadan, peşin fiyatla araba satamayacağım.”</p>

  <p>“Bunu hiç düşünmemiştim. Beni listeye yazacaksınız demek?”</p>

  <p>Will ona doğru eğildi. “Bay Trask, sizi listenin en başına yazacağım. İlk gelen araba sizin olacak.”</p>

  <p>“Teşekkür ederim.”</p>

  <p>“Size yardım etmekle mutlu olurum,” dedi Will.</p>

  <p>“Anneniz nasıl karşıladı?” diye sordu Adam.</p>

  <p>Will, koltuğunda arkasına yaslandı, yüzüne şefkatli bir gülümseme yayıldı. “Olağanüstü bir kadındır o,” dedi. “Kaya gibi, Geçirdiğimiz bütün o güç zamanları düşünüyorum da, böyle zamanlarımız da pek çoktu doğrusu. Babam pek pratik bir adam sayılmazdı. Her zaman ya bulutlarda gezer ya da bir kitaba gömülür kalırdı. Bizleri çekip çeviren, Hamiltonları yoksulluğa düşmekten koruyan annemdir sanırım.”</p>

  <p>“İyi bir kadın.”</p>

  <p>“Yalnızca iyi değil, güçlüdür de o. İki ayağının üzerinde durur. Bir güç kalesidir. Cenazeden sonra Olive’nin evine döndünüz mü?”</p>

  <p>“Hayır, dönmedim.”</p>

  <p>“Yüzden fazla insan döndü. Ve annem bütün o piliçleri kızarttı, herkesin yeterince almasına göz kulak oldu.”</p>

  <p>“Yok canım!”</p>

  <p>“Evet, öyle. Hem de ne zaman... kendi kocasıydı ölen.”</p>

  <p>“Olağanüstü bir kadın,” diyerek, Will’in deyimini kullandı Adam da.</p>

  <p>“Annem pratiktir. Herkesin doyurulması gerektiğini biliyordu ve herkesi doyurdu.”</p>

  <p>“Dilerim hasta filan olmaz, ama onun için büyük bir kayıp bu.”</p>

  <p>“Bunu da atlatacaktır. Hem, hepimizden çok yaşayacak, öyle minik bir kadıncıktır o.”</p>

  <p>Adam, arabasıyla çiftliğe dönerken, yıllardır görmediği şeylerin gözüne çarptığını fark etti. Diz boyu otlar arasındaki yabani çiçekleri, yamaçlarda patikalardan rahat rahat çıkan, otlayan al renkli inekleri gördü. Kendi topraklarına vardığında, birden öyle derin bir zevk duydu ki, nedenini araştırmaya girişti hemen, sonra birden baktı, atın ayaklarının ritmine uymuş, yüksek sesle, “Özgürüm. Dertlenmene gerek yok artık. Özgürüm. Gitti o artık. Benden çıktı gitti. Oh, ulu Tanrım, özgürüm!” diye şarkı söylüyor.</p>

  <p>Uzanıp, yolun kıyısındaki gümüş renkli adaçayından kopardı, tüylerini yoldu. Parmakları yapış yapış olunca, burnuna götürüp, o keskin, ciğerlerine işleyen kokuyu içine çekti. Evine döndüğü için mutluydu. İkizlerin iki günde ne kadar büyüdüklerini merak ediyor, görmek istiyordu.</p>

  <p>“Özgürüm artık, gitti o,” diye şarkı söyledi.</p>

  <p class="bolum_adi2">2</p>

  <p>Lee, Adam’ı karşılamak için evden çıktı. Adam arabadan inerken, atın başından tutup bekledi.</p>

  <p>“Çocuklar nasıl?” diye sordu Adam.</p>

  <p>“İyiler. Onlara okla yay yaptım, ırmağın aşağısına tavşan avlamaya gittiler.”</p>

  <p>“Her şey yolunda mı?”</p>

  <p>Lee, ona sert sert baktı, bir şeyler söyleyecekti ki, düşüncesini değiştirdi. “Cenaze nasıl oldu?” diye sordu.</p>

  <p>“Çok kalabalıktı. Bir sürü dostu varmış. Öldüğünü bir türlü kafama yerleştiremiyorum.”</p>

  <p>“Benim halkım, ölüleri davullarla gömer, şeytanları şaşırtmak için üzerine kâğıt parçaları serperler. Mezara, çiçek yerine kızarmış domuz koyarlar. Bizler, pratik insanlarızdır, her zaman biraz açızdır. Ama şeytanlarımız pek zeki değildir. Onları alt edebiliriz.”</p>

  <p>“Sanırım, Samuel de böyle bir cenazeden hoşlanırdı. İlgisini çekerdi.” Lee’nin kendisine baktığını fark etti. “Atı götür Lee, sonra gel, biraz çay yap. Seninle konuşmak istiyorum.”</p>

  <p>Adam içeri girdi, siyah giysilerini çıkardı. Romun tatlı, ama artık ekşi gelen kokusunu ancak şimdi üzerinde duyuyordu. Bütün çamaşırlarını çıkardı ve bu koku derisinin bütün gözeneklerinden çıkıp gidinceye kadar sabunlandı. Üzerine temiz, mavi bir gömlekle bir iş tulumu geçirdi. Tulum, yıkana yıkana yumuşacık olmuş, rengi açılmış, dizleri de aşındığı için daha açık mavi bir renk almıştı. Adam, ağır ağır tıraş oldu. Saçını tararken, Lee’nin mutfakta, ocak başında takırdayışını dinliyordu. Sonra oturma odasına geçti. Lee, onun geniş koltuğunun yanına bir fincan ve şekerlik koymuştu. Adam çevresine bakındı, çiçekli perdeleri gördü, yıkana yıkana çiçekleri solmuştu. Yerdeki halılar yıpranmış, koridordaki muşamba üzerinde koyu bir yol meydana gelmişti. Bunların hepsini yeni görüyordu.</p>

  <p>Lee, çaydanlıkla içeri girince, Adam, “Kendine de bir fincan getir Lee,” dedi. “O senin içkinden biraz varsa, ben de içmek isterim. Dün gece sarhoş oldum.”</p>

  <p>“Siz mi sarhoş oldunuz? İnanmam.”</p>

  <p>“Evet, sarhoş oldum. Seninle konuşmak istiyorum bu konuda. Yüzüme bakıp durduğunun farkındayım.”</p>

  <p>“Öyle mi?” dedi Lee. Mutfağa, içki, kadeh ve fincan getirmeye gitti. Geri döndüğünde, “Yıllardan beri ilk olarak, sizinle ve Bay Hamilton’la içtim,” dedi.</p>

  <p>“Çocuklara ad koyduğumuz gün mü?”</p>

  <p>“Evet, o gün. “ Lee, yeşil çayı koydu. Adam’ın fincanına iki kaşık dolusu şeker koyuşunu seyretti.</p>

  <p>Adam, çayını karıştırdı ve şeker kristallerinin sıvının içinde döne döne kayboluşunu seyretti. “Onu görmeye gittim,” dedi.</p>

  <p>“Gidersiniz diye düşünmüştüm. Doğrusunu isterseniz, bir insan bu kadar uzun zaman nasıl sabreder, anlayamıyorum.”</p>

  <p>“Belki ben insan değilim.”</p>

  <p>“Onu da düşündüm. Nasıldı?”</p>

  <p>Adam ağır ağır, “Anlayamıyorum,” dedi. “Dünyada böyle bir yaratık bulunabileceğini aklım almıyor.”</p>

  <p>“Siz Batılıların bir kusurunuz var, bazı şeyleri açıklamaya yarayacak şeytanlarınız yok. Sonra mı sarhoş oldunuz?”</p>

  <p>“Hayır, daha önce ve orada. Cesarete ihtiyacım vardı galiba.”</p>

  <p>“Şimdi iyi görünüyorsunuz.”</p>

  <p>“İyiyim. Ben de seninle bunu konuşmak istiyordum.” Durdu, düşünceli bir tavırla, “Geçen yıl bu zamanlar, konuşmak için Samuel Hamilton’a koşardım,” dedi.</p>

  <p>“Belki ikimizde ondan bir şeyler var. Belki ölümsüzlük budur.”</p>

  <p>“Bir uykudan uyanmış gibiyim. Garip bir biçimde gözlerim açıldı. Üzerimden ağır bir yük kalktı.”</p>

  <p>“Kullandığınız sözcükler bile, Bay Hamilton’ınkilere benziyor. Ölümsüz tanıdıklarım konusunda bir kuram geliştireceğim bu gidişle.”</p>

  <p>Adam, kara renkli içkisini içti, dudaklarını yaladı. “Kurtuldum artık. Birine söylemem gerekiyor. Artık çocuklarımla birlikte yaşayabilirim. Hatta bir kadın bile bulabilirim. Ne söylediğimi anlıyor musun?”</p>

  <p>“Evet, anlıyorum. Ben gözlerinizden, gövdenizin duruşundan bile anlayabiliyorum. İnsan, böyle bir konuda yalan söyleyemez. Çocukları seveceksiniz sanırım.”</p>

  <p>“Hiç olmazsa kendime bir fırsat tanıyacağım. Bana biraz daha içki verir misin, biraz da çay.”</p>

  <p>Lee çay koydu, kendi fincanını aldı.</p>

  <p>“Nasıl oluyor da ağzın haşlanmıyor bilmem, bu kadar sıcak içiyorsun.”</p>

  <p>Lee içinden gülüyordu. Adam, ona baktı, Lee’nin eskisi gibi genç olmadığını fark etti. Yanaklarının derisi gerilmiş, cilalı gibi parlıyordu. Gözlerinin çevresinde, sinirli, kırmızı bir halka belirmişti.</p>

  <p>Lee, elindeki incecik fincana bakarken, dudaklarında bir anı gülümsemesi belirdi. “Siz artık kendinizi özgür duyuyorsanız, belki bana da özgürlüğümü verirsiniz,” dedi.</p>

  <p>“O da ne demek Lee?”</p>

  <p>“Gitmek istesem bırakır mısınız?”</p>

  <p>“Elbette gidebilirsin. Burada mutlu değil misin?”</p>

  <p>“Sizlerin mutluluk dediğiniz şeyi hiç bilmedim ben. Biz memnun olmayı isteriz.”</p>

  <p>“Söyle öyleyse. Buradan memnun değil misin?”</p>

  <p>“İnsan, yapmak istediklerini yapamazsa, memnun olmaz sanırım.”</p>

  <p>“Ne yapmak istiyorsun?”</p>

  <p>“Vallahi, biri için artık çok geç. Karım olsun, oğullarım olsun isterdim. Belki de zavallı çocuklarıma, ‘babanın aklını geçirmek’ denen saçmalığı aktarmak isterdim.”</p>

  <p>“Daha pek yaşlı değilsin ki.”</p>

  <p>“Ah, sanırım, fiziksel bakımdan bir çocuğun babası olabilecek yaştayım. Ama beni düşündüren bu değil. Sessiz bir okuma lambasıyla nikâhlandım ben. Biliyor musunuz Bay Trask, bir zamanlar bir karım vardı benim de. Sizin gibi, ben de onu kafamda yarattım. Yalnız benimkinin, benim kafamın dışında hayatı yoktu. Küçük odamda bana iyi arkadaşlık ediyordu. Onunla konuşurdum, o dinlerdi. Sonra o konuşur, bana bir kadının öğleden sonrasını anlatırdı. Çok güzeldi, koketçe nükteler yapardı. Ama şimdi, onu dinler miydim, bilmem. Onu üzmek, yalnızlık çektirmek istemezdim. Böylece tasarılarımdan biri suya düştü.”</p>

  <p>“Öteki neydi?”</p>

  <p>“Bundan, Bay Hamilton’a söz etmiştim. San Fransisco’daki Çin Mahallesi’nde bir kitapçı dükkânı açmak istiyorum. Dükkânın arkasında yatar kalkarım. Günlerim tartışmalar, konuşmalarla dolu geçer. Dükkânda, o Sung sülâlesinden kalma üzeri ejderha kakmalı mürekkep hokkalarından bulundurmak isterim. Mürekkep, köknar odununun dumanı ve yabani eşeklerin derisinden elde edilen bir yapışkanla hazırlanır. Bu mürekkeple boyadığınız şey, fizik olarak siyahtır, ama siz onda, dünyanın bütün renklerini görebilirsiniz. Belki ressamın biri gelir, onunla yöntem üzerinde konuşur, fiyat için pazarlık ederiz.”</p>

  <p>“Uydurmuyorsun ya bütün bunları?”</p>

  <p>“Hayır. Eğer siz iyileştinizse, özgürseniz, ben de bu küçük kitapçı dükkânını açmak istiyorum. Orada ölmek isterdim.”</p>

  <p>Adam, bir süre sessizce oturdu. Ilık çayının içindeki şekeri karıştırıyordu. “Garip,” dedi sonra. “Keşke kölem olsaydın, seni azat etmeyi kabul etmeseydim, diye düşünüyorum. İstiyorsan, gidebilirsin elbet. Hatta sana, dükkân için borç da verebilirim.”</p>

  <p>“A, param var benim. Uzun süredir hazır duruyor.”</p>

  <p>“Senin gideceğini hiç düşünmemiştim. Öylesine kabullenmiştim seni.” Omuzlarını dikleştirdi. “Biraz daha bekleyemez misin?”</p>

  <p>“Ne için?”</p>

  <p>“Bana, çocuklarımla yakınlık kurmamda yardımcı olmanı istiyorum. Burayı yeni bir biçime sokmak ya da satmak, kiralamak niyetindeyim. Kaç param kaldığını, kalanla neler yapabileceğimi bilmek istiyorum.”</p>

  <p>“Bana tuzak kurmuyorsunuz ya?” diye sordu Lee. “Dileklerim eskisi kadar güçlü değil. Konuşup beni vazgeçirirsiniz, daha kötüsü, bana ihtiyacınız olduğunu söyleyip engel olursunuz diye korkuyorum. Ne olur, bana ihtiyaç duymamaya bakın. Benim gibi yalnız bir adam için en korkunç yemdir bu.”</p>

  <p>“Yalnız bir adam ha. Ben bunları düşünemeyecek kadar kendi içime döktüm herhalde.”</p>

  <p>“Bay Hamilton biliyordu,” dedi Lee. Başını kaldırdı, şiş gözkapaklarının altından, gözlerinden kıvılcımlar saçılıyordu. “Biz Çinliler, kendimizi hep denetleriz, duygularımızı göstermeyiz. Bay Hamilton’ı severdim. İzin verirseniz, yarın Salinas’a gitmek istiyorum.”</p>

  <p>“İstediğini yap. Tanrı biliyor ya, bana yeterince iyilikte bulundun.”</p>

  <p>“Şeytan kâğıtları serpmek, babamın mezarına küçük bir kızarmış domuz bırakmak istiyorum.”</p>

  <p>Adam, birden yerinden kalktı, fincana çarparak geçti, Lee’yi öyle oturur bırakarak odadan çıktı.</p>
</body>
</html>
