<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Yedinci Bölüm</p>

  <p class="bolum_adi2">1</p>

  <p>Adam, bundan sonraki beş yılını orduda, insanın aklını kaçırmasına engel olmak için bulunmuş birtakım işleri yapmakla geçirdi. Bitmez tükenmez maden ve deri parlatma işleri, geçitler, talimler, borazanlar, bayrak törenleri gibi, işi gücü olmayanlar için uydurulmuş bir sürü oyalayıcı şey. 1886’da Chicago’da büyük bir grev patlak verdi, ama Adam’ın alayı gidinceye kadar uzlaşmaya varıldı. 1888’de, bir türlü barış anlaşmasına yanaşmayan Seminoleler kıpırdanmaya başladılar. Süvariler yeniden trenlere bindirildiler, ama bu arada Seminoleler de bataklıklarına çekilmiş, sessizleşmişlerdi. Böylece, hayatın bir düşü andıran temposu, birliklerin üzerine yeniden çöktü.</p>

  <p>İnsan kafasındaki zaman kavramı, garip ve çelişik bir konudur. Olaysız ve tekdüze geçen zaman, insana, bitmez tükenmez gibi gelir diye düşünülür. Akla yakın olan da budur, ama gerçek öyle değildir. Asıl durgun, olaysız günler hemen geçiverir. İlgiyle beneklenen, trajik olaylarla hırpalanan, sevinçle çatlayan anlar, belleklerde derin izler bırakır. Gerçeğin böyle olduğunu, düşününce siz de kabul edersiniz. Olaysız geçen zamanın bağlanacağı nirengiler yoktur. Hiç ile hiç arasında geçen zaman, zaman değildir.</p>

  <p>Adam’ın ordudaki ikinci beş yılı, göz açıp kapayıncaya kadar geçti. 1890 yılı sonlarında, San Francisco’da, çavuş şeritleriyle terhis oldu. Charles’la Adam arasında mektuplar iyice seyrekleşmişti, ama Adam terhisinden az önce kardeşine, “Bu sefer eve geliyorum,” diye yazdı. Bu, üç yıldan fazla bir süre içinde Charles’ın kardeşinden aldığı son haber olmuştu.</p>

  <p>Adam, kış geçsin diye bekledi. Irmak boyunca Sacramento’ya kadar çıktı. San Joaquien Vadisi’ni dolaştı. Bahar geldiğinde beş parası kalmamıştı. Battaniyesini dürdü ve ağır ağır doğuya doğru yola çıktı. Kimi zaman yürüyor, kimi zaman da kendine benzer başka adamlarla birlikte, yük arabalarının altındaki dingillere asılarak yol alıyordu. Geceleri, kasabaların dışında konaklamış göçebelerle kalıyordu. Dilenmeyi, para için değil, ama yiyecek için dilenmeyi öğrendi. Farkına bile varmadan, bir çeşit serseri olup çıkmıştı.</p>

  <p>Şimdilerde böyle adamlara pek rastlanmıyor. Ama 1890 yıllarında böyle bir sürü yalnız, göçebe adam vardı. Bazıları sorumluluklardan kaçıyorlardı, bazılarını da karşılaştıkları adaletsizlikler toplum dışına sürmüştü. Biraz çalışırlardı, ama öyle çok uzun boylu değil. Biraz hırsızlık yaparlardı, ama yalnızca yiyecek ve zorda kaldıkları zaman da iplerden çamaşır çalarlardı. Her çeşit adam bulunuyordu aralarında -okumuşu, cahili, temizi, kirlisi- ama hepsinde ortak olan bir huzursuzluk vardı. Ilık mevsimleri izler, çok sıcaktan da, çok soğuktan da kaçınırlardı. İlkbahar gelince doğuya yönelirler, ilk soğuklarla birlikte de batıya ve güneye göç ederlerdi.</p>

  <p>Sanki çakallarla aynı soydandılar. Çakallar nasıl yabani oldukları için insanlara ve kümeslere yakın yaşarlarsa, bu adamlar da kasabaların yakınlarında yaşarlardı, içlerinde değil. Başkalarıyla olan ilişkileri bir hafta, bir gün sürer, sonra alır başlarını giderlerdi.</p>

  <p>Üzerinde birlikte yiyecekleri çorbanın fokurdadığı küçük küçük ateşlerin çevresinde her çeşit konuşma yapılırdı. Yalnız kendilerinden söz etmezlerdi. Adam, Dünya Endüstri İşçileri Birliği’nin gelişmesinden ve öfkeli önderlerinden söz edildiğini ilk buralarda duydu. Felsefe tartışmaları, metafizik, estetik üzerine yapılan konuşmaları, başkalarının yaşantılarını dinledi. Bir gecelik arkadaşları katil de olabilirdi, üzerinden cübbesi alınmış ya da cübbesini kendisi atmış bir papaz da. Sıkıcı bir fakültedeki sıcak yerinden olmuş bir profesör ya da anılarından kaçmaya çalışan bir yalnız adam, düşmüş bir melek ya da çıraklığını sürdüren bir şeytan. Her biri çorbaya havuç, patates, soğan, et parçaları atarken, ateşin çevresine de düşünce kırıntıları saçarlardı. Adam, kırık cam parçalarıyla tıraş olma tekniğini, el açıp bir şey istemeden önce bir evi dışarıdan değerlendirebilmeyi öğrendi. Düşmanları olan polisten sakınmayı ya da onlarla uzlaşmayı, bir kadını yüreğinin sıcaklığına göre değerlendirmeyi öğrendi.</p>

  <p>Adam bu yeni yaşantısından hoşlanıyordu. Sonbahar yapraklara dokunduğunda Omaha’ya kadar gitmişti. Sonra kimseye bir şey sormadan, nedensiz, düşünmeksizin batıya ve güneye yöneldi, dağların üzerinden kaçarak geçti, ancak Güney Kaliforniya’ya vardığında rahat bir soluk aldı. Deniz kıyısı boyunca, kuzey sınırından San Luis Obispo’ya kadar dolaştı. Çekilen suların bıraktığı gölcüklerden yılan balıkları, midyeler, levrekler aşırmayı, deniz tarakları bulmak için kum setlerini kazmayı, kum tepeciklerinde oltayla tavşanları tuzağa düşürüp yakalamayı öğrendi. Güneşten ısınmış kumlarda yatıp, dalgaları saydı.</p>

  <p>Bahar onu yeniden doğuya itti, ama bu sefer eskisinden daha yavaş olarak. Dağlarda yaz mevsimi serin geçiyordu ve dağlarda yaşayan halk, o yalnız insanlar gibi iyilikseverdi. Adam, Denver yakınlarında, dul bir kadının çiftliğinde iş buldu ve alçakgönüllülükle onun masasını, yatağını paylaştı. Ama ilk soğuklar, onu yeniden güneye sürdü. Rio Grande’yi izleyerek Albuquerque ve El Paso’dan, Big Bend’den Larendo’ya, oradan da Brownswille’e geldi. Birtakım yiyecek adlarıyla hoşnutluğunu bildirecek İspanyolca sözcükler öğrendi. Ve anladı ki, insanlar ne kadar yoksul olurlarsa olsunlar, yine de verecek bir şeyleri ve onları vermeye iten bir içgüdüleri vardır. İçinde, yoksullara karşı bir sevgi büyüdü. Kendisi de yoksul olmasa, bu duyguları hiç duymayacaktı belki de. Bu düşkün durumunu artık bir çalışma yöntemi haline getirmişti, usta bir serseri olmuştu artık. Zayıftı, yüzü gözü güneşten yanmıştı ve kişiliğini, karşısındakinde öfke ve kıskançlık uyandırmayacak kadar ortadan silmeyi becerebiliyordu. Sesi iyice yumuşamış, konuşmasına bir sürü lehçe ve vurgu karışmıştı. Öyle ki, konuşması hiçbir yerde yabancı karşılanmıyordu. Bu, bir serseri için büyük bir güven kaynağı ve koruyucu bir kılıftı. Trenlerde pek az yolculuk ediyordu. Çünkü serserilere karşı, gittikçe büyüyen bir kızgınlık başlamıştı içinde. Bu kızgınlık, Dünya Endüstri İşçileri Birliği’nin yaptığı şiddet gösterileri ve misillemeler yüzünden daha da yoğunlaşmıştı. Adam, serserilikle suçlanarak tutuklandı. Polisin ve tutukluların vahşi davranışları onu korkutup, serseri topluluklarından uzaklaştırdı. Ondan sonra yalnız başına yolculuk etti ve her zaman tıraşlı ve temiz olmaya özen göstermeye başladı.</p>

  <p>Bahar gelince, yeniden kuzeye doğru yola çıktı. Dinlenme ve huzur döneminin sona erdiğini seziyordu. Kuzeye, Charles’a ve çocukluğunun silinmekte olan anılarına yönelmişti artık.</p>

  <p>Adam, hiç durmaksızın Doğu Texas’ı geçti. Sonra Mississippi ve Alabama’yı da geçerek Florida yöresine geldi. Acele etmek zorunda olduğunu anlıyordu. Zenciler de iyi olabilecek kadar yoksuldular, ama bir beyaza, ne kadar yoksul olursa olsun güvenemiyorlardı. Yoksul beyazlar ise, yabancılardan çekiniyorlardı.</p>

  <p>Tallahassee yakınlarında, şerifin adamları Adam’ı yakaladılar. Serserilikten yargılandı ve bir yol yapım ekibine verildi. O zamanlar, yollar böyle yapılırdı. Altı aya mahkûm olmuştu. Bir ara bırakıldı, ama hemen yeniden tutuklandı ve yeniden altı aya hüküm giymişti. İnsanların başka insanları nasıl hayvan yerine koyabileceğini ve böylece insanlarla geçinmenin en iyi yolunun kendisinin de hayvanlaşması olduğunu öğrendi. Temiz, açık bir yüz, bakan gözü karşılayan bir bakış -bunlar dikkati çekiyor, çekilen dikkat de cezayı getiriyordu. Adam, çirkin ve hayvanca şeyler yapan bir insanın kendi kendini yaraladığını, bu yüzden de başka birini cezalandırma gereksinimi duyduğunu anladı. Eli silahlı adamların gözetiminde tutulmak, geceleri ayağından zincire vurulmak basit güvenlik sorunlarıydı, ama en küçük bir dikbaşlılık ya da direnme karşısında başvurulan vahşi kırbaçlamalar, gardiyanların tutuklulardan korktuklarını belli ediyordu. Adam, orduda geçen yıllarından, korkan bir insanın tehlikeli bir hayvan haline geldiğini biliyordu. Ve Adam, yeryüzünde yaşayan bütün insanlar gibi, kırbaçlanmaktan, kırbacın bedeninde ve ruhunda yapacağı yıkıntıdan korkuyordu. Çevresine bir duvar çekti, yüzünden ve gözlerinden anlamı sildi, dilini susturdu. Daha sonraları, böyle bir şeyin olabilmesine değil de, bunu pek az acı duyarak yapabilmesine şaşmıştı. Zaten olurken değil de, her şey olup bittikten sonra çok daha müthiş geliyordu insana. Bir adamın sırtının, kasları yarılıp cılk yara oluncaya kadar kırbaçlanmasını hiçbir acıma, öfke, hatta ilgi belirtisi bile göstermeden seyretmek, nefse egemen olmanın zaferidir. Ve Adam bunu da öğrenmişti.</p>

  <p>Bir yerde, insanın varlığı görülmekten çok duyulur. Florida yollarındaki ikinci tutsaklığı süresince Adam kişiliğini duyulmayacak kadar silmeye çalıştı. Hiçbir dalgalanmaya yol açmadı, çevresinde titreşimler yaratmadı ve elinden geldiği kadar dikkati çekmez bir durum aldı. Gardiyanlar onu duyamadıkları zaman korkmuyorlardı ondan. Ona kampları temizleme, su kovalarını doldurma, tutuklulara karavanalarını dağıtma gibi işler verdiler.</p>

  <p>Adam, tutukluluğunun bitmesine üç gün kalana kadar bekledi. O gün öğleden sonra, su kovalarını doldurdu, sonra daha çok su almak için yeniden küçük ırmağa döndü. Kovaları taşlarla doldurup batırdı. Sonra kendini suya bıraktı ve akıntı boyunca yüzmeye başladı. Arada biraz dinlendi ve yine yüzmeye devam etti. Akşam karanlığı çökünceye kadar yüzdü. Sonra çalılarla kaplı bir kıyıda, kendine gizlenecek bir yer buldu, oraya çekildi, ama sudan dışarı çıkmadı.</p>

  <p>Geceleyin av köpeklerinin, ırmağın iki kıyısını taradıklarını duydu. İnsan kokusunu gidermek için, saçlarını yeşil yapraklarla iyice ovmuştu. Suyun içinde, yalnız gözleri ve burnu dışarıda kalacak biçimde oturdu. Sabah olunca, köpekler yine geldiler. Ama bu sefer oldukça ilgisizdiler, adamlar da kıyıları iyice araştıramayacak kadar yorgun görünüyorlardı. Adam’ın cebinde suda durmaktan şişmiş bir parça et vardı, köpeklerle adamlar çekip gidince, çıkarıp onu yedi.</p>

  <p>Acele etmemeye alıştırmıştı kendini. Şimdiye kadar birçok kişi, kaçarken acele ettikleri için yakalanmışlardı. Adam, Georgia’ya kadar olan kısa yolu beş günde aştı. Hiçbir şeyi şansa bırakmadı, sabırsızlığını iradesiyle dizginledi. Bu yeteneğine kendi de şaşıyordu.</p>

  <p>Georgia’daki Valdosta kasabasının dışında, gece yarısı oluncaya kadar saklandı. Sonra bir gölge gibi kasabanın içine süzüldü. Bir dükkânın arkasına tırmandı. Pencereyi öyle ustaca zorladı ki, mandalı tutan vidalar, güneşte çürümüş tahtadan çıkıverdiler. Mandalı yeniden yerine taktı, ama pencereyi açık bıraktı. Kirli camların arasından süzülen ayışığında çalışmak zorundaydı. Ucuz bir pantolon, beyaz bir gömlek, siyah ayakkabılar, siyah bir şapka ve muşamba bir yağmurluk çaldı. Her birini, uyuyor mu diye denedi. Pencereden çıkmadan önce, her şey yerli yerinde mi diye iyice baktı. Dükkânda bol bulunmayan şeylerin hiçbirine elini sürmemişti. Kasaya dokunmamıştı bile. Pencereyi dikkatle indirdi ve ayışığında gölgeden gölgeye kayarak uzaklaştı.</p>

  <p>Gündüz gizlendi, gece yiyecek avına çıktı; biraz şalgam, birkaç buğday başağı, yere düşmüş üç-beş elma, yokluğunun farkına varılmayacak şeyler. Ayakkabıların yeniliğini, kumla ovarak giderdi, yağmurluğu buruşturdu. Beklediği yağmur ancak üç gün sonra yağdı. Adam, aşırı kuşkusu yüzünden, gerekli sayıyordu bunu.</p>

  <p>Yağmur öğleden sonra başladı. Adam muşambasına bürünüp karanlığın çökmesini bekledi. Sonra çilentili gece karanlığında Valdosta kasabasına doğru yürüdü. Siyah şapkasını gözlerine indirmiş, sarı muşambasını boğazına kadar sıkı sıkı iliklemişti. İstasyona yaklaştı, yağmurun bulandırdığı bir pencereden içeri baktı. İstasyon memuru, başındaki yeşil siperliği ve siyah alpaka kolluklarıyla bilet gişesinden dışarı uzanmış, bir arkadaşıyla konuşuyordu. Arkadaşının oradan ayrılması yirmi dakika sürdü. Adam, onun istasyondan uzaklaşmasını bekledi. Sonra sakinleşmek için derin bir soluk aldı ve içeri girdi.</p>

  <p class="bolum_adi2">2</p>

  <p>Charles’a pek az mektup gelirdi. Bazen haftalarca, postaneye uğrayıp mektup sormazdı. 1894 şubatında, Washington’daki bir hukuk bürosundan kalın bir zarf gelince, postacı bunun önemli bir şey olabileceğini düşünüp Trask çiftliğine kadar götürmeye karar verdi. Charles odun kesiyordu. Postacı mektubu verdi ve bu kadar zahmete girdiği için de, mektupta neler yazılı olduğunu öğrenmek üzere bekledi.</p>

  <p>Charles da bekletti onu. Beş sayfayı ağır ağır okudu, dudaklarını kıpırdata kıpırdata, aldı baştan okudu. Sonra kâğıtları katladı ve eve doğru yürümeye başladı.</p>

  <p>Postacı ardından seslendi: “Kötü bir şey mi var, Bay Trask?”</p>

  <p>“Babam ölmüş,” dedi Charles. Sonra eve girdi ve kapıyı kapadı.</p>

  <p>Postacı kasabaya döndüğünde, “Çok metindi,” diye anlattı. “Çok metin davrandı. Sessiz bir adam. Çok konuşmuyor.”</p>

  <p>Charles eve girince, hava daha kararmadığı halde lambayı yaktı. Mektubu masaya yaydı. Oturup yeniden okumadan önce, gidip ellerini yıkadı.</p>

  <p>Kendisine telgraf çekecek kimse çıkmamıştı. Noter, Charles’ın adresini, babasının kâğıtları arasında bulmuştu. Çok üzgündüler, başsağlığı diliyorlardı. Oldukça da şaşmışlardı. Trask’in vasiyetnamesini yazarlarken, oğullarına ancak birkaç yüz dolar bırakacağını sanmışlardı. Ancak bu kadar bir serveti var görünüyordu. Ama banka defterleri karıştırılınca, doksan üç bin dolar parası, on bin dolarlık da değerli tahvilleri olduğu anlaşıldı. Bunları görünce, Cyrus Trask üzerine olan görüşleri değişmişti. Bu kadar çok parası olan adam zengin sayılırdı. Artık bundan böyle sıkıntıya düşmeyeceklerdi. Bu parayla bir hanedan kurulurdu. Avukatlar, Charles ile kardeşi Adam’ı kutluyorlardı. Vasiyetnameye göre, bu para eşit olarak bölünecekti. Bundan sonra, Cyrus’tan kalan eşyaların bir listesi verilmişti. Kendisine çeşitli törenlerde verilmiş beş kılıç, üzerinde altın bir levha bulunan ve zeytin dalından yapılmış bir yargıç tokmağı, uçlarında birer elmas bulunan ve masa saatlerine takmak için yapılmış bir nazarlık, takma diş taktırdığı zaman dişlerinden çıkan altın kaplamalar, gümüş bir saat, altın başlı bir baston, böylece uzuyordu liste.</p>

  <p>Charles, mektubu iki sefer daha okudu. Sonra başını ellerinin arasına aldı. Adam’ı merak ediyor, onun da şimdi evde olmasını istiyordu.</p>

  <p>Şaşkına dönüp aptallaşmıştı Charles. Ateşi yaktı, tavayı kızdırdı ve içine kalın, tuzlu domuz eti dilimleri doğradı. Sonra gidip yeniden mektuba baktı. Birden mektubu alıp mutfak masasının çekmecesine koydu. Bu konu üzerinde bir süre hiç düşünmemeye karar verdi.</p>

  <p>Ama başka bir şey düşünemedi elbet. Kısır bir döngü üzerinde düşünüyor, düşünüyor, sonunda gelip hep aynı noktaya takılıyordu kafası: Babası bu parayı nereden bulmuştu?</p>

  <p>İki olay arasında, nitelikleri ya da ortaya çıktıkları yer ve zaman bakımından ortak yanlar varsa, ikisinin de bir tek şey olduğu sonucuna kolayca varıveririz. Ve bu eğilim, bizi, gizemli olaylar yaratmaya ve sonradan anlatmak için bunları belleğimizde saklamaya götürür. Charles, çiftliğe mektup getirildiğini, daha önce hayatında hiç görmemişti. Birkaç hafta sonra da bir çocuk, elinde bir telgrafla çıkageldi. Biz, iki ölüm arasında nasıl bir ilişki kurar da ardından bir üçüncüsünü beklersek, Charles da mektupla telgraf arasında hemen bir ilişki kuruverdi. Telgrafı elinde sallayaraktan istasyona koştu.</p>

  <p>“Dinle şunu,” dedi telgraf memuruna.</p>

  <p>“Okudum, biliyorum.”</p>

  <p>“Okudun mu?”</p>

  <p>“Telden geldi,” dedi memur. “Ben kaydettim.”</p>

  <p>“A, evet, öyle ya. ‘Acele ihtiyacım var. Yüz dolar telle. Eve geliyorum. Adam.’”</p>

  <p>“Ödemeli geldi,” dedi memur. “Altmış sent borçlusun bana.”</p>

  <p>“Valdosta, Georgia. Hiç işitmemiştim.”</p>

  <p>“Ben de. Ama varmış işte.”</p>

  <p>“Peki Carlton, telgrafla parayı nasıl gönderiyorsun?”</p>

  <p>“O kolay. Sen bana yüz iki dolar altmış sent getirirsin, ben de Valdosta’daki telgrafçıya, Adam’a yüz dolar ödesin diye bir tel yollarım. Ayrıca bana da altmış sent borçlusun.”</p>

  <p>“Ödeyeceğim. Peki ama, onun Adam olduğunu ben nasıl bileceğim? Başka birinin parayı almasını nasıl önleyeceksin?”</p>

  <p>Memur bilgiç bilgiç gülümsedi. “Şöyle yaparız,” dedi. “Sen bana, cevabını kimsenin bilemeyeceği bir soru verirsin. Ben, soruyu da, cevabı da tellerim. Memur, oradaki memur, parayı alacak olana bu soruyu sorar, cevap veremezse, parayı da alamaz.”</p>

  <p>“Bak bunu beğendim. Güzel bir soru bulayım öyleyse.”</p>

  <p>“Sen, Yaşlı Breen gişeyi kapamadan yüz doları alıp gelsen daha iyi olur.”</p>

  <p>Bu oyun Charles’ın hoşuna gitmişti. Parayı hemen alıp geldi. “Soruyu buldum,” dedi.</p>

  <p>“Annenin göbek adı değildir inşallah. Pek çok kişi hatırlayamaz bunu çünkü.”</p>

  <p>“Yok, yok. Öyle bir şey değil. Bak: Askere gitmeden önce babama doğum gününde ne armağan verdin?”</p>

  <p>“Güzel bir soru, ama çok uzun. Kısaltamaz mısın?”</p>

  <p>“Parasını verecek olan ben değil miyim? Cevap: Köpek yavrusu.”</p>

  <p>“Bunu başka kimse bilemez,” dedi Carlton. “Peki parasını sen vereceksin elbet, bana ne.”</p>

  <p>Charles, “Eğer unuttuysa,” dedi, “işte o zaman pek gülünç olur. Bir daha eve de dönemez.”</p>

  <p class="bolum_adi2">3</p>

  <p>Adam, kasabadan yürüyerek çıkmış, geliyordu. Gömleği kirlenmiş, çaldığı giysileri buruşmuş, bir haftadır olduğu gibi yatıp kalkmaktan toz toprak içinde kalmıştı. Evle samanlık arasında durdu, kardeşini arandı, bir an sonra onun, yeni tütün deposunda bir şeyler çaktığını duydu. “Hey! Charles!” diye seslendi.</p>

  <p>Çekiç sesleri durdu, sessizlik oldu. Adam’a kardeşi tahtaların çatlakları arasından onu gözetliyormuş gibi geldi. Sonra birden Charles çıktı, hızla yaklaştı, Adam’a doğru atıldı. El sıkıştılar.</p>

  <p>“Nasılsın?”</p>

  <p>“İyiyim,” dedi Adam.</p>

  <p>“Aman Tanrım ne kadar zayıflamışsın?”</p>

  <p>“Zayıfladım galiba. Biraz da yaşlandım.”</p>

  <p>Charles, onu tepeden tırnağa inceledi. “Pek iyi görünmüyorsun.”</p>

  <p>“Öyle.”</p>

  <p>“Bavulun nerede?”</p>

  <p>“Yok.”</p>

  <p>“Nerelerdeydin Tanrı aşkına?”</p>

  <p>“Orada burada geziniyordum.”</p>

  <p>“Serseri serseri mi?”</p>

  <p>“Serseri serseri.”</p>

  <p>Aradan Charles’ın cildini kırışık derilere çevirip gözlerini kan çanağına döndüren bunca yıl geçtiği halde, Adam birden hatırladı ve kardeşinin kafasında hâlâ o iki aynı düşüncenin bulunduğunu anladı: Sorular ve başka bir şey.</p>

  <p>“Niye eve dönmedin?”</p>

  <p>“Yalnızca dolaşmak istedim. Elimde değildi. İçine işliyor insanın. Alnındaki iz gerçekten çok kötü.”</p>

  <p>“Sana mektupta sözünü ettiğim yara işte. Gittikçe kötüleşiyor. Niye yazmadın? Karnın aç mı?” Charles, ellerini ceplerine sokup çıkarıyor, çenesine dokunuyor, başını kaşıyordu.</p>

  <p>Adam, “Geçer,” dedi. “Bir zamanlar adamın birine rastlamıştım, barmendi. Alnında kediye benzer bir leke vardı. Doğuştanmış. Adama da Kedi diye ad takmışlar bunun için.”</p>

  <p>“Karnın aç mı?”</p>

  <p>“Evet, aç.”</p>

  <p>“Burada kalmaya karar verdin mi artık?”</p>

  <p>“E... evet, galiba. Bunu hemen şimdi mi konuşalım istiyorsun?”</p>

  <p>“E... evet, galiba,” diye yankı yaptı Charles. “Babamız öldü.”</p>

  <p>“Biliyorum.”</p>

  <p>“Nereden bilebilirsin?”</p>

  <p>“İstasyon memuru söyledi. Ne kadar oluyor öleli?”</p>

  <p>“Aşağı yukarı bir ay.”</p>

  <p>“Hangi sebeptenmiş?”</p>

  <p>“Zatürreeden.”</p>

  <p>“Burada mı gömülü?”</p>

  <p>“Hayır, Washington’da. Bir mektupla birlikte bir sürü gazete geldi. Cenazesini bayrağa sarıp, top arabasıyla kaldırmışlar. Başkan yardımcısı da oradaymış. Başkan, çelenk göndermiş. Gazetelerde hepsini yazıyor. Resimleri de var. Sana gösteririm sonra, hepsi duruyor.”</p>

  <p>Adam, kardeşinin yüzünü o başını çevirinceye kadar sessizce inceledi. Sonra, “Bir şeye mi kızdın?” diye sordu.</p>

  <p>“Neye kızacakmışım?”</p>

  <p>“Bilmem, bana öyle geldi ki...”</p>

  <p>“Kızdıracak bir şey yok. Haydi gel, sana yiyecek bir şeyler vereyim.”</p>

  <p>“Peki. Çok çekmiş mi?”</p>

  <p>“Hayır. Dörtnala giden cinstenmiş. Hemen götürmüş.”</p>

  <p>Charles bir şeyler saklıyordu. Söylemek istiyor, ama nasıl açacağını bilemiyordu. Sözcüklerin ardına sığınıp duruyordu. Adam sesini çıkarmadı. Böyle sessizce durup, Charles’ın soluya koklaya dönüp dolaşarak baklayı ağzından çıkarmasını beklemek daha iyi olacaktı.</p>

  <p>“Öbür dünyadan öyle pek haber gelmez bana,” dedi Charles. “Ama yine de kimbilir? Bazı insanlar, öbür dünyadan birtakım bildiriler aldıklarını ileri sürüyorlar. Sarah Whitburn denilen yaşlı karı sözgelimi. Ant içti. İnsan ne düşüneceğini bilemiyor. Sana hiç böyle bir şey oldu mu? Söylesene, dilini mi yuttun?”</p>

  <p>Adam, “Düşünüyordum da,” dedi. Şaşkınlıkla düşünüyordu. ‘Kardeşimden korkmuyorum. Eskiden, ondan ölesiye korkardım. Şimdi artık korkmuyorum. Niye acaba? Orduda geçen günler yüzünden mi? Yoksa babamın ölümü mü buna sebep? Belki, ama anlayamıyorum.’ Korku ortadan kalkınca, istediği her şeyi, bir çatışma çıkmasın diye sözcükleri seçmek zorunda kalmadan, dilediği gibi söyleyebilirdi. Güzel bir duyguydu bu, sanki ölmüş de yeniden dirilmişti.</p>

  <p>Mutfağa geçtiler. Burayı hem hatırladı, hem hatırlayamadı. Biraz daha küçülmüş, karanlıklaşmış gibiydi. Adam, neredeyse sevinçle, “Charles,” dedi, “dinliyorum. Bana bir şey anlatmak istiyorsun, ama çalının çevresinde dolanan av köpeği gibi bunun çevresinde dolaşıp duruyorsun. O seni ısırmadan anlatsan iyi olacak.”</p>

  <p>Charles’ın gözleri öfkeyle ışıldadı. Başını dikti. Ama eski gücü kalmamıştı artık. İçine çöken yıkım duygusuyla, ‘Artık onu dövemem. Yapamam,’ diye düşündü.</p>

  <p>Adam kıkırdadı. “Belki babamızın ölümü üzerinden daha bu kadar az zaman geçmişken, insanın kendini mutlu duyması yakışık almaz, ama Charles, biliyor musun, ben hayatım boyunca kendimi hiç bu kadar iyi duymamıştım. Hiçbir zaman. Dök içini Charles, onun seni tırmalamasına izin verme.”</p>

  <p>Charles, “Babamızı sever miydin?” diye sordu.</p>

  <p>“Sözü nereye getirdiğini anlayıncaya kadar, buna karşılık vermeyeceğim.”</p>

  <p>“Sever miydin, sevmez miydin?”</p>

  <p>“Bunun seninle ne ilgisi var?”</p>

  <p>“Söyle!”</p>

  <p>O yaratıcı ve özgür aldırmazlık, Adam’ın iliklerine ve beynine işlemişti. “Peki,” dedi, “söyleyeyim. Hayır, sevmezdim. Bazen beni korkuturdu. Bazen, evet bazen onu beğenirdim, ama çoğu zaman ondan nefret ederdim. Nefret. Şimdi söyle bakalım, neden bunu öğrenmek istedin?”</p>

  <p>Charles ellerine bakıyordu. “Anlamıyorum,” dedi. “Bir türlü kafam almıyor. O seni, dünyadaki her şeyden daha çok severdi.”</p>

  <p>“İnanmıyorum buna.”</p>

  <p>“İnanmak zorunda değilsin. Sen ona ne getirsen hoşuna giderdi. Benden hoşlanmazdı. Ona verdiğim hiçbir şeyi beğenmedi. Ona verdiğim armağanı hatırlıyor musun? Cep çakısını? O çakıyı alabilmek için, bir katır yükü odun kestim, sattım. Peki ne oldu? Yanına alıp Washington’a bile götürmedi. İşte burada, yazıhanesinin gözünde duruyor. Sen ise ona bir köpek yavrusu getirmiştin. Sana hiçbir şeye mal olmamıştı. Bak, şimdi sana o yavrunun resmini göstereyim. Cenazesinden çekilmiş, bir albayın kucağında. Kör, yürüyemiyor. Cenazeden sonra vurmuşlar.”</p>

  <p>Kardeşinin sesindeki şiddet, Adam’ı şaşırtmıştı. “Anlayamıyorum,” dedi. “Anlayamıyorum sözü nereye getirmek istediğini.”</p>

  <p>“Ben onu severdim,” dedi Charles. Ve Adam, hayatında ilk olarak, kardeşinin ağlamaya başladığını gördü. Kardeşi başını kollarına gömdü ve hıçkırarak ağladı.</p>

  <p>Adam, ona doğru gidecek gibi oldu, ama o eski korkunun birazı geri gelmişti sanki. Hayır, diye düşündü, eğer ona dokunursam, beni öldürmeye kalkar. Açık duran kapıya doğru gitti. Arkasından, kardeşinin burun çekişlerini duyuyordu.</p>

  <p>Evin yanındaki çiftlik, hiç de öyle güzel bir çiftlik değildi, hiçbir zaman da olmamıştı. Her yana yayılmış çöplerle, öyle yüzüstü bırakılmış, dağınık bir görünüşü vardı. Çiçeksizdi, yerlere kâğıt parçaları ve tahta kırıkları saçılmıştı. Ev de güzel değildi. Barınmak ve yemek pişirmek için sağlamca yapılmış bir kulübeydi. İçi sıkıcı bir çiftlik, sıkıntılı bir evdi. Sevmeyen, sevilmeyen bir yerdi. Yuva değildi, özlenecek, geri dönülecek bir yer değildi. Adam’ın aklına birden üvey annesi geldi. Çiftlik kadar sevilmemiş, yerine uymamıştı. Belki kendince temizdi, ama çiftlik nasıl bir yuva olamamışsa, o da iyi bir eş olamamıştı.</p>

  <p>Kardeşinin hıçkırıkları kesilmişti. Adam döndü. Charles gözlerini dosdoğru ileri dikmiş, boş boş bakıyordu.</p>

  <p>Adam, “Bana annemden söz et,” dedi.</p>

  <p>“Öldü, sana yazmıştım. O kadar çok oldu ki. Hem o senin annen değildi.”</p>

  <p>Adam’ın bir sefer onun yüzünde yakalamış olduğu gülümseme, kafasında yeniden canlandı. Gözünün önüne Alice’in yüzü geldi.</p>

  <p>Charles’ın sesi, bu düşü delip geçti, görüntüyü parçaladı. “Sana bir şey soracağım,” dedi. “Ama karşılık vermeden önce iyi düşün, acele etme. Doğruluğuna güvenmedikçe karşılık verme.” Charles, soruyu sormak için dudaklarını kıpırdattı. “Ne dersin, acaba babamızın şerefsiz bir adam olması mümkün mü?”</p>

  <p>“Ne demek istiyorsun?”</p>

  <p>“Açık değil mi? Apaçık söyledim. Şerefsiz olmanın bir tek anlamı vardır.”</p>

  <p>“Bilmiyorum,” dedi Adam. “Bilmiyorum. Hiç kimse böyle bir şey söylemedi şimdiye kadar. Baksana nerelere yükselmiş. Beyaz Saray’da gece yatısına kalmış. Başkan yardımcısı cenazesine gelmiş. Dürüst olmayan bir adama benziyor mu? Charles, haydi,” diye yalvardı Adam, “geldiğimden beri söylemek istediğini anlat artık.”</p>

  <p>Charles dudaklarını ıslattı. Kanı çekilmiş, kanıyla birlikte bütün gücü ve yırtıcılığı da yok olmuştu sanki. Sesi dümdüz çıktı. “Babam bir vasiyetname bırakmış. Her şeyi eşit olarak ikimize bölüştürmüş.”</p>

  <p>Adam güldü. “Çiftlik, bizi hayatımızın sonuna kadar geçindirir. Sanırım aç kalmayız.”</p>

  <p>“Doksan üç bin dolardan daha fazla,” diye sürdürdü konuşmasını Charles.</p>

  <p>“Çıldırmışsın sen. Yüz dolar olsa, haydi neyse. Nereden bulacak bu kadarını?”</p>

  <p>“Yanlışlık yok. Ordudan yüz otuz beş dolar aylık alıyordu. Bununla oda kirası, yeme içme parası ödüyordu. Yolculuğa çıktığında, mil başına beş sent ve otel giderlerini veriyorlardı.”</p>

  <p>“Belki de bu para hep vardı da, biz bilmiyorduk.”</p>

  <p>“Hayır, yoktu.”</p>

  <p>“Peki, neden ordu komutanlığına yazıp sormuyorsun? Bilen biri vardır belki.”</p>

  <p>“Cesaret edemem,” dedi Charles.</p>

  <p>“Bana bak! Öyle hemen kafanı karıştırma. Spekülasyon denen bir şey var. Bir sürü adam vurgun vuruyor. Babam büyük adamları tanıyordu. Belki de iyi bir işe girişmiştir. Kaliforniya’ya, altın bulmaya koşanları düşün, birçoğu zengin olup döndüler.”</p>

  <p>Charles’ın yüzü darmadağındı. Sesi öyle alçak çıkıyordu ki, Adam ona doğru eğilmek zorunda kaldı. Konuşması, rapor okur gibi renksizdi. “Babamız orduya 1862 haziranında katıldı. Bu eyalette üç ay eğitim gördü, yani eylüle kadar. Sonra güneye doğru yürüdüler. Ekimin on ikisinde bacağından vuruldu ve hastaneye gönderildi. Eve ocak ayında döndü.”</p>

  <p>“Ne demek istediğini anlayamıyorum.”</p>

  <p>Charles’ın sözcükleri güçsüz ve donuktu. “Chancellorsville’de bulunmadı, Gettysburg’da, Wilderness’de de bulunmadı. Richmond ve Appomattox’ta da olmadı.”</p>

  <p>“Ne biliyorsun?”</p>

  <p>“Terhis belgesinden. Öbür evraklarıyla birlikte geldi.”</p>

  <p>Adam, derin bir iç geçirdi. Göğsüne, yumrukla itilmiş gibi bir sevinç dalgası dolmuştu. Başını inanmaz bir halde salladı.</p>

  <p>Charles, “Nasıl becerdi bunu,” diye sordu. “Nasıl becerdi? Kimse de ona sormadı bunu. Sen sordun mu? Ben sordum mu? Ya annem? Hiç kimse. Washington’dakiler bile.”</p>

  <p>Adam ayağa kalktı. “Evde yiyecek ne var? Kendime bir şeyler ısıtayım.”</p>

  <p>“Dün akşam bir piliç kesmiştim. Beklersen onu kızartayım.”</p>

  <p>“Daha kolay bir şey yok mu?”</p>

  <p>“Biraz tuzlu domuz etiyle, bir sürü yumurta var.”</p>

  <p>“İyi öyleyse,” dedi Adam.</p>

  <p>Konuyu orada bıraktılar. Düşünceleri hep bunun çevresinde dönüp duruyordu. Sözünü etmiyorlardı, ama hep kafalarının içindeydi. Konuşmak istiyor, konuşamıyorlardı. Charles, tuzlu domuzu kızarttı, fasulye tenceresini ısıttı, yumurtaları pişirdi.</p>

  <p>“Çayırı da sürdüm,” dedi, “çavdar ektim.”</p>

  <p>“Nasıl oldu?”</p>

  <p>“Çok iyi. Kayaları da temizledim bir ara.” Parmağıyla alnına dokundu. “Bu Allahın belası yara da o zaman, bir kayayı sökmeye uğraşırken oldu.”</p>

  <p>“Bana yazmıştın,” dedi Adam. “Bilmem sana söyledim mi, mektuplarının benim için anlamı büyüktü.”</p>

  <p>“Ama sen neler yaptığını bana hiç yazmadın,” dedi Charles.</p>

  <p>“Galiba düşünmek istemiyordum. Çoğu zaman hep kötü şeyler oluyordu.”</p>

  <p>“Gazetelerde askeri harekâtları okudum. Onlara katıldın mı?”</p>

  <p>“Evet. Onları düşünmek istemiyordum. Hâlâ da öyleyim.”</p>

  <p>“Kızılderili öldürdünüz mü?”</p>

  <p>“Evet, Kızılderilileri öldürdük.”</p>

  <p>“Galiba çok inatçıymışlar.”</p>

  <p>“Galiba öyleydi.”</p>

  <p>“İstemiyorsan, bu konuda konuşmak zorunda değilsin.”</p>

  <p>“İstemiyorum.”</p>

  <p>Yemekleri gaz lambasının altında yediler. “Lambanın camını temizleyebilsem, daha bol ışığa kavuşurduk.”</p>

  <p>“Ben yaparım,” dedi Adam. “Her şeye birden yetişmek kolay değil.”</p>

  <p>“Yeniden eve dönmen çok iyi oldu. Yemekten sonra hana gitmeye ne dersin?”</p>

  <p>“Dur bakalım. Belki de şöyle biraz oturmak isterim.”</p>

  <p>“Sana mektupta yazmadım ama, hana kızlar getiriyorlar. Belki sen de istersin benimle gelmeyi. İki haftada bir değişiyorlar. Bilmem ya, hoşuna gidebilir.”</p>

  <p>“Kızlar mı?”</p>

  <p>“Evet. Yukarıdalar. Çok kolay. Düşündüm ki, eve yeni dönüyorsun.”</p>

  <p>“Bu gece olmaz. Belki daha sonra. Ne alıyorlar?”</p>

  <p>“Bir dolar. Çoğunlukla güzel kızlar.”</p>

  <p>“Belki daha sonra,” dedi Adam. “Nasıl yapabiliyorlar, hayret?”</p>

  <p>“Ben de önce şaşırmıştım. Ama güzel bir sistem kurmuşlar.”</p>

  <p>“Sık sık gidiyor musun?”</p>

  <p>“İki-üç haftada bir. Burası pek ıssız, insan tek başına yaşayınca.”</p>

  <p>“Bana bir seferinde, evlenmeyi düşündüğünü yazmıştın.”</p>

  <p>“Evet, öyleydi. Ama galiba istediğim kızı bulamadım.”</p>

  <p>İki kardeş de, ana konunun çevresinde dönüp duruyorlardı. Arada bir açacak gibi oluyor, hemen geri çekiliyor, ekinlere, kasabanın dedikodusuna, siyasete, sağlık durumlarına sığınıyorlardı. Bu konuyu er geç açacaklarını ikisi de biliyordu. Charles bunu deşmeye Adam’dan daha çok istekliydi. Çünkü üzerinde uzun uzun düşünecek zaman bulmuştu. Adam için ise, yeni bir duygu ve düşünce alanıydı. Ona kalsa, bu konuyu başka bir güne ertelerdi. Ama kardeşinin buna izin vermeyeceğini de biliyordu.</p>

  <p>Bir seferinde, açıkça, “Öteki konuyu hiç açmayalım,” dedi.</p>

  <p>“Elbet, madem öyle istiyorsun.”</p>

  <p>Kaçamak yapacak konular gittikçe tükendi. Her tanıdığın, oralarda geçmiş bütün olayların sözü edilmiş, tüketilmişti. Kesik kesik konuştular bir süre, zaman geçti.</p>

  <p>Adam, “O konuyu açmak istiyor musun?” diye sordu.</p>

  <p>“Birazdan.”</p>

  <p>Susmuşlardı ve gece, evin çevresinde tedirgin tedirgin kıpırdanıyor, onları dürtüyor, kışkırtıyordu.</p>

  <p>“Şu cenaze törenini görmeyi pek isterdim,” dedi Charles.</p>

  <p>“Sanırım pek şatafatlı olmuştur.”</p>

  <p>“Gazetelerden kestiklerimi görmek ister misin? Hepsi odamda duruyor.”</p>

  <p>“Hayır, bu gece kalsın.”</p>

  <p>Charles sandalyesini çevirdi, dirseklerini masaya dayadı. “Bu konuyu bir çözüme bağlamalıyız,” dedi sinirli sinirli. “İstediğimiz kadar erteleyelim, yine de ne yapacağımıza karar vermemiz gerekecek.”</p>

  <p>“Bilmiyorum,” dedi Adam. “Yalnız, üzerinde biraz düşünmek için zaman kazanmak istedim.”</p>

  <p>“Bunun bir yararı olacak mı sanki? Benim zamanım oldu, hem de pek çok. Ama bir kısır döngü içine düşmemden başka işe yaramadı. Düşünmek istemedim, yine olmadı. Zamanın sana yardımcı olacağını mı sanıyorsun?</p>

  <p>“Yok, hayır sanmam. Önce ne üzerinde konuşmak istiyorsun? Bana kalırsa, dosdoğru açalım. Başka bir şey düşündüğümüz yok zaten.”</p>

  <p>“Ortada bir para var,” dedi Charles. “Yüz bin doların üzerinde bir servet.”</p>

  <p>“Evet, ne olacak?”</p>

  <p>“Peki, nereden geldi bu para?”</p>

  <p>“Ben ne bileyim. Spekülasyon yapmış olabilir. Washington’da biri, ona güzel bir iş bulmuştur belki.”</p>

  <p>“İnanıyor musun buna?”</p>

  <p>“Hiçbir şeye inandığım yok,” dedi Adam. “Bilmiyorum, bilmediğimin nesine inanayım.”</p>

  <p>“Çok para,” dedi Charles. “Bize bir servet bırakmış. Hayatımızın sonuna kadar bizi geçindirir ya da göz alabildiğine toprak satın alır, işletiriz. Belki sen daha iyice kavrayamadın, ama zenginiz. Buralardaki herkeslerden çok daha zenginiz.”</p>

  <p>Adam güldü. “Sanki hapse hüküm giymişiz gibi konuşuyorsun,” dedi.</p>

  <p>“Nereden çıktı bu para?”</p>

  <p>“Sana ne canım? Arkamıza yaslanıp, keyfimize baksak daha iyi olmaz mı?”</p>

  <p>“Gettysburg filan yoktu. Bütün savaş boyunca hiçbir Allahın belası çatışmaya girmemiş. Küçük bir kavgada yaralanmış. Bize anlattığı her şey yalandı.”</p>

  <p>“Ne olacak yani?”</p>

  <p>Charles, çökmüş bir halde, “Parayı çaldığını sanıyorum,” dedi. “Sen sordun, ben de düşündüğümü söyledim.”</p>

  <p>“Nereden çaldığını biliyor musun?”</p>

  <p>“Hayır.”</p>

  <p>“Öyleyse, çaldığını nereden çıkarıyorsun?”</p>

  <p>“Savaş konusunda yalan söyledi.”</p>

  <p>“Ne?”</p>

  <p>“Yani, demek istiyorum ki, eğer savaş konusunda yalan söylemişse, para da çalmış olabilir.”</p>

  <p>“Nasıl?”</p>

  <p>“Orduda önemli işleri vardı. Belki hâzinenin defterleri üzerinde oynamıştır.”</p>

  <p>Adam içini çekti. “Peki, madem öyle, niye yazıp sormuyorsun? Defterleri yeniden gözden geçirsinler. Doğruysa dediklerin, parayı geri veririz.”</p>

  <p>Charles’ın yüzü karıştı, alnındaki leke daha koyu bir renk aldı.</p>

  <p>“Cenaze töreninde başkan yardımcısı bulunmuş. Başkan çelenk göndermiş. Sıra sıra dizilen arabaların uzunluğu yarım mili buluyormuş, yüzlerce yaya varmış. Tabutu kimler taşıyormuş biliyor musun?”</p>

  <p>“Ne demek istiyorsun?”</p>

  <p>“Onun bir hırsız olduğunu ortaya çıkardığımızı düşün. Sonra, hiçbir zaman Gettysburg’da ya da başka bir yerde bulunmadığı ortaya çıkacak. Sonra herkes, onun bir yalancı ve bütün yaşamının da bir yalandan ibaret olduğunu öğrenecek. Arada gerçeği de söylemiş olsa, bunların doğruluğuna hiç kimse inanmayacak artık.”</p>

  <p>Adam kımıldamadan oturuyordu. Gözlerinde kuşku yoktu, ama dikkat doluydu. “Onu sevdiğini sanıyordum,” dedi. Son derece sakindi. Kendisini özgür ve bağımsız duyuyordu.</p>

  <p>“Seviyordum, hâlâ da seviyorum. Bu yüzden bu işten nefret ediyorum. Bütün yaşantısı berbat olup gitti. Mezarı... mezarından çıkarıp atabilirler de onu!” Sözleri duyguyla dolup taşıyordu. Birden, “Sen onu hiç mi sevmedin?” diye bağırdı.</p>

  <p>“Şu ana kadar pek kesin bilmiyordum,” dedi Adam. “Nasıl bir duygu duymam gerektiğine pek karar veremiyordum. Hayır. Onu sevmedim.”</p>

  <p>“Öyleyse, bütün yaşantısının mahvolmasına ve zavallı bedeninin oradan sökülüp atılmasına aldırmıyorsun. Ey yüce Tanrım!”</p>

  <p>Adam’ın kafası, duygularını anlatabilecek sözler bulmaya çalışıyordu. “Endişe etmemin gereği yok.”</p>

  <p>“Hayır, aldırmıyorsun,” dedi Charles acıyla. “Onu sevmemişsen, gereği yok elbet. Bir tekme de sen atabilirsin suratına.”</p>

  <p>Adam, kardeşinin bundan böyle tehlikeli olmayacağını biliyordu. Onu böyle bir şeye itecek bir kıskançlık yoktu artık ortada. Babasının bütün yükü onun üzerindeydi, onun babasıydı bu ve kimse babasını onun elinden alamazdı.</p>

  <p>“Herkes işin içyüzünü öğrendikten sonra, kasabada dolaşırken kimbilir neler duyacaksın?” dedi Charles. “Başkalarının yüzüne nasıl bakacaksın?”</p>

  <p>“Sana, aldırmadığımı söyledim. Aldırmamın da gereği yok, çünkü inanmıyorum.”</p>

  <p>“Neye inanmıyorsun?”</p>

  <p>“Para çaldığına inanmıyorum. Savaşta, söylediğin şeyleri yaptığına ve gittiğini söylediği yerlerde bulunduğuna inanıyorum ben.”</p>

  <p>“Ama eldeki kanıtlar - terhisine ne demeli?”</p>

  <p>“Çaldığını gösteren hiçbir kanıtın yok. Bunu sen uydurdun, çünkü paranın nereden geldiğini bilmiyorsun.”</p>

  <p>“Ordunun evrakları?”</p>

  <p>“Yanlış düzenlenmiş olabilir,” dedi Adam. “Yanlış olduklarına kalıbımı basarım. Babama inanıyorum.”</p>

  <p>“Bunu nasıl yapabildiğine şaşıyorum.”</p>

  <p>Adam, “Bak sana anlatayım,” dedi. “Tanrının olmadığı konusunda kanıtlar çok sağlam. Ama bir sürü insanda, Tanrı’nın var olduğu duygusu daha ağır basıyor.”</p>

  <p>“Ama babamızı sevmediğini söylemiştin. Onu sevmeden nasıl inanabilirsin?”</p>

  <p>“Belki de bu sebepten,” dedi Adam yavaşça, düşüncelerini toparlamaya çalışıyordu. “Onu sevseydim, kıskanacaktım onu. Sen kıskandın. Belki bu sevgidir seni böyle kuşkulu ve karamsar yapan. Bir kadını sevdiğinde, kendine güvenmediğin için ona da güvenemezsin, doğru mu? Bunu apaçık anlıyorum. Onu nasıl sevmiş olduğunu ve bunun sana neye mal olduğunu görüyorum. O beni belki sevdi. Beni sınadı, incitti, cezalandırdı ve sonunda da bir kurban gibi askere gönderdi. Belki bir çözüm yolu bulmak için yaptı bunu. Oysa seni sevmiyordu, ama inanıyordu sana. Belki... belki de tersi doğrudur.”</p>

  <p>Charles ona bakıyordu. “Anlamıyorum,” dedi.</p>

  <p>“Anlatmaya çalışıyorum işte,” dedi Adam. “Yeni bir düşünce bu bende. Kendimi çok iyi duyuyorum. Hayatımda hiç duymadığım kadar iyi. Bir şeyden kurtuldum sanki. Belki gün gelecek, sende olan duyguları ben de duyacağım ama şimdi duymuyorum.”</p>

  <p>“Anlamıyorum,” dedi Charles yine.</p>

  <p>“Babamızın hırsız olduğuna inanmadığımı anladın mı? Onun yalancı olacağına inanmıyorum.”</p>

  <p>“Ama evraklar?”</p>

  <p>“Evraklara bakmayacağım. Babama olan inancım karşısında evrakların sözü olmaz.”</p>

  <p>Charles hızlı hızlı soluyordu. “O halde parayı alırsın.”</p>

  <p>“Elbette.”</p>

  <p>“Çalmış olsa bile mi?”</p>

  <p>“Çalmadı ki. Çalmış olamaz.”</p>

  <p>“Anlamıyorum,” dedi Charles.</p>

  <p>“Anlamıyor musun? Bütün işin püf noktası bu gibi görünüyor. Bak. Bundan sana hiç söz etmedim. Buradan gitmeden hemen önce beni dövdüğünü hatırlar mısın?”</p>

  <p>“Evet.”</p>

  <p>“Sonrasını da hatırlar mısın? Bir baltayla beni öldürmeye geldiğini?”</p>

  <p>“Pek iyi hatırlamıyorum. Çıldırmış olmalıyım.”</p>

  <p>“O zaman bilmiyordum, ama şimdi biliyorum. Sevgin için savaşıyordun sen.”</p>

  <p>“Sevgi mi?”</p>

  <p>“Evet,” dedi Adam. “Parayı iyi kullanmamız gerek. Belki burada kalırız, belki uzaklara gideriz, sözgelimi Kaliforniya’ya. Ne yapacağımıza karar vermeliyiz. Ve tabii, babamıza bir anıt yaptırmalıyız. Şöyle büyük bir şey.”</p>

  <p>“Buradan uzaklaşamam,” dedi Charles.</p>

  <p>“Bakalım, zaman ne gösterecek. Acelemiz yok. Şimdilik oluruna bırakalım işleri.”</p>
</body>
</html>
