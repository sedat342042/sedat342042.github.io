<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">On Üçüncü Bölüm</p>

  <p class="bolum_adi2">1</p>

  <p>Kimi zaman insanın kafasında ışıklar birden yanıverir. Hemen herkese olur bu. Aydınlığın gittikçe büyüdüğünü, dinamite yaklaşan tutuşturulmuş bir fitil gibi ilerlediğini duyarsınız. İnsanın karnını ağ gibi saran bir duygu, sinirlere, kollara yayılan bir sevinçtir bu. Teninizde, havanın dokunuşunu duyarsınız. Derin derin aldığınız her soluk, size büyük bir tat verir. Başlangıçta, gerine gerine esnemenin hazzını verir insana. Beyninizde bir şimşek çakar, gözlerinizin ötesinde bütün dünya ışıl ışıldır. Yaşantınız kurşun gibi geçmiş, topraklarınız, ağaçlarınız karanlık ve sıkıntılı olabilir. Olayların en önemli olanı bile silik ve renksiz gelebilir, ama sonra birden o ışık... Bir ağustosböceğinin şarkısı kulağınızı okşamaya başlar, toprak kokusu bir türkü gibi genzinize dolar, gözünüz bir ağacın altında titreşen ışıklarla okşanır. O zaman insan ileri atılır, bir sel gibi boşanır, ne kadar aksa tükenmez. Bana göre, bir adamın yeryüzündeki önemi, kafasında çakan bu şimşeklerin gücü ve sayısıyla orantılıdır. Gerçi öznel bir şeydir bu, ama bizi dünyaya bağlayan da budur. Bütün yaratıcılıkların anasıdır. Ve insanlar arasındaki farklılığın da ölçüsüdür.</p>

  <p>Bu, önümüzdeki yıllarda da böyle mi olacak, bilmiyorum. Dünyada korkunç değişiklikler oluyor. Çeşitli güçler, nasıl olacağını bilemediğimiz bir gelecek hazırlıyorlar bize. Bu güçlerden bazıları kötü görünüyor. Gerçekte belki de kötü değillerdir, ama bizim iyi olduklarına inandığımız şeyleri silip süpürmeye yöneldikleri için bize kötü geliyor.</p>

  <p>Herkesin bildiği gibi, birlikten kuvvet doğar. Bir otomobili, bir bölük adam, tek başına bir adamdan daha çabuk yapar. Büyük fabrikalarda yapılan ekmekler hem daha ucuz, hem daha eşdeğerde olur. Yiyeceğimiz, içeceğimiz, giyim kuşamımız bir kez seri üretimle sağlanmaya başladı mı, artık bu üretim biçiminin, kafamızdaki bütün öbür düşünceleri kovup onların yerine yerleşmesi kaçınılmazdır. Çağımızda, seri ya da kolektif dediğimiz bu üretim biçimi ekonomimize, politikamıza, hatta dinimize öylesine yerleşmiştir ki, bazı uluslar Tanrı düşüncesi yerine kolektiflik düşüncesini koymuşlardır. Benim çağımda tehlikeli olan budur. Dünyada büyük bir gerginlik var, kopma noktasına yaklaşan bir gerginlik. İnsanlar mutsuz, kafaları karmakarışık.</p>

  <p>Böyle bir zamanda, insanın kendine şu soruları sorması bana doğru ve gerekli görünüyor: Neye inanıyorum ben? Ne uğruna dövüşmeliyim, neye karşı dövüşmeliyim?</p>

  <p>Bizim türümüz, yeryüzünde yaratıcı olan tek türdür. Yaratıcı olmasını sağlayan tek araç ise, insandaki bireysel kafa ve ruhtur. İki kişi tarafından yaratılmış hiçbir şey yoktur. Müzikte olsun, resimde, şiirde, matematikte ya da felsefede olsun iyi işbirlikleri yoktur. Yaratılış mucizesi bir kez gerçekleşti mi, artık topluluk onu kurup geliştirebilir. Ama topluluk bir şey bulup yaratamaz. Yaratmanın değeri, tek insanın yalnız kafasında yatar.</p>

  <p>Şimdi ise, topluluk kavramının çevresine toplanmış birtakım güçler, bu değere, insan kafasının bu değerine karşı bir yok etme savaşı açtılar. Kötülemeyle, açlıkla, baskılarla, zoraki yöneltmelerle ve şartlanmanın çekiç darbeleri altında, o özgür insan bilinci kovalanıyor, bağlanıyor, körleştirilip afyonlanıyor. Türümüzün yürüttüğü acı bir intihar süreci bu.</p>

  <p>Ve ben şuna inanıyorum ki, bireyin özgür ve araştırıcı bilinci, dünyadaki en değerli şeydir. Ve ben, insan bilincinin, istediği yönde, başkalarınca yönetilmeden, özgürce ilerlemesi uğrunda savaşacağım. Bireyi kısıtlayan ya da yok eden her hükümete, her dine ve her düşünceye karşı savaşacağım. İşte ben buyum, bunu yapacağım. Bir kalıp üzerine kurulmuş bir sistemin, özgür düşünceyi yok etmek istemesini anlayabilirim, çünkü özgür düşünce, araştırıp eleştirerek o sistemi yıkabilecek tek güçtür. Bunu anlıyor ve bundan nefret ediyorum. Bizi, yaratıcılıktan yoksun olan hayvanlardan ayıran tek şeyi korumak için onunla dövüşeceğim. O ışık ölürse, bizler de yok oluruz.</p>

  <p class="bolum_adi2">2</p>

  <p>Adam Trask, kurşuni renkler içinde büyümüştü. Yaşantısının perdeleri tozlu örümcek ağları gibiydi. Yaşamış olduğu günler, yarı üzüntülü ve hasta edici bir doyumsuzluklar yığınıydı. Sonra Cathy geldi. Ve Adam’ın kafasında birden o ışık yandı.</p>

  <p>Cathy’nin, benim anlattığım gibi bir canavar olmasının önemi yok. Biz belki Cathy’yi anlayamayız, ama birçok işler yapma, büyük sevaplar ya da büyük günahlar işleme yeteneğine de sahibiz. Yalnız kafasından geçirmekle de olsa, o karanlık sulara dalmayan var mıdır ki?</p>

  <p>Belki hepimizin içinde, kötü ve çirkin şeylerin ürediği, serpilip boy attığı bir sarnıç vardır. Ama bu kültür bitkilerinin çevresi parmaklıklarla kuşatılmıştır, tırmanır tırmanır, yeniden sarnıca düşerler. Bazı kişilerin o alabildiğine karanlık sarnıçlarında, kötülükler semirip güçlenerek parmaklıkları yıkamaz mı? Bu adam bir canavar kesilmez mi? Biz, kendi saklı sularımızda, ona bir yakınlık duymaz mıyız? Hem melekleri, hem de şeytanları anlayamamamız saçma olur. Çünkü onları icat eden, yine bizler değil miyiz?</p>

  <p>Cathy, nasıl biri olursa olsun, Adam’ın içindeki ışığı harekete geçirdi. Ruhunu yüceltti, onu korku ve acılardan, tatsız anılardan azat etti. Patlayan bir bomba savaş alanını nasıl değiştirirse, bu çakan ışık da dünyayı öylece değiştirir. Adam, Cathy’yi belki de doğru dürüst görememişti bile, çünkü gözlerinden yayılan ışık onu öylesine aydınlatmıştı. Kafasında alev alev yanan bir güzellik ve tatlılık imgesiydi. Cathy, kocasının gözünde yumuşak, kutsal, düşünülemeyecek kadar değerli, temiz ve sevgi dolu bir kızdı. Ve Cathy ne yapsa, ne söylese, Adam’ın kafasındaki bu düşe gölge düşüremezdi.</p>

  <p>Cathy, Kaliforniya’ya gitmek istemediğini söyledi, ama Adam onu duymadı bile. <i>Kendi kafasındaki</i> Cathy onu elinden tutmuş, harekete geçirmişti bir kez. İçindeki ışık öylesine parlaktı ki, kardeşinin yüzünü karartan acıyı da, arada bir gözlerinde ışıyan garip bakışları da görmüyordu. Çiftlikteki payını, Charles’a, yok pahasına sattı. Bu parayla ve babasından kalanlarla, artık başına buyruk ve zengin bir adam olmuştu.</p>

  <p>Kardeşler, birbirlerine büsbütün yabancı olmuşlardı. İstasyonda el sıkışarak ayrıldılar. Charles, alnındaki yara izini ovuşturarak trenin uzaklaşışını seyretti. Sonra hana gitti, arka arkaya dört viski yuvarladı, sonra üst kata çıktı. Kızın ücretini ödedi, ama işini beceremedi. Kız kendisini sepetleyinceye kadar, kollarına kapanıp ağladı.</p>

  <p>Charles, çiftliğinde öfkesini yenemiyordu. Toprağa yükleniyor, durmadan yeni eklemeler yapıyordu. Tarlalarını sürdü, düzeltti, sınırlarını genişletti. Dinlenmek, başka şeylerle uğraşmak nedir unutmuştu. Zengin olmuştu. Ama zevk almıyordu. Sayılıyordu, ama dostu yoktu.</p>

  <p>Adam, kendilerini kıtanın öbür ucuna götürecek trene binmeden önce, bir süre New York’ta kaldı. Cathy’ye ve kendisine yeni giysiler aldı. Yerleşmek için Salinas Vadisi’ni seçmelerinin şaşılacak bir yanı yoktu.</p>

  <p>O günlerde, demiryolu şirketleri gittikçe gelişiyor, aralarında yarışıyor, genişlemek, daha büyük bölgelere egemen olmak ve yolcu sayısını çoğaltmak için, akla gelen her yola başvuruyorlardı. Yalnız gazetelere ilan vermekle kalmıyor, batının zenginliğini ve güzelliğini anlatan kitapçık ve broşürler de yayınlıyorlardı. Yazdıklarında hiçbir abartma yoktu; zenginlik sınırsızdı.</p>

  <p>Leland Stanford’ın çılgın enerjisiyle yönetilen Güney Pasifik Demiryolları, Pasifik kıyılarına ulaşım konusunda olduğu kadar, siyaset konusunda da egemen olmaya başlamıştı. Demiryolları bütün vadilere yayılıyordu. Yeni yeni kasabalar türüyor, yeni bölgeler açılıp yerleşmeye uygun hale getiriliyordu. Şirketin, para kazanmak için müşteriye ihtiyacı vardı.</p>

  <p>Uzun Salinas Vadisi, bu yayılmanın bir bölümüydü. Adam, vadiyi yeryüzünde bir cennet olarak tanıtan renkli bir broşürde görüp ilgilenmişti. Bütün o edebiyatı okuduktan sonra, Salinas’ta yerleşmeyi istememek çılgınlık olurdu.</p>

  <p>Adam, toprak satın almakta acele etmedi. Önce bir arabayla bir at aldı. Sonra daha önce gelip orada yerleşenlere danıştı, onlardan toprak, su, iklim, yetişen ürünler, fiyatlar ve ödeme kolaylıkları konusunda bilgi aldı. Adam’ın niyeti spekülasyon yapmak değildi, o buraya yerleşmek, bir yuva kurmak, soy vermek için gelmişti.</p>

  <p>Adam heyecanla o çiftlikten bu çiftliğe koşuyordu, avcuna biraz toprak alıp parmakları arasında ufalıyor, bakıyor, konuşuyor, birtakım şeyler tasarlıyor, düş kuruyordu. Vadi halkı da ondan hoşlanmıştı, buraya yerleşmek için gelmiş olmasına seviniyorlardı. Onun cevherli bir adam olduğunu sezmişlerdi.</p>

  <p>Adam’ı kaygılandıran tek konu Cathy idi. Cathy pek iyi değildi. Kocasıyla birlikte o da çiftlikleri dolaşıyordu, ama huzursuzdu. Bir sabah kocası yine çiftliklere gitmeye hazırlanırken, Cathy hasta olduğundan yakınıp King City’deki otelde kaldı. Adam, akşam beş sularında döndüğünde, Cathy’yi kan kaybından ölecek bir durumda buldu. Hemen koştu ve neyse ki Dr. Tilson’u sofra başında yakalayabildi. Onu bifteğinden ayırıp otele sürükledi. Doktor Cathy’yi çabucak bir muayene etti, tamponlar koydu, sonra Adam’a döndü.</p>

  <p>“Siz niye aşağıda beklemiyorsunuz?” dedi.</p>

  <p>“Bir şeyi yok ya?”</p>

  <p>“Yok. Sizi birazdan çağırırım.”</p>

  <p>Adam, Cathy’nin omzunu okşadı, Cathy ona gülümsedi. Dr. Tilson, Adam’ın arkasından kapıyı kapadı ve yatağın başına döndü. Öfkeden yüzü kıpkırmızı kesilmişti.</p>

  <p>“Neden yaptın bunu?”</p>

  <p>Cathy’nin ağzı incecik, gergin bir çizgi olmuştu.</p>

  <p>“Kocan gebe olduğunu biliyor mu?”</p>

  <p>Cathy, başını ağır ağır iki yana salladı.</p>

  <p>“Ne ile yaptın bu işi?”</p>

  <p>Cathy, hiç sesini çıkarmadan bakıyordu. Doktor, yazı masasına doğru gitti, orada duran örgü şişini eline alıp Cathy’nin yüzüne doğru salladı.</p>

  <p>“Her zamanki suç aleti,” dedi. “Çıldırmışsın sen. Neredeyse kendini öldürecektin, ama çocuğunu düşüremedin işte. Mutlaka bir şeyler de içmişsindir. Kâfuru, gazyağı, kırmızı biber, mutlaka. Tanrım! Nelere başvurursunuz siz kadınlar!”</p>

  <p>Cathy’nin bakışları buz gibiydi.</p>

  <p>Doktor, yatağın yanına bir sandalye çekti. “Bu çocuğu neden istemiyorsun bakayım? İyi bir kocan var. Yoksa sevmiyor musun onu? Benimle konuşmaya niyetin yok galiba. Söylesene be kadın! Dilsiz gibi durma öyle.”</p>

  <p>Cathy’nin dudakları kıpırdamadı, gözleri bile oynamadı.</p>

  <p>“Yavrum,” dedi doktor, “anlamıyor musun? Bir canı yok edemezsin. Beni çılgına çeviren tek şey budur. Tanrı bilir ya, bazı hastalarımı da kurtaramıyorum, yeterince tanıyamıyorum çünkü onları. Ama uğraşırım, her zaman çaba gösteririm. Sonra kalk da böyle bir şeyle karşılaş, düpedüz bir cinayet bu.” Hızlı hızlı konuşuyordu. Cümleler arasında beliriveren sessizlikten ürküyordu. Bu kadın şaşırtmıştı onu. İnsanca olmayan bir şey vardı onda. “Bayan Laurel ile tanışmış mıydınız? Çocuğunu düşürmüştü, şimdi de çocuğu olsun diye dövünüyor. Bir çocuk için her şeyini verebilir. Sen ise doğacak çocuğunu bir şişle delik deşik etmeye çalışıyorsun. Pekâlâ,” diye bağırdı. “Konuşmuyorsun, konuşma bakalım. Ama bak, sana söylüyorum. Çocuğun sağlığı iyi şimdi. Amacına ulaşamadın. Ama sana diyorum bak, bu çocuğu doğuracaksın. Bu eyaletteki yasalar, çocuk düşürme için ne der biliyor musun? Karşılık vermene gerek yok, yalnız beni iyi dinle. Eğer bu işi bir daha tekrarlarsan, eğer çocuğunu düşürürsen ve ben de bu işte bir dalavere sezersem, dava ederim seni, tanıklık eder, seni mahkûm ettiririm. Bana inanmayacak kadar akılsız değilsindir sanırım, çünkü dediklerimi yaparım.”</p>

  <p>Cathy, sivri uçlu diliyle dudaklarını ıslattı. Gözlerinde donukluk, yerini onulmaz bir üzüntüye bırakmıştı.</p>

  <p>“Özür dilerim,” dedi. “Beni bağışlayın, ama anlamıyorsunuz.”</p>

  <p>“Öyleyse neden anlatmıyorsun bana?” Doktorun öfkesi sis gibi dağılıvermişti. “Anlat yavrucuğum bakayım.”</p>

  <p>“Anlatmak güç. Adam öyle iyi, öyle güçlü ki. Ben... hastalıklıyım. Sara.”</p>

  <p>“Sende böyle bir şey olamaz.”</p>

  <p>“Hayır, ama büyükbabam, babam... erkek kardeşim.” Ellerini yüzüne kapadı. “Bu hastalığı başkalarına da taşımak istemiyorum.”</p>

  <p>“Zavallı yavrucuğum,” dedi doktor. “Zavallı yavrucuğum, kesin bir şey yoktur ki. Çocuğun pekâlâ da güzel ve sağlıklı olabilir. Şimdi bana bir daha böyle işler yapmayacağına söz ver bakalım.”</p>

  <p>“Evet.”</p>

  <p>“İyi, öyleyse kocana ne yaptığını anlatmayacağım. Şimdi şöyle arkana yaslan, bakalım kanama durmuş mu.”</p>

  <p>Dr. Tilson, birkaç dakika sonra çantasını kapadı ve şişi cebine koydu. “Yarın sabah yine uğrarım,” dedi. Merdivenlerden inerken, Adam hemen atıldı.</p>

  <p>“Nasıl? İyi mi şimdi? Neden olmuş? Yukarı çıkabilir miyim?”</p>

  <p>Dr. Tilson, bu soru yağmurunu sabırla savuşturdu. “Hop hop, yavaş ol. Yavaş ol bakalım,” dedi ve beylik şakasını yaptı. “Karın hasta.”</p>

  <p>“Doktor...”</p>

  <p>“Dünyadaki tek iyi hastalığa yakalanmış.”</p>

  <p>“Doktor...”</p>

  <p>“Karın bir çocuk bekliyor,” dedi ve Adam’ın yanından geçip gitti.</p>

  <p>Adam, olduğu yerde bakakalmıştı. Sobanın çevresinde oturan üç kişi, Adam’a bakıp sırıttılar. İçlerinden biri, kuru kuru, “Senin yerinde ben olsam, birkaç arkadaşa içki ısmarlardım,” diye dokunurdu, ama tutturamadı. Adam, dar merdivenleri sarsak sarsak çıkıyordu.</p>

  <p>Adam, King City’nin birkaç mil güneyindeki, daha doğrusu, San Lucas’la King City’nin tam yarı yolundaki Bordoni çiftliğini gözüne kestirmişti.</p>

  <p>Bordoni çiftliği, Bayan Bordoni’nin dedesinin dedesine, İspanya Sarayı tarafından bağışlanmış kırk bin dönüm topraktan arta kalan dört bin dönümlük bir yerdi. Bordoniler İsviçreliydi, ama Bayan Bordoni, Salinas Vadisi’ne ta başlangıçta yerleşmiş bir İspanyol ailesinin kızı ve varisiydi. Birçok ailenin başına geldiği gibi, toprak, onların ellerinden uçup gitmişti. Bir bölümü kumar masalarında yitirilmiş, bir bölümünü vergiler kırpmış, bir bölümü de at, mücevher ve güzel kadınlar uğruna, kupon gibi, kesilip kesilip gitmişti. Son kalan dört bin dönüm, Sanchez bağışının göbeği ve en iyi parçasıydı. Irmağın iki kıyısında uzanıyor, dağların eteklerine kadar yayılıyordu. O noktada, vadi daralıyor, sonra yeniden genişliyordu. Sanchezlerin ilk evi hâlâ kullanılır durumdaydı. Kerpiçten yapılmış olan ev, aşağıdaki tepelerin arasında, küçük bir açıklıkta kurulmuştu. Bu küçük vadiyi, her mevsimde akan, eşi bulunmaz bir tatlı su kaynağı besliyordu. İlk Sanchez’in, evini orada kurması bundandı kuşkusuz. Vadiyi, kocaman, gür meşeler gölgeliyordu. Toprağın, bu bölgede yadırganan bir bereketi ve yeşilliği vardı. Basık evin duvarlarının kalınlığı bir metreden fazlaydı. Yuvarlak kalasları, birbirine ham deriden yapılmış sırımlarla bağlamışlardı. Sırımlar ıslatılarak sarılmış, kuruyup çekince de kalasları birbirine iyice kenetlemişti. Sırımlar demir gibi olmuştu, aşınmayacak kadar sağlamdılar. Yalnız böyle yapıların bir tek kusuru vardır, fareler ortalığı boş buldular mı, sırımları kemirmeye başlarlar.</p>

  <p>Bu eski ev, yerden bitme bir şeydi, çok da sevimliydi. Bay Bordoni, onu ineklerin ahırı olarak kullanıyordu. İsviçreliydi ya, ulusuna özgü o temizlik tutkusu onda da vardı. Kerpiç duvarlara güvenememiş, biraz uzakta, kendine ahşap bir ev yaptırmıştı. İnekleri, başlarını Sanchezlerin eski evinin derin pencerelerinden dışarı uzatıp duruyorlardı.</p>

  <p>Bordonilerin çocukları olmamıştı. Karısı da daha genç sayılacak bir yaşta ölüverince, adamcağızın içinde Alp Dağları’nda geçen gençlik yıllarının özlemi başlamıştı. Çiftliği satıp, vatanına dönmek istiyordu. Adam Trask, işin aceleye gelmesini kabul etmedi. Üstelik Bordoni yüksek bir fiyat istiyor ve satsa da satmasa da olurmuş gibi birtakım tavırlar takınıyordu. Adam’ın bu çiftliği satın alacağını, Adam’ın kendisinden de önce anlamıştı Bordoni.</p>

  <p>Adam, seçeceği yere, temelli yerleşmek niyetindeydi. Doğacak çocuklarının da orada yerleşmesini istiyordu. Bir yer alıp da, sonradan daha çok beğeneceğim bir yere rastlarım diye korkuyordu Adam. Ama ne kadar dolaşsa, gözü hep Sanchezlerin yerinde kalıyordu. Cathy’nin ortaya çıkışıyla, önünde zevk dolu bir hayat uzanıp gider olmuştu. Her adımını dikkatle, sakınarak atıyordu. Toprağın her karışını arabayla, atla ve yaya olarak dolaştı. Toprağı burguyla deşip, alt tabakaları inceledi, bakıp kokladı. Tarlalardaki, ırmak boyundaki ve tepedeki yaban otlarını inceledi. Islak yerlerde diz çöküp, av hayvanlarının çamurda bıraktıkları izlere baktı. Dağ aslanı, geyik, sansar, yaban kedisi, kokarca, gelincik ve tavşan izleri vardı. Ama hepsini bıldırcın izleri örtüyordu. Irmak kıyısındaki söğütlerin, firavun incirlerinin, böğürtlenlerin arasında dolaştı. Gür meşelerin, defnelerin ve öbür ağaçların gövdelerini okşadı.</p>

  <p>Bordoni, onu sinsi gözlerle izliyor ve yamaçtaki küçük bağın üzümlerinden yapılmış kırmızı şaraptan bardak bardak üstüne dikiyordu. Her öğle sonu hafif çakırkeyf olmak, Bordoni’nin alışkanlığıydı. O güne kadar ağzına şarap koymamış olan Adam da, bu içkiden yavaş yavaş hoşlanmaya başlamıştı.</p>

  <p>Cathy’ye tekrar tekrar, çiftlik konusundaki düşüncelerini soruyordu. Beğenmiş miydi? Burada mutlu olacak mıydı? Ama Cathy’nin olumsuz cevaplarını dinlemiyordu bile. Cathy onun için, bu coşkunluğun temel parçasıydı. King City’deki otelin salonunda, sobanın çevresinde toplanan adamlarla konuşuyor, San Francisco’dan gelen gazeteleri okuyordu.</p>

  <p>“Beni düşündüren şey şu,” dedi bir akşam, “su çıkarmak için ne kadar derine inmek gerek acaba?”</p>

  <p>Pamuklu pantolon giymiş çiftçilerden biri, ayak ayak üzerine atarak, “Sam Hamilton’ı görmelisin bu iş için,” dedi. “Burada sudan en çok o anlar. Hem falcı gibi su bulur, hem de kuyu açar. O sana söyler. Bu vadideki kuyuların yarısını o açmıştır.”</p>

  <p>Arkadaşı kıkırdadı, “Sam’in suyla ilgilenmekte yerden göğe kadar hakkı var. Kendi toprağında suyun damlası yok.”</p>

  <p>“Onu nasıl bulabilirim?” diye sordu Adam.</p>

  <p>“Kolay. Ben ona bazı köşebentler yaptırmaya gideceğim. İstersen, seni de götürürüm. Bay Hamilton’ı seveceksin. Hoş adamdır.”</p>

  <p>Arkadaşı da, “Komiklikte üstüne yoktur,” diye destekledi onu.</p>

  <p class="bolum_adi2">3</p>

  <p>Hamilton çiftliğine, Louis Lippo’nun iki kişilik yaylı arabasıyla gittiler. Arabadaki demir çubuklar takır tukur ses çıkarıyor, serin dursun diye ıslak bir çuvala sarılmış geyik butu da, demirlerin üzerinde zıp zıp zıplıyordu. O zamanlar gelenekti, birinin evine giderken, armağan olarak esaslı bir parça yiyecek götürülürdü. Çünkü, gittiğiniz evde yemeğe kalmak zorundaydınız, kalmamak, ev sahibine hakaret sayılırdı. Götürdüklerinizle, yediğinizi tam yerine koymasanız da, evin o haftaki yiyecek dengesini bozmamış olurdunuz. Bir domuzun dörtte biri ya da bir sığır budu götürülebilirdi. Louis geyik butunu kesmiş, Adam da bir şişe viski almıştı.</p>

  <p>“Bak, söylemedi deme,” dedi Louis, “Bay Hamilton viskiyi sever, ama Bayan Hamilton’ı hesaba katmak gerek. Ben senin yerinde olsam, şişeyi kanepenin altına saklardım. Dükkâna girdiğimizde ortaya çıkarırsın. Biz hep böyle yaparız.”</p>

  <p>“Kocasının bir kadeh atmasına izin vermez mi?”</p>

  <p>“Kuş kadar, ufacık bir kadındır, ama,” dedi Louis, “taş gibi katı düşünceleri vardır. Sen yine sakla şu şişeyi.”</p>

  <p>Vadi içindeki yolu bırakıp, kışın yağan yağmurlardan iyice çukurlaşmış olan tekerlek izleri üzerinden, yamaçlara doğru tırmanmaya başladılar. Atlar koşumları içinde kasılıyor, araba sağa sola sallanıp çalkalanıyordu. O yıl yamaçların durumu bir felaketti. Daha haziran ayında oldukları halde, toprak kupkuru olmuş, bodur, kavruk otların arasından taşlar fırlamıştı. Yabani yulaflar, yerden ancak on beş santim kadar yükselebilmişler ve sanki şimdi hemen olmazsa, bir daha hiç başak veremeyeceklerini anlamış gibi başaklanmışlardı.</p>

  <p>“Görünüşe bakılırsa, pek iyi bir toprak değil galiba,” dedi Adam.</p>

  <p>“Galiba da söz mü? Ne diyorsun Bay Trask. Bu öyle bir toprak ki, insanın ciğerini yer bitirir. Bay Hamilton’ın bir hayli toprağı var, ama öte yandan da çoluk çocuk açlıktan ölecekler neredeyse. Ne iş olsa yapar, şimdilerde çocukların da eli ekmek tutmaya başladı. Çok iyi bir ailedirler.”</p>

  <p>Adam, tarlaya ekilmiş bir dizi yabani fasulyeye bakarak, “Ne diye böyle bir yere yerleşmiş acaba?” diye sordu.</p>

  <p>Louis Lippo, herkes gibi, yorum yapmaya bayılırdı. Hele konuştuğu kişi bir yabancıysa ve yanında da söylediklerine karşı çıkacak buralı biri yoksa. “Anlatayım,” dedi. “Beni al, sözgelişi. Babam İtalyandı. Bir sürü dertten sonra, kalkmış buraya gelmiş, ama biraz da para getirmiş. Benim yerim büyük değildir, ama güzeldir, iyidir. Babam satın almış. O seçmiş. Seni alalım ele. Durumun nasıl, bilmiyorum, sormak da istemem, ama eski Sanchezlerin yerini almak istediğini söylüyorlar. Bordoni orayı pek ucuza kapattırmaz. Herhalde durumun çok iyi, yoksa gidip konuşmazdın bile adamla.”</p>

  <p>“Eh, fena sayılmaz,” dedi Adam alçakgönüllü bir tavırla.</p>

  <p>“Sözü uzatmayayım,” dedi Louis, “Bay ve Bayan Hamilton’ın, vadiye geldiklerinde, oturakları bile yokmuş. Ne bulmuşlarsa, onu almak zorunda kalmışlar. Yani kimsenin istemediği devlet toprağını. Buranın yüz dönümü, bir ineği yaşatmaya yetmez. İyi giden yıllarda bile. Kurak yıllardaysa, sansarların bile durmadığını söylüyorlar. Şu Hamiltonların nasıl yaşadıklarına şaşanlar var. Ama Bay Hamilton hemen kolları sıvamış elbet, öyle yaşayabilmişler. Harman makinesini yapıncaya kadar, ırgat olarak çalışmış.”</p>

  <p>“İyi iş başarmış doğrusu, her yerde ondan söz ediliyor.”</p>

  <p>“İyi iş başardı ya! Dokuz çocuk yetiştirdi. Bir kenara ayrılmış dört kuruşu olmadığına bahse girerim. Nasıl olsun ki?”</p>

  <p>Arabanın bir yanı, büyük yassı bir taş üzerine çıkıp indi. Atlar, terden sırılsıklam olmuş, hamutları ve koşumlarının altında köpük içinde kalmışlardı.</p>

  <p>“Onunla tanışmaktan memnun olacağım,” dedi Adam.</p>

  <p>“Doğrusu beyim, o bir tek iyi ürün yetiştirdi, çocuklarını. Hepsini iyi yetiştirdi. Hepsi iyi gidiyorlar, Joe hariç. Joe en küçükleridir. Onu koleje göndermekten söz ediyorlar, ama ötekilerin hepsi iyi çocuklar. Ev öbür tepenin ardındadır. Viski için dediklerimi unutma, yoksa kadın seni fena tersler.”</p>

  <p>Kuru toprak, güneş altında çatırdıyor, ağustosböcekleri ötüşüp duruyorlardı. “Tam cehennem gibi bir yer,” dedi Louis.</p>

  <p>“Beni utandırıyor,” dedi Adam.</p>

  <p>“O da neden?”</p>

  <p>“Doğrusu, benim durumum iyi, böyle bir yerde yaşamak zorunda değilim.”</p>

  <p>“Ben de öyleyim, ama utanmıyorum. Tam tersine, memnunum.”</p>

  <p>Araba, son tepeyi de tırmanınca Adam, aşağıdaki binaları gördü. Hamiltonların yerleşme yeriydi burası. Bir yığın eklemeler yapılmış bir ev, bir inek ahırı, bir dükkân ve bir arabalık vardı. Kıraç ve güneşten cayır cayır yanan bir yerdi. Bir tek büyük ağaç yoktu. Yalnızca, kovayla sulanan bir bahçe görünüyordu.</p>

  <p>Louis, Adam’a döndü, belli belirsiz düşmanlık sezilen bir sesle, “Bir-iki noktayı açıkça belirtmek isterim Bay Trask,” dedi. “Samuel Hamilton’ı ilk görüşlerinde, onun kaba bir adam olduğunu söyleyenler çıkmıştır. Başkalarıyla konuşmayı pek sevmez, İrlandalıdır. Kafası tasarılarla doludur. Her gün yüzlerce yeni plan yapar. İçi umutla doludur. Ey Tanrım, onun gibi bir adam böyle bir toprakta yaşamak zorunda kalsın! Ama şunu unutmayın, iyi iş çıkarır, iyi nalbanttır. Planlarından bazıları da gerçekleşir ha. Olacağını söylediği birçok şey var, hepsi de oldu.”</p>

  <p>Louis’nin, bunları tehdit eder gibi söylemesi, Adam’ı irkiltti. “Ben kimseyi küçük düşürmeyi sevmem,” dedi. Ve birden, Louis’nin kendisini bir yabancı, bir düşman gibi gördüğünü sezinledi.</p>

  <p>“Yalnızca meseleyi açıkça ortaya koyayım istedim. Doğudan gelenlerden bazıları, adamın cebinde çok parası olmayınca, kendisine de iyi gözle bakmazlar da.”</p>

  <p>“Ben böyle düşün...”</p>

  <p>“Belki Hamilton’ın bir köşede dört kuruşu yoktur, ama bizdendir, bizim kadar iyidir. Göreceksin ya, çok iyi bir aile yetiştirmiştir. Bunu unutmayın.”</p>

  <p>Adam, kendini savunmaya hazırlanıyordu, ama vazgeçti. “Peki, unutmam,” dedi. “Söylediğin için teşekkürler.”</p>

  <p>Louis, yine önüne döndü. “İşte orada, görüyor musun? Dükkânın önünde. Bizi duymuş olmalı.”</p>

  <p>Adam, başını uzatıp baktı, “Sakalı mı var?” diye sordu.</p>

  <p>Ahşap evin önünden geçtiler. Bayan Hamilton, pencereden onlara baktı. Dükkânın önünde, Samuel’in onları beklediği yerde durdular.</p>

  <p>Adam, karşısında, papaz gibi sakallı, iriyarı bir adam buldu. Kırlaşan saçları, esen yelde çalılar gibi sallanıyordu. Sakalının üstünde, yanakları pembe pembeydi. İrlandalı yüzü, güneşte yanmıştı. Temiz, mavi bir gömlek ve iş tulumu giymiş, meşin bir önlük takmıştı. Kolları sıvalı ve tertemizdi. Yalnız elleri, demir ocağında kararmıştı. Adam, onu kısaca süzdükten sonra, gözlerine baktı. İçleri gençlik sevinciyle dolu, açık mavi gözlerdi bunlar. Çevrelerine yayılan kırışıklar, gülmekten derinleşmişti.</p>

  <p>“Louis,” dedi, “seni gördüğüme sevindim. Burada, küçük cennetimizde bile, dostlarımızı görmek hoşumuza gider.” Adam’a gülümsedi.</p>

  <p>Louis, “Sana Adam Trask’i getirdim,” dedi. “Ta doğudan gelmiş bir yabancı, buraya yerleşmek istiyor.”</p>

  <p>“Memnun oldum,” dedi Samuel. “Başka zaman el sıkışırız. Ellerinizi bu ocak kancalarıyla kirletmek istemem.”</p>

  <p>“Sana biraz demir çubuk getirdim, Bay Hamilton. Bana birkaç köşebent yapar mısın? Benim harman makinesinin çerçevesi olduğu gibi aşağı indi.”</p>

  <p>“Elbette, elbette yaparım Louis. İnin aşağı, inin. Atları gölgeye çekeriz.”</p>

  <p>“Arkada bir parça geyik eti var, Bay Trask de küçük bir şey getirdi.”</p>

  <p>Samuel, evden yana bir göz atarak, “O küçük şeyi, arabayı gölgeye çekince çıkarsak iyi olur,” dedi.</p>

  <p>Adam, onun konuşmasındaki titreşimi duyuyor, ama hangi sözcüklerin bir garip vurguyla söylendiğini çıkaramıyordu. Belki t’ler ve l’ler, dilin fazla yukarı kalkmasından, sivrilmişlerdi biraz.</p>

  <p>“Louis, sen hayvanları çözer misin? Ben geyik etini götüreyim. Liza sevinecek, geyik yahnisine bayılır.”</p>

  <p>“Gençlerden kimse yok mu evde?”</p>

  <p>“Hayır, yoklar. George ve Will, hafta sonunu geçirmek için gelmişlerdi, dün gece hepsi Wild Horse Canyon’daki Peach Tree okuluna, dansa gittiler. Yürüye yürüye akşama ancak gelirler. Bu yüzden, bir divanımız eksildi. Size daha sonra anlatırım. Liza onlardan müthiş bir öç alacak. Tom yaptı bunu. Sonra anlatırım.” Gülerek eve doğru yürüdü. Sarılı geyik budunu elinde taşıyordu. “İsterseniz, o küçük şeyi dükkâna götürün de, güneş ışınları üzerinde çakmasın.” Eve yaklaşınca, “Liza!” diye seslendiğini duydular. “Bil bakalım, ne geldi. Louis Lippo senden daha iri bir geyik parçası getirmiş.”</p>

  <p>Louis, atları ahırın arkasına sürdü. Adam, onun atları çözmesine, koşumları toplamasına, gölgeye taşımasına yardım etti.</p>

  <p>“Güneş şişenin üzerinde parlamasın diye, pek anlamlı konuştu,” dedi Louis.</p>

  <p>“Pek müthiş bir kadın olmalı.”</p>

  <p>“Serçe gibi bir şey, ama çelik gibi sert.”</p>

  <p>“Gemi azıya almış,” dedi Adam. “Öyle derler galiba, yahut da bir yerde okumuştum.”</p>

  <p>Samuel de dükkâna gelip onlara katıldı. “Eğer yemeğe kalırsanız, Liza çok sevinecek,” dedi.</p>

  <p>“Ama bizi beklemiyordu herhalde,” diye karşı çıkacak oldu Adam.</p>

  <p>“Bırakın canım. Et suyunun içine, biraz daha hamur köftesi atar, olur biter. Sizi aramızda görmek ne mutluluk. Ver bakalım demirleri Louis, nasıl istiyorsun görelim.”</p>

  <p>Ocağın kararmış oyuğunda, yongalarla ateş yaktı, körükledi, üzerine elleriyle ıslak kok kömürleri attı ve ateş parlayıncaya kadar besledi.</p>

  <p>“Şimdi, Louis,” dedi, “sen ateşin üzerine salla bakalım şu yelpazeyi. Yavaş ol, yavaş canım, düzenli salla.” Demirleri, alev alev yanan kömürlerin üzerine attı. “Hayır efendim, Bay Trask, Liza dokuz tane aç çocuğu doyurmaya alışıktır. Hiçbir şey onu şaşırtamaz.” Demirleri ateşe biraz daha itti ve güldü. “Son söylediğim, aslında pek doğru değil. Karım, evde barut gibi dolaşıp duruyor. Bakın, ikinizin de aklında olsun, sakın yanında ‘divan’ sözü etmeyin. Bu, Liza için öfke ve üzüntü işaretidir şimdi.”</p>

  <p>“Evet, demin bir şey söylemiştiniz.”</p>

  <p>“Tom’u, oğlumu tanımış olsaydınız, daha iyi anlardınız. Bay Trask. Louis onu bilir.”</p>

  <p>“Elbette, bilirim.”</p>

  <p>Samuel devam etti. “Bizim Tom, bir cehennem kaçkınıdır. Sofrada, tabağına hep yiyeceğinden fazla alır. Her zaman, biçebileceğinden çok eker. Sevinçleri de, üzüntüleri de aşırıdır. Bazı insanlar böyledir. Liza, benim de böyle olduğumu söylüyor. Tom’un sonu nereye varacak, bilmiyorum. Belki yükseğe, belki de darağacına. Ee, Hamiltonlardan daha önce asılmış olanlar vardır. Size başka bir zaman anlatırım.”</p>

  <p>Adam, “Divan diyordunuz,” dedi kibarca.</p>

  <p>“Haklısınız. Ben hep böyle yaparım. Liza da, sözcükleri asi koyunlar gibi önüme kattığımı söyler. Neyse, Peach Tree’deki okulda dans varmış, bizim çocuklar, George, Tom, Will, Joe, hepsi gitmeye karar verdiler. Tabii birer kız da davet ederek. George, Will ve Joe, zavallı aptallar, birer kız çağırdılar. Ama Tom, her zaman olduğu gibi, büyük lokma aldı. Williams kardeşlerin ikisini de, Jennie ile Belle’yi çağırdı. Kaç çivi deliği açmamı istersin Louis?”</p>

  <p>“Beş,” dedi Louis.</p>

  <p>“Pekâlâ. Size şunu söylemeliyim Bay Trask. Kendisinin çirkin olduğunu sanan bir çocuğun bütün bencilliği ve kendini beğenme huyu vardır Tom’da. Çoğu zaman kendini bırakır, ama bir kutlama oldu mu, donanma gibi süslenir, iki dirhem bir çekirdek olur. Bu da bir hayli zamanını alır. Arabalığın boş olduğuna dikkat ettiniz mi? George, Wili ve Joe erkenden yola koyuldular, Tom kadar şık değillerdi ama. George talikayı aldı, Will tek atlıyı, Joe da küçük, iki tekerlekli arabayı.” Samuel’in gözleri keyifle ışıldıyordu. “Derken efendim, Tom, bir Roma imparatoru kadar görkemli ve çekingen, eşikte göründü. Ama ne çare ki, ortada tekerlekli olarak, bir tek saman tarağı kalmıştı. Ki onun üzerinde, Williams kardeşlerin biri bile gidemez. İyi ki -belki de ters bir rastlantı- Liza o sırada uyuyordu. Tom, basamaklara oturup, bir çare düşünmeye başladı. Sonra, onun arabalığa gittiğini ve iki at aldığını gördüm. Taraktan çift çatalı çıkardı, sonra ite kaka, evden divanı getirdi. Divanın ayaklarını tarağa zincirledi, o güzelim kazboynu, atkılı divanı, Liza’nın her şeyden çok sevdiği divanı. Ona, George’a gebe olduğu sıra, dinlensin diye almıştım. Son gördüğümde, Tom onu sürükleyerek tepeye çıkıyordu. Divanın üzerine kurulmuş, Williamsların kızlarını almaya gidiyordu. Ah, Tanrım, dönünceye kadar, o canım divan hırpalanıp pöstekiye dönecek.” Samuel, daha iyi gülebilmek için, demir maşasını bırakıp, ellerini kalçalarına dayadı. “Liza’nın burnundan ateş püskürüyor. Zavallı Tom.”</p>

  <p>Adam gülümseyerek, “Biraz küçük şeyden ister miydiniz?” dedi.</p>

  <p>“Hay hay,” dedi Samuel. Şişeyi aldı, acele bir yudum viski çekti, şişeyi geri verdi.</p>

  <p>“<i>Uisquebaugh</i> -bir İrlanda sözcüğüdür- viski, yani hayat suyu demek. Gerçekten de öyle.”</p>

  <p>Kıpkırmızı olan demirleri, örsün üzerine koydu ve çivi deliklerini açtı. Çekiciyle köşeleri büktü. Çevresine yıldız yıldız kıvılcımlar saçılıyordu. Sonra demiri içinde yarıya kadar kapkara bir su dolu fıçıya sokarak, cız diye soğuttu. “İşte,” dedi ve demirleri yere attı.</p>

  <p>“Teşekkür ederim,” dedi Louis. “Borcum ne kadar?”</p>

  <p>“Borcunuz yok.”</p>

  <p>“Her zaman böyle oluyor ama,” dedi Louis çaresizlik içinde.</p>

  <p>“Hayır, yeni kuyunu açtığımda, ücretini ödedin.”</p>

  <p>“Ha iyi ki söyledin. Bay Trask, Bordoni’nin yerini almayı düşünüyor, eski Sanchez’in bağışını, hatırladın mı?”</p>

  <p>“Orayı çok iyi bilirim,” dedi Samuel, “güzel yerdir.”</p>

  <p>“Su için düşünüyordu. Ben de buralarda bu konuyu senden iyi bilen olmadığını söyledim.”</p>

  <p>Adam, şişeyi uzattı. Samuel küçük bir yudum aldı, ağzını koluna sildi.</p>

  <p>“Daha kesin kararımı vermedim,” dedi Adam, “yalnız soruşturuyorum.”</p>

  <p>“Hah, tam da yerine düştün. İrlandalıya soru sormak tehlikelidir, çünkü her şeyi olduğu gibi söyler, derler. Beni konuşturmakla, ne yaptığının farkındasın sanırım. Buna iki ayrı açıdan bakanlar var. Kimisi, sessiz adam akıllı adamdır, der. Kimisi de, dilsiz adam kafasız adamdır, der. Ben elbet, ikinci görüşe katılırım. Liza ise, bunu kusur sayar. Öğrenmek istediğin nedir?”</p>

  <p>“Şey, şu Bordonilerin yeri diyorum. Su çıkarmak için ne kadar derine inmek gerekir acaba?”</p>

  <p>“Kazılacak yere bağlı, bakmak gerekir. Bazı yerlerde on, bazı yerlerde on beş metre, bazı yerlerde de dünyanın merkezine inmek gerekir.”</p>

  <p>“Ama su çıkar diyorsun?”</p>

  <p>“Benim topraklar dışında, her yerde.”</p>

  <p>“Burada su sıkıntısı çektiğinizi duydum.”</p>

  <p>“Duydunuz mu? Tanrı bile duymuştur mutlaka. Öylesine feryat ettim ki.”</p>

  <p>“Irmağın yanında bin altı yüz dönümlük bir yer bulunuyor. Altında su var mıdır acaba?”</p>

  <p>“Görmem gerek. Burası garip bir vadi. Eğer sabrınızı tüketmezsem, size bu topraklardan söz edeyim biraz. Çünkü epey baktım, inceledim, deşeledim. Aç insan kafasıyla didişirmiş, gerçekten de öyle.”</p>

  <p>Louis Lippo, “Bay Trask New Englandlı. Burada yerleşmeyi düşünüyor. Daha önce de gelmiş batıya, ama ordudayken, Kızılderililerle dövüşmeye.”</p>

  <p>“Öyle mi? Öyleyse siz konuşun da, ben dinleyeyim.”</p>

  <p>“Bu konuyu açmak istemiyorum.”</p>

  <p>“Neden? Ben Kızılderililerle dövüşseydim, ailemin de, komşularımın da çekeceği vardı.”</p>

  <p>“Onlarla dövüşmek istemedim, efendim,” dedi Adam. ‘Efendim’ sözü, kendi de farkına varmadan ağzından çıkıvermişti.</p>

  <p>“Evet, anlıyorum,” dedi Samuel. “Tanımadığın, nefret etmediğin birini öldürmek zor olmalı.”</p>

  <p>“Bence işi daha da kolaylaştırır,” dedi Louis.</p>

  <p>“Senin de hakkın var Louis. Ama bazı insanlar, bütün dünya ile yürekten dostturlar. Bazıları da kendilerinden nefret ettikleri için, çevrelerine de nefret saçarlar.”</p>

  <p>“Bana bu topraklardan söz etmenizi yeğ tutarım,” dedi Adam. Tedirgin olmuştu. Tepeleme yığılmış cesetler gelmişti gözünün önüne.</p>

  <p>“Saat kaç?”</p>

  <p>Louis dışarı çıktı, güneşe baktı.</p>

  <p>“Onu geçmemiş daha.”</p>

  <p>“Anlatmaya başlayınca kendimi unutuyorum. Oğlum Will, konuşacak insan bulamadım mı, ağaçlarla konuştuğumu söylüyor.” Samuel içini çekti ve çivi kutusunun üzerine oturdu. “Burası garip bir vadidir dedim, ama belki de yeşilliklerin bol olduğu bir yerde doğduğum için bana öyle geliyordur. Bu vadiyi sen de garip buluyor musun Louis?”</p>

  <p>“Hayır, buradan hiç çıkmadım ki.”</p>

  <p>“Birçok yerini kazdım,” dedi Samuel. “Bu vadinin altında bir şeyler olmuş, hâlâ da oluyor. Altta okyanus yatağı var, onun altında da başka bir dünya. Ama bunlar çiftçiyi ilgilendirmez. Üst toprak tabakası iyidir, özellikle düzlüklerde. Yukarı vadide biraz kumludur, ama kışın tepelerden yağmurla sürüklenen iyi toprakla karışmıştır. Kuzeye gidildikçe vadi genişler, toprak esmerleşir, daha ağır ve daha bereketli olur. Öyle sanıyorum ki, eskiden buralarda bataklık varmış. Yüzyıllar, kökleri toprağın altında çürütmüş, esmer ve bereketli kılmış. Şöyle bir karıştırınca, yağlı kil bulaşır. Bu, Gonzales’ten kuzeyde, ırmağın ağzına kadar devam eder. Kıyılardan uzakta, Salinas, Balanco, Cestroville ve Moss Landing taraflarında, hâlâ bataklıklar vardır. O bataklıklar bir gün kurutulursa, buraların en zengin toprakları olacak.”</p>

  <p>Louis, “Sam her zaman gelecekte olacakları söyler,” diye atıldı.</p>

  <p>“Ee, insan kafası bedeni gibi hep aynı biçimde kalmaz ki.”</p>

  <p>“Eğer buraya yerleşeceksem, nasıl bir yer olduğunu gelecekte de nasıl olacağını bilmem gerekir,” dedi Adam. “Çocuklarım doğunca, onlar da burada yaşayacaklar.”</p>

  <p>Samuel’in gözleri, konuklarının başları üzerinden dolaştı, karanlık demirhaneden, sarı günışığına kaydı. “Vadinin büyük bir bölümünde, kimi yerde derinde, kimi yerde de yüzeye oldukça yakın, sert bir tabaka vardır. Sert bir kil tabakasıdır bu, biraz da yağlıcadır. Bazı yerlerde yirmi beş-otuz santim, bazı yerlerde daha kalındır. Bu kil tabakası suyu tutar. Bu olmasa, kış yağmurları, toprağın derinlerine kadar inip nemlendirir, yazın da yeniden köklere doğru yükselirdi. Ama kil tabakasının üstündeki toprak çok ıslanır, artanı da akar gider ve üst tabakalarda çürüme yapar. İşte vadimizin kusurlarından biri de budur.”</p>

  <p>“Yine de yaşamak için güzel bir yer, değil mi?”</p>

  <p>“Evet öyle, ama insan toprağın daha zenginleşebileceğini bilince, öyle rahat rahat oturamaz. Suyu geçirmek için, o tabakada binlerce delik açılsa, bu iş çözümlenirdi diye düşünürüm hep. Birkaç sefer, dinamitle denedim de bu işi. Tabakada oyuklar açtım, dinamiti patlattım. Su aşağı geçti. Ama düşünün bir, ne kadar çok dinamit gerek buna. Bir İsveçli, dinamiti keşfeden aynı adam, daha güçlü ve güvenle kullanılabilen yeni bir patlayıcı bulmuş. Belki o, bu işi başarır.”</p>

  <p>Louis, yarı alay, yarı övgü, “Hep yenilikler düşünür. Hiç, olanla yetinmez,” dedi.</p>

  <p>Samuel, ona gülümsedi. “İnsanlar, bir zamanlar ağaçlarda yaşarlarmış. Aralarından biri, tırmanmaktan bıkmış olmasaydı, şimdi senin ayakların da yere basmazdı,” dedi. Sonra yine güldü. “Kendimi, bir toz yığınının üzerine çıkmış, Tanrının bu dünyayı yarattığı gibi, kafamda yeni dünyalar yaratırken görüyorum. Ama Tanrı yarattığı dünyayı gördü. Bense, benimkini göremem. Bu vadi, bir gün büyük bir zenginlikle dolacak. Bütün dünyayı besleyebilir, besleyecek de. Mutlu insanlar yaşayacak burada, binlerce, binlerce...” Gözlerine bir bulut iner gibi oldu. Yüzüne elem çöktü, sustu.</p>

  <p>Adam, “Tam yerleşilecek bir yer gibi gösteriyorsunuz,” dedi. “Madem öyle, çocuklarımı başka nerede yetiştirebilirim?”</p>

  <p>Samuel devam etti. “Yalnız anlayamadığım bir şey, vadide bir karanlık var. Ne olduğunu bilmiyorum, ama duyuyorum. Bazen ışıl ışıl, göz kamaştırıcı bir günde, o karanlığın güneşi kapadığını ve sünger gibi bütün ışığı emdiğini duyuyorum.” Sesi yükselmişti. “Bu vadinin üzerinde, kapkara bir vahşet var. Bilmiyorum, bilemiyorum. Sanki, aşağıdaki ölü okyanustan bir hayalet çıkıyor, havayı mutsuzlukla dolduruyor. Elem gibi bir şey bu. Ne olduğunu bilmiyorum, ama yansımasını buradaki insanlarda görüyor, duyuyorum.”</p>

  <p>Adam ürperdi. “Az kalsın unutuyordum,” dedi, “erken dönmeye söz vermiştim. Cathy, karım bir bebek bekliyor da.”</p>

  <p>“Ama Liza hazırlıyordu.”</p>

  <p>“Bebekten söz ederseniz, anlayış gösterir. Karım, kendini pek iyi duymuyor. Su konusunda söylediklerinize teşekkürler.”</p>

  <p>“Yoksa abuk sabuk sözlerimden tedirgin mi oldunuz?”</p>

  <p>“Hayır, ne demek. Cathy’nin ilk çocuğu da, pek perişan bir durumda.”</p>

  <p>Adam, o gece, birtakım düşüncelerle boğuştu durdu. Ertesi gün de, gitti, Bordoni’yle el sıkıştı. Sanchezlerin yeri, artık onun olmuştu.</p>
</body>
</html>
