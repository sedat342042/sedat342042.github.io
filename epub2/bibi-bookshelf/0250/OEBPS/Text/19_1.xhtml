<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">On Dokuzuncu Bölüm</p>

  <p class="bolum_adi2">1</p>

  <p>Yeni bir ülke, bir model üzerine gelişir sanki hep. Önce, kurucular gelir. Güçlü kuvvetli, yürekli ve biraz da çocuksu insanlardır bunlar. Yaban yerlerde kendilerini korumasını bilirler, ama insanlara karşı saf ve çaresizdirler. Belki de, başlarını alıp herkesten önce gitmelerinin nedeni budur. Yeni ülkenin ilk pürüzleri yontulunca, iş adamları, avukatlar sökün eder. Gelişmeye katkıda bulunmaya, mülkiyet sorunlarını -çoğu zaman kendi yararlarına- çözmeye gelirler. En sonunda da eğlence, dinlenme, yaşamanın acılarından uzaklaşma demek olan kültür çıkagelir. Kültür de, her düzeyde olabilir, öyledir de zaten.</p>

  <p>Kilise ve genelev, Uzak Batı’ya aynı sıralarda ulaştılar. Aynı şeyin başka başka yüzleri olduklarını bunlara söyleseniz, ikisi de şaşırır, dehşete kapılırlardı. Ama her ikisinin de amaçlarının bir olduğu kesindi: İlahileri, dinsel törenleri ve şiirleriyle kilise, insanı, günlük yaşamın yavanlığından bir süre için uzaklaştırırdı; genelevler de öyle. Değişik mezheplerin kiliseleri, Batı’ya ellerini kollarını sallayarak, kendilerine güvenli biçimde ve bağırıp çağırarak geldiler ve ödeme yasalarını bir yana bırakarak, ödemesi yüz yıl sürecek kiliseler inşa ettiler. Mezhepler kötülükle savaştılar, bu doğru, ama birbirlerini de hırsla didiklediler. Bu mezhepler, bir doktrin çevresinde dövüşüyorlardı. Her biri, geri kalanların cehennemlik olduğuna kesin olarak inanıyordu. Ve hepsi de, bütün bu gürültücülüklerine karşın bir tek şeyi, Kutsal Kitap’ı getiriyorlardı: Bütün sanatımızın, şiirimizin, ahlakımızın ve ilişkilerimizin temeli olan Kutsal Kitap’ı. Akıllı bir adam, bu mezhepler arasında aslında hiçbir ayrım olmadığını anlardı. Bunlar, yanlarında müziği de getirmişlerdi. Getirdikleri müzik, belki en iyisi değildi, ama hiç olmazsa yeni bir müzik biçimi ve müzik duygusuydu bu. Vicdan da getirmişlerdi. Daha doğrusu, uyuklayan vicdanı dürtüklemişlerdi. Arınmış değillerdi, ama arınma gücünü içlerinde taşıyorlardı. Tıpkı kirlenmiş beyaz bir gömlek gibi. Bu güç, insana gerçekten de iyiye yönelik birtakım şeyler yaptırabilirdi. Sözgelişi, Rahip Billing’in, sırayla hırsız, zina suçlusu, sefih ve zoofil olduğu anlaşılmıştı, ama bu, onun bir sürü insana bazı iyi şeyleri aktardığı gerçeğini değiştiremezdi. Billing hapse de girdi, ama hiç kimse, onun ortalığa yaydığı iyi şeyleri tutuklamaya kalkmadı. Onun amacının tam bir arınma olmamasının da önemi yoktu. İyi malzeme kullanmış ve bazıları tutmuştu. Burada, Billing’i aşırı bir örnek olarak aldım. Namuslu vaizlerde, bir şeyler yapma enerjisi ve inadı vardı. Onların, gerçeği ve güzeli, sirkteki bir fok balığının Ulusal Marş’ı bir sıra borazana üflemesi gibi, kabaca haykırdıklarını sanabilirsiniz. Ama gerçeğin ve güzelin birazı olsun kalıyordu geriye ve marş da tanınabiliyordu. Bununla birlikte, mezhepler daha fazlasını da yaptılar. Salinas Vadisi’ndeki toplumsal yaşayışın iskeletini kurdular. Kilisedeki yemek toplantıları nasıl kent kulübünün ağababası ise, perşembe geceleri şiir toplantıları yapılan bodrum katındaki oda da, küçük tiyatronun atası olmuştu.</p>

  <p>Filmlerin uydurma Batısı’nda, allı pullu günah saraylarını ve çılgınca dansları görmüşsünüzdür. Bunlardan bazıları belki gerçekte de vardı, ama Salinas Vadisi’nde değil herhalde. Salinas’taki genelevler sessiz, düzenli ve tedbirli yerlerdi. Gerçekten de, eğer kilisedeki orgun ağır uğultusuna karışan iman dolu çığlıkları duyduktan sonra, bir genelevin penceresi altında durup, içerden fısıltılı ve terbiyeli sesleri dinleseniz, iki kurumun kimliklerini birbirine karıştırmanız işten bile olmazdı.</p>

  <p>Ben size Salinas’taki o ciddi aşk konaklarından söz etmek istiyorum. Başka kasabadakilere de aşağı yukarı benzerlerdi, ama bu anlatacaklarım Salinas Sokağı’yla ilgili.</p>

  <p>Ana Cadde’den batıya, sokak kıvrılıncaya kadar yürürdünüz. Burada, Ana Cadde’yi Castroville Sokağı keserdi. Castroville Sokağı’na şimdi Pazar Caddesi diyorlar. Kimbilir neden? O zamanlar, caddelere, ne yöne gidiyorlarsa oranın adı verilirdi. Bu yüzden, Castroville Sokağı’ndan gittiniz mi, dokuz mil ötede Castroville’e ulaşırdınız. Alisal Sokağı’ndan gidince de Alisal’a varırdınız. Hep böyle.</p>

  <p>Her neyse, Castroville Sokağı’na gelince, sağa dönerdiniz. İki blok aşağıda, Güney Pasifik Demiryolu sokağı çaprazlamasına keserdi. Bu sokağın adını hiçbir zaman aklımda tutamamışımdır. O sokaktan sola sapar ve demiryolunu geçersiniz, Çin Mahallesi’ne, eğer sola değil de sağa dönerseniz Salinas Sokağı’na gelirdiniz.</p>

  <p>Burası, toprak bir sokaktı. Kışın, çamurdan pırıl pırıl parlar, yazın da taş gibi sertleşirdi. Baharda, yolun iki yanını yüksek otlar bürürdü, yabani yulaflar, sarı hardal çiçekleri gibi otlar. Sabahları erken saatlerde, yoldaki at pisliklerinin üzerinde bir sürü serçe haykırışıp dururdu.</p>

  <p>Yaşlılar! Bunları duyunca anılarınız canlandı mı? Doğudan esen meltem, Çin Mahallesi’nden ne kokular taşırdı, hatırladınız mı? Kızarmış domuz eti ve kav kokusunu, tütün ve afyon kokusunu? Joss House’daki büyük gongun derin ve yankılı uğultusu, havada nasıl da uzun süre asılı kalırdı, hatırlıyor musunuz?</p>

  <p>Ya o küçük, boyasız, tamir yüzü görmemiş evleri de hatırlıyor musunuz? Bu evler ufacık görünürlerdi, bakımsızlıkları içinde, kendilerini gözden saklamaya çabalarlardı. Yabani otlarla kaplı ön bahçeleri de evleri sokaktan göstermemeye çalışırlardı. Hatırlıyor musunuz, storlar nasıl hep kapalı dururdu ve çevrelerinden nasıl incecik ışık çizgileri sızardı. İçerden yalnızca birtakım mırıltılar duyabilirdiniz. Sonra, taşralı bir delikanlıyı içeri almak için kapı açılırdı. Kahkahalarla, açık kapaklı ve içine sifon zinciri takılmış küçük bir piyanonun duygulu sesini duyardınız, sonra kapı yeniden kapanırdı.</p>

  <p>Sonra o çamurlu sokakta, atların nal seslerini duyardınız. Pet Bulene, arabasının önüne düşerek, atları çekerdi. Kelli felli dört-beş adam arabadan inerdi. Birtakım zenginler ya da önemli mevki sahibi kişilerdi bunlar. Bankacı ya da adliyeden olabilirlerdi. Pet, köşeyi döner, arabasının içine yerleşerek onları beklerdi. Koca koca kediler, dalgalana dalgalana sokağı geçer, uzun otların arasında gözden kaybolurlardı.</p>

  <p>Sonra hatırlıyor musunuz tren düdüğünü, karanlığı delen ışığı? King City’den gelen yük treni, Castroville Sokağı’nı sarsıla sarsıla geçip Salinas’a nasıl dalardı? İstasyonda soluyuşunu duyardınız. Hatırlıyor musunuz?</p>

  <p>Her kasabanın, ünlü genelev sahibeleri vardır. Yıllar yılı, kafalarda duygu yüküyle inceltilerek ölümsüzleştirilen kadınlar. Bir mama’da, insanı fazlasıyla çeken bir şeyler vardır. Bir işadamının kafasını, bir savaşçının gözü pekliğini, bir dostun sıcaklığını ve bir dram oyuncusunun alaycılığını kendilerinde toplarlar. Adı çevresinde destanlar düzülür ve ne gariptir ki, bu destanların şehvetle hiç ilgisi yoktur. Mama hakkında hatırlanıp yinelenen öyküler her konuyu kapsar, yatak odası hariç. Eski müşterileri, onu hatırlarken, gözlerinin önüne insancıl, sağlık konusunda son derece bilgili, kendini bilmezleri kapı dışarı eden ve kendini işe karıştırmadan bedensel duyguların şiirini yazan bir kadın gelir.</p>

  <p>Salinas, bu eşi bulunmaz insanlardan ikisini yıllarca barındırmıştır: Jenny, ki bazen Fartin Jenny de derlerdi ve Uzun Çayır adlı yeri işleten Zenci. Jenny iyi bir dosttu, sır saklar, gizli olarak borç para verirdi. Salinas’ta başlı başına Jenny’yi anlatan öykülerden kurulu bir edebiyat vardır.</p>

  <p>Zenci, güzel ve alımlı bir kadındı. Bembeyaz saçları, kapkara ve korkunç derecede ciddi bir yüzü vardı. Kafatasının içine çekilmiş kahverengi gözleri, kötülüklerle dolu dış dünyaya bilgece bir üzüntüyle bakardı. Evini, üzgün, ama dimdik duran zürriyet tanrısı Priapus’a adanmış bir katedral gibi yönetirdi. Eğer şöyle iyice bir gülmek, böğrünüzde bir dirsek yemek istiyorsanız, Jenny’ye giderdiniz ve paranızın karşılığını da fazlasıyla almış olurdunuz. Ama bir türlü atamadığınız yalnızlığınız içinde, tatlı dünya tasası sizi gözyaşlarının eşiğine getirmişse, Uzun Çayır tam size göre bir yerdi. Oradan çıktığınızda, başınızdan önemli ve ciddi bir şey geçtiğini duyardınız. Saman alevi gibi geçici değildi bu. Zenci’nin güzel, koyu renk gözleri günlerce karşınızdan silinmezdi.</p>

  <p>Faye, Sacramento’dan gelip evini açtığında, bu işin iki gediklisi ona hemen düşman oldular. Faye’i sürüp atmak için birleştiler, ama Faye’in onlarla yarışa girişmediğini de anladılar.</p>

  <p>Faye, anaç bir tipti. İri göğüslü, iri kalçalı ve candan bir kadındı. Üzerinde ağlanacak bir göğüs, yatıştırıcı, okşayıcı bir sığınaktı. Zenci’nin ciddi şehvetine ve Jenny’nin o çılgın meyhane eğlencelerine tutkun kişiler, Faye’e kapılmadılar. Faye’in evi, temizliklerini kaybettikleri için yas tutan, ama biraz daha kirlenmek için de can atan yeni yetmelerin sığınağıydı. Aldatılmış kocalara eski güçlerini Faye verirdi. Karılarının soğukluğundan yakınan erkeklerin bu acıyı çıkardıkları yerdi. İnsanın büyükannesinin tarçın kokulu mutfağıydı Faye’in evi. Burada başınıza cinsel bir şey gelirse, bunu bir kaza sayabilirdiniz, hoş görülebilir bir kaza. Bu ev, Salinas gençlerini cinselliğin dikenli yollarına en pembe ve pürüzsüz bir biçimde salardı. Faye iyi bir kadındı, pek zeki değildi, ama sağlam ahlaklıydı, kolayca alınıverirdi. Herkes ona güvenir, o da herkese güvenirdi. Faye’i bir kez tanıyan, onu bir daha hiç incitmek istemezdi. Faye, ötekilerin rakibesi olamazdı. O, üçüncü bir türdü.</p>

  <p>Bir dükkânda ya da bir çiftlikte çalışanlar, nasıl patronlarının birer kopyası olurlarsa, genelev kızları da patronlarına pek benzerler. Bu, bir bakıma patronun, işe hep kendi gibilerini almasından, bir bakıma da işe kendi kişiliğinin damgasını vurmasındandır. Faye’in evinde, çirkin ya da imalı bir söz işitmek öyle kolay değildi. Yatak odalarına gidiş, ödemeler öyle tatlılıkla, öyle bir olağanlıkla yapılırdı ki, şöyle rastlantı sonucu oluvermiş sanırdınız. Kısacası, şerifin ve polis memurlarının da bildikleri gibi, Faye evini çok iyi yönetiyordu. Bütün bağış kampanyalarına katılırdı Faye. Hastalıktan tiksindiği için de, kızlarını sürekli olarak muayene ettirir, parasını öderdi. Din okulu öğretmeninden hastalık kapabilirdiniz belki, ama Faye’in evinden kapamazdınız. Gitgide gelişen Salinas’ta, kısa zamanda sağlam ve aranılan bir vatandaş olmuştu Faye.</p>

  <p class="bolum_adi2">2</p>

  <p>Bu Kate denen kız, Faye’i şaşırtmıştı. Öylesine hanımefendi görünüşlü, genç, güzel ve iyi eğitim görmüştü ki. Faye onu aldı, pek kimsenin ayak basmadığı kendi odasına götürdü ve uzun uzun sorguya çekti. O biçim bir kız olsa bu kadar soru sormazdı. Her zaman bir genelevin kapısını çalan kadınlara rastlanırdı ve Faye bunların çoğunu görür görmez tanır, notunu verirdi. Bunlar tembel, kinci, şehvetli, tatmin olmamış, açgözlü ya da hırslı kadınlar olurlardı. Kate, bu sınıfların hiçbirine girmiyordu.</p>

  <p>“Bütün bu soruları sana sorduğum için, umarım darılmazsın” dedi Faye. “Senin buraya gelmen, bana çok garip görünüyor. Pekâlâ bir koca bulabilir, kasabada bir ev ve araba sahibi olabilirdin.” Faye, küçük, şişman parmağındaki nikâh halkasını döndürüyordu.</p>

  <p>Kate, utangaç utangaç gülümsedi. “Açıklaması o kadar güç ki. İlle de öğrenmek için beni zorlamazsınız umarım. Bana çok yakın olan, çok sevdiğim birinin mutluluğu bana bağlı, lütfen sormayın.”</p>

  <p>Faye, ciddi ciddi başını salladı. “Buna benzer şeyler bilirim,” dedi. “Bende bir kız vardı, bebeğine bakmak için çalışıyordu, kimse de uzun zaman, ama çok uzun bir zaman bundan haberdar olmadı. Şimdi güzel bir evi ve kocası var, şeyde... bak görüyor musun, az daha nerede olduğunu söyleyecektim sana. Beni kesseler söylemem. Çocuğun var mı yavrum?”</p>

  <p>Kate gözlerinde parlayan yaşları göstermemeye çalışarak başını eğdi. Sesini denetleyebilir duruma gelince, fısıltıyla, “Özür dilerim, anlatamayacağım,” dedi.</p>

  <p>“Peki, peki,” dedi Faye. “Bunu başka bir zamana bırakalım.” Gitti, şerifi gördü ve üzerine düşeni yapmış oldu. Durup dururken tehlikeye atılmanın bir anlamı yoktu. Kate’te bir şeyler olduğunu anlamıştı, ama evine bir zarar gelmedikçe Faye’i ilgilendirmezdi bu.</p>

  <p>Kate dolandırıcı filan da olabilirdi, ama değildi. Hemen çalışmaya başladı. Müşteriler, tekrar tekrar gelip bir kızı adıyla aradılar mı, o kızda iş olduğu anlaşılır. Güzellikle ilgisi yoktur bunun. Kate’in de bu mesleği yeni öğrenmediğini Faye kesin olarak anlamıştı.</p>

  <p>Yeni bir kız hakkında bilinmesi gereken iki şey önemlidir: Birincisi, çalışmaya devam edip etmeyeceği, İkincisi de, öbür kızlarla geçinip geçinemeyeceği. Geçimsiz bir kız kadar evi altüst eden hiçbir şey olamaz.</p>

  <p>Faye, ikinci sorunun cevabını anlamakta gecikmedi. Kate, cana yakın bir kız olduğunu göstermişti. Öteki kızların odalarını temiz tutmalarına yardım ediyor, hastalandıkları zaman koşuyor, dertlerine ortak oluyor, aşk konularındaki sorularına karşılık veriyordu. Biraz para kazanır kazanmaz, ona buna borç vermeye de başladı. Doğrusu, daha iyi bir kız olamazdı. Evdeki herkesin en candan dostu olup çıkmıştı.</p>

  <p>Kate’in katlanmadığı güçlük yoktu, hiçbir şeyden kaçmıyordu, üstelik müşteri de çekiyordu. Çok geçmeden, kendisinin özel devamlı müşterileri oldu. Kate düşünceli bir kızdı hem. Bütün doğum günlerini hatırlar, her zaman üzeri mumlarla döşenmiş bir pastayı hazır ederdi. Faye anlamıştı, bu kız bulunmaz bir hazineydi.</p>

  <p>Bilmeyenler, genelev patronluğunu kolay bir iş sanırlar. Koltuğa kurulup biranı içer, kızların kazandığı paranın yarısını da cebe indirdin mi tamam sanırlar. Ama işin aslı öyle değildir. Bir kere, kızları beslemek zorundasınızdır. Yani yiyecek içecek alınacak, aşçı tutulacaktır. Çamaşır yıkama sorunu, bir otelinkinden daha karışık ve güçtür. Kızlara iyi bakmak, elden geldiğince onların mutlu olmalarını sağlamak gereklidir. Ayrıca, bazıları da pek edepsiz olurlar. İntihar oranının da aşırı olmamasına dikkat etmelidir. Oysa genelev kadınları, özellikle yaşı ilerlemiş olanlar, usturayla oynamayı pek severler. Bu da, evinizin adını kötüye çıkarabilir.</p>

  <p>Kısacası, pek kolay iş değildir. Hatta biraz fazla eli açık olursanız, sermayeyi kediye yüklemeniz de olmayacak şey değildir. Bu yüzden, Kate alışverişte ve yemek işini düzenlemekte yardım etmeyi önerdiğinde Faye sevindi, ama kızın nasıl zaman ayırabileceğine de akıl erdiremedi. Ama Kate dediğini yaptı ve bunun sonucu yalnız yemekler düzelmekle kalmadı, bakkalın faturaları ilk ayda üçte bir oranında azaldı. Sonra, çamaşır hesabı da -Faye, Kate’in adama ne söylediğini bilmiyordu- birdenbire yüzde yirmi beş iniverdi. Faye, artık Kate’siz yapamaz olmuştu.</p>

  <p>Akşamları işe başlamadan önce, Faye’in odasında oturup çay içiyorlardı. Kate bu odanın tahtalarını boyatıp tül perdeler astıktan sonra, daha da hoş olmuştu. Kızlar, artık bir patronları değil, iki patronları olduğunu anlamışlardı. Bundan hoşnuttular, çünkü Kate’le geçinmek çok kolaydı. Onlara bu işin inceliklerini cömertçe öğretiyordu. Bu dersler sırasında gülmedikleri bile oluyordu.</p>

  <p>Aradan bir yıl ancak geçmişti ve Faye’le Kate bir ana kız gibiydiler. Kızlar, “Görün bakın, bir gün bu ev onun olacak,” diyorlardı.</p>

  <p>Kate’in elleri hiç boş durmuyordu. Çoğu zaman en değersiz patiska mendillere oturup nakış yapıyordu. Marka işlemesini de çok iyi biliyordu. Hemen hemen bütün kızlar, onun işlediği mendilleri kullanıyor ve bunların üzerine titriyorlardı.</p>

  <p>Giderek çok doğal bir şey oldu: Faye, analık duygusuyla Kate’i kendi kızı gibi düşünmeye başladı. Bu duyguyu göğsünün ta içinde duyuyor ve her halinden de bu seziliyordu. Bunun sonunda da, olağan bir şey elbet, ahlak duygusu ayaklandı. Kızının orospu olmasını istemiyordu. Son derece akla yatkın bir gelişmeydi bu.</p>

  <p>Faye, bu sorunu nasıl ortaya koyacağını uzun uzun düşündü. Bayağı, bir sorundu bu. Faye, hangi konu olursa olsun, dolambaçlı yollardan yanaşırdı. Kalkıp da, “Ben, senin orospuluğu bırakmanı istiyorum,” diyemezdi.</p>

  <p>“Bu bir sırsa, cevap verme, ama hep sana sormak istedim. Şerif sana ne söylemişti? Aman Tanrım, bir yıl mı oldu? Zaman nasıl da geçiyor! Yaşlandıkça daha çabuk geçiyor galiba. Senin yanında hemen hemen bir saat kalmıştı. Sanırım şey, ama değildir elbet. Evli barklı adam. O Jenny’ye giderdi. Ama senin işlerine burnumu sokmak istemem,” dedi.</p>

  <p>“Bunun gizlisi saklısı yok ki,” dedi Kate. “Sana daha önce anlatmalıydım. Bana, evime dönmem gerektiğini söyledi. Pek nazikti. Ben dönmeyeceğimi bildirince, gayet nazikçe ve anlayışla karşıladı.”</p>

  <p>Faye kıskançlıkla, “Nedenini ona söyledin mi?” diye sordu.</p>

  <p>“Söylemedim elbette. Sana anlatmadığımı, ona anlatır mıyım hiç? Böyle saçma şeyler düşünme hayatım. Tıpkı küçük, sevimli bir kız gibisin.”</p>

  <p>Faye gülümsedi, hoşnut bir tavırla koltuğa yaslandı. Kate’in yüzü sakindi, ama o görüşmenin her sözcüğünü hatırlıyordu. Doğrusu bu ya, şeriften de oldukça hoşlanmıştı. Açık konuşan bir adamdı.</p>

  <p class="bolum_adi2">3</p>

  <p>Şerif, kızın odasına girip kapıyı kapamış, iyi bir polisin çevredeki her şeyi belleğine kazıyan gözleriyle ortalığa şöyle bir göz atmıştı. Ne bir fotoğraf, ne de kişiliğini ele verebilecek özel bir eşyası vardı, elbise ve ayakkabılar dışında bomboştu.</p>

  <p>Kıvrık dallardan yapılmış, küçük salıncaklı sandalyeye oturdu, kalçaları iki yandan taşmıştı. Parmaklarını, burun buruna verip konuşan karıncalar gibi birbirine bitiştirdi. Söyledikleri, kendisini pek de ilgilendirmiyormuş gibi, tekdüze ve duygusuz bir tonla konuşmaya başladı. Kızı etkileyen belki de bu tavrı olmuştu.</p>

  <p>“Zabıt tutmak istemiyorum,” dedi şerif sakin bir tavırla. “Çok uzun bir süredir memurluk yapıyorum. Bir dönem daha çalışıp ayrılacağım. Biliyor musunuz küçükhanım, eğer on beş yıl önce olsaydı, bu işi kurcalardım ve eminim ki, altından da pek hoş şeyler çıkmazdı.” Bir süre sustu, karşısındakinden bir tepki bekledi. Ama kız karşı çıkmaya kalkmadı. Şerif, başını ağır ağır salladı. “Ama bilmek istemiyorum,” dedi. “Ben bu bölgede huzur istiyorum. Huzur dediğim zaman, her türlü huzuru kastediyorum. İnsanlar, geceleri rahat rahat uyusunlar istiyorum. Bak, kocanla da tanışmış değilim.” Kız, kaslarının hafifçe gerildiğini ve şerifin de bunu sezdiğini anladı. “Duyduğuma göre iyi bir adammış. Yine duyduğuma göre çok fena yaralanmış.” Bir an onun gözlerinin içine baktı. “Onu fena vurmuşsun, biliyor musun?</p>

  <p>“Evet.”</p>

  <p>“Neyse, iyileşecek, omzu parçalanmış, ama iyileşecek. O Çinli, ona çok iyi bakıyor. Ama sol koluyla, uzun süre bir şey kaldıramaz sanıyorum. 44’lük canına okur adamın. Eğer Çinli dönmeseymiş, kan kaybından ölecekmiş. Öyle bir şey olsaydı, sen de kodeste benimle birlikte kalacaktın.”</p>

  <p>Kate soluğunu tutmuştu, bunun arkasından ne geleceğini sezmeye çalışıyor, ama kestiremiyordu.</p>

  <p>“Pişmanım,” dedi usulca.</p>

  <p>Şerifin gözleri birden dikiliverdi. “İşte ilk kez bir yanlış yaptın,” dedi. “Pişman filan değilsin sen. Bir zamanlar, senin gibi biriyle daha karşılaşmıştım. On iki yıl önce, hapishanenin önünde astım onu. O zamanlar, buralarda böyle yapılırdı.”</p>

  <p>Küçük oda, koyu renk maun karyolası, üstü mermer kaplı el yıkama yeri, leğen ve ibriği, tuvalete açılan kapısı, sonsuzca yinelenmiş küçük küçük güllerle kaplı duvar kâğıdıyla sessizlik içindeydi. Odadaki bütün sesler sanki emilip yok edilmişti.</p>

  <p>Şerif, üç aşk meleğini gösteren resme bakıyordu. Yalnızca başları çizilmişti. Kıvır kıvır saçları, duru bakışlı gözleri, boyunlarının hemen altından çıkmış, güvercin kanadı büyüklüğünde kanatları vardı. Şerif kaşlarını çattı. “Tam da geneleve yakışacak bir resim ha!” dedi.</p>

  <p>“Ben gelmeden önce asılmış,” dedi Kate. Görünüşe göre, giriş faslı sona ermişti.</p>

  <p>Şerif doğruldu, parmaklarını çözdü, sandalyenin kollarını kavradı. Kalçaları bile biraz toplanmıştı sanki. “Geride iki bebek bıraktın,” dedi. “Küçücük oğlanlar. Yok yok, telaşlanma. Seni yeniden evine döndürmeye uğraşacak değilim. Hatta dönmene engel olmak bile isterim. Seni iyi tanıdığımı sanıyorum. İstesem, seni eyalet sınırına kadar kovalar, sonra da öteki şerifi peşine takarım. Ve bu kovalamaca, seni, Atlantik’in sularını boylayana kadar sürebilir. Ama bunu yapmak istemiyorum. Benim başıma dert olma da, nasıl istersen yaşa. Orospu orospudur.”</p>

  <p>“Ne yapmamı istiyorsunuz?” diye sordu Kate.</p>

  <p>“Hah, işte böyle davranman daha doğru,” dedi şerif. “İstediğime gelince: Adını değiştirmişsin, farkındayım. Bu yeni adı sürdürmeni istiyorum. Nereli olduğun konusunda bir şeyler uydurmuşsundur sanırım. Tamam, işte oralısın artık. Bu işe sürüklenmenin nedenine gelince, -bunu da, belki sarhoş olursun diye söylüyorum- nedeni, King City’den iki bin mil uzaklarda olsun.”</p>

  <p>Kate hafifçe gülümsüyordu, ama zoraki bir gülümseme değildi bu. Bu adama güvenmeye ve ondan hoşlanmaya başlamıştı.</p>

  <p>“Beni düşündüren bir tek şey var,” dedi şerif. “King City çevresinde çok kişiyle tanıştın mı?”</p>

  <p>“Hayır.”</p>

  <p>“Örgü şişiyle yapmaya çalıştığın işin hikâyesini duydum,” dedi şerif kayıtsızlıkla. “Ama bu, buraya düşen herkesin başına gelebilir. Saçının gerçek rengi bu mu?”</p>

  <p>“Evet.”</p>

  <p>“Bir süre siyaha boyasan iyi olur. Pek çok insan birbirine benzer.”</p>

  <p>“Ya bunu ne yapalım?” dedi Kate, alnındaki yara izine incecik parmağıyla dokundu.</p>

  <p>“Eh, o da yalnızca bir... ne denir? Hay Allah, neydi o lanet olası sözcük? Sabahleyin aklımdaydı.”</p>

  <p>“Rastlantı mı?”</p>

  <p>“Hah, rastlantı.” Söyleyeceklerini bitirmiş gibiydi. Cebinden tütünle kâğıt çıkardı, kalın, dolma gibi bir sigara sardı. Kükürtlü bir kibrit çaktı, ilk mavi alev sarıya dönüşünceye kadar uzakta tuttu. Sigarası yandan yandan yanmıştı.</p>

  <p>“Hiç tehdit filan yok mu?” dedi Kate. “Yani, ne yaparsınız eğer ben...”</p>

  <p>“Hayır, yok. Ama iş oraya varırsa, pek hoş şeyler düşünmem herhalde senin için. Bak, ne yaparsan yap, ne söylersen söyle, ne olursan ol, ama Bay Trask ve oğullarına zararın dokunmasın. Say ki, öldün şimdi sen, başka birisin artık. Ancak böyle düşünürsen seninle iyi geçinebiliriz.”</p>

  <p>Ayağa kalktı ve kapıya doğru yürüdü, sonra döndü.</p>

  <p>“Benim bir oğlum var,” dedi, “bu yıl yirmisine basacak. İri yarı, yakışıklı, ezik burunlu bir oğlan. Herkes onu sever. Onun buraya gelmesini istemiyorum. Faye’e söyleyeceğim. Bırakın, Jenny’nin evine gitsin. Eğer buraya gelecek olursa, sen ona Jenny’nin evine gitmesini söyle.”</p>

  <p>Şerif çıktı, kapıyı kapadı.</p>

  <p>Kate, parmaklarına bakarak gülümsedi.</p>

  <p class="bolum_adi2">4</p>

  <p>Faye, koltuğunda döndü, uzanıp, üzeri cevizli çörekten bir parça aldı. Ağzı çörekle dolu olarak konuşmaya başladığında, Kate, acaba bu kadın insanın aklından geçenleri okuyor mu, diye irkildi. Çünkü Faye, “Bir türlü hoşlanamadım,” diyordu. “Daha önce söyledim ya, şimdi de söylüyorum. Saçların sarıyken daha çok hoşuma gidiyordu. Rengini değiştirmek nereden aklına geldi, bilmem ki. Tenin bembeyaz.”</p>

  <p>Kate, başparmağıyla işaretparmağını saçlarına götürdü ve tırnaklarıyla bir tel kopardı. Çok kurnaz bir kadındı. Dünyanın en iyi yalanını, yani gerçeği söyledi. “Beni tanıyan çıkar da, birisinin yüreğine iner diye korkuyorum,” dedi.</p>

  <p>Faye, sandalyesinden kalktı, Kate’in yanına gidip onu öptü.</p>

  <p>“Ne iyi bir çocuktur bu,” dedi. “Ne düşünceli bir yavrucaktır, ah!”</p>

  <p>“Haydi biraz çay içelim,” dedi Kate. “Ben şimdi getiririm.” Odadan çıktı, holden mutfağa geçerken, yanağındaki öpücük yerini parmak uçlarıyla sildi durdu.</p>

  <p>Yeniden koltuğuna oturan Faye, üzerinde kocaman bir ceviz görünen bir çörek daha seçti. Ağzına attı. İçinde bir parça ceviz kabuğu varmış, keskin, sivri uçlu parça, dişinin kovuğuna takıldı ve sinirine battı. Kadının gözlerinde mavi mavi acı şimşek çakmaya başladı. Alnı, terden sırılsıklam olmuştu. Kate, elinde tepsi, çaydanlık ve fincanlarla geldiğinde, Faye parmağını kıvırıp ağzına sokmuş, acıdan kıvranıyordu.</p>

  <p>“Ne oldu?” diye bağırdı Kate, onu bu halde görünce.</p>

  <p>“Dişim... ceviz kabuğu.”</p>

  <p>“Dur dur, ben bakayım. Aç ağzını göster.” Kate, açılan ağzın içine baktı, sonra masadaki ceviz kâsesinden bir kürdan aldı. Göz açıp kapayana kadar, kabuğu çıkarıp avcunda uzattı. “İşte bu kadar,” dedi.</p>

  <p>Sinirin cehennemi dindi, sancı yerini hafif bir ağrıya bıraktı. “Bu kadarcık mıymış? Koca bir ev kadarmış gibi geldi bana,” dedi Faye. Sonra, “Bak canım, şu ikinci gözü aç, ilaçlarım var orada. Bana bir parça pamukla kâfurulu afyonruhunu getiriver,” dedi. “Dişime ilaç koymama yardım edersin, değil mi?”</p>

  <p>Kate, şişeyi getirdi, ilaca bulayıp küçük bir top haline getirdiği pamuğu bir kürdanla dişin kovuğuna itti.</p>

  <p>“Çektirmelisin sen bu dişi.”</p>

  <p>“Biliyorum. Çektireceğim.”</p>

  <p>“Benim bu yanımda üç diş yoktur.”</p>

  <p>“Eh, nereden bilirsin. Elim ayağım titredi vallahi. Bana şu Pinkham’ı getirir misin?” Kendine, sebze özlerinden yapılmış bu içkiden bir kadeh doldurdu ve içti. Sonra rahatlayarak içini çekti. “Harika bir ilaç bu,” dedi. “İcat eden nur içinde yatsın.”</p>
</body>
</html>
