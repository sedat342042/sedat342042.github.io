<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Otuz Üçüncü Bölüm</p>

  <p class="bolum_adi2">1</p>

  <p>Tepelerdeki otların yeşilliği ta hazirana kadar sürdü. Yabani yulafların başakları öylesine yüklüydü ki, yerlere kadar eğilmişlerdi. Küçük dereler yaz sonuna kadar şırıldadılar. Sığırlar bıngıl bıngıl dolaşıyorlardı, sağrıları besiden pırıl pırıldı. Salinas Vadisi halkının kuraklık yıllarını unuttukları bir yıldı. Çiftçiler, üstesinden gelebileceklerinden çok daha fazla toprak satın alıyorlar ve kazançlarını, çek defterlerinin kapaklarında çiziktirdikleri hesaplardan anlamaya çalışıyorlardı.</p>

  <p>Tom Hamilton bir dev gibi çalışıyordu, yalnız o güçlü kolları ve nasırlı elleriyle değil, yüreği ve ruhuyla da. Örs yine çın çın ötüyordu. Tom, eski evi beyaza boyadı, arabalık ve kömürlüğü badana etti. King City’ye gidip, yeni model tuvaletleri inceledi, sonra ağaçtan oyup tenekeden bükerek bir tane de kendisi yaptı. Kaynaktan gelen su yetersiz geldiği için, evin yanıbaşına kızılağaçtan bir depo yaptı. Su depoya, en hafif bir esintiyle bile dönebilen, ustaca yapılmış bir yeldeğirmeniyle pompalanıyordu. Sonbaharda patent ofisine gönderilmek üzere ağaç ve metalden bir örneğini de hazırladı bunun.</p>

  <p>Hepsi bu kadarla kalmıyordu. Neşe ve sevinçle çalışıyordu. Tom’un bitirmediği bir iş bulabilmek için, Dessie’nin çok erken kalkması gerekiyordu. Kardeşinin al al ışıyan mutluluğuna bakıyordu Dessie, bu Samuel’inki gibi uçucu, hafif bir mutluluk değildi, onunki gibi ta derinlerden gelip de köpük köpük havaya yükselmiyordu. Mutluluğu, kendi bildiği kadarıyla ustaca yaratıyor, yoğurup biçimlendiriyordu.</p>

  <p>Vadideki herkesten daha çok arkadaşı olan Dessie’nin bir sırdaşı yoktu. O derde uğradığı zaman da, kimseye sözünü etmemişti bunun, acılarını bir sır gibi saklamıştı.</p>

  <p>Bir sabah, Tom onu acıdan katılmış bir halde bulup da, “Dessie, nen var?” dediğinde, yüzündeki anlamı değiştirmeye çalışarak, “Yalnızca bir sırt ağrısı, başka bir şey değil,” demişti. “Biraz sırtım tutulmuş, geçti şimdi,” diye eklemişti. Birkaç dakika sonra, ikisi de kahkahayla gülüyorlardı.</p>

  <p>Kendilerine güven vermek istercesine, bol bol gülüyorlardı. Yalnız, yatmaya gittiğinde, Dessie’nin içine o derin ve dayanılmaz acı gelip yerleşiyordu. Ve Tom da, karanlık odasında, şaşkın bir çocuk gibi, öylece yatıyordu. Yüreğinin çarpıntısını duyuyor, hafifçe aksadığını işitiyordu. Kaygılardan sıyrılmak için, kafası küçük planlara, makinelere ve yeni tasarımlara sarılıyordu.</p>

  <p>Yazın bazı akşamlar, batıdaki dağlara asılı kalmış kızıllığı seyretmek ve bütün gün ısınan havanın yükselmesiyle vadiye dolan meltemi duymak için tepelere doğru yürüyüşe çıkarlardı. Genellikle bir süre hiç ses çıkarmadan dururlar ve dinginlik içinde soluk alırlardı. İkisi de utangaç olduklarından kendilerinden hiç söz etmezlerdi. Birbirleri hakkında bildikleri bir şey yoktu.</p>

  <p>Bir akşam, tepeye çıktıklarında, Dessie’nin, “Tom, neden evlenmiyorsun?” demesi her ikisi için de şaşırtıcı oldu.</p>

  <p>Tom, Dessie’ye şöyle bir bakıp başını çevirdi. “Beni kim alır?” dedi.</p>

  <p>“Şaka mı ediyorsun, yoksa ciddi misin?”</p>

  <p>“Beni kim alır?” dedi Tom yine. “Benim gibi birini kim ister?”</p>

  <p>“Bana, ciddi söylüyorsun gibi geliyor,” dedi Dessie ve aralarındaki anlaşmayı bozarak, “Birine âşık oldun mu hiç?” diye sordu.</p>

  <p>“Hayır,” dedi Tom kısaca.</p>

  <p>“Bir bilebilsem,” dedi Dessie. Sanki Tom hiç karşılık vermemişti.</p>

  <p>Tepeden inerlerken, Tom bir daha konuşmadı. Ama verandada birden, “Sen yalnızsın burada,” dedi. “Burada kalmak istemiyorsun.” Bir süre bekledi. “Cevap ver bana. Doğru değil mi?”</p>

  <p>“En çok kalmak istediğim yer burası. Kadınlara gider misin hiç?”</p>

  <p>“Evet.”</p>

  <p>“Bir yararı oluyor mu sana?”</p>

  <p>“Pek değil.”</p>

  <p>“Peki ne yapacaksın?”</p>

  <p>“Bilmiyorum.”</p>

  <p>Eve sessizce girdiler. Tom, eski oturma odasındaki lambayı yaktı. Onardığı at kılı kanepe, kaz boynu biçimi sırtını duvara yaslamış duruyordu. Yeşil halının, kapının önüne rastlayan yerleri de incelmişti.</p>

  <p>Tom, yuvarlak orta masasının başına oturdu. Dessie kanepeye oturmuştu. Son konuşulanlar yüzünden Tom’un yüzünün kızarıklığının hâlâ geçmediğini görebiliyordu. ‘Ne kadar saf, benim bile çok daha fazla şeyler bildiğim bu dünyaya ne kadar da ters düşüyor,’ diye düşünüyordu. Masallardaki, ejderhaları öldüren, hükümdar kızlarını kurtaran kahramandı o. Ve birtakım önemsiz günahları ona o kadar ağır geliyordu ki, kendisini aşağılık görüyor, boşlukta duyuyordu. Dessie, babasının şimdi burada olmasını isterdi. Babası, Tom’un içindeki büyüklüğü sezmişti. Şimdi o burada olsa, Tom’un içindeki bu yüceliği, gömüldüğü karanlıktan söküp çıkarmanın ve özgürlüğüne kavuşturmanın yollarını bilebilirdi.</p>

  <p>Dessie, onun içinde bir kıvılcım uyandırabilmek umuduyla, başka bir yol denedi. “Kendimizden söz açılmışken, sana bir şey sorayım,” dedi. “Sen hiç, bütün dünyamızın bu vadiden ve San Fransisco’ya birkaç gidiş gelişten ibaret olduğunu düşündün mü? San Luis Obispo’dan öteye geçtin mi hiç? Ben geçmedim.”</p>

  <p>“Ben de geçmedim.”</p>

  <p>“Peki, gülünç değil mi bu?”</p>

  <p>“Bizim gibi daha nice insan da geçmemiştir.”</p>

  <p>“Evet ama geçmemek de şart değil. Paris’e, Roma’ya ya da Kudüs’e gidebiliriz. Colosseum’u görmeyi çok isterdim.”</p>

  <p>Tom, Dessie’yi kuşkuyla süzüyor, arkasından gelecek bir şaka bekliyordu. “Nasıl gidebiliriz?” diye sordu. “Bir sürü para ister.”</p>

  <p>“Ben sanmıyorum. Lüks yerlerde kalmayız. En ucuz gemilerin en aşağı mevkilerinde gideriz. Babamız İrlanda’dan öyle gelmiş. İrlanda’ya da gidebiliriz hem.”</p>

  <p>Tom hâlâ Dessie’yi süzüyordu. Ama gözlerinde bir ışık parıldamaya başlamıştı.</p>

  <p>Dessie sözlerini sürdürdü. “Bir yıl çalışırız, her kuruşumuzu biriktiririz. King City’de dikecek elbise bulabilirim. Will bize yardımcı olur. Ve gelecek yaz, sen bütün davarları satarsın, kalkar gideriz. Bunu yasaklayan hiçbir yasa yok.”</p>

  <p>Tom ayağa kalkıp dışarı çıktı. Yaz gecesinin yıldızlarına, mavi Zühre’ye, kırmızı Merih’e baktı. Ellerini iki yanında bir yumruk yapıp sıkıyor, bir açıyordu. Sonra dönüp eve girdi. Dessie yerinden kıpırdamamıştı.</p>

  <p>“Gitmek istiyor musun, Dessie?”</p>

  <p>“Dünyada en çok istediğim şey.”</p>

  <p>“Öyleyse gideriz.”</p>

  <p>“Sen de gitmek istiyor musun?”</p>

  <p>“Hem de dünyada her şeyden çok,” dedi Tom. Sonra ekledi. “Mısır? Mısır’ı hiç düşündün mü?”</p>

  <p>“Atina,” dedi Dessie.</p>

  <p>“İstanbul!”</p>

  <p>“Beytüllahm!”</p>

  <p>“Evet, Beytüllahm,” dedi Tom. Sonra birden, “Haydi, yatağına git. Bir yıllık işimiz var, bütün bir yıl. Biraz dinlen. Will’den biraz borç isteyip, yüz tane domuz yavrusu alacağım.”</p>

  <p>“Neyle besleyeceksin onları?”</p>

  <p>“Kozalakla,” dedi Tom. “Kozalak toplamak için bir makine yapacağım.”</p>

  <p>Tom odasına çekildikten sonra da, Dessie onun odada dolaştığını ve kendi kendine alçak sesle konuştuğunu duydu. Penceresinden, yıldız dolu geceye baktı Dessie. Hoşnuttu, ama kendisinin de Tom’un da gerçekten gitmek isteyip istemediklerini merak ediyordu. Bunları düşünürken, böğründeki sancının şiddeti de gittikçe artıyordu.</p>

  <p>Ertesi sabah Dessie kalktığında, Tom çoktan çizim masasının başına oturmuştu. Alnını yumruklayıp kendi kendine homurdanıyordu. Dessie, onun omzunun üzerinden bakıp, “Kozalak makinesi mi?” diye sordu.</p>

  <p>“Güç bir yanı yok ama,” dedi Tom, “taşlarla sopaları nasıl atmalı?”</p>

  <p>“Biliyorum, kâşif sensin, ama ben de yeryüzündeki en büyük kozalak toplayıcısını icat ettim ve üstelik çalışmaya da hazır durumda.”</p>

  <p>“Ne demek istiyorsun?”</p>

  <p>“Çocuklar,” dedi Dessie. “O, durmadan çalışan küçücük eller.”</p>

  <p>“Yapmazlar, para versek bile yapmazlar,” dedi Tom.</p>

  <p>“Ödül uğruna yaparlar. Herkes için bir ödül, birinciye de büyük bir ödül, belki yüz dolarlık bir ödül. Bütün vadiyi temizlerler. Denememi ister misin?”</p>

  <p>Tom başını kaşıdı. “Neden olmasın,” dedi. “Ama kozalakları nasıl alacağız?”</p>

  <p>“Çocuklar getirirler,” dedi Dessie. “Bırak, bununla ben uğraşayım. Kozalakların hepsini koyacak kadar yerin vardır umarım.”</p>

  <p>“Çocukları sömürmek olmaz mı bu?”</p>

  <p>“Elbette olur,” diyen Dessie de Tom’un düşüncesine katıldı. “Dükkânım varken, dikiş öğrenmek isteyen kızları sömürürdüm, ama onlar da beni. Sanırım buna, Büyük Monterey Eyaleti Kozalak Yarışması adını vereceğim. Ve herkesi de kabul etmeyeceğim. Belki ödül olarak bir bisiklet koyarız. Sen, bisiklet kazanmak için kozalak toplamaz mıydın Tom?”</p>

  <p>“Elbette toplardım. Ama onlara emeklerinin karşılığını da veremez miyiz?”</p>

  <p>“Para olmaz. Bu, emeği paraya indirgemek olur, öyle olunca da, ellerinden geldiği kadar kaytarırlar. Ben olsam, ben de öyle yapardım.”</p>

  <p>Tom, geriye yaslanıp güldü. “Ben de. Peki, sen kozalaklardan, ben de domuzlardan sorumluyuz.”</p>

  <p>“Tom, bu kadar insan içinde, bizim de çıkıp para yapmamız ne gülünç olur, değil mi?”</p>

  <p>“Ama sen Salinas’ta epey para kazandın.”</p>

  <p>“Biraz, pek çok değil. Ama oo, zengin olma umudum vardı. Eğer faturalar ödenmiş olsaydı, domuzlara ihtiyacımız olmazdı. Yarın kalkıp gidebilirdik Paris’e.”</p>

  <p>“Ben gidip Will’le bir konuşayım,” dedi Tom. Sandalyesini itip kalktı. “Sen de benimle birlikte gelmek ister misin?”</p>

  <p>“Hayır, oturup bir plan yapmak istiyorum. Yarın ‘Büyük Kozalak Yarışması’nı açıyorum.”</p>

  <p class="bolum_adi2">2</p>

  <p>Tom akşamüstü geç saatlerde çiftliğe dönerken neşesiz ve üzüntülüydü. Her zamanki gibi, Will, heyecanını bir balon gibi söndürüvermişti. Dudağını bükmüş, kaşlarını ovalamış, burnunu kaşımış, gözlüklerini temizlemiş, büyük bir titizlik ve dikkatle, kıyıp bir puro yakmıştı. Domuz yetiştirme projesinin birçok sakat yanı vardı ve Will, bu sakat noktaları bir bir bulup çıkarmıştı ortaya.</p>

  <p>Kozalak Yarışması’nda iş yoktu, ama neden iş olmadığını bir türlü açıklıkla koyamıyordu ortaya. Sonuç olarak, düşündükleri şeylerde iş yoktu, hele bu zamanda. Will’in elinden, yalnızca bu iş üzerinde biraz daha düşünmek gelirdi.</p>

  <p>Tom, konuşmaları sırasında bir ara, Will’e Avrupa’ya gitmek projesinden de söz etmek istedi, ama içinden bir ses onu çarçabuk durdurdu. Avrupa’da geziye çıkma düşüncesi, eğer emekliye ayrılmamış ya da paranızı güvenilir işlere yatırmamışsanız, Will için, bu domuz işini bile unutturacak kadar büyük bir çılgınlık olurdu. Bu yüzden Tom bu projeden söz etmedi ve Will’i “üzerinde düşünmek” üzere bırakıp ayrıldı. Onun vereceği kararın, domuzların ve kozalakların aleyhine olacağını biliyordu.</p>

  <p>Zavallı Tom, sağ gösterip sol vurmanın, bir işadamının yaratıcı zevklerinden en önde geleni olduğunu ne bilebilir, ne de öğrenebilirdi. İşadamı için, heyecan ve umut vermek, aptalca olurdu. Will, gerçekler üzerinde düşünmek istiyordu. Bu projenin bazı yanları ona da çok çekici gelmişti. Tom, pek de farkında olmadan, oldukça ilginç bir proje kurmuştu. Eğer krediyle domuz yavruları alıp, hemen hemen bedavaya gelen yemle bunları besleyerek satarsan ve borcunu ödeyip kârını alırsan, bayağı iyi bir iş yapmış sayılırdın. Will, kardeşini soymazdı. Kârdan biraz alırdı, ama Tom bir hayalperestti, bu yüzden ona pek güven olmazdı. Sözgelişi Tom domuz etinin fiyatını ya da piyasadaki seyrini bilmezdi. Eğer işler iyi giderse, Will Tom’a oldukça değerli bir armağan verirdi, belki bir Ford bile olabilirdi bu. Ve kozalaklar için tek ve en büyük ödül olarak bir Ford’a ne buyrulurdu? Vadideki herkes kozalak toplardı o zaman.</p>

  <p>Tom, eve giden yoldan yukarı arabasını sürerken, kurdukları projede iş olmadığını Dessie’ye nasıl açacağını düşünüyordu. En iyisi, yeni baştan başka bir proje kurmaktı. Avrupa’ya gitmek için yeterli parayı bir yılda nasıl kazanabilirlerdi? Tom, o zaman birdenbire, ne kadar paraya ihtiyaçları olduğunu bilmediğini fark etti. Buharlı bir geminin bilet parasını bilmiyordu. Bu geceyi, ne kadar paraya ihtiyaçları olduğunu hesaplayarak geçirebilirlerdi.</p>

  <p>Eve geldiğinde Dessie’nin kendisini koşarak karşılayacağını umuyordu. En tatlı yüzünü takınır, biraz da şaka yapardı. Ama Dessie evden çıkıp ona koşmadı. Belki biraz kestiriyordur, diye düşündü Tom. Atlara su verip ahıra götürdü, yemliğe saman boşalttı.</p>

  <p>Dessie, kazboyunlu kanepede yatıyordu. Tom, içeri girince onu görüp, “Şekerleme mi yapıyorsun?” diye sordu. Ama sonra, Dessie’nin yüzünün rengini gördü. “Dessie!” diye haykırdı. “Ne oldu?”</p>

  <p>Dessie, ağrıyla pençeleşiyordu. “Yalnızca bir mide ağrısı,” dedi. “Oldukça şiddetli.”</p>

  <p>“O!” dedi Tom. “Korkuttun beni. Mide ağrısını tedavi edebilirim.” Mutfağa gitti ve bir bardak suyla döndü. Bardakta, duru beyaz bir su vardı. Dessie’ye uzattı.</p>

  <p>“Nedir bu Tom?”</p>

  <p>“Şu eski zaman tuzlarından. Mideni biraz kavurur, ama iyi gelecektir.”</p>

  <p>Dessie, yüzünü buruşturarak, söz dinler bir tavırla bardaktakini içti.</p>

  <p>“Bu tadı hatırlıyorum. Annemin, yeşil elma çıktığında yaptığı ilaç.”</p>

  <p>“Şimdi yat bakalım. Ben biraz yiyecek hazırlayayım.”</p>

  <p>Dessie, onun mutfakta dolaştığını duyuyordu. Ağrı, bütün gövdesini kasıp kavuruyordu. Ve ağrıdan da üstün bir korku vardı. İlacın, midesini kavurarak indiğini duyuyordu. Bir süre sonra, yeni yapılmış tuvalete sürüklenip, tuzları kusmak istedi. Alnından süzülen ter gözlerine iniyordu. Doğrulmaya çalıştığında mide kasları katılıp kaldı ve Dessie bir türlü doğrulamadı.</p>

  <p>Az sonra Tom ona yağda pişmiş yumurta getirdi. Dessie başını yavaşça salladı. “Yiyemem,” dedi gülümseyerek. “Gidip yatsam iyi olacak.”</p>

  <p>“Tuzlar biıazdan etkisini gösterir,” diye onu avutmaya çalıştı Tom. “Sonra hemen iyileşirsin.” Onu yatağa taşıdı. “Ne yedin de böyle oldu acaba?”</p>

  <p>Dessie yatak odasında yatıyordu. Bütün gücüyle, sancıyla savaş halindeydi. Gece saat on sıralarında gücü tükenmeye başladı. “Tom! Tom!” diye kardeşini çağırdı. Tom kapıyı açtı. Elinde Dünya Yıllığı vardı. “Tom!” dedi Dessie. “Özür dilerim. Ama çok hastayım Tom. Çok hastayım.”</p>

  <p>Tom, yarı karanlıkta, Dessie’nin yatağının ucuna ilişti. “Sancın mı var?” diye sordu.</p>

  <p>“Evet, korkunç.”</p>

  <p>“Tuvalete gidebilir misin şimdi?”</p>

  <p>“Hayır, şimdi değil.”</p>

  <p>“Bir lamba getireyim de, seninle oturayım. Belki biraz uyuyabilirsin. Sabaha kadar bir şeyin kalmaz. Tuzlar iyi gelecektir.”</p>

  <p>Dessie’nin gücü biraz yerine geldi. Tom, onu yatıştırmak için <i>Yıllık</i>’tan bazı parçalar okurken, Dessie kımıldamadan yattı. Ve Tom, onun uykuya daldığını sanıp okumayı bıraktı, lambanın yanında kendinden geçti.</p>

  <p>İnce bir çığlık onu uyandırdı. Karmakarışık çarşaflara doğru eğildi. Dessie’nin gözleri, çılgın bir atın gözleri gibi bulanık ve vahşiceydi. Ağzının kıyılarında köpükler vardı ve yüzü alev alevdi. Tom, elini çarşafın altına sokup, çelik gibi kasılıp sertleşmiş kasları elledi. Sonra çırpınma durdu, Dessie’nin başı geriye kaykıldı ve yarı kapalı gözlerinde bir ışık pırıldadı.</p>

  <p>Tom, yalnızca dizginleri takıp, atın çıplak sırtına atladı. Karanlıkta, belindeki kemeri el yordamıyla sıyırıp çıkardı, taşlı tekerlek izlerinden eğri büğrü olmuş yolda atı bununla kamçılayarak koşturmaya başladı.</p>

  <p>Evleri yol üzerinde olan Duncanlar, uykuda olduklarından, kapılarının vurulduğunu duymadılar. Ama ön kapıları, menteşelerinden ve kilidinden kurtularak yıkıldığında çıkan sesi duydular. Red Duncan, elinde tüfeğiyle aşağı indiğinde, Tom telefonda King City santralına haykırıyordu. “Doktor Tilson! Bulun onu. Mutlaka istiyorum, Allah kahretsin.” Red Duncan, uyku sersemi, tüfeğini hâlâ ona doğrultmuş duruyordu.</p>

  <p>Dr. Tilson, “Evet! Evet, evet, duyuyorum. Tom Hamilton’sun. Nesi var? Midesi çok mu ağrıyor? Ne yaptın? Tuz mu? Hay sersem hay!” diyordu. Sonra öfkesini dizginleyip, “Tom,” dedi. “Tom, evladım, kendine gel. Geri dön ve soğuk bez koy. Bulabildiğin kadar soğuk olsun. Buzunuz olduğunu sanmam. Bezleri sık sık değiştir. Ben elimden geldiği kadar çabuk gelirim. Beni işitiyor musun? Duyuyor musun beni Tom?”</p>

  <p>Dr. Tilson, telefonun alıcısını yerine koyup giyindi. Öfkeli bir bezginlikle duvardaki dolabı açtı, neşterlerini, kıskaçlarını, süngerlerini, ipliklerini aldı, çantasına koydu. İspirto ocağını sallayıp, dolu mu diye baktı, eter şişesiyle eter maskesini masasının üzerine koydu. Karısı, başında gecelik takkesi ve üzerinde geceliğiyle kapıda bekliyordu. “Ben garaja doğru yürüyorum,” dedi Dr. Tilson, “Sen Will Hamilton’ı ara. Beni babasının yerine götürmesini istediğimi söyle. Eğer mırın kırın ederse söyle, kız kardeşi ölmek üzere.”</p>

  <p class="bolum_adi2">3</p>

  <p>Dessie’nin cenazesi kaldırıldıktan bir hafta sonra, Tom çiftliğe dönüyordu. Tertemiz giyinmiş, atının üstünde dimdik duruyordu. Geçit törenindeki bir atlı gibi, omuzlarını germiş, çenesini içeri çekmişti. Tom, her şeyi ağır ağır, ama en iyi bir biçimde yapmıştı. Atını kaşağılayıp fırçalamış, Stetson şapkasını başına özenle oturtmuştu. Samuel bile, Tom’un gösterdiği bu ağırbaşlılığı gösteremezdi. Bir tavuğa dalan bir atmacaya bile dönüp bakmadı.</p>

  <p>Samanlıkta attan indi, atını suladı, onu kapıda biraz bekletip bağladı ve yemliğe bir demet arpa koydu. Eyeri çıkardı, kuruması için battaniyeyi tersyüz etti. Arpası bitince doru atı dışarı çıkardı ve dünyanın çitle çevrilmemiş çayırlarında otlayabilmesi için salıverdi.</p>

  <p>Evin içindeki mobilyalar, sandalyeler, soba sanki tiksintiyle geri çekiliyordu ondan. Oturma odasına giderken, yolunun üstündeki bir sandalye, o geçerken kaçıverdi. Kibritler nemli ve yumuşaktı, özür diler gibi, kurularını almak üzere mutfağa gitti. Odadaki lambanın masum ve yalnız bir hali vardı. Tom’un ilk çaktığı kibritin alevi, yuvarlak fitili fırdolayı sardı ve bir parmak boyunda sarı bir alev yükseldi.</p>

  <p>Akşamleyin, Tom oturup çevresine bakındı. Gözlerini kanepeden kaçırıyordu. Mutfaktan gelen küçük bir takırtıya döndü ve duvardaki gölgesini gördü. Şapkası hâlâ başındaydı. Çıkarıp masanın üzerine koydu.</p>

  <p>Lambanın yanında oturuyor, kendini oyalayacak bir şeyler düşünüyordu. Ama adının birazdan okunacağını biliyordu. Kendisi yargıç, işlediği suçlar da jüri üyeleri olarak, kürsünün önüne gelecekti.</p>

  <p>Ve adı, çığlık çığlığa, kulaklarında yankılar yaparak okundu. Kafası suçlayıcıları karşılamak için hazırlanarak ilerledi. Gurur, onu kötü giyinmekle, pislik ve kabalıkla suçladı; Şehvet, kötü kadınlara gitmek için gerekli parayı sızdırmakla; Yalancılık, gerçekte sahip olmadığı yeteneklere sahipmiş gibi davranmakla suçluyordu. Tembellik ve Oburluk ise birlikte suçluyorlardı onu. Tom, bütün bu suçlamalarla rahatlamış gibiydi, çünkü arkada oturup bekleyen o Büyük Günah’ı -korkunç suçu- gizliyordu. Daha önemsiz suçları, küçük günahları, birer erdemmişler gibi kendini kurtarmak için kullanmaya çalışıyordu. Bunlar, kardeşi Will’in Parasına Göz Koymak ve annesinin Tanrısına İhanetti. Umudu ve zamanı çalmak, sevgiyi hastalıklı bir tavırla geri çevirmekti.</p>

  <p>Samuel alçak sesle konuşuyordu, ama sesi odayı dolduruyordu. “İyi, saf ve büyük ol, Tom Hamilton.”</p>

  <p>Tom, babasına aldırmadı. “Dostlarımı selamlamakla meşgulüm,” dedi ve Kabalığı, Çirkinliği, Çocuklara Yaraşmayan Davranışı, Temiz Tutulmamış El Tırnaklarını selamladı. Sonra Gurura döndü yine. O Büyük Günah, omuz vurarak öne ilerledi. Artık çocukça günahlarla oyalanmayacak kadar iş işten geçmişti. Bu Büyük Günah, Cinayetti.</p>

  <p>Tom’un eli bardağa dokundu, eline buz gibi geldi. İçindeki kristaller döne döne eriyor, saydam kabarcıklar çıkarıyordu. Boş odada yüksek sesle tekrarladı. “Bu iyi gelir, sabaha kadar bekle. Sabaha kendini iyileşmiş bulacaksın.” İşte tam böyle söylemişti. Duvarlar, sandalyeler, lamba, hep duymuştu söylediklerini ve bunu kanıtlayacaklardı. Bu dünyada Tom Hamilton’a yer kalmamıştı. Ama aramadığı için kalmamış değildi. İhtimalleri, oyun kâğıtlarını karıştırır gibi karıştırıp duruyordu. Londra? Hayır! Mısır -Mısır’daki piramitler ve Sfenks? Hayır! Oralarda da senin işlediğin günahların âlâsını işliyorlar. Hayır! Öyleyse bir köşeye çekil, belki sana yine uğrarız. Beytüllahm? Oo, aman Tanrım, bir yabancı için ne kadar ıssızdır oraları kimbilir?</p>

  <p>Ve düşünüyordu, ne zaman ve nasıl öldüğünü hatırlamak öyle güçtür ki. Kalkan bir kaş ya da bir fısıltı, belki bunlardır ölüm.</p>

  <p>Şimdi gerçek olan, Tom Hamilton’ın ölü olduğu ve bunu tamamlamak için, birkaç soylu davranışta daha bulunması gerektiğiydi.</p>

  <p>Kanepe yakınarak gıcırdadı. Tom, Kanepenin seslendiği lambaya baktı, lamba tütmeye başlamıştı. “Teşekkür ederim,” dedi Tom kanepeye. “Dikkat etmemiştim.” Fitili duman kesilene kadar kıstı.</p>

  <p>Kafası uyuşmuştu. Cinayet. Yüzüne bir şamar gibi indi yine. Şimdi, Kızıl Tom, Silahşor Tom, kendini öldüremeyecek kadar yorgundu. Oysa bu işte biraz direniş ve çaba gerekliydi.</p>

  <p>Annesinin intihara karşı kesin bir nefret duyduğunu hatırladı. İntiharın, karşı çıktığı üç şeyi -saygısızlığı, korkaklığı ve günahı- kendinde topladığını düşünürdü. Nerdeyse, zina ya da hırsızlık kadar, hatta onlardan daha kötüydü. Liza’nın karşı gelmesini önlemenin bir yolunu bulmalıydı. Çünkü Liza, birinin yaptığını onaylamazsa, o kimsenin çekeceği var demekti.</p>

  <p>Samuel ise pek üzmezdi insanı. Ayrıca, Samuel’den kaçmanın yolu da yoktu. Çünkü o her yerde vardı. Tom’un Samuel’e söylemesi gerekiyordu. “Babacığım, üzgünüm. Elimden başka şey gelmiyor. Sen beni, olduğumdan üstün gördün. Yanıldın. Beni sever, benimle övünürdün. Bunlara değer olmayı nasıl isterdim bilsen. Belki sen bir çıkış yolu bulabilirsin, ama ben bulamıyorum. Yaşayamam. Dessie’yi öldürdüm ve şimdi uyumak istiyorum.’’</p>

  <p>Tom’un içinden bir ses, orada olmayan babası yerine karşılık verdi: “Bunun nasıl bir duygu olabileceğini anlıyorum. Doğuştan yeniden doğuşa uzanan o çizgi üzerinde seçilebilecek öyle çeşitli yaşama biçimleri var ki. Ama Anne’ye aykırı gelmeyecek bir yol düşünelim. Neden bu kadar sabırsızsın, sevgili oğlum?”</p>

  <p>“Bekleyemiyorum da ondan,” dedi Tom. “Daha fazla dayanamayacağım.”</p>

  <p>“Elbette dayanacaksın, sevgili oğlum. Benim düşündüğüm kadar yüceldin. Masanın çekmecesini aç ve kafa dediğin o şalgamı çalıştır biraz.”</p>

  <p>Tom, çekmeceyi açtı ve bir deste kâğıtla onlara uygun bir deste zarf gördü. İki ucu da kemirilmiş bir kalemle arka tarafta, köşede, tozlu pullar vardı. Tom, kalemleri çakısıyla yonttu.</p>

  <p>Sonra yazmaya koyuldu. “Sevgili Anne, umarım iyisinizdir. Yakında, sizinle daha uzun zaman birlikte olabileceğiz. Olive beni Şükran Günü’ne çağırdı. Biliyorsunuz, yine geleceğim. Bizim küçük Olive’imiz, nerdeyse sizin kadar iyi hindi pişirebiliyor, ama sizin buna inanmayacağınızı biliyorum. Geçenlerde şansım iyi gitti. Bir at aldım, on beş dolara -iğdiş bir at- safkana benziyor. Onu ucuza aldım, çünkü insanlardan pek hoşlanmıyormuş. Eski sahibi, onun sırtına bineceğine, daha çok yerde yürümüş. Çok tatlı bir yaratık. Beni de iki sefer yere attı, ama onu terbiye edebilirsem, eyaletin en iyi atına sahip olacağım. Ve eğer bütün bir kışımı da alacak olsa, onu yine terbiye edeceğim. Neden bu kadar üstüne düştüğümü bilmiyorum, ama satın aldığım adam garip bir şey söyledi: “Bu öyle aşağılık bir yaratıktır ki, sırtındaki insanı yer,” dedi. Babam, tavşan avına giderken ne derdi? ‘Ya kalkanınla gel, ya da at üstünde.’ Şükran Günü’nde görüşmek üzere, oğlun Tom.”</p>

  <p>Mektubun iyi olup olmadığını düşündü, ama yeniden yazamayacak kadar yorgundu. “Not: Polly’nin biraz olsun değişmemiş olduğunu görüyorum. Bu papağan benim yüzümü kızartıyor,” diye ekledi.</p>

  <p>Başka bir kâğıda, “Sevgili Will,” diye yazdı. “Kendin ne düşünürsen düşün, ama lütfen bana yardım et şimdi. Annemin hatırı için, lütfen! Beni bir at öldürdü, sırtından atıp, başımı tepti, lütfen! Kardeşin Tom.”</p>

  <p>Zarflara pul yapıştırıp cebine koydu ve Samuel’e, “Oldu mu?” diye sordu.</p>

  <p>Sonra yatak odasına giderek, yeni bir kutu fişek açtı, birini alıp, güzelce yağlanmış olan otuz sekiz kalibrelik Smith and Wesson tabancasına yerleştirdi. Kovanı da, tetiği çeker çekmez horozun altına gelecek bir noktaya getirdi.</p>

  <p>Çitin yanında uykulu uykulu duran atı, Tom’un ıslığıyla dikleşti, mahmur mahmur onu eyerlemesini bekledi.</p>

  <p>Mektupları King City’deki postaneye getirdiğinde saat üçtü. Atına binip, Hamiltonların verimsiz topraklarına doğru yöneldi.</p>

  <p>Soylu bir bey gibi gidiyordu.</p>
</body>
</html>
