<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">On Sekizinci Bölüm</p>

  <p class="bolum_adi2">1</p>

  <p>Horace Quinn, King City çevresinde olup bitenlere göz kulak olmak üzere atanan yeni şerif yardımcısıydı. Yeni işinin, kendini evinden fazla uzakta tuttuğundan yakınıyordu. Karısı ondan da çok yakınıyordu, ama doğrusunu isterseniz Horace buraya atandığından beri öyle pek fazla suç da işlenmiş değildi. Kendisini ünlü biri olma yolunda görüyor, şerif olma düşleri kuruyordu. Şeriflik, önemli bir memurluktu. İşi, bölge savcısınınki gibi değildi. Hemen hemen bir yüksek mahkeme yargıcınınki kadar oturaklı ve yüce bir görevdi. Horace, bütün hayatını çiftliğinde geçirmek niyetinde değildi. Karısı ise, akrabalarının oturduğu Salinas’a gidip yerleşmeyi istiyordu.</p>

  <p>Kızılderililerin ve marangozların, Adam Trask’in vurulduğu konusunda yaydıkları haber kulağına gelince Horace hemen atına atladı, o sabah kestiği domuzu parçalamak işini karısına yıktı.</p>

  <p>Hester yolunun sola saptığı büyük akçaağacın tam orada, Horace, Julius Euskadi’ye rastladı. Julius, acaba bıldırcın avına mı gitsem, yoksa King City’den Salinas trenine yetişip biraz kurtlarımı dökmeye mi gitsem diye karar vermeye çalışıyordu. Euskadiler, varlıklı ve yakışıklı insanlardı. Bask asıllıydılar.</p>

  <p>Julius, “Eğer sen de benimle gelirsen, Salinas’a giderim. Jenny’nin evine bitişik, Long Green’den iki kapı ötede, Faye’in Yeri denilen yeni bir yer açılmış diyorlar. Oldukça iyi bir yermiş, San Fransisco’dakiler gibi işletiyorlarmış. Piyano çalan biri bile varmış,” dedi.</p>

  <p>Horace, dirseğini eyerin kaşına dayamıştı, elindeki ham deriden kamçıyla, atın sırtına konan bir sineği kovdu. “Başka zaman,” dedi. “Şimdi bir işe bakmam gerek.”</p>

  <p>“Trask’lere mi gidiyorsun yoksa?”</p>

  <p>“Tam üstüne bastın. Sen bir şey işittin mi bu konuda?”</p>

  <p>“Pek aklım ermedi. Bay Trask, kendini bir 44’lükle omzundan yaralamış, sonra da çiftlikteki herkesi kovmuş. İnsan, kendini 44’lükle nasıl omzundan vurabilir dersin Horace?”</p>

  <p>“Bilmiyorum. Şu Doğulular pek sivri akıllı oluyorlar. Gidip bir bakayım dedim. Karısının şu günlerde bir bebeği olmamış mıydı?”</p>

  <p>“Duyduğuma göre ikizlermiş,” dedi Julius. “Belki de, babalarını onlar vurmuşlardır.”</p>

  <p>“Biri silahı doğrultur, öbürü tetiği çeker, öyle mi? Başka bir şey duymadın mı?”</p>

  <p>“Karmakarışık bir şeyler duydum. Sana yoldaşlık edeyim mi?”</p>

  <p>“Sana vekâlet verecek değilim Julius. Şerif, denetçilerin, maaş bordroları için kıyameti kopardıklarını söylüyor. Alisal’da Hornby büyük teyzesine vekalet vermiş de, kadıncağızı Paskalya’dan önce üç hafta yanında çalışmış gibi göstermiş.”</p>

  <p>“Uyduruyorsun!”</p>

  <p>“Uydurduğum yok. Hem bak, bu iş için yıldız da takmazlar sana.”</p>

  <p>“Aman canım, kadroya filan girmek istediğim yok. Yalnızca yoldaşlık ederim sana diye düşünmüştüm. Merak ettim de bu işi.”</p>

  <p>“Ben de. Senin gelmene de sevindim ayrıca. Bir pürüz çıkarsa, seni tanık gösteririm. O yeni açılan yerin adı neydi?”</p>

  <p>“Faye’in Yeri. Sacramentolu kadın.”</p>

  <p>“Sacramento’da bu işleri çok iyi yapıyorlar canım,” dedi Horace ve atların üzerinde giderlerken, Sacramento’da bu işlerin nasıl yapıldığını anlatmaya koyuldu.</p>

  <p>Atla gezmek için güzel bir gündü. Sanchezlerin düzlüğüne saparlarken, avın son yıllarda kötü gitmesine lanet ediyorlardı. Üç şey -çiftçilik, balıkçılık ve avcılık- hiç iflah olmamıştı, öbür yıllarla karşılaştırılınca Julius, “Bütün o boz ayıları öldürmeseydiler keşke. 1880’de, büyük babam Pleyto’da dokuz yüz kiloluk bir ayı vurmuş,” diyordu.</p>

  <p>Meşelerin altında ilerlerken, üstlerine bir sessizlik çöktü, çevrenin doğurduğu bir sessizlikti bu. Hiçbir kıpırtı, hiçbir ses yoktu ortalıkta.</p>

  <p>Horace, “Eski evin onarımını bitirdi mi acaba?” diye sordu.</p>

  <p>“Yok canım. Rabbit Holman o işte çalışıyormuş. Dediğine göre, Bay Trask hepsini çağırmış ve kovduğunu bildirmiş. Bir daha geri gelmemelerini söylemiş.”</p>

  <p>“Trask’in çuvalla parası olduğunu söylüyorlar.”</p>

  <p>“Sanırım, durumu çok iyi,” dedi Julius. “Samuel Hamilton dört kuyu açıyor, tabii hâlâ kovulmadıysa.”</p>

  <p>“Bay Hamilton nasıl? Gidip onu da görmeliydim.”</p>

  <p>“İyidir. Her zamanki gibi işi başından aşkın.”</p>

  <p>“Onu ziyaret etmem gerek,” dedi Horace.</p>

  <p>Lee, onları karşılamak için kapıya çıktı.</p>

  <p>Horace, “Hello, Çing Çong. Sahip burda?” diye sordu.</p>

  <p>“O hasta,” dedi Lee.</p>

  <p>“Onu görmek istiyorum.”</p>

  <p>“Yok görmek. O hasta.”</p>

  <p>“Yeter, anladık,” dedi Horace. “Ona, Şerif Yardımcısı Quinn’in, kendisini görmek istediğini söyle.”</p>

  <p>Lee gözden kayboldu, bir dakika sonra geri döndü. “Siz gelin,” dedi, “Ben atı alıl.”</p>

  <p>Adam, ikizlerin doğduğu dört direkli yatakta yatıyordu. Arkası yastıklarla desteklenmişti. Sol göğsünü ve omzunu, evde yapılmış sargılar kaplamıştı. Oda Hall kremi kokuyordu.</p>

  <p>Horace, daha sonra karısına, “Eğer soluk alan ölümü gördümse, o buydu işte,” demişti.</p>

  <p>Adam’ın avurtları çökmüş, burnu sipsivri çıkmış, bir deri bir kemik kalmıştı. Gözleri yuvalarından dışarı uğramış ve yüzünün bütün üst bölümünü kaplamış gibiydi. Bu gözler, hastalık ateşiyle parlayan, sinirli, miyop gözlerdi. Kemikli sol eli çarşafı avuçlamış, yumru yapmıştı.</p>

  <p>Horace, “Nasılsınız Bay Trask? Yaralandığınızı duydum,” dedi, sustu karşılık bekledi. Sonra, “Şöyle bir uğrayıp, nasıl olduğunuzu göreyim dedim. Nasıl oldu bu?” dedi.</p>

  <p>Adam’ın yüzüne saydam bir canlılık geldi, bakışı değişti. Yatakta hafifçe kımıldadı.</p>

  <p>“Konuşmak acı veriyorsa, alçak sesle söyleyin,” dedi Horace.</p>

  <p>“Yalnız derin derin soluk alınca acıyor,” dedi Adam yavaşça. “Tabancamı temizlerken ateş aldı.”</p>

  <p>Horace, Julius’a bir göz attı, sonra döndü. Adam bu bakışı gördü ve sıkıntıdan yüzü kızardı.</p>

  <p>“Her zaman olur,” dedi Horace. “Tabanca burada mı?”</p>

  <p>“Lee kaldırdı sanırım.”</p>

  <p>Horace kapıya doğru yürüdü. “Hey, Çing Çong, buraya bak, pistolu getir,” diye seslendi.</p>

  <p>Bir dakika sonra, Lee, tabancayı namlusundan tutarak, kapıdan uzattı. Horace silaha baktı, şarjörü çevirdi, kurşunları çıkardı. Boş olan tek kovanın içini kokladı. “Temizlerken, yalnız nişan alıp bakmaktansa, baktığınız o lanet olası şeylere ateş etmek daha iyi. Bölgeye bildirmek zorundayım Bay Trask. Çok zamanınızı almayacağım. Tabancayı temizliyordunuz, belki bir çubuk da vardı elinizde, silah ateş aldı ve siz omzunuzdan yaralandınız, öyle mi?”</p>

  <p>“Evet öyle, efendim,” dedi Adam çabuk çabuk.</p>

  <p>“Ve temizlerken, şarjörü boşaltmamıştınız, öyle mi?”</p>

  <p>“Evet öyle.”</p>

  <p>“Çubuğu namluya sokup çıkarırken, namlu size doğru çevrilmişti ve horozu da kalkıktı.”</p>

  <p>Bir an, Adam’ın soluğu kesilir gibi oldu.</p>

  <p>Horace devam etti. “Demek, çubuk tam size doğru fırladı ve sol elinizi de uçurdu?” Horace, açık renkli, güneşte solmuş gibi duran gözlerini bir an bile Adam’ın yüzünden ayırmamıştı. Kibar bir tavırla, “Ne oldu Bay Trask? Anlatın bana neler olduğunu,” dedi.</p>

  <p>“Size doğruyu söylüyorum, kaza oldu efendim.”</p>

  <p>“Bu anlattıklarınızı raporuma nasıl yazabilirim? Sonra şerif benim çıldırdığımı sanır. Ne oldu?”</p>

  <p>“Vallahi, ben tabancalara pek alışık değilimdir. Belki tam böyle olmamıştır ama, temizliyordum, ateş aldı işte.”</p>

  <p>Horace’ın burnundan ıslık gibi bir ses çıkıyordu. Buna engel olmak için ağzından soluk almak zorunda kaldı. Yavaşça Adam’ın ayakucundan kalktı, onun dalıp giden gözlerine yaklaştı. “Siz Doğu’dan geleli daha çok olmadı, değil mi Bay Trask,” dedi.</p>

  <p>“Evet. Connecticut’tan.”</p>

  <p>“Oralarda, insanlar artık pek tabanca kullanmıyorlar galiba.”</p>

  <p>“Pek kullanmıyorlar.”</p>

  <p>“Avda filan?”</p>

  <p>“Bazıları.”</p>

  <p>“Öyleyse, siz av tüfeğine daha çok alışkınsınızdır.”</p>

  <p>“Öyle. Ama pek avlanmadım.”</p>

  <p>“Hele tabanca, hiç kullanmadınız galiba, o yüzden de nasıl kullanılacağını bilmiyordunuz.”</p>

  <p>“Öyle, öyle,” diye atıldı Adam. “Oralarda, tabancası olan pek azdır.”</p>

  <p>“Öyleyse, buraya geldiğinizde bu 44’lüğü, burada herkesin bir tabancası var diye aldınız ve nasıl kullanıldığını öğrenecektiniz.”</p>

  <p>“Evet, doğrusu, öğrensem fena olmaz diye düşündüm.”</p>

  <p>Julius Euskati, sinirden gerilmiş bir halde ayağa kalktı. Yüzü de, gövdesi de gerilmişti. Konuşmaları dinliyor, ama kendisi katılmıyordu.</p>

  <p>Horace, içini çekerek, yüzünü Adam’dan başka yöne çevirdi. Bakışları çevreyi taradı, Julius’a takıldı, sonra yeniden gezinip kendi ellerinde karar kıldı. Tabancayı, masanın üzerine dikkatle koydu, yanına da kurşunları ve kovanları dizdi. “Biliyor musunuz,” dedi, “şerif yardımcılığını çok kısa bir süreden beri yapıyorum. Bu işte biraz oyalanırım, birkaç yıl sonra da şerif olurum diye düşünmüştüm. Ama benim üstesinden geleceğim bir iş değilmiş. Hiç de eğlendirmiyor bu iş beni.”</p>

  <p>Adam, sinirli sinirli onu gözlüyordu.</p>

  <p>“Daha önce, birini korkuttuğumu hiç sanmıyorum. Evet, belki kızdırdıklarım olmuştur, ama korkmamışlardır. Aşağılık bir şey insanı korkutmak, ben de kendimi aşağılık duyuyorum şimdi.”</p>

  <p>Julius öfkeyle, “Konudan uzaklaşma,” dedi. “Hemen şu dakikada istifa edemezsin ya.”</p>

  <p>“Kahrolası şeytan, edemem, istesem de edemem. Peki, Bay Trask. Siz, Birleşik Devletler Ordusu’nda askerlik yaptınız. Süvarilerin silahları karabina ve tabancadır. Siz...” durdu, söyleyeceğini yuttu. “Ne oldu Bay Trask?”</p>

  <p>Adam’ın gözleri daha bir irileşir gibi oldu. Bu gözler ıslaktı, çevreleri kızarmıştı. “Bir kazaydı,” diye fısıldadı.</p>

  <p>“Kimse gördü mü? Karınız yanınızda mıydı kaza sırasında?”</p>

  <p>Adam karşılık vermedi, ama Horace, onun gözlerinin kapandığını gördü. “Bay Trask,” dedi. “Sizin hasta olduğunuzu biliyorum. Sizi, elimden geldiği kadar yormamaya çalışıyorum. İsterseniz, şimdi biraz dinlenin, ben de karınızla konuşayım.” Bir an durdu, sonra kapıya doğru yürüdü. Lee orada bekliyordu. “Çing Çong, hanımefendiye söyle, kendisiyle bir-iki dakika konuşursam memnun kalacağım.”</p>

  <p>Lee ses etmedi.</p>

  <p>Adam, gözlerini açmadan konuştu. “Karım yok, bir ziyarete gitti.”</p>

  <p>“Kaza olduğu zaman burada değil miydi?” Horace, Julius’a bir göz attı ve Julius’un dudaklarında beliren garip anlamı gördü. Julius’un dudaklarının ucu, alaylı bir gülümsemeyle yukarı doğru kıvrılmıştı. Horace hemen, o benden üstün, iyi bir şerif olur, diye düşündü. “Eh, doğrusu pek ilginç,” dedi. “Karınızın bir bebeği oldu. Ne biri, iki bebek. İki hafta ancak geçti ve şimdi karınız kalkmış, gezmeye gitmiş. Bebeklerini de birlikte götürdü mü? Biraz önce, seslerini işitir gibi olmuştum.” Horace, yatağa eğildi ve Adam’ın yumulmuş sağ eline dokundu. “Bundan hoşlanmıyorum, ama artık daha fazla sabredemem.” Sonra sesini yükseltti. “Bay Trask!” dedi, “sizden, neler olduğunu anlatmanızı istiyorum. Bunu, işinize karışmak filan saymayın. Yasalar böyle. Şimdi haydi açın gözlerinizi ve anlatın bana, yoksa, vallahi, yaralı olmanıza bakmam, sizi şerife götürür, teslim ederim.”</p>

  <p>Adam, gözlerini açtı, bir uyurgezer gibi boş boş bakıyordu. Sesi, alçalıp yükselmeden, vurgusuz ve duygusuz çıkıyordu. Sanki, anlamadığı bir dilin sözcüklerini, kusursuz olarak kullanır gibiydi.</p>

  <p>“Karım uzaklara gitti,” dedi.</p>

  <p>“Nereye gitti?”</p>

  <p>“Bilmiyorum.”</p>

  <p>“Ne demek istiyorsunuz?”</p>

  <p>“Nereye gittiğini bilmiyorum.”</p>

  <p>Julius söze karıştı, ilk olarak konuşuyordu. “Niye gitti?” diye sordu.</p>

  <p>“Bilmiyorum.”</p>

  <p>Horace öfkeyle, “Dikkat et Trask,” dedi. “Sınırı aşıyorsun, hoş olmayan şeyler yapacağım sonra. Nereye gittiğini bilmen gerek.”</p>

  <p>“Nereye gitti bilmiyorum.”</p>

  <p>“Hasta mıydı? Garip hareketler mi yaptı?”</p>

  <p>“Hayır.”</p>

  <p>Horace döndü. “Çing Çong, sen bir şeyler biliyor musun bu konuda?”</p>

  <p>“Ben, King City’ye gitti cumartesi. Geldim, belki gece on iki. Bay Trask’i yerde buldum.”</p>

  <p>“Demek, kaza olduğunda burada yoktun?”</p>

  <p>“Hayır efendim.”</p>

  <p>“Peki Trask, yine sana döneceğiz. Şu storu biraz kaldır Çing Çong, çevremizi görelim. Tamam, şimdi daha iyi. Şimdi seni, pes edene kadar bırakmayacağım Trask. Karın uzaklara gitti. Seni o mu vurdu?”</p>

  <p>“Bir kazaydı.”</p>

  <p>“Tamam, kazaydı, ama silah onun elinde miydi?”</p>

  <p>“Kazaydı.”</p>

  <p>“Pek kolaylaştırmıyorsun işimizi. Ama haydi diyelim ki karın gitti, biz de onu bulmak zorundayız, anlıyor musun? Böyle bir çocuk oyunu vardır. Sen, işi bu duruma getirdin. Ne kadar zamandır evlisiniz?”</p>

  <p>“Bir yıl kadar oluyor.”</p>

  <p>“Evlenmeden önceki adı neydi?”</p>

  <p>Uzun bir sessizlik oldu, sonra Adam alçak sesle, “Söyleyemem, söz verdim,” dedi.</p>

  <p>“Bana bak. Nereliydi?”</p>

  <p>“Bilmiyorum.”</p>

  <p>“Bay Trask, hapse atılmaya çanak tutuyorsun. Tanımla bakalım. Boyu ne kadardı?”</p>

  <p>Adam’ın gözleri ışıldadı. “Uzun boylu değil. Ufak tefek, narin.”</p>

  <p>“İyi. Saçları ne renkti? Gözleri?”</p>

  <p>“Güzeldi.”</p>

  <p>“İdi mi?”</p>

  <p>“Güzeldir.”</p>

  <p>“Yara izi filan?”</p>

  <p>“O, Tanrım, hayır. Evet, alnında bir yara izi vardı.”</p>

  <p>“Adını bilmiyorsun, nereli olduğunu, nereye gittiğini bilmiyorsun, onu tanımlayamıyorsun. Sen beni düpedüz aptal yerine koyuyorsun.”</p>

  <p>Adam, “Onun bir sırrı vardı. Ne olduğunu sormamaya söz vermiştim. Birinden korkuyordu.” Birdenbire Adam ağlamaya başladı. Bütün gövdesi sarsılıyor, kesik kesik soluk alıyordu. Umutsuz bir ağlamaydı bu.</p>

  <p>Horace, içinin burkulduğunu duydu. “Gel, öteki odaya geçelim Julius,” dedi ve oturma odasına doğru yürüdü. “Peki Julius, söyle bakalım, ne düşünüyorsun? Delirmiş mi bu?”</p>

  <p>“Bilmiyorum.”</p>

  <p>“Onu öldürdü mü dersin?”</p>

  <p>“Benim de aklıma takıldı bu.”</p>

  <p>Horace, “Benim de,” dedi. Sonra, “Eyvah!” diye bağırarak yatak odasına koştu. Tabanca ve mermilerle döndü. “Unuttum bunları,” diye özür diledi. “Beni bu işte çok tutmazlar.”</p>

  <p>“Ne yapacaksın?” diye sordu Julius.</p>

  <p>“Vallahi, benim yetkimi aşıyor bu iş. Seni maaş bordrosuna yazmayacağımı söylemiştim, ama iş değişti, sağ elini kaldır bakalım.”</p>

  <p>“Yemin etmek filan istemiyorum, Horace. Salinas’a gitmek istiyorum.”</p>

  <p>“Seçme hakkın yok Julius. Allahın belası elini kaldırıp yemin etmezsen tutuklarım seni.”</p>

  <p>Julius, istemeye istemeye elini kaldırdı, zorla yemini tekrarladı. “Sana yoldaşlık etmenin karşılığında ne alıyorum bak,” dedi. “Babam diri diri derimi yüzecek. Peki, şimdi ne yapacağız?”</p>

  <p>Horace, “Ben babana uğrarım. Şimdi şerifi görmeliyim. Trask’i götürmem gerekirdi, ama hasta hasta kıpırdatmak istemiyorum. Sen burada kalmalısın Julius. Kusura bakma. Silahın var mı?” dedi.</p>

  <p>“Ne gezer.”</p>

  <p>“Peki, al bunu. Benim yıldızımı da al.” Yıldızı, gömleğinden çıkarıp uzattı.</p>

  <p>“Dönmen ne kadar sürer?”</p>

  <p>“Elimden geldiğince erken dönmeye çalışırım. Julius, Bayan Trask’i hiç görmüş müydün?”</p>

  <p>“Hayır, görmedim.”</p>

  <p>“Ben de görmedim. Şerife, Trask’in, onun ne adını, ne de neyin nesi olduğunu bilmediğini söyleyeceğim. Ufak tefek ve güzel. Ne tanımlama, ne tanımlama! Bunları şerife anlatmadan istifa etsem iyi olacak, çünkü söylediklerimi duyunca, onun beni işten atacağına inanıyorum. Onun, kadını öldürdüğünü mü düşünüyorsun?”</p>

  <p>“Nereden bilirim ben yahu?”</p>

  <p>“Kızma, kızma.”</p>

  <p>Julius tabancayı aldı, kurşunları şarjöre doldurdu, eliyle silahı şöyle bir tarttı. “Ben sana bir şey söyleyeyim mi, Horace?” dedi.</p>

  <p>“Hem de hemen söyle.”</p>

  <p>“Vallahi, Samuel Hamilton kadını tanıyordu, bebekler elinde doğmuş, Rabbit öyle söyledi. Bayan Hamilton da ona bakmış. Neden yolda onlara uğrayıp, kadının neye benzediğini öğrenmiyorsun?”</p>

  <p>“Sen o yıldıza sahip çıksan iyi olur,” dedi Horace. “Bu iyi, hemen gidiyorum ben.”</p>

  <p>“Ortalığa bir göz atayım mı?”</p>

  <p>“Onun kaçmamasını sağla ya da bak kendine bir şey yapmasın, yeter. Kendine de dikkat et.”</p>

  <p class="bolum_adi2">2</p>

  <p>Horace, gece yarısına doğru, King City’den bir yük trenine bindi. Makinistin yanına oturdu. Sabahleyin erkenden Salinas’taydı. Salinas, bölgenin merkeziydi. Nüfusu iki bini aşmak üzereydi. San Jose ve San Luis Obispo arasındaki en büyük kasabaydı. Herkes, bu kasabanın parlak bir geleceği olacağı inancındaydı.</p>

  <p>Horace, Güney Pasifik Tren İstasyonu’ndan çıktı, kahvaltı etmek için bir dükkâna girdi. Şerifin evine sabah karanlığı gidip, durup dururken onun canını sıkmak istemiyordu. Dükkânda, genç Will Hamilton’a rastladı. Will, kumlu kumaştan, çift önlü takım elbisesiyle pek kalantor görünüyordu.</p>

  <p>Horace, onunla aynı masaya oturdu. “Nasılsın Will?”</p>

  <p>“Oo, çok iyiyim.”</p>

  <p>“İş için mi geldin buraya?”</p>

  <p>“A, evet. Küçük bir işim var da.”</p>

  <p>“Bir iş çıkarsa, beni de unutma.” Bu kadar genç birine bunları söylemek Horace’ın da tuhafına gitmişti, ama Will Hamilton çevresine başarı havası yayardı. Herkes, onun bir gün bu bölgenin en sözü geçer adamlarından biri olacağına inanırdı. Bazı insanların gelecekte iyi mi, kötü mü olacakları bellidir böyle.</p>

  <p>“Olur Horace,” dedi Will. “Çiftlik senin bütün zamanını alıyor sanırdım.”</p>

  <p>“Bir iş çıkarsa, kiraya vermeyi düşünürüm.”</p>

  <p>Will, masanın üzerinden eğildi. “Biliyor musun Horace, bizim oralar çok yüzüstü bırakılmış. Resmi bir görev almayı düşündün mü?”</p>

  <p>“Ne demek istiyorsun?”</p>

  <p>“Yani, sen bir yardımcısın. Şerifliğe adaylığını koymayı düşündün mü?”</p>

  <p>“Yoo, düşünmedim.”</p>

  <p>“İyi, düşün öyleyse. Aramızda kalsın. Bir-iki haftaya kadar seni ararım, konuşuruz. Ama kimseye söyleme ha.”</p>

  <p>“Elbette Will. Ama müthiş, iyi bir şerifimiz var.”</p>

  <p>“Biliyorum. Onunla ilgili değil bu iş. King City’de bir tek devlet memuru yok, anlıyor musun?”</p>

  <p>“Anlıyorum. Düşüneceğim bunu. A, iyi ki aklıma geldi, dün annenle babanı gördüm.”</p>

  <p>Will’in yüzü aydınlanıverdi. “Sahi mi? Nasıllar?”</p>

  <p>“Çok iyiler. Biliyor musun, baban bir mizah ustası.”</p>

  <p>Will kıs kıs güldü. “Bütün çocukluğumuz boyunca, gülmekten kırıp geçirdi bizi,” dedi.</p>

  <p>“Ama aynı ölçüde de akıllı bir adam o, Will. Bana yeni icat ettiği yel değirmenini gösterdi... Vallahi böylesini hayatımda görmemiştim.”</p>

  <p>“Aman Tanrım!” dedi Will. “Yine patent avukatlarının eline düşecek.”</p>

  <p>“Ama bu çok iyi bir şey,” dedi Horace.</p>

  <p>“Hepsi iyi şeyler. Ama bunlardan para kazananlar yalnızca patent avukatları. Annem deli oluyor bu işe.”</p>

  <p>“Bak, bunda haklısın.”</p>

  <p>“Para kazanmanın tek yolu, başkasının yaptığı şeyleri satmaktır,” dedi Will.</p>

  <p>“Bunda da haklısın Will. Ama bu gördüğüm en müthiş rüzgâr fırıldağı.”</p>

  <p>“Seni de inandırdı, öyle mi Horace?”</p>

  <p>“Galiba öyle. Ama onun değişmesini istemezsin, değil mi?”</p>

  <p>“Yoo, Tanrı korusun!” dedi Will. “Sana söylediğimi düşün.”</p>

  <p>“Olur.”</p>

  <p>“Ama aramızda kalsın.”</p>

  <p>Şerifin işi kolay değildi. Seçim torbasının içinden iyi bir şerif çekip çıkaran bölgeler mutlu sayılırdı. Pek karmaşık bir mevkiydi bu. Şerifin görünür görevleri -yasaları uygulamak, güvenliği korumak gibi- asıl önemli işleri yanında hiç kalırdı. Şerifin, bölgede silahlı kuvvetleri temsil ettiği doğruydu, ama çeşit çeşit insanların kaynaştığı bir toplumda, sert bir şerif de, aptal bir şerif de fazla tutunamazdı. Şu hakları vardı, sınır anlaşmazlıkları, saçma sapan tartışmalar, hısım akraba ilişkileri, baba oğul sorunları... hepsi de silaha, zora başvurmadan çözümlenmesi gereken sorunlardı.</p>

  <p>İyi bir şerif, ancak hiçbir çarenin para etmediği yerde tutuklamaya başvururdu. En iyi şerif, en iyi dövüşenler arasından değil, en iyi diplomatlar arasından çıkardı. Ve Monterey bölgesinin iyi bir şerifi vardı. Kendi işinden başkasına burnunu sokmamak gibi, pek parlak bir erdeme sahipti.</p>

  <p>Horace, saat dokuzu on geçe, eski bölge hapishanesindeki şerif bürosuna girdi. Şerif onun elini sıktı, havadan, ürünlerden konuştu durdu, ta ki işi açıncaya kadar.</p>

  <p>“Efendim,” dedi Horace sonunda, “buraya, size bir şey danışmaya geldim.” Ve hikâyesini, en küçük ayrıntısına varıncaya kadar -herkes ne dedi, olay nasıl görünüyordu, saat kaçtı- her şeyi anlattı.</p>

  <p>Bir-iki dakika sonra şerif gözlerini kapadı ve ellerini kenetledi. Arada bir, gözlerini açarak, anlatılan bazı önemli yerleri noktaladı, ama hiçbir yorumda bulunmadı.</p>

  <p>“Vallahi, takıldım kaldım,” dedi Horace. “Ne olduğunu bir türlü çıkaramadım. Kadının görünüşünü bile öğrenemedim. Gidip Samuel Hamilton’ı görmemi de Julius Euskadi akıl etti.”</p>

  <p>Şerif kımıldadı, bacak bacak üstüne attı ve meseleyi gözden geçirdi.</p>

  <p>“Yani, sana göre, adam karısını öldürdü.”</p>

  <p>“Evet, öyle düşünmüştüm, ama Samuel Hamilton düşüncemi biraz değiştirdi. O, Trask’in adam öldürecek bir yaratılışta olmadığını söylüyor.”</p>

  <p>“Herkes adam öldürecek yaratılıştadır,” dedi şerif. “Bamteline basınca, herkesin tepesi atar.”</p>

  <p>“Bay Hamilton, o kadın hakkında garip şeyler anlattı. Doğum sırasında yardım ederken, Hamilton’ın elini ısırmış. Elini görmeliydiniz, kurt kapmış gibiydi.”</p>

  <p>“Samuel sana onu tanımladı mı?”</p>

  <p>“Evet, o da, karısı da anlattılar.” Horace, cebinden bir kâğıt parçası çıkardı ve Cathy’nin ayrıntılı bir eşkâlini okudu. Hamiltonlar, Cathy’nin dış görünüşü üzerine bir hayli şey biliyorlardı.</p>

  <p>Horace sustuğunda, şerif içini çekti. “İkisi de, yara izi olduğunda birleşti mi?”</p>

  <p>“Evet, ikisi de ayrı ayrı, bazen izin koyulaştığını söylediler.”</p>

  <p>Şerif, gözlerini yeniden kapadı ve sandalyesinde geriye doğru kaykıldı. Sonra birden doğruldu, kapaklı yazı masasının bir gözünü açtı, bir şişe viski çıkardı. “Biraz iç,” dedi.</p>

  <p>“Geri çevirmem doğrusu,” dedi Horace. İçtikten sonra, şişenin ağzını silip uzattı. “Bir düşündüğünüz var mı?” diye sordu.</p>

  <p>Şerif, ağzını üç yudumda doldurdu, şişenin kapağını kapadı. Karşılık vermeden önce şişeyi yazı masasının gözüne koydu. “Oldukça iyi yönetilen bir bölgemiz var,” dedi. “Polis memurlarıyla iyi geçinirim. Kimi zaman ben onlara yardım ederim, kimi zaman da onlar bana. Salinas gibi durmadan büyüyen bir kente, her dakika yabancılar gelir gider. Çok sıkı izlemezsek, başımıza dert açılabilir. Benim bürom, bura halkıyla iyi geçinir.” Horace’ın gözünün içine baktı. “Tedirgin olma. Nutuk çekmiyorum. Sana şunu anlatmak istiyorum yalnız. Biz halkı yönetecek değiliz. Onlarla bir arada yaşamamız gerek.”</p>

  <p>“Yanlış bir şey mi yaptım?”</p>

  <p>“Hayır, Horace. En doğru olanı yaptın. Eğer kalkıp buraya kendin gelmeyip de, Trask’i tutuklayıp getirseydin, başımıza büyük bir dert açılırdı. Şimdi sıkı dur. Sana söylemek istediğim...”</p>

  <p>“Dinliyorum,” dedi Horace.</p>

  <p>“Çin Mahallesinin öte yanında bir genelev vardır.”</p>

  <p>“Biliyorum.”</p>

  <p>“Herkes biliyor. Eğer biz bu evleri kapasaydık, başka yerde açılırdı. Halk bu evleri istiyor. Fazla bir pislik çıkmasın diye, gözümüzü üzerlerinden ayırmıyoruz. O evleri işletenler de, bizimle sürekli işbirliği ederler. Aranan bazı kişileri, oradaki adamlarımız aracılığıyla yakalamışımdır.”</p>

  <p>Horace, “Julius bana...” dedi.</p>

  <p>“Bir dakika. Bırak söyleyeceğimi bitireyim de, yeniden bu konuya dönmek zorunda kalmayalım. Aşağı yukarı üç ay önce, güzel görünüşlü bir kadın beni görmeye geldi. Burada bir ev açmak istediğini ve doğru dürüst işleteceğini söylüyordu. Sacramento’dan gelmişti. Orada da bir yer işletmiş. Nüfuzlu bazı kişilerden aldığı mektuplar vardı elinde. Kayıtları temiz, hiç bela çıkarmamış. Bayağı iyi bir vatandaş.”</p>

  <p>“Julius anlattı bana. Adı Faye imiş.”</p>

  <p>“Tamam. Evet, güzel bir yer açtı. Sessiz, tıkır tıkır işliyor. Yaşlı Jenny ile Zenci’ye de bir rakip gerekti hani. Müthiş gürültü kopardılar, ama onlara da şimdi sana dediğimi söyledim. Karşılarına bir rakip çıkmalıydı artık.”</p>

  <p>“Piyano çalan biri de varmış.”</p>

  <p>“Evet, var. Usta biri, üstelik de kör. Bana bak, bırakacak mısın şunu anlatayım?”</p>

  <p>“Özür dilerim,” dedi Horace.</p>

  <p>“Zarar yok. Biliyorum, ağır anlatıyorum, ama hepsini anlatıyorum. Her neyse, Faye göründüğü gibi çıktı, tam bir vatandaş. Ama iyi, sessiz sedasız çalışan bir genelevin, her şeyden çok korktuğu bir şey vardır. Sözgelişi, uçarı bir kız, evinden kaçar, bir geneleve gelir. Babası da onu bulur ve ortalığı ayağa kaldırır. İşe kilise karışır, derken kadınlar. Çok geçmeden de evin adı çıkar ve biz kapatmak zorunda kalırız. Anladın mı?”</p>

  <p>“Evet,” dedi Horace alçak sesle.</p>

  <p>“Şimdi yine benden önce davranma. Senin daha önceden zaten düşünmüş olduğun her şeyi söylemekten hiç hoşlanmam. Faye, pazar akşamı, bana bir not yolladı. Bir kız varmış elinde ve neyin nesi olduğunu pek anlayamamış. Faye’i şaşırtan, evden kaçmış küçük bir kıza benzediği halde, tam meslekten biri gibi olmasıymış. Bütün cevapları ve hileleri biliyormuş. Gittim baktım. Her zamanki hikâyeyi anlattı bana, ama aksayan bir yanını bulamadım. Reşit olmuş, kimseden de bir şikâyet gelmedi.” Ellerini iki yana açtı. “İşte böyle. Ne yapalım acaba?”</p>

  <p>“Yani, bu kadının Bayan Trask olduğuna emin misiniz?”</p>

  <p>“Ayrık gözler, sarı saçlar, alında yara izi ve pazar öğleden sonra geliyor,” dedi şerif.</p>

  <p>Horace’ın gözünün önüne, Adam’ın ağlayan yüzü geldi. “Hay Tanrım! Şerif, bunu Trask’e söyleyecek başka birini bulmalısınız. Ben bunu yapmaktansa, istifa ederim daha iyi.”</p>

  <p>Şerif, gözlerini boşluğa dikti. “Onun, soyadını, nereli olduğunu bile bilmediğini söylüyordun değil mi? Kadın adamakıllı tongaya bastırmış herifi.”</p>

  <p>“Zavallı,” dedi Horace. “Zavallıcık ona âşık. Yok, vallahi başka biri söylesin. Ben yapamam.”</p>

  <p>Şerif ayağa kalktı. “Haydi, şuradaki dükkâna inelim de, birer fincan kahve içelim.”</p>

  <p>Sokakta, bir süre konuşmadan yürüdüler. “Horace,” dedi şerif. “Eğer bildiklerimi söylesem, bu memleket yerinden oynar.”</p>

  <p>“Doğru.”</p>

  <p>“İkiz çocuk doğurmuş dedin, değil mi?”</p>

  <p>“Evet, ikisi de oğlan.”</p>

  <p>“Dinle beni Horace. Dünyada üç kişi var bunu bilen. Kadın, sen ve ben. Gidip ona, eğer bunu ağzından kaçıracak olursa, kendisini topa koyup buradan atacağımı söyleyeceğim. Sen de Horace, dilin karıncalansa bile, başkalarına, hatta karına bile söylemeye kalkışmayacaksın bunu. Düşün, bu iki küçük, annelerinin bir orospu olduğunu öğrenirse ne duruma düşerler.”</p>

  <p class="bolum_adi2">3</p>

  <p>Adam, büyük meşe ağacının altında sandalyesinde oturuyordu. Sol kolu öyle ustalıkla bağlanmıştı ki, omzunu kıpırdatamıyordu. Lee çamaşır sepetini taşıyarak, kapıdan çıktı. Sepeti Adam’ın yanına, yere bıraktı, yeniden içeri girdi.</p>

  <p>İkizler uyanmışlardı, ikisi de görmeden, ama istekle, rüzgârın oynaştırdığı meşe yapraklarına bakıyorlardı. Kurumuş bir yaprak döne döne indi, sepete kondu. Adam eğildi, yaprağı oradan aldı.</p>

  <p>Samuel’in atıyla geldiğini, ta yanı başına yaklaşıncaya kadar fark etmedi. Ama Lee görmüştü Samuel’in geldiğini. Bir sandalye çıkardı ve Hüdaverdi’yi alıp ahıra doğru götürdü.</p>

  <p>Samuel, sesini çıkarmadan oturdu. İkide bir Adam’a bakıp onu rahatsız etmek istemiyor, ama hiç bakmayıp huzurunu kaçırmamaya da dikkat ediyordu. Ağaç tepelerinde tazelenen rüzgârın esintisi Samuel’in de saçlarını karıştırıyordu. “Kuyuların başına gitsem, galiba daha iyi olacak,” dedi usulca.</p>

  <p>Adam’ın sesi, konuşmaya konuşmaya boğuklaşmıştı. “Hayır,” dedi. “Kuyu filan istemiyorum artık. Verdiğin emeğin karşılığım da ödeyeceğim.”</p>

  <p>Samuel sepete eğildi, parmağını ikizlerden birinin avcuna koydu. Parmaklar kapandı. “Bir adamın en zor vazgeçebileceği kötü huy, öğüt vermektir sanırım,” dedi.</p>

  <p>“Ben öğüt istemiyorum.”</p>

  <p>“Kimse istemez. Bu, verenin bir armağanıdır. Biraz harekete geç, Adam.”</p>

  <p>“Ne hareketi?”</p>

  <p>“Bir oyunda oynuyormuş gibi rol yap. Bir süre sonra, ama oldukça uzun bir süre sonra, rol diye yaptıkların gerçek olur.”</p>

  <p>“Niye yapayım?”</p>

  <p>Samuel ikizlere bakıyordu. “Ne yaparsan yap ya da hiçbir şey yapma, ama bunu atlatmak zorundasın. Eğer kendini bırakırsan, ayrık otları ve çalılar büyür. Bir şey mutlaka yetişir.”</p>

  <p>Adam karşılık vermedi. Samuel kalktı. “Yine geleceğim,” dedi. “Tekrar tekrar geleceğim. Bütün hareketleri tekrarla, Adam.”</p>

  <p>Ahırın arkasında, Samuel üstüne binerken, Lee, Hüdaverdi’yi tutuyordu. “Kitaplığın gidiyor, Lee,” dedi.</p>

  <p>“Öyle mi?” dedi Çinli. “Belki de pek ihtiyacım yoktu onlara.”</p>
</body>
</html>
