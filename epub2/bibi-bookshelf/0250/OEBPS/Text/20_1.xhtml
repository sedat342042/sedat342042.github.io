<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Yirminci Bölüm</p>

  <p class="bolum_adi2">1</p>

  <p>Güzel bir öğle sonuydu. Fremont Dağı’nın tepesi, alçalmaya başlayan güneşin ışınlarıyla pembeye boyanmıştı. Faye, penceresinden dağı görebiliyordu. Castroville Sokağı’nın sonundan doğru, yamacın eteğinde döven çeken sekiz atın çıngırak sesleri, tatlı tatlı buraya kadar geliyordu. Aşçı, mutfakta tencerelerle boğuşuyordu. Duvarda bir sürtünme sesi duyuldu, sonra da kapı hafifçe vuruldu.</p>

  <p>Faye, “Gel içeri Pamukgöz,” diye seslendi.</p>

  <p>Kapı açıldı ve çarpuk çurpuk gövdesiyle pamuk gözlü piyanist kapıda durdu. Faye’in nerede olduğunu anlamak için bir ses bekliyordu.</p>

  <p>“Ne istiyorsun?” diye sordu Faye.</p>

  <p>Pamukgöz ona döndü. “Pek iyi değilim bugün Bayan Faye,” dedi. “Yatağıma büzülüp yatmak istiyorum, bu gece canım piyano çalmak istemiyor.”</p>

  <p>“Geçen hafta da iki gece hastalanmıştın, Pamukgöz. İşini sevmiyor musun?”</p>

  <p>“İyi değilim.”</p>

  <p>“Peki, peki. Ama kendine biraz dikkat etsen iyi olacak,” dedi Kate yumuşak bir sesle. “Şu zıkkımı bir-iki haftalığına bıraksana, Pamukgöz.”</p>

  <p>“O, Bayan Kate. Sizin burada olduğunuzu bilmiyordum. Tütün filan içmiyorum ben ki.”</p>

  <p>“İçiyorsun,” dedi Kate.</p>

  <p>“Evet, Bayan Kate. Elbette bırakacağım.” Kapıyı kapadı. Bir süre, duvarlara sürüne sürüne gidişini dinlediler.</p>

  <p>“Bana, bıraktığını söylemişti,” dedi Faye.</p>

  <p>“Bırakmamıştı.”</p>

  <p>“Zavallı,” dedi Faye. “Şunun şurasında, daha ne kadar yaşayacak ki?”</p>

  <p>Kate, Faye’in önünde durdu. “Sen öyle tatlı bir kadınsın ki,” dedi. “Herkese inanıyorsun. Dikkat etmezsen ya da ben sana göz kulak olmazsam, bir gün evin damını bile alıp götürecekler.”</p>

  <p>“Kim kalkacak da beni soymaya çalışacak?”</p>

  <p>Kate, ellerini Faye’in şişman omuzlarına koydu. “Herkes senin kadar iyi değildir,” dedi.</p>

  <p>Faye’in gözlerinde yaşlar parıldadı. Yanındaki sandalyeden bir mendil aldı, gözlerini sildi, hafifçe burnunu kuruladı. “Sen benim kızım gibisin Kate,”dedi.</p>

  <p>“Ben de kızın olduğuna inanmaya başlayacağım. Annemi hiç tanımadım. Ben çok küçükken ölmüş.”</p>

  <p>Faye derin bir soluk aldı ve konuya girdi.</p>

  <p>“Kate, senin burada çalışman hoşuma gitmiyor.”</p>

  <p>“Neden?”</p>

  <p>Faye başını salladı. Söyleyeceği sözleri arıyordu. “Utandığımdan sanma. İyi bir ev işletiyorum. Ben olmasam, başkası çok daha kötü bir ev açardı burada. Kimseye de bir zararım olmuyor. Utanmıyorum.”</p>

  <p>“Neden utanacakmışsın?”</p>

  <p>“Ama senin çalışman hoşuma gitmiyor. Gitmiyor işte. Sen, benim kızım gibisin. Kızımın bu işte çalışması hoşuma gitmiyor.”</p>

  <p>“Saçmalama hayatım,” dedi Kate. “Çalışmak zorundayım, burada ya da başka bir yerde. Sana söyledim. Para kazanmak gerek.”</p>

  <p>“Hayır, böyle olmaz.”</p>

  <p>“Elbette böyle olacak. Başka nereden bulabilirim ki?”</p>

  <p>“Benim kızım olabilirsin. Bu evi yönetebilirsin. Benim yerime, işlere sen bakarsın, yukarı çıkmazsın hiç. Ben her zaman iyi olmuyorum, biliyorsun.”</p>

  <p>“Biliyorum hayatım. Ama para kazanmam gerek benim.”</p>

  <p>“İkimize de yetecek kadar param var Kate. Sana, kazandığın kadarını, hatta fazlasını bile verebilirim. Değer sana.”</p>

  <p>Kate üzüntüyle başını salladı. “Seni severim Faye,” dedi. “Keşke bu dediğini yapabilseydim. Ama senin biriktirdiğin birkaç kuruşa ihtiyacın var, ben... hem ya sana bir şey olursa? Yok, ben çalışmaya devam etmeliyim. Biliyor musun hayatım, bu akşam tam beş tane devamlı müşterim var.”</p>

  <p>Faye’in başına balyoz inmiş gibi oldu. “Senin çalışmanı istemiyorum.”</p>

  <p>“Zorundayım Anne.”</p>

  <p>Bu son söz, yapacağını yaptı. Faye, hıçkıra hıçkıra ağlamaya başladı. Kate, onun koltuğunun yanına ilişerek yanaklarını okşadı, sel gibi akan gözyaşlarını sildi. Az önceki boşalmanın yerini, burun çekmeler almıştı.</p>

  <p>Akşam karanlığı, bütün vadiyi sarmaya başlamıştı. Kate’in beyaz yüzü, kapkara saçlarının altında ışıl ışıl parlıyordu.</p>

  <p>“Artık iyisin ya? Şimdi gidip mutfağa bakayım, sonra giyinirim.”</p>

  <p>“Kate, müşterilerine hasta olduğunu söyleyemez misin?”</p>

  <p>“Elbette söyleyemem, Anne.”</p>

  <p>“Kate, bugün çarşamba. Belki de saat birden sonra kimse gelmez.”</p>

  <p>“Woodmen World’ün toplantısı var.”</p>

  <p>“A, evet ama çarşamba günleri saat ikiden sonra gelmezler ki.”</p>

  <p>“Ne demek istiyorsun, Tanrı aşkına?”</p>

  <p>“Kate, işin bitince, kapımı tıklat. Sana küçük bir sürprizim olacak.”</p>

  <p>“Ne gibi bir sürpriz?”</p>

  <p>“A, sırdır bu! Mutfağa gidince, bana aşçıyı yollar mısın?”</p>

  <p>“Bu sürpriz, pasta galiba.”</p>

  <p>“Soru sorma hayatım. Bir sırdır bu.”</p>

  <p>Kate onu öptü. “Ne sevgili şeysin sen, Anne!”</p>

  <p>Kapıyı arkasından çektikten sonra, Kate bir an sofada durdu. Parmakları, sivri çenesini okşadı. Gözleri sakindi. Kollarını başının üzerinde uzatıp, bütün gövdesini gererek, uzun uzun gerindi. Elleriyle, gövdesini, göğüslerinin altından başlayarak, ağır ağır kalçalarına doğru sıvazladı. Dudaklarının uçları, hafifçe yukarı doğru kıvrılmıştı. Mutfağa doğru yürüdü.</p>

  <p class="bolum_adi2">2</p>

  <p>Birkaç devamlı müşteri gelip gitti. Bir-iki satıcı da, sokaktan aşağı yürüyüp, kızlara şöyle bir baktılar. Ama bir tek Woodmen World üyesi görünmedi. Kızlar, ikiye kadar salonda esneyerek beklediler.</p>

  <p>Woodmen World üyelerinin gelmesine, üzücü bir olay engel olmuştu. Clarence Monteith, yemekten önce, tam kapanış ayininin ortasında bir kalp krizi geçirmişti. Onu, halının üzerine yatırıp doktor gelene kadar alnına ıslak bez koyarak sakinleştirmeye çalışmışlardı. Kimsede oturup yemek yiyecek hal kalmamıştı. Dr. Wilde, gelip Clarence’a baktıktan sonra, iki paltonun kollarından bayrak direkleri geçirip bir sedye yapmışlar, bununla evine götürürlerken ölünce de, yeniden Dr. Wilde’a gitmek zorunda kalmışlardı. Cenaze töreni hazırlığı ve <i>Salinas Journal</i>’a verilecek yazının taslağı filan derken, kimsede geneleve gidecek hal kalmamıştı.</p>

  <p>Ertesi gün bütün kızlar ne olduğunu öğrendikleri zaman, Ethel’in ikiye on kala söylediğini hatırladılar.</p>

  <p>“Aman Tanrım,” demişti Ethel, “ne kadar da sessizlik oldu böyle. Müzik yok, Kate’in de dilini kedi yemiş gibi, sanki cenaze başında oturuyoruz.”</p>

  <p>Daha sonra, bunları bilmiş olmak Ethel’i müthiş etkiledi. Sanki önceden bilmişti her şeyi.</p>

  <p>Grace de, “Kate’in dilini hangi kedi yuttu acaba? Hasta mısın Kate. Kate dedim, hasta mısın?” demişti.</p>

  <p>Kate irkildi. “O! Bir şey düşünüyorum,” dedi.</p>

  <p>“A, ben bir şey düşünmüyorum,” dedi Grace. “Uykum geldi. Neden kapamıyoruz artık? Haydi, Faye’e soralım da kapayalım. Bu gece bir Çinli bile gelmez artık. Ben gidip Faye’e söyleyeceğim.”</p>

  <p>Kate onu durdurdu. “Faye’i rahat bırak,” dedi. “Pek iyi değil bu gece. Saat ikide kapatırız.”</p>

  <p>“Bu saat yanlış,” dedi Ethel. “Faye’in nesi var?”</p>

  <p>“Belki de demin buna takılmıştı aklım,” dedi Kate. “Faye iyi değil, onun için çok kaygılanıyorum. Elinden geldiği kadar belli etmemeye çalışıyor ama.”</p>

  <p>“Ben onun iyi olduğunu sanıyorum,” dedi Grace.</p>

  <p>Ethel, yine bir şeyler sezmiş gibi konuştu. “Vallahi, bana pek iyi görünmüyordu. Yüzünde garip bir kızarıklık vardı. Dikkat ettim.”</p>

  <p>Kate, gayet alçak bir sesle, “Kızlar,” dedi, “size söylediğimi sakın bilmesin. Sizlerin telaşlanmasını istemez hiç. Ne iyidir o!”</p>

  <p>“Şimdiye kadar tıkılıp kaldığım en kıyak ev!” dedi Grace.</p>

  <p>“Böyle sözler kullandığını sakın duymasın,” dedi Alice.</p>

  <p>“Püf!” dedi Grace, “o bunların daniskasını bilir.”</p>

  <p>“Ama işitmek istemiyor, hele bizim ağzımızdan.”</p>

  <p>“Size, ne olduğunu anlatmak istiyorum,” dedi Kate, sabırla. “Bugün akşamüzeri, onunla çay içiyorduk. Birden bayılıverdi. Bir doktora görünmesini çok istiyorum doğrusu.”</p>

  <p>“Ben dikkat etmiştim,” diye yineledi Ethel. “Aşırı bir kızarıklık vardı yüzünde. Bu saat yanlış, ama ileri miydi, geri miydi unuttum.”</p>

  <p>“Siz gidin yatın kızlar,” dedi Kate. “Ben her yanı kilitlerim.”</p>

  <p>Hepsi çekildikten sonra, Kate de odasına gitti. Kendisini küçük bir kız gibi gösteren yeni basma elbisesini giydi. Saçlarını tarayıp, arkasında tek örgü yaptı, ucuna da beyaz bir kurdeleyle fiyonk bağladı. Yanaklarına biraz Florida suyu sürdü. Bir an durakladı, sonra yazıhanenin gözünden, zambak biçimi bir iğneye asılı, küçük, altın bir saat çıkardı. Güzel patiska mendillerinden birine sardı ve odadan çıktı.</p>

  <p>Hol çok karanlıktı, ama Faye’in oda kapısı altından ince bir ışık çizgisi görünüyordu. Kate, kapıyı hafifçe tıklattı.</p>

  <p>“Kim o?” diye seslendi Faye.</p>

  <p>“Benim, Kate.”</p>

  <p>“Dur, hemen girme içeri. Orada bekle biraz. Ben seni çağırınca girersin.”</p>

  <p>Kate, içerden bir hışırtı ve kalem cızırtısı duydu. Az sonra, Faye seslendi. “Tamam, gel.”</p>

  <p>Oda süslenmişti. Köşelere, bambu kamışlar üzerine, içinde mumlar yanan Japon fenerleri asılmıştı. Kırmızı krepon kâğıdından, şeytan minaresi gibi bükülmüş süsler, odanın ortasından köşelere doğru açılarak bağlanmış, odaya bir çadır görünümü vermişti. Masanın üzerinde, çevresine şamdanlar dizilmiş olan büyük, beyaz bir pasta ve bir kutu çikolata vardı. Bunların yanında da, başını buz kırıkları arasından çıkarmış büyük bir şampanya şişesi görünüyordu. Faye, en güzel dantel elbisesini giymişti, gözleri heyecandan parlıyordu.</p>

  <p>“Neler görüyorum böyle!” diye bağırdı Kate. “Bir partiye benziyor.”</p>

  <p>“Elbette bir parti. Sevgili kızım için bir parti.”</p>

  <p>“Benim doğum günüm değil ki bugün.”</p>

  <p>“Bir bakıma doğum günü,” dedi Faye.</p>

  <p>“Ne demek istediğini anlamıyorum. Ama sana bir armağan getirdim ben de.” Katlanmış mendili, Faye’in kucağına bıraktı. “Yavaş aç,” dedi.</p>

  <p>Faye, saati mendilden çıkarıp baktı. “Ah yavrum, yavrum benim,” dedi. “Seni deli çocuk, seni. Hayır, alamam bunu.” Tırnağıyla saatin arka kapağını açtı. “C.’ye bütün kalbimle, A.” yazılıydı kapağında.</p>

  <p>“Annemin saatiydi,” dedi Kate alçak bir sesle. “Yeni annemin olsun istiyorum.”</p>

  <p>“Sevgili çocuğum benim, bir tanecik yavrucuğum.”</p>

  <p>“Annemin ruhu da şad olur.”</p>

  <p>“Ama bu benim partim. Benim de sevgili kızıma bir armağanım var, ama kendimce bir armağan bu. Haydi Kate, ben pastayı keserken, sen de şampanyayı aç, iki kadeh doldur. Biraz eğlenceli olsun istiyorum.”</p>

  <p>Her şey hazırlanınca, Faye masadaki yerini aldı. Kadehini kaldırdı. “Kızımın şerefine, uzun bir ömür ve mutluluk dileğiyle!” İçkilerini yudumladılar. Kate, yeniden kadeh kaldırdı.</p>

  <p>“Annemin şerefine!”</p>

  <p>“Ağlatacaksın şimdi beni,” dedi Faye, “yapma böyle. Bak yavrucuğum, şurada yazıhanemin üstünde. Küçük maun çekmeceyi getir. Tamam, o. Masanın üstüne koy ve aç.”</p>

  <p>Cilalı kutunun içinde, kırmızı kurdeleyle bağlanmış beyaz rulo halinde bir kâğıt vardı.</p>

  <p>“Nedir bu, Tanrı aşkına?” diye sordu Kate.</p>

  <p>“Benim sana armağanım. Aç, aç.”</p>

  <p>Kate, kırmızı kurdeleyi dikkatle çözdü. Kâğıdı açtı. Süslü harflerle, özenerek yazılıp hazırlanmış bir yazıydı. Aşçı da tanıklık etmişti: “Yeryüzündeki bütün mallarımı, hiçbirini ayırmaksızın, Kate Albey’ye bırakıyorum. Çünkü kendisini kızım olarak kabul ediyorum.”</p>

  <p>Yalın, açık, yasalar açısından kusursuzdu. Kate, üç sefer okudu, tarihine baktı, aşçının imzasını inceledi. Faye, dudakları bir şey umar gibi açık, onu seyrediyordu. Kate’in yazıyı okuyan dudakları kıpırdadıkça, onunkiler de kıpırdıyordu.</p>

  <p>Kate, kâğıdı yeniden sardı, kurdelesini bağladı, kutusuna koyup kapağını kapadı. Sonra sandalyesine oturdu.</p>

  <p>Sonunda, Faye dayanamadı, “Memnun oldun mu?” diye sordu.</p>

  <p>Kate’in gözleri, Faye’inkilerin ta içine, sanki beyine kadar işlemek ister gibi dikilmişti. Sakin bir sesle, “Kendime gelmeye çalışıyorum, Anne. Bir insanın bu kadar iyi olabileceğini bilmiyordum,” dedi. “Hemen bir şey söylersem ya da sana çok yaklaşırsam, bayılacağım diye korkuyorum.”</p>

  <p>Bu, Faye’in istediğinden de dokunaklı olmuştu: Sessiz, ama elektrikli. “Garip bir armağan, değil mi?” dedi Faye.</p>

  <p>“Garip mi? Hayır, hiç garip değil.”</p>

  <p>“Yani, demek istiyorum ki, vasiyetname garip bir armağandır. Ama bundan daha derin bir anlamı var. Şimdi benim gerçek kızım olduğuna göre, sana söyleyebilirim. Benim, hayır, bizim altmış bin dolardan fazla paramız ve tahvillerimiz var. Yazıhanemde, banka defterleri ve makbuzlar duruyor. Sacramento’daki yeri çok iyi bir fiyata sattım. Neden öyle sustun çocuğum? Seni üzen bir şey mi oldu?”</p>

  <p>“Vasiyetname ölümü hatırlatır. Tabutun üzerine örtülmüş bir örtü gibi.”</p>

  <p>“Ama herkesin bir vasiyetnamesi olmalı.”</p>

  <p>“Biliyorum Anne,” dedi Kate, düşünceli düşünceli gülümsedi. “Aklıma bir şey takıldı da. Bütün hısım akraban, böyle bir vasiyetin olduğunu duyarlarsa, hepsi hışımla üstüme çullanırlar diye düşündüm. Bunu yapamazsın.”</p>

  <p>“Ah benim küçük kızım, seni üzen bu mu? Benim anam babam yok. Bildiğim kadarıyla, akrabam da yok. Hem olsa bile, nereden bilecekler? Gizlisi saklısı olan yalnızca sen misin. Benim doğuştan mı bu işle uğraştığımı sanıyorsun?”</p>

  <p>Kate, Faye’in gözlerinin içine uzun uzun baktı.</p>

  <p>“Kate!” diye bağırdı Faye. “Kate, bu bir parti. Üzgün üzgün bakma öyle. Donup kalmış gibi durma!”</p>

  <p>Kate kalktı, masayı dikkatle yana çekti, yere oturdu. Yanağını Faye’in dizine dayadı. İnce parmakları, yaprak desenleri işlenmiş etekliğin sırma telleri üzerinde dolaştı. Faye, Kate’in yanağını ve saçlarını okşadı, kulaklarına dokundu. Parmakları, çekine çekine alnındaki yara izinin kıyılarında dolaştı.</p>

  <p>“Daha önce, hiç bu kadar mutlu olmamıştım,” dedi Kate.</p>

  <p>“Hayatım, sen de beni mutlu ettin. Hiç olmadığım kadar. Artık, yalnızlık duymuyorum hiç. Şimdi daha güvenlik içindeyim.”</p>

  <p>Kate, tırnaklarını elbisenin sırma işlemeleri üzerinde gezindirdi.</p>

  <p>Uzun bir süre bu tatlı, sıcak hava içinde oturdular. Sonunda Faye kıpırdandı. “Kate,” dedi, “unuttuk yine. Bu bir partiydi. Şampanyayı unuttuk. Haydi, doldur yavrucuğum. Küçük bir kutlama yapalım.”</p>

  <p>Kate tedirgin oldu. “Gerek var mı ki Anne?” dedi.</p>

  <p>“İyi gelir. Niye içmeyelim? Biraz kafa çekmek hoşuma gider.</p>

  <p>İnsanın zehrini giderir. Şampanya sevmez misin, Kate?”</p>

  <p>“Eh, içkiyle başım pek hoş değildir. Bana iyi gelmez.”</p>

  <p>“Saçma. Doldur hayatım.”</p>

  <p>Kate yerinden kalktı, kadehleri doldurdu.</p>

  <p>“Haydi, dik bakalım,” dedi Faye. “Seni gözlüyorum. Benim gibi yaşlı bir kadını, kendi başına içmeye bırakmazsın sanırım.”</p>

  <p>“Sen yaşlı değilsin ki, Anne.”</p>

  <p>“Konuşma, haydi iç. Seninki boşalıncaya kadar, kendiminkine dokunmayacağım.” Kate kadehini boşaltıncaya kadar, Faye kadehini elinde tuttu, sonra bir yudum içti. “Doldur hayatım. Oo, haydi yavrum. Her şeyin canı cehenneme. İkinci, üçüncü kadehten sonra, bütün kötülükler yok olur.”</p>

  <p>Kate’in damarlarındaki kan, şaraba gelemiyordu. Bunu hatırlayıp korktu.</p>

  <p>“Haydi, diple bakalım yavrucuğum,” dedi Faye. “İşte böyle. Gördün mü, ne güzel oluyor? Yine doldur.”</p>

  <p>Kate’teki başkalaşma, hemen, ikinci kadehten sonra başlamıştı. Korkusu uçup gitti, korkmaz oldu artık. Ama asıl çekindiği de buydu ve iş işten geçmişti artık. Şampanya, bin bir dikkatle kurulmuş engellerin, savunma hatlarının arasında zorla yol açmış, içeri sızmıştı. Bu yüzden, artık o da aldırmıyordu. Gizlenmek ve kendini denetlemek adına ne varsa yok olmuştu. Sesi soğuklaşmış, ağzı gerilip incelmişti. Ayrık gözleri kısılmış, alaylı ve dikkatli bir anlam kazanmıştı.</p>

  <p>“Şimdi sen iç bakalım Anne, ben seyredeyim. Aferin hayatım. Bahse girerim, arka arkaya iki kadeh içemezsin.”</p>

  <p>“Benimle bahse girme, Kate. Kaybedersin. Arka arkaya altı kadeh içebilirim ben.”</p>

  <p>“Görelim bakalım.”</p>

  <p>“Ben içersem, sen de içecek misin?”</p>

  <p>“Elbette.”</p>

  <p>Yarışma başladı. Masanın üzerine bir şampanya gölü yayıldı, şişedeki içki dibine indi.</p>

  <p>Faye kıs kıs güldü. “Ben kızken... öyle hikâyeler anlatabilirim ki sana, dünyada inanmazsın.”</p>

  <p>“Ya ben anlatsam, kimse inanmaz,” dedi Kate.</p>

  <p>“Sen mi? Haydi canım, saçmalama. Sen çocuksun daha.”</p>

  <p>Kate güldü. “Sen ömründe böyle çocuk görmemişsindir. Ben bir çocuğum, öyle mi, evet, bir çocuk!” İçe işleyen cırlak bir sesle güldü.</p>

  <p>Bu gülüş, Faye’i uyuşturan içkinin etkisini delip geçti. Gözlerini Kate’e dikti. “Çok garip görünüyorsun,” dedi, “galiba lambanın ışığından, çok başka görünüyorsun.”</p>

  <p>“Başkayım ben.”</p>

  <p>“Bana ‘Anne’ de yavrucuğum.”</p>

  <p>“<i>Anne... yavrucuğum.</i>”</p>

  <p>“Kate, çok güzel bir yaşantımız olacak.”</p>

  <p>“Ne demezsin. Sen beni bilmiyorsun bile. Bilmiyorsun.”</p>

  <p>“Hep Avrupa’ya gitmek isterdim. Bir gemiye atlayıp gideriz. Güzel giysiler alırız, Paris’ten hem de.”</p>

  <p>“Belki onu da yaparız, ama olmaz.”</p>

  <p>“Neden olmasın Kate? Bir sürü param var benim.”</p>

  <p>“Daha da çok olacak.”</p>

  <p>Faye, yalvarır gibi konuşuyordu. “Niye şimdi gitmeyelim? Evi satabiliriz. Şimdiki işimizle, belki on bin dolara satabiliriz.”</p>

  <p>“Hayır.”</p>

  <p>“Ne demek, hayır. Ev benim. Satabilirim.”</p>

  <p>“Kızın olduğumu unuttun mu?”</p>

  <p>“Sesinin tonunu beğenmiyorum, Kate. Ne oldu sana? Daha şampanya var mı?”</p>

  <p>“Elbette, biraz var. Al, şişenin içine bak. İç, iç şişeden, iyi. Tamam, böyle. Anne, boynundan aşağı aksın. Korsenin içine de aksın Anne, şişko karnına da.”</p>

  <p>Faye yalvardı. “Kate, kötüleşme! Ne güzel anlaşıyorduk. Niye bozmak istiyorsun her şeyi?”</p>

  <p>Kate, şişeyi onun elinden çekip aldı. “Ver şunu bana.”</p>

  <p>Ağzına dikti, son damlasına kadar içti, sonra şişeyi yere attı. Yüzü sertleşmiş, gözleri ışıl ışıl parlamaya başlamıştı. Küçük ağzı iyice açılmış, küçük sivri dişleri ortaya çıkmıştı. Köpek dişleri, öbürlerinden daha uzun ve sivriydi. Hafifçe güldü.</p>

  <p>“Anne, sevgili Anneciğim. Sana, genelev nasıl işletilir göstereceğim. Buraya gelen o sümüklüböceklerin ceplerini boşaltacağız. Birer dolarlarını alıp, onlara zevk dağıtacağız, sevgili Anneciğim.”</p>

  <p>Faye sert sert, “Kate sarhoşsun sen. Neler söylediğini anlamıyorum,” dedi.</p>

  <p>“Anlamıyor musun, sevgili Anneciğim? Anlatmamı ister misin?”</p>

  <p>“Senin tatlı bir kız olmanı istiyorum. Eskisi gibi!”</p>

  <p>“Yoo, çok geç artık. Şampanya içmeyi ben istemedim. Ama sen, sen pis, şişko solucan, sen zorladın beni. Ben senin sevgili, tatlı kızınım, unuttun mu? Ama ben, devamlı müşterilerim olduğunu söylediğimde, nasıl şaşırdığını unutmadım. Onlardan vazgeçeceğimi mi sanıyorsun? Sanıyor musun ki, bana bozuk paralarını ekleştirip de bir dolarcık veriyorlar? Bana, on dolar veriyorlar, ve bu, her seferinde artıyor. Başkasına gidemezler artık. Başkaları, işlerine yaramaz artık.”</p>

  <p>Faye, çocuk gibi ağlamaya başladı. “Kate,” dedi, “böyle konuşma, ne olur. Sen böyle değildin. Böyle değildin.”</p>

  <p>“Sevgili Anneciğim, tatlı, şişko Anneciğim, devamlı müşterilerimden birinin pantolonunu indir. Kasıklarındaki tekme izlerine bak. Pek hoş. Sonra, uzun süre kanaması durmayan küçük küçük kesikler de göreceksin. Ah Anne, hayatım, bir kutunun içinde öyle güzel bir ustura takımım var ki! Öyle keskin, öyle keskin ki!”</p>

  <p>Faye, sandalyesinden kalkmaya çabalıyordu. Kate, onu geri itti.</p>

  <p>“Anladın mı, sevgili Anneciğim. Bütün ev böyle olacak işte. Fiyat yirmi dolar olacak. O heriflere, bir de banyo yaptıracağız. Kanlarını, beyaz ipek mendillerle sileceğiz. Anneciğim, o düğüm düğüm kamçıların çıkarttığı kanları.”</p>

  <p>Faye, sandalyesinde çığlıklar atıp haykırmaya başladı. Kate, hemen onun üzerine atılıp, elini ağzına sımsıkı kapadı. “Hiç gürültü yapma. Aferin. Kızının eline sümüklerini sür, bulaştır, ama gürültü yapma!”</p>

  <p>Kate, Faye’in ne yapacağını denemek için, elini yavaşça onun ağzından çekti ve Faye’in eteğine sildi.</p>

  <p>Faye, fısıltıyla, “Bu evde istemiyorum seni,” diye soludu. “Defol git. Ben, temiz bir ev işletiyorum. Defol git.”</p>

  <p>“Gidemem Anne. Seni yalnız bırakamam, zavallı tatlım.” Sonra, sesi donuklaştı. “Hasta ediyorsun beni, hasta.” Masadan bir kadeh aldı. Yazıhaneye gitti, yarısına kadar kâfurulu afyonruhu doldurdu. “Al Anne, iç şunu, iyi gelir sana.”</p>

  <p>“İstemiyorum.”</p>

  <p>“Haydi, uslu ol. İç bakayım.” Sıvıyı Faye’in ağzına boşalttı. “Haydi, bir yudum daha, tek bir yudum.”</p>

  <p>Faye, bir süre uyuşup kaldı, sonra gevşedi ve sandalyede horlaya horlaya uyumaya başladı.</p>

  <p class="bolum_adi2">3</p>

  <p>Kate’in kafasının girintilerine korku sızmaya başlamıştı, bu korku sonra paniğe dönüştü. Geçen seferkini hatırladı, içini bir bulantı kapladı. Ellerini sıkı sıkı kenetledi. İçindeki panik büsbütün artmıştı. Lambanın alevinde bir mum yaktı ve sendeleyerek karanlık holden mutfağa doğru ilerledi. Bir bardağa biraz hardal tozu koydu, sonra suyla karıştırıp içti. Koyu sıvı içini yaka yaka midesine inerken, musluk taşının kenarına tutundu. Tekrar tekrar öğürdü, ürpertiler geçirdi. Sonunda, yüreği küt küt atmaya başladı, hiç hali kalmamıştı. Ama sarhoşluğunu yenmiş, kafası açılmıştı.</p>

  <p>Aklından, gece olanları geçirdi. Bir sahneden öbürüne, koku izleyen bir hayvan gibi geçiyordu. Yüzünü yıkadı, lavaboyu temizledi, hardalı raftaki yerine koydu. Sonra yeniden Faye’in odasına döndü.</p>

  <p>Ortalık hızla aydınlanıyordu. Yanına oturup onu seyretmeye başladı. Faye, hâlâ sandalyesinde horluyordu. Kate, onu birkaç dakika seyretti. Sonra Faye’in yatağını düzeltti. Uyuyan kadının ölü gibi ağır gövdesini sürükledi, kaldırıp yatağa yatırdı. Faye’i soydu, yüzünü yıkadı, elbiselerini kaldırdı.</p>

  <p>Ortalık iyice aydınlanmaya başlamıştı. Kate, yatağın yanına oturdu ve Faye’in gevşemiş yüzünü, açık ağzını, soluk aldıkça kabarıp inen dudaklarını seyretti.</p>

  <p>Faye, rahatsız rahatsız kıpırdandı, kurumuş dudaklarından anlaşılmaz bir-iki mırıltı çıktı, sonra bir iç çekti ve yeniden horlamaya başladı.</p>

  <p>Kate’in gözleri birden canlanıverdi. Yazıhanenin en üst gözünü açtı ve evin ecza dolabı olarak kullanılan raftaki şişeleri gözden geçirmeye başladı: Kâfurulu afyonruhu, ağrı kesici, Lydia Pinkham suyu, demirli kuvvet şurubu, Hall kremli usaresi, Epsom meyve tuzu, hintyağı ve amonyak. Amonyak şişesini aldı, yatağa götürdü, bir mendili amonyakla ıslattı ve iyice uzak durarak, mendili Faye’in ağzına ve burnuna tuttu.</p>

  <p>O boğucu, çıldırtıcı koku içine süzülünce Faye horuldayarak, üzerine çöken kara ağı yırtmaya çabaladı. Gözleri dehşet içinde açılmıştı.</p>

  <p>“Bir şey yok, Anne. Bir şey yok,” dedi Kate. “Bir karabasandı. Kötü bir düştü bu.”</p>

  <p>“Evet, bir düş,” dedi Faye. Sonra uyku yeniden bastırdı ve kendini arkaya bırakarak horlamaya başladı. Ama amonyağın verdiği şokla kendine gelmeye başlamış, daha da tedirgin olmuştu. Kate, şişeyi yerine koydu. Masayı düzeltti, dökülen içkileri sildi, kadehleri mutfağa taşıdı.</p>

  <p>Ev, storların altından süzülen tan aydınlığında, alacakaranlık bir hal almıştı. Aşçı, mutfağın arkasındaki bölmesinde kıpırdanmaya başlamıştı. El yordamıyla elbiselerini arıyor, ayaklarına hantal pabuçlarını geçiriyordu.</p>

  <p>Kate sessizce hareket ediyordu. İki bardak su içti, sonra bardağı yeniden doldurarak Faye’in odasına götürdü ve kapıyı kapadı. Faye’in sağ göz kapağını kaldırdı. Göz, kendisine şaşı şaşı bakıyordu, ama arkaya kaymamıştı. Kate ağır, ama kararlı davranıyordu. Mendili alıp kokladı. Amonyağın çoğu uçmuştu, ama hâlâ keskin bir kokusu vardı. Mendili Faye’in yüzüne usulca örttü. Faye kıvranıp dönmeye, uyanır gibi olmaya başlayınca hemen mendili çekip aldı. Faye yeniden uykuya daldı. Bu işi üç sefer yineledi. Sonra mendili bir yana bırakarak, yazıhanenin mermeri üzerinde duran fildişi tığı aldı. Yatak örtüsünü açtı, tığın küt ucunu Faye’in dolgun göğsüne, gitgide daha kuvvetle bastırmaya başladı. Kadın, uykusunda inledi, kıvrandı. Daha sonra, tığı, gövdesinin en duyarlı yerlerine, koltuk altına, kasıklarına, kulağına, uyluklarına bastırdı. Faye tam uyanır gibi olurken, tığı çekiyordu.</p>

  <p>Faye artık uyanmak üzereydi. İnliyor, burnunu çekiyor, öksürüyordu. Kate onun alnını okşadı, düzgün parmaklarını kolunun iç yanında gezdirdi, ona tatlı bir sesle, “Vah benim yavrum, yavrum. Çok kötü bir düş görüyorsun. Haydi uyan, uyan da kurtul şu kötü düşlerden, Anneciğim,” diyordu.</p>

  <p>Faye’in soluğu düzeldi. Derin bir iç çekti, yan tarafına dönerek rahatlamış sesler çıkardı ve öylece kaldı.</p>

  <p>Kate, yatağın yanından kalktı. Birden bir baş dönmesi geldi. Kendini topladı, sonra kapıya giderek dinledi, yavaşça dışarı süzüldü. Sessizce kendi odasına girdi. Hemen soyundu, geceliğini, sabahlığını sırtına geçirdi, terliklerini giydi. Saçlarını fırçaladı, topladı ve başına bir uyku takkesi geçirdi. Yüzünü, Florida suyuyla sildi. Hiç ses çıkarmadan, yine Faye’in odasına gitti.</p>

  <p>Faye hâlâ yan dönmüş, sessiz sakin uyuyordu. Kate, kapıyı ardına kadar açtı. Bir bardak soğuk su getirdi, Faye’in kulağına akıttı.</p>

  <p>Faye haykırdı, avaz avaz bağırmaya başladı. Az sonra, Ethel’in korkmuş yüzü oda kapısında belirdi. Kate’in, sabahlığı ve terlikleriyle Faye’in kapısına gelişini tam zamanında gördü. Aşçı, hemen Kate’in arkasından gelmişti, onun içeri girmesine engel olmak istedi.</p>

  <p>“İçeri girmeyin, Bayan Kate,” dedi. “Ne olduğunu bilmiyorsunuz ki.”</p>

  <p>“Saçma,” dedi Kate, “Faye’in başı dertte.” İçeri daldı, yatağa doğru atıldı.</p>

  <p>Faye’in gözleri yerinden uğramış, ağlıyor, dövünüyordu.</p>

  <p>“Ne oldu? Nedir bu, hayatım?”</p>

  <p>Aşçı, odanın ortasında duruyor, uyku sersemi üç kız, holden başlarını uzatmış bakıyorlardı.</p>

  <p>“Söyle, ne oldu?” diye bağırdı Kate.</p>

  <p>“Ah, yavrum. Düşler, düşler! Dayanamıyorum.”</p>

  <p>Kate, kapıya doğru döndü. “Kâbus görmüş, birazdan iyileşir. Siz uykunuza devam edin. Ben biraz yanında kalayım. Alex, çay getir.”</p>

  <p>Kate yorulmak bilmiyor, didiniyordu. Öbür kızlar bunu fark ettiler. Faye’in ağrıyan alnına ıslak havlular koyuyor, omzundan tutup çayını içiriyordu. Onu okşayıp yatıştırmaya çalışıyor, ama Faye’in gözlerindeki dehşet dolu bakış bir türlü silinmiyordu. Saat onda, Alex bir kutu bira getirdi. Hiçbir şey söylemeden, yazıhanenin üzerine bıraktı. Kate, bir bardak doldurup Faye’in dudaklarına götürdü.</p>

  <p>“İyi gelir hayatım, iç hepsini.”</p>

  <p>“Dünyada bir daha içki içmem.”</p>

  <p>“Saçma! İlaç gibi içiver. Hah, şöyle. Haydi şimdi yat, güzel güzel uyu.”</p>

  <p>“Uyumaya korkuyorum.”</p>

  <p>“O kadar mı kötüydü gördüğün düşler?”</p>

  <p>“Korkunç! Korkunç!”</p>

  <p>“Bana da anlat Anne. Belki yararı olur.”</p>

  <p>Faye geri çekiliverdi. “Kimseye söyleyemem. Nasıl da gördüm bütün bunları? Benim düşlerime hiç benzemiyorlardı.”</p>

  <p>“Zavallı Anneciğim! Seni seviyorum,” dedi Kate. “Haydi uyu. Ben seni düşlerden korurum.”</p>

  <p>Faye yavaş yavaş uykuya daldı. Kate, onu dikkatle süzerek, yatağın yanında kaldı.</p>
</body>
</html>
