<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Kırk Yedinci Bölüm</p>

  <p class="bolum_adi2">1</p>

  <p>Reynaud’nun Fırını’nın yanındaki evde, Adam ve Lee, batı cephesini gösteren bir harita asmışlardı duvara. Yılanımsı kavisler çizen cephe hattı üzerine renkli iğneler batırmışlardı. Bu işle uğraşırken, savaşa daha yakın duyuyorlardı kendilerini. Bir süre sonra Bay Kelly öldü ve Adam Trask, askere çağırma komisyonuna onun yerine atandı. Bu iş için en uygun adam oydu. Buz fabrikası pek fazla zamanını almıyordu, temiz bir sicili ve şerefli bir tezkeresi vardı.</p>

  <p>Adam Trask savaş görmüştü. Manevra ve kasaplıkla geçen küçük bir savaştı ama hiç değilse bütün kuralların tersyüz edildiğini ve askerlere ellerinden geldiği kadar insan öldürmeleri için açıkça izin verildiğini görmüştü. O savaştan bazı görünümler kafasında duruyordu. Bir adamın yüzü, üst üste yığılmış ateşli gövdeler... Akına kalkan askerlerden çıkan süngü şakırtısı, düzensiz bir şekilde ateş eden karabinaların yırtıcı sesleri, gecenin içinde çınlayan borazanın soğuk ve ince sesi. Yalnız, Adam’ın kafasındaki görüntüler donuktu. Ne kımıldıyor, ne de bir duygu taşıyorlardı; bir kitabın pek de iyi çizilmemiş resimleri gibiydiler.</p>

  <p>Adam üzgündü, çok çalışıyor ve namuslu davranıyordu. Orduya aldığı genç insanların, ölüm fermanı altında oldukları duygusundan kurtulamıyordu. Kendisinin zayıf olduğunu bildiğinden büsbütün sertleşip katılaşıyor ve herhangi bir özür ya da sakatlığı kabul edemiyordu. Listeleri eve götürüyor, velileri çağırıyor ve kendisinden beklenenden daha çok çalışıyordu. Ölüm sehpasından nefret eden bir ceza yargıcı gibi duyuyordu kendini.</p>

  <p>Henry Stanton, Adam’ın gittikçe daha çok suratsızlaştığını ve sessizleştiğini görüyordu. Oysa Henry eğlenceyi seven bir adamdı, eğlenmeye ihtiyacı vardı. Eski bir iş arkadaşı olan Adam’ı görünce hasta oluyordu.</p>

  <p>“Bırak kendini şöyle biraz,” dedi Adam’a. “Savaşın bütün yükünü taşımaya kalkışıyorsun. Bundan sen sorumlu değilsin. Burada bir sürü kural var. Yalnızca kurallara uy ve rahatına bak. Savaşı sen yönetmiyorsun.”</p>

  <p>Adam, jaluziyi araladı, öğle sonu güneşinin gözlerine girmemesi için, güneşin masasına çizdiği birbirine paralel gölgelere baktı. “Biliyorum,” dedi yorgun bir sesle. “O! Biliyorum bunu! Ama bir seçme durumu ve benim yargım söz konusu olunca, işte o zaman bunalıyorum. Yargıç Kendal’ın oğlunu askere aldım ve oğlan eğitim sırasında öldü.”</p>

  <p>“Bu senin işin değil, Adam. Neden geceleri olsun şöyle birkaç kadeh almıyorsun? Sonra bir sinemaya gider, uyursun.” Henry, parmaklarını ceketinin ceplerine takıp geriye yaslandı. “Madem söz açıldı, bak söyleyeyim: Bir aday için senin dertlenmen onun hiçbir işine yaramaz. Benim, almamam için kandırılabileceğim çocukları, sen orduya alıyorsun.”</p>

  <p>“Biliyorum,” dedi Adam. “Bunun ne kadar süreceğini merak ediyorum.”</p>

  <p>Henry onu kurnazca süzdü, sonra yelek cebinden bir kalem çıkarıp, silgisini iri beyaz dişlerine bastırdı. “Ne demek istediğini anlıyorum,” dedi yavaşça.</p>

  <p>Adam, ona şaşkın gözlerle baktı. “Ne demek istiyorsun?” dedi.</p>

  <p>“Dur canım, öfkelenme. Daha önce, yalnız kızlarım olduğu için ne kadar şanslı olduğumu düşünmemiştim.”</p>

  <p>Adam, masasının üzerindeki jaluzi gölgelerini, işaret parmağıyla izleyerek, “Evet,” dedi. Sesi içini çeker gibi çıkmıştı.</p>

  <p>“Senin oğlanların çağırılmasına daha çok var.”</p>

  <p>“Evet.” Adam’ın parmağı bir ışık şeridine girdi ve yavaşça geri çekildi.</p>

  <p>“Düşünmekten nefret ediyorum...” dedi Henry.</p>

  <p>“Neyi düşünmekten nefret ediyorsun?”</p>

  <p>“Kendi oğullarımı orduya almam gerekse, ne duyarım diye düşünmekten.”</p>

  <p>“İstifa ederdim.”</p>

  <p>“Evet, onu kestiriyorum. İnsan -kendi çocuklarını demek istiyorum- reddetmeye kalkabilir.”</p>

  <p>“Hayır,” dedi Adam. “İstifa ederdim. Çünkü onları reddetmezdim. İnsan kendi çocuklarını bırakamaz.”</p>

  <p>Henry parmaklarını kenetleyip kocaman bir yumruk yaptı ve yumruğu masanın üzerine koydu. Yüzünde kavgacı bir hali vardı. “Hayır,” dedi. “Sen haklısın. İnsan yapamaz.” Henry, eğlenceyi sever, herhangi bir ciddi ve önemli konuyu çabucak geçiştirmeye çalışırdı, çünkü bunları hüzünle karıştırırdı. “Aron ne yapıyor Stanford’da?” diye sordu.</p>

  <p>“İyi. Güç olduğunu, ama başaracağını yazıyor. Şükran Günü’nde eve gelecek.”</p>

  <p>“Onu görmek isterdim. Dün gece Cal’ı sokakta gördüm. Akıllı bir oğlan.”</p>

  <p>“Cal kendini sıkıp, kolej sınavlarına öyle bir yıl önce girmedi.”</p>

  <p>“Belki ona göre bir iş değildir bu. Ben de koleje gitmedim. Sen gittin mi?”</p>

  <p>“Hayır,” dedi Adam. “Orduya katıldım.”</p>

  <p>“Epey tecrübe kazanmışsındır. Bahse girerim, orduda öğrendiklerini başka hiçbir okul öğretmezdi sana.”</p>

  <p>Adam, yavaşça ayağa kalktı, duvardaki geyik boynuzlarından şapkasını aldı. “İyi geceler Henry,” dedi.</p>

  <p class="bolum_adi2">2</p>

  <p>Eve yürürken Adam üzerinde taşıdığı sorumluluğu düşünüyordu. Reynaud’nun Fırını’nın önünden geçerken, Lee de koltuğunun altında nar gibi kızarmış bir somunla fırından çıktı.</p>

  <p>“Canım sarımsaklı ekmek istedi de,” dedi Lee.</p>

  <p>“Biftekle ben de severim,” dedi Adam.</p>

  <p>“Bifteğimiz var. Mektup gelmiş mi?”</p>

  <p>“Kutuya bakmayı unuttum.”</p>

  <p>Eve girdiler ve Lee mutfağa gitti. Az sonra Adam da onun ardından gidip mutfak masasına oturdu. “Lee,” dedi, “bir çocuğu savaşa gönderdiğimizi ve onun orada öldüğünü düşün, bundan sorumlu olur muyuz?”</p>

  <p>“Devam edin,” dedi Lee. “Meselenin hepsini bileyim de.”</p>

  <p>“Bu çocuğun askere gitmesi gerektiği konusunda küçük de olsa bir kuşku bulunduğunu, ama bizim onu savaşa gönderdiğimizi ve çocuğun savaşta öldüğünü düşün.”</p>

  <p>“Anlıyorum,” dedi Lee. “Sizin kafanızı kurcalayan sorumluluk duygusu mu, yoksa başkalarının suçlaması mı?”</p>

  <p>“Suçlanmak istemiyorum.”</p>

  <p>“Sorumluluk bazen oldukça ağırdır. İçinde hiçbir bencillik payı barındırmaz.”</p>

  <p>“Bir zamanlar, Sam Hamilton, sen ve ben, üçümüz oturup bir sözcük üzerinde uzun uzun tartışmıştık,” dedi Adam. “Neydi o sözcük?”</p>

  <p>“Şimdi anladım. O sözcük <i>timshel</i> idi.”</p>

  <p>“<i>Timshel</i> ve sen dedin ki...”</p>

  <p>“O sözcüğün, eğer insanda bir yücelik varsa, bunu gösterebileceği anlamına geldiğini söylemiştim.”</p>

  <p>“Bu açıklamayı Sam Hamilton da beğenmişti, hatırlıyorum.”</p>

  <p>“Onu özgür kıldı,” dedi Lee. “Ona insan olma hakkını, herkesten ayrı bir insan olma hakkını verdi.”</p>

  <p>“Ama bu yalnızlık demektir.”</p>

  <p>“Bütün yüce ve soylu şeyler yalnızdır.”</p>

  <p>“Neydi o sözcük?”</p>

  <p>“<i>Timshel</i>, yani, olabilirsin.”</p>

  <p class="bolum_adi2">3</p>

  <p>Aron’un kolejden eve döneceği Şükran Günü’nü Adam dört gözle bekliyordu. Aron’un gidişinden bu yana pek uzun bir süre geçmediği halde, Adam onun gerçek kişiliğini unutmuş, insan sevdiği birini kafasında nasıl değiştirirse, onu da öyle değiştirmişti. Aron gittikten sonra, her sessizlik ve her acılı olay sanki onun yokluğu yüzünden oluyordu. Adam ne zaman baksa kendini hiç ilgisiz kimselere oğlundan söz ederken, onun okulda bir yılı nasıl kazandığını, Aron’un ne kadar zeki olduğunu anlatırken buluyordu. Şükran Günü’nde de, gerçek bir kutlama töreni yaparak, çocuğun bu çabalarına nasıl değer verdiğini belirtmenin iyi olacağını düşünüyordu.</p>

  <p>Aron, Palo Alto’da, mobilyalı küçük bir odada kalıyor ve koleje kadar olan bir millik yolu her gün yürüyerek gidip geliyordu. Mutsuzdu. Kolejde, belirsiz ama güzel bir şeyler bulacağını ummuştu. Kafasındaki görüntüyü hiçbir zaman iyice incelememişti. Bu görüntüde, akşamları, ağaçlı bir tepenin üstündeki beyaz bir tapınakta toplanan, akademik giysiler içindeki temiz yüzlü genç erkekler ve saf genç kızlar vardı. Yüzleri pırıl pırıl ve inançlı, sesleri hep bir ağızdan uyumla yükselen ve nedense hep akşam saatlerinde yer alan kolej yaşantısıyla ilgili bu görünümün kafasına nereden yerleştiğini bilemiyordu. Belki de Dante’nin <i>Inferno</i>’suna ait, bir sürü pırıl pırıl meleğin yer aldığı Doré resimlerinden yer etmişti kafasında. Oysa Leland Stanford Üniversitesi böyle değildi. Kahverengi taştan yapılmış, kare planlı yapıların çevrelediği bir avlu, önü İtalyan mozaikleriyle süslü bir kilise, cilalanmış çam ağacıyla kaplı sınıflar ve öğrenciler arasında hiç aralıksız sürdürülen büyük bir çaba ve öfke dünyası. Hayalindeki o temiz yüzlü melekler, fitilli kadife pantolonları kir içinde çocuklardı ve kimisi okuya okuya bunalmış, kimisi de babalarının kötü yanlarını öğrenme yolunu tutmuşlardı.</p>

  <p>O zamana kadar bir evi olduğunun farkında bile olmayan Aron, şimdi evinin özlemini çekiyordu. Çevresindeki yaşantıyı ne anlamaya çalışıyor, ne de ona katılmaya kalkışıyordu. Öğrencilerin pek doğal olan gürültü patırtılarını, el şakalarını, kurduğu bunca düşten sonra pek kaba ve ürkütücü buluyordu. Bu yüzden, kolejdeki yatakhaneyi bıraktı, yeni başlayan başka bir düşü kurup geliştirebileceği sakin ve sessiz bir oda tuttu. Bu uzak ve ıssız sığınakta, kolejle ilişkisini iyice azalttı. Yalnız derslere gidiyor ve sınıftan elinden geldiğince çabuk çıkıp odasına geliyor, yeni keşfettiği anılarına gömülüp onlar arasında yaşıyordu. Reynaud’nun Fırını’nın yanındaki ev, ona şimdi pek sıcak ve sevimli geliyordu. Lee, arkadaşlığın ve akıl danışacak bir dostluğun simgesi; Adam, sakin ve güvenilir, tanrısal bir baba; kardeşi, akıllı ve neşe dolu bir insan olmuştu. Abra’ya gelince... Abra’dan, o lekesiz ve saf kızı yaratmış ve yeniden yarattığı bu kıza âşık olmuştu. Geceleri, derslerini bitirdikten sonra, mis kokulu ılık bir banyoya girer gibi, gidip Abra’ya yazacağı mektubun başına oturuyordu. Her gün yazıyordu ona. Ve Abra, gün geçtikçe kafasında daha ışıklı, daha saf ve güzel oluyor ve Aron, bunlar karşısında kendi kötülüklerini görmekten bir çeşit sevinç duyuyordu. Çılgınca coştuğu böyle zamanlarda, sevinçle içini döküyor, sayfalarca yazıyordu ve sonra cinsel ilişkide bulunmuş bir adamın arınmış duygularıyla yatıp uyuyordu. Kafasından geçirdiği kötülüklerin her birini yazarak, bunlardan kurtuluyordu. Sonuç olarak, buram buram özlem tüten aşk mektupları çıkıyordu ortaya ve taşıdıkları yüksek gerilim Abra’yı tedirgin ediyordu. Aron’un cinsel eğilimlerinin, öyle pek görülmemiş sayılamayacak bir yola girdiğini anlayamazdı Abra.</p>

  <p>Aron bir yanlış adım atmıştı. Yanlışını anlıyordu, ama şimdilik geri dönemiyordu. Kendisiyle bir anlaşma yapmıştı: Şükran Günü’nde eve dönecek ve kesin kararını o zaman verecekti. Belki de hiç geri dönmeyecekti bir daha. Hatırlıyordu, bir seferinde Abra ona, gidip çiftlikte yaşamalarını önermişti. Bu şimdi onun en büyük isteği olmuştu. Kocaman meşe ağaçlarını, o duru ve hayat dolu havayı, tepelerden kopup gelen o temiz ve adaçayı kokulu rüzgârı, kızaran meşe yapraklarının titreyişlerini hatırlıyordu. Gözünün önüne Abra’yı getiriyordu: Orada bir ağacın altında oturmuş, kendisinin işten dönüşünü bekliyordu. Akşam saatleriydi. Bütün bir gün çalışmıştı elbette, şimdi artık dünyadan küçük bir köprüyle ayrılmış o dinginlik ve barış içindeki köşesine çekilebilirdi. Akşamları, hayatın bütün çirkinliklerinden uzaklaşabilirdi.</p>
</body>
</html>
