<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Yirmi Üçüncü Bölüm</p>

  <p class="bolum_adi2">1</p>

  <p>Hamiltonlar garip, heyecanlı insanlardı. Hele içlerinden bazıları öyle yüksek bir gerilim içindeydiler ki, sonunda birbirlerinden kopup dağıldılar. Zaten hep böyle olur.</p>

  <p>Samuel’in, kızları içinde en çok sevdiği, en büyük sevinci Una idi. Daha küçücük bir kızken, öğrenmeye karşı, çocukların öğle sonu kurabiyelere duydukları açlığa benzer bir istek duyardı. Una ile babası arasında, öğrenme temeline kurulmuş gizli bir ilişki vardı -birtakım kitaplar, gizlice ödünç alınıp okunur, birtakım sırlar, yalnız kendi aralarında paylaşılırdı.</p>

  <p>Çocukları arasında mizah duygusu en az olanı Una idi. Sonunda esmer, sinirleri her zaman gergin olan bir gençle evlendi -parmakları birtakım ilaçlarla, özellikle gümüş nitratla lekelenmiş bir adamdı kocası. Araştırmalarını sürdürebilmek uğruna yoksulluk içinde yaşamayı göze almış adamlardandı. Araştırdığı konu, fotoğrafçılıktı. Dış dünyanın kâğıda aktarılabileceğine inanıyordu. Hem de belli belirsiz, siyah beyaz gölgelerle değil, insan gözünün algıladığı gerçek renklerle.</p>

  <p>Adı Anderson idi ve konuşma yeteneği yok denecek kadar azdı. Birçok teknisyen gibi, kuru kuruya düş kurmaktan nefret ve dehşet duyardı. Ateşli sıçramalar onun harcı değildi. O, dağcıların son yamacı tırmanırken yaptıkları gibi, kendine önce bir basamak kazar, sonra kendini o bir tek basamağın üstüne çekerdi. Hamiltonlara karşı, korkudan gelen bir nefret duyardı. Çünkü, Hamiltonlar, neredeyse, kanatlı varlıklar olduklarına inanmışlar, bu yüzden de bazen pek kötü biçimde düşmüşlerdi.</p>

  <p>Anderson hiç düşmedi, hiç gerilemedi, buna karşılık da hiç uçmadı. Adımları hep yavaş, ama yukarıya doğruydu. Ve sonunda, söylendiğine göre, renkli filmi de buldu. Una’yla, belki de mizah duygusundan yoksun olduğu için evlenmişti, buna güvenmişti. Karısının ailesinden korktuğu, tedirgin olduğu için de onu aldı, uzaklara, kuzeye götürdü. Gittiği yer iç karartıcı, kuş uçmaz kervan geçmez bir yerdi. Oregon sınırında bir yer. Ecza şişeleri ve kâğıtlarıyla çok ilkel bir hayat sürmüş olmalı orada.</p>

  <p>Una, iç açıcı olmayan mektuplar yazıyordu, neşesiz, ama yakınmasız mektuplar. Kendisi iyiydi, ailesinin de iyi olmasını diliyordu. Kocası, buluşunu tamamlamak üzereydi.</p>

  <p>Sonra öldü ve cenazesi evine gönderildi.</p>

  <p>Ben, Una’yı hiç tanımadım. Ben kendimi bilecek yaşa gelmeden önce ölmüştü. Ama yıllar sonra George Hamilton bana ondan söz etti. Anlatırken, sesi çatallaşıyor, gözlerine yaşlar doluyordu.</p>

  <p>“Una, Mollie gibi güzel bir kız değildi,” diye anlatmıştı. “Ama dünyanın en güzel elleri ve ayaklarına sahipti. Ayak bilekleri, çimen yaprakları gibi incecikti, çimen yaprakları gibi dalgalanırdı. Parmakları uzun uzun, tırnakları dar ve badem biçimindeydi. Teni de çok güzeldi, saydam, pırıl pırıl bir derisi vardı.</p>

  <p>“Una, bizim gibi gülüp oynamazdı. Onda, hepimizden ayrı bir şey vardı. Hep bir şeyler dinler gibiydi. Okurken, müzik dinliyormuş gibi bir görünüm kazanırdı yüzü. Ona bir soru sorduğumuzda, biliyorsa tam cevap verirdi. Bizler gibi, ‘belki’ler ‘olabilirlerle süslemeden, dosdoğru konuşurdu. Una’da apaçık, katıksız bir şey vardı.</p>

  <p>“Sonra onu eve getirdiler. Tırnakları dipten kırılmış, elleri yıpranmış, çatlamış. O zavallı, güzel ayacıkları...” George Hamilton, bir süre devam edememişti, sonra, kendini zorlayan birinin boğuk sesiyle, “Ayakları çatlamış, çizikler ve yara bere içinde kalmıştı,” dedi. “O güzel ayakları, uzun süredir ayakkabı yüzü görmemişti. Derisi kösele gibi sertleşmişti.</p>

  <p>“Bir kaza olduğunu sanmıştık. Çevresinde o kadar çok kimyasal madde olunca. Öyle sandık.”</p>

  <p>Ama Samuel, kazanın acı ve umutsuzluk yüzünden olduğu düşüncesiyle yas bağladı.</p>

  <p>Una’nın ölümü, Samuel’i sessiz bir deprem gibi sarstı. Yüreklendirici, avutucu bir tek söz çıkmadı ağzından. Tek başına, salıncaklı sandalyesine oturup, uzun uzun sallandı.</p>

  <p>Kızının ölümüne, kendi ilgisizliğinin yol açtığını duyuyordu.</p>

  <p>İşte o sıralar, zamana sevinçle karşı koyan dokusu gevşedi. Genç derisi kırıştı, duru gözleri donuklaştı, geniş omuzları biraz çöktü. Liza, bu trajediye sabırla boyun eğerek dayanabildi, zaten bu dünyadan umudunu kesmişti. Oysa Samuel doğa yasalarına karşı, sevinçten bir duvar örmüştü. Una’nın ölümü, onun bu savunma hattını sarstı. Artık yaşlı bir adam olmuştu.</p>

  <p>Öbür çocuklarının durumları iyiydi. George sigortacılık işine girmişti. Will gitgide zenginleşiyordu. Joe doğuya gitmiş, reklamcılık denen yeni bir mesleğin kuruluşuna katkıda bulunuyordu. Joe’nun kusurları, bu yeni alanda erdem sayılıyordu. Joe, kendisinde huy olan, açık gözle düş görmenin, bir düzene sokulursa, reklamcılığın ta kendisi olacağını keşfetmişti. Joe bu yeni alanda büyük bir ad olmuştu.</p>

  <p>Dessie dışında, bütün kızlar evlenmişti. Dessie ise, Salinas’ta, oldukça iyi iş yapan bir dikimevi açmıştı. Bir tek Tom, hiçbir zaman, hiçbir işe başlamamıştı.</p>

  <p>Samuel, Adam’a, Tom’un yücelik savaşı verdiğini söylemişti. Baba, oğlunu seyrederken, onun duyduğu korku ve itkileri, ileri atılış ve geri çekilişleri kendi yüreğinde de duyuyordu.</p>

  <p>Tom’da, babasının şiir dolu yumuşaklığından, neşeli ve iyi bakışlarından iz yoktu. Ama Tom yanınıza geldi mi, ondaki gücü, sıcaklığı ve demir gibi kararlılığı duyardınız. Bütün bunların altında da içe çekilme, utangaç bir içe kapanış vardı. Babası kadar şen olur, sonra birden, bir kahkahanın ortasında, içinde bir tel kopmuş gibi dururdu, Tom’un karanlığa yuvarlanmakta olduğunu anlardınız.</p>

  <p>Yüzü esmerdi, derisi, belki de güneşten, kızıl-kara bir renk almıştı. Damarlarında sanki Vandalların ya da belki Kuzeylilerin kanını taşıyordu. Saçı, sakalı ve bıyığı da koyu kızıl bir renkteydi. Ve bu yanıklığın ortasında, gözleri şaşırtıcı bir mavilikte ışıldardı. Güçlüydü, omuzları, kolları kalın, ama kalçaları dardı. Birisiyle at koşturabilir, koşabilir, ağırlık kaldırabilirdi, ama onda rekabet denen çekişme duygusu yoktu. Will ile George, kardeşlerini kumara çekmek isterlerdi, ama Tom, “Birkaç sefer denedim, ama sıkıyor beni. Çünkü ne kazanınca bir zafer sarhoşluğu duyuyorum, ne de üzülünce kıyamet kopuyor. Gerisi anlamsızlık. Para kazanma yolu da değil, bunu biliyoruz. Hiçbir şey duymuyorum kumar oynarken. Eğer -iyi ya da kötü- bir şeyler duysam, oynardım,” diyordu.</p>

  <p>Will, bunu anlayamıyordu. Onun bütün yaşamı bir çeşit kumardı. Tom’u severdi, kendisine hoş gelen şeyleri ona da vermeye çalışırdı. Onu işyerine götürdü, alım satım işlerinin tadını aşılamaya çalıştı.</p>

  <p>Tom, her seferinde, şaşkın, hiçbir eleştirmeye girmeden, ama bir yerde yolunu yitirdiğini de bilerek dönerdi çiftliğe. Bu yarışmadan tat almadığını çok iyi biliyordu.</p>

  <p>Samuel, her zaman, Tom’un, tabağına gerektiğinden çoğunu doldurduğunu söylerdi. İster fasulye, ister kadın konusunda olsun. Samuel akıllıydı, ama bence, Tom’un yalnız bir tek yanını tanıyordu. Tom, çocuklara biraz daha çok açılırdı belki. Onun için, ileri süreceğim varsayım, anılardan aklımda kalanlarla, bana doğru gibi gelen şeylerin karışımı olacak. Ama doğru mu olur, yanlış mı bilemem.</p>

  <p>Biz o zamanlar Salinas’ta otururduk. Tom’un bize geldiğini -genellikle gece gelirdi- hemen anlardık. Çünkü yastıklarımızın, Mary ile benim yastığımın altında birer paket çiklet bulurduk. O günlerde, çiklet pek değerli bir şeydi. Bize aylarca uğramazdı, ama her sabah uyanır uyanmaz, ellerimizi yastıklarımızın altına sokardık. Ben hâlâ yapıyorum bu işi, orada artık çiklet bulmayalı yıllar olduğu halde.</p>

  <p>Kız kardeşim Mary, kız olmak istemiyordu. Hiç alışamadığı bir talihsizlikti bu. Tam bir atlet, iyi bir bilye oyuncusu ve bütün oyunların da elebaşısıydı ve kız olmak onu önlüyordu. Bunlar, elbette, bir kız olmanın yararlarını fark etmesinden çok önceydi.</p>

  <p>Bedenimizin bir yerinde, sözgelişi koltuk altımızda, bastık mı bizi uçuracak bir düğme bulunduğuna inanırsak, Mary de, kendisini yaramaz, küçük bir oğlana çevirecek bir büyü keşfetmişti. Sihirli bir biçimde, yani dizleri kıvrık, başı bedeniyle sihirli bir açı yapacak biçimde, parmakları birbirine çatılmış olarak uyursa, sabahleyin oğlan olarak uyanacaktı. Her gece, bu doğru yatış biçimini bulmaya uğraşır, bir türlü beceremezdi.</p>

  <p>Artık umutsuzluğa kapılmıştı ki, bir sabah, yastığımızın altında çiklet bulduk. Birini açarak çiğnedik, naneli Beeman çikletiydi, hiçbir şey bu kadar lezzetli olmazdı doğrusu.</p>

  <p>Mary, uzun kara çoraplarını giyerken, birden rahatladı, “Elbette,” dedi.</p>

  <p>“Elbette ne?” diye sordum.</p>

  <p>“Tom Dayı,” dedi ve çikletini birtakım sesler çıkararak çiğnemeye başladı.</p>

  <p>“Tom Dayıya ne olmuş?” diye sordum.</p>

  <p>“Nasıl oğlan olunacağını o bilir.”</p>

  <p>İşte, bu kadar basitti. Daha önce neden benim aklıma gelmedi diye şaştım.</p>

  <p>Annem mutfakta, yanımızda çalışan küçük Danimarkalı kıza göz kulak oluyordu. Bize bir sürü kız gelip gitmişti. Amerika’ya yeni gelen Danimarkalı çiftçi aileleri, kızlarını Amerikalıların evlerine hizmete gönderirlerdi. Kızlar, yalnız İngilizce öğrenmekle kalmaz, Amerikan sofrasının törelerini ve Amerikan yemekleri pişirmesini de öğrenirlerdi. Bir-iki yıl ayda on iki dolara böyle çalıştıktan sonra, Amerikan delikanlıları için bulunmaz eş olurlardı. Amerikan yaşayışını öğrenir, bir yandan da tarlada at gibi çalışmaktan geri kalmazlardı. Bugün, Salinas’taki tanınmış ailelerden çoğunun nineleri bu kızlardır.</p>

  <p>Mutfaktaki, keten saçlı kız Mathilde olmalıydı. Anne, kızın başında tavuk gibi gıdaklıyordu.</p>

  <p>“Tom Dayı kalktı mı?” diye sorduk.</p>

  <p>“Şşşt,” dedi Anne, “geç yattı. Bırakın da uyusun.”</p>

  <p>Ama arka odadan, leğene boşaltılan su sesleri geliyordu. Kalktığını anladık. Kediler gibi, kapısının önüne çöküp, çıkmasını bekledik.</p>

  <p>Başlangıçta, her zaman, aramızda hafif bir çekingenlik olurdu. Sanırım, Tom Dayı da bizim kadar utangaçtı. Bana öyle geliyordu ki, onun içinden de, koşarak bize sarılmak ve bizi havalara uçurmak geçiyordu. Ama hepimiz resmi davrandık.</p>

  <p>“Çikletler için teşekkür ederiz Tom Dayı.”</p>

  <p>“Sevdiğinize sevindim.”</p>

  <p>“Sen buradayken acaba yine istiridyeli ekmek yiyebilir miyiz?”</p>

  <p>“Elbette, yaptırırız, anneniz izin verirse.”</p>

  <p>Oturma odasına geçtik, oturduk. Mutfaktan annemin sesi geldi. “Çocuklar, rahat bırakın dayınızı.”</p>

  <p>“Bir şey yaptıkları yok, Ollie,” diye seslendi dayım.</p>

  <p>Oturma odasında bir üçgen yapıp oturduk. Tom’un yüzü öylesine esmer ve gözleri öylesine maviydi ki. İyi şeyler giyinmişti, ama hiçbir zaman iyi giyimli görünmezdi. Bu yanıyla babasına benzemiyordu. Kızıl bıyıkları hiçbir zaman düzenli durmaz, saçları hiç yatmazdı. Elleri işten sertleşmişti.</p>

  <p>“Tom Dayı, nasıl oğlan olunur?” diye sordu Mary.</p>

  <p>“Nasıl mı? A, Mary, oğlan olarak doğar insan, o kadar.”</p>

  <p>“Hayır, onu demek istemedim. Ben nasıl oğlan olabilirim?”</p>

  <p>Tom, onu dikkatle süzdü. “Sen mi?” diye sordu.</p>

  <p>Mary boşaldı. “Kız olmak istemiyorum. İstemiyorum!” Gözlerinden öfke yaşları boşanmaya başladı.</p>

  <p>Tom, ellerine baktı, gevşek bir iplik parçasını kıvrık tırnağıyla aldı. Sanırım güzel bir şeyler söylemek istiyordu. Babası gibi tatlı, kanatlı, avutucu, sevimli sözler söylemek istiyordu. “Ben, senin oğlan olmanı istemem,” dedi.</p>

  <p>“Neden?”</p>

  <p>“Seni kız olarak beğeniyorum.”</p>

  <p>Mary’nin kafasında bir ilah yıkılıyordu. “Yani kızları severim mi demek istiyorsun?”</p>

  <p>“Evet Mary. Kızları çok severim ben.”</p>

  <p>Mary’nin yüzü tatsız bir görünüş aldı. Bu doğruysa, Tom aptalın biriydi. Tom Dayı’nın yüzüne, bana böyle saçma şeyler söyleme, der gibi baktı.</p>

  <p>“Peki ama ben nasıl oğlan olacağım?”</p>

  <p>Tom’un güçlü bir sezgisi vardı. Mary’nin gözünden düşmekte olduğunu anlıyor, bir yandan da onun, kendisini sevmesini, beğenmesini istiyordu. Ama içinde, çelik gibi bir doğruluk duygusu vardı ki, bütün yalanları engelliyordu. Mary’nin saçlarına baktı. Öylesine sarıydı ki, beyaz bile denebilirdi, Arkasında örgü yapılmış, ama örgünün ucu kirlenmişti. Çünkü Mary esaslı bir bilye atışı yapmadan önce parmaklarını saçlarına silerdi. Tom, onun soğuk ve düşman gözlerini inceledi.</p>

  <p>“Senin, gerçekten değişmek istediğini sanmıyorum,” dedi.</p>

  <p>“İstiyorum.”</p>

  <p>Tom yanılıyordu. O gerçekten değişmek istiyordu.</p>

  <p>“Ama değişemezsin,” dedi. “Bir gün buna sevineceksin hem.”</p>

  <p>“Sevinmeyeceğim işte,” dedi Mary. Bana döndü, soğuk bir nefretle, “Bilmiyor!” dedi.</p>

  <p>Tom, altında kaldığı suçun büyüklüğü karşısında titredi. Mary, birçoklarından daha yürekli ve daha acımasızdı. Salinas’taki bütün bilyeleri kazanmasının nedeni de buydu zaten.</p>

  <p>Tom, rahatsız bir sesle, “Eğer anneniz izin verirse, istiridyeli ekmeği ısmarlayalım, gece alırız,” dedi.</p>

  <p>“Ben istiridyeli ekmek sevmem,” dedi Mary. Odamıza koştu ve kapıyı çarptı.</p>

  <p>Tom, onun ardından hüzünle baktı. “Pekâlâ da iyi bir kız,” dedi.</p>

  <p>Şimdi ikimiz yalnız kalmıştık. Mary’nin açtığı yarayı kapamak zorunluğunu duydum. “Ben istiridyeli ekmeği severim,” dedim.</p>

  <p>“Elbette seversin. Mary de sever.”</p>

  <p>“Tom Dayı, onu oğlan yapmanın hiç yolu yok mu gerçekten?”</p>

  <p>“Hayır,” dedi, üzgün bir sesle. “Bilsem, ona söylerdim.”</p>

  <p>“Batı Mahallesi’nin en iyi nişancısı o.”</p>

  <p>Tom içini çekti, yeniden ellerine baktı. Başarısızlığın verdiği acıyı duyuyor, onun adına üzülüyordum.</p>

  <p>Bazı günler, Tom beni balık avına götürürdü. Güneş yükselmeden yola çıkar, arabayı dosdoğru Fremont Dağı’nın tepesine sürerdik. Biz dağlara yaklaşırken, yıldızlar soluklaşır, dağlar aydınlanmaya başlardı. Yüzümü Tom’un paltosuna gömdüğümü hatırlıyorum. Kolunu yavaşça omzuma dolar, okşardı beni. Sonunda, bir meşe ağacının altında durur, atı çözerdik, suyunu verir, arabanın arkasına bağlardık.</p>

  <p>Tom’un fazla konuştuğunu hatırlamam. Şimdi düşününce, onun sesini, kullandığı sözcükleri hatırlayamıyorum. Oysa büyükbabamın konuşmasını hatırlarım. Tom’u düşününce, aklıma ılık bir sessizlik geliyor. Belki de hiç konuşmazdı. Güzel bir oltası vardı. Ama alabalıkları yakalamış, yakalamamış, umurunda değildi. Hayvanlar karşısında kazanılacak zaferlere ihtiyacı yoktu.</p>

  <p>Küçük çağlayanların dibinde yetişen, beş yapraklı eğreltiotlarını hatırlıyorum. Yapraklarının ucundan sular damlardı. Tepelerin kokusunu, yabani açelyaların, acı baklaların, terli atın kokusunu hatırlıyorum.</p>

  <p>Tom’un, başını kaldırıp, ufku kaplayan av kuşlarının sevimli danslarını uzun uzun seyrettiğini hatırlıyorum. Ezilmiş eğreltiotlarının tatlı kokusunu, bu yeşil yatağın üzerine atılan dipdiri alabalığın gökkuşağı gibi yanıp sönen pullarını hatırlıyorum. Bir süre avlandıktan sonra, arabaya döner, meşin yem torbasına arpa koyar, atın boynuna geçirirdik.</p>

  <p>Kulaklarımda onun sesi hiç yok, yalnızca belleğimde esmer, şaşkın ve sıcak bir varlık olarak kalmış.</p>

  <p>Tom, esmerliğinin farkındaydı. Babası yakışıklı ve akıllıydı, annesi kısa boylu ve kendine çok güvenen bir kadındı. Kardeşlerinin her birinin ayrı ayrı güzellikleri, yetenekleri ve alınyazıları vardı. Tom, hepsini de tutkuyla severdi, ama kendini ağır ve toprağa bağlı bulurdu. Dağlara tırmanır, doruklardaki karanlık kayalıklar arasında dolaşırdı. Yiğitlik anları da olurdu, ama bu adacıklar bir korkaklık deniziyle çevriliydi.</p>

  <p>Samuel, Tom’un yücelik savaşı verdiğini, yaşamanın soğuk sorumluluğunu yüklenip yüklenemeyeceğine karar vermeye uğraştığını söylüyordu. Samuel, oğlunun niteliklerini biliyor, içinde saklı olan şiddetin gücünü seziyordu. Şiddet korkutuyordu Samuel’i, çünkü kendisinde şiddetten en küçük bir iz bile yoktu -Adam Trask’i yumrukladığında bile. Eve gizli olarak giren bazı kitaplara gelince -doğrusu, Samuel bir kitabın üzerine kuş gibi tüner, mutluluk içinde, düşüncelerini dengelerdi. Ama Tom, bir kitabın sayfaları arasına dalar, köstebek gibi düşünce tünelleri açar, kitabı yüzüne gözüne bulaştırmış olarak çıkardı.</p>

  <p>Şiddet ve utangaçlık -Tom’un kasıkları kadın diye haykırırken, o kendisini bir kadına layık bulmuyordu. Uzun süre kıvranır durur, sonra San Fransisco trenine atlayıp kadınlar arasına yuvarlanırdı. Sonra da sessizce çiftliğe dönerdi. Kendini alçalmış, değersiz, doyumsuz bulur ve çalışmayla cezalandırırdı. Tarla sürer, verimsiz toprağı eker, kalın meşeleri sırtı ağrıyana, kolları külçeleşene kadar parçalardı.</p>

  <p>Tom’la güneşin arasına belki de Samuel’in gölgesi giriyordu. Tom, gizlice şiir yazardı. O günlerde, bunu gizli yapmak daha doğruydu. Çünkü şairler, soluk ve verimsiz insanlardı, Batılılar onlardan nefret ederdi. Şiir, bir zayıflık, düşüklük ve çürüme belirtisiydi. Okumak saçmalıktı. Yazandan ise kuşku duyulur, aforoz edilirdi. Şiir gizli bir kötülüktü. Tom’un şiirleri iyi miydi, kötü müydü kimse bilmiyor, çünkü yalnız bir tek kişiye göstermiş ve ölmeden önce de hepsini yakmıştı.</p>

  <p>Ailede en çok Dessie’yi severdi Tom. Dessie neşeliydi, dudaklarından kahkaha eksik olmazdı.</p>

  <p>Dessie’nin dükkânı, Salinas’ın seçkin kurumlarından biriydi. Bir kadınlar dünyasıydı. Burada bütün kurallar ve o aşılmaz kuralları yaratan korkular yok olurdu. Kapılar erkeklere kapalıydı. Burası, kadınların kendilerini buldukları bir sığınaktı. Burada şen, mistik, düşünceli ve ilgili olurlardı. Desise’nin dükkânında, balinalı korseler, o yamru yumru kadın gövdelerini bir tanrıça gövdesine dönüştüren korseler çıkarılıp bir köşeye atılırdı. Dessie’nin dükkânında, tuvalete giden, oburca yiyen, kaşınan ve yellenen, etten kemikten kadınlar olurlardı hepsi. Ve bu özgürlük kahkahaları, gök gürültüsü gibi kahkahaları doğururdu.</p>

  <p>Erkekler, kapalı kapıların ardından bu kahkahaları duyar ve alay konusu olmaktan korkarlardı ki korkmakta da bir dereceye kadar haklıydılar.</p>

  <p>Dessie’yi şimdi bile karşımda görür gibi oluyorum. Sapsız, altın gözlüğü burnunun üzerinde oynayıp durur, gülmekten gözlerinden sel gibi yaşlar akardı. Kahkaha nöbetleriyle bütün bedeni sarsılırdı. Saçları çözülüp, gözünün üzerine düşerdi. Gözlükleri, terleyen burnunun üzerinden ikide bir kayıp düşer, siyah kurdelesinin ucunda döne döne sallanırdı.</p>

  <p>Bir elbiseyi Dessie’ye aylarca önceden ısmarlamanız gerekirdi. Elbisenin kumaşını ve biçimini seçene kadar da en az yirmi sefer dükkâna giderdiniz. Salinas’ta, şimdiye kadar Dessie gibi sağlık verici, iç açıcı bir şey olmamıştı. Erkeklerin kendi loncaları, kulüpleri, genelevleri vardı, ama zavallı kadıncıkların, Dessie gelinceye kadar, kilise yardım derneğinden başka gidecek yerleri yoktu.</p>

  <p>Sonra Dessie âşık oldu. Bu aşkın ayrıntıları konusunda hiçbir şey bilmiyorum. Adam kimdi, durumu neydi, din yüzünden mi, adamın karısı yüzünden mi, yoksa bir hastalık ya da yalnızca bencillikten dolayı mı son buldu bilmiyorum. Sanırım annem biliyordu, ama bu da ailenin sırlarından sayılmış ve hiç ortaya çıkarılmamıştı. Salinas’ta belki başkaları da bu konuyu biliyorlardı, ama onlar da bunu kasabanın sırrı sayıp, sustular. Bütün bildiğim, bu aşkın umutsuz, insanın içini karartan, müthiş bir şey olduğuydu. Bir yıl sonra, Dessie’nin bütün neşesi yok olmuş, kahkahaları sönmüştü.</p>

  <p>Bunu gören Tom, dağlarda acı çeken bir aslan gibi, öfkeden dört dönmeye başladı. Gece yarısı atına atladı, sabah trenini beklemeden Salinas’a gitti. Samuel, peşinden koştu ve King City’den Salinas’a bir telgraf yolladı.</p>

  <p>Tom sabahleyin öfkeden morarmış bir halde atını John Caddesi’nde mahmuzlarken, şerif kendisini yakaladı. Tom’un silahını aldı, onu bir hücreye kapattı. Samuel gelip oğlunu alıncaya kadar, ona kahve ve brandi içirdi.</p>

  <p>Samuel, Tom’a uzun uzun öğüt vermeye kalkmadı. Onu alıp eve götürdü ve bu olaydan bir daha söz etmedi. Hamilton çiftliğinin üzerine bir durgunluk çökmüştü.</p>

  <p class="bolum_adi2">2</p>

  <p>1911 yılının Şükran Günü, aile üyeleri çiftlikte toplandı. New York’ta olan Joe, yeni bir aileye katılmış olan Lizzie ve ölen Una dışında bütün çocuklar gelmişlerdi.</p>

  <p>Bir sürü armağanla hepsine aylarca yetecek kadar bol yiyecek de getirmişlerdi. Dessie ve Tom’dan başka hepsi evlenmişti. Çocukları, Hamilton çiftliğini gürültüyle doldurdular. Baba ocağı birden canlandı, hiç olmadığı kadar gürültüye boğuldu. Çocuklar haykırıp bağırıyor, dövüş edip ağlıyorlardı. Erkekler, sık sık demirhaneye uğruyor ve ne yaptığını bilen bir tavırla bıyıklarını silerek dönüyorlardı.</p>

  <p>Liza’nın küçük, yuvarlak yüzü gittikçe daha çok kızarıyordu. Her şeyi düzenliyor, emirler veriyordu. Mutfaktaki soba hiç sönmüyordu. Yatakların hepsi dolmuş, yerlere çocuklar için yastıklardan yatak yapılmıştı.</p>

  <p>Samuel’in eski neşesi geri gelmişti. Alaycı zekâsı ateşlenmiş, konuşması, eskiden olduğu gibi bir şarkı tatlılığı kazanmıştı. Konuşmalara, anılara, şarkılara katıldı. Sonra birden, daha gece yarısı olmadan yoruldu. Üzerine bir bıkkınlık geldi, iki saat önce yatmış olan Liza’nın yanına çıktı. Kendisi de şaşırmıştı, yatmasına değil, nasıl olup da yatmak istediğine şaşıyordu.</p>

  <p>Anne ve baba ortadan çekilince Will demirhaneden viskiyi getirdi ve bütün aile mutfakta, yuvarlak dipli pelte kâseleriyle viski içmeye başladı. Anneler, çocuklarının üstü örtülü mü diye bakmak için yatak odalarına bir gidip döndüler. Çocukları ve yaşlıları rahatsız etmemek için hepsi de alçak sesle konuşuyordu. Tom ve Dessie, George ve güzel Mamie’si, Mollie ve William J. Martin, Olive ve Ernest Steinbeck, Will ve Deila’sı, hepsi oradaydılar.</p>

  <p>Hepsi de aynı şeyi söylemek istiyordu -onu da. Samuel artık yaşlanmıştı. Hortlak görmüş gibi olmuşlardı. Buna ilk başta inanamamışlardı. Viskilerini yudumladılar ve bu konuda kısık sesle konuşmaya başladılar.</p>

  <p>Omuzları -gördünüz mü, nasıl da çökmüş? Adımlarında da o eski yaylanma kalmamış.</p>

  <p>Ayaklarını sürüyerek yürüyor, ama asıl o değil -asıl gözleri. Gözleri yaşlanmış.</p>

  <p>Herkes yatmadan, dünyada yatağa girmezdi.</p>

  <p>Dikkat ettiniz mi, hikâyenin ortasında, ne söylediğini unuttu?</p>

  <p>Derisinden belli oluyor. Buruşmuş, ellerinin derisi neredeyse saydamlaşmış.</p>

  <p>Sağ bacağına daha çok yükleniyor.</p>

  <p>Evet, ama onu at kırmıştı.</p>

  <p>Biliyorum, ama önceleri hiç yüklenmezdi.</p>

  <p>Bütün bunları öfke ve isyanla söylediler. Olamaz, diyorlardı. Babamız, yaşlı bir adam olamaz. Samuel, şafak kadar gençtir sonsuz bir şafaktır o.</p>

  <p>Belki öğle sonu kadar yaşlanabilir, ama -oo Tanrım!- akşam olamaz, hele gece? Hayır, hayır Tanrım!</p>

  <p>Düşüncelerinin bu sonuca varması doğaldı, sözünü etmiyorlardı ama, içlerinden, “Samuel’siz dünya olamaz,” deyip duruyorlardı.</p>

  <p>Bir konuda onun ne düşündüğünü bilmeden biz o konuyu nasıl düşünebiliriz?</p>

  <p>Onsuz bahar nasıl olur, ya Noel, ya yağmur? O olmadan, Noel, Noel olamazdı.</p>

  <p>Bu konuda daha çok düşünmekten korktular ve bir kurban aradılar. Kendileri incinmişti ya, şimdi incitmek için birini arıyorlardı. Tom’a döndüler.</p>

  <p>Sen buradaydın. Öteden beri buradaydın.</p>

  <p>Nasıl oldu bu? Ne zaman oldu?</p>

  <p>Kim yaptı bunu ona? Yoksa, deliliğinle sen mi sebep oldun buna?</p>

  <p>Tom, bunlara sarsılmadan dayandı, çünkü olanları biliyordu. “Una yüzünden oldu,” dedi sertçe. “Una’nın üzüntüsünü hiç yenemedi. Bana, gerçek bir adamın üzüntüye yenilip yıkılmaya hakkı olmadığını söyleyip duruyordu. Bana, tekrar tekrar, zamanın yaraları saracağını söyledi. Bunu o kadar çok tekrarladı ki, onun partiyi kaybetmekte olduğunu anladım.”</p>

  <p>“Niye bize söylemedin? Belki biz bir şeyler yapabilirdik.”</p>

  <p>Tom, yerinden fırladı, gözü dönmüştü. “Lanet olsun!” dedi. “Söylenecek ne vardı ki? Üzüntüden ölmekte olduğunu mu söyleyecektim? Kemiklerindeki iliğin erimekte olduğunu mu söyleyecektim? Söyleyecek ne vardı ki ortada? Hiçbiriniz burada değildiniz. Gözlerinin ölmekte olduğunu anlamak için ona şöyle bir bakmam yeterdi. Allah kahretsin!” Tom odadan çıktı, uçar adım giden ayaklarının dışarıda yeri dövdüğünü işittiler.</p>

  <p>Hepsi utanmıştı. Will Martin, “Ben gidip onu getireyim,” dedi.</p>

  <p>“Yapma,” dedi George hemen, eniştesi başını salladı. “Yapma. Onu kendi haline bırak. Hepimiz onu kendi içimiz gibi tanıyoruz.”</p>

  <p>Tom biraz sonra geri döndü. “Özür dilemek istiyorum,” dedi. “Çok üzgünüm. Galiba biraz sarhoş oldum. Babam bana ‘çakırkeyf diyor. Bir gece atla eve dönüyordum -bu bir itiraftı- sendeleyerek avluya girdim, güllerin üzerine düştüm, sonra merdivenleri dört ayak çıktım ve yatağımın yanına kustum. Sabahleyin, ona, üzgün olduğumu söylemek isterken, bana ne dese beğenirsiniz? ‘Hey, Tom, yalnızca çakırkeyf olmuşsun.’ Çakırkeyiflikmiş bu. Sarhoş bir adam, eve sürünerek gelmez. Yalnızca çakırkeyiflik.”</p>

  <p>George, bu çılgınca akıp giden konuşmayı kesti. “Senden biz özür dilemek istiyoruz Tom,” dedi. “İstemediğimiz halde, seni suçlar gibi konuştuk. Belki de istemişizdir, her neyse, çok üzgünüz.”</p>

  <p>William Martin, “Burada yaşamak çok zor,” dedi. “Neden ona burayı sattırıp, kasabaya taşınmasını söylemiyoruz? Böylece uzun ve daha mutlu bir yaşantısı olurdu. Mollie ile ben, onların bizimle birlikte oturmalarına seviniriz.”</p>

  <p>“Bunu yapacağını sanmam,” dedi Will. “Katır gibi inatçı, at gibi de gururludur. Bükülmez bir gururu vardır.”</p>

  <p>“Bir sefer sormaktan zarar gelmez,” dedi Olive’nin kocası Ernest. “Biz onların ikisini de yanımıza almak isteriz.”</p>

  <p>Sonra hepsi sustular. Artık bu çiftliğe, bu kıraç, taşlı, bu iç karartıcı ıssız yamaca, bu verimsiz yere sahip olmamak düşüncesi onları sarsmıştı.</p>

  <p>Will Hamilton, işinde edindiği sezi ve eğitimle, insanların isteklerini okuyabilmekte usta olmuştu. “Ondan, dükkânı kapamasını istemek, yaşantısına son vermesini istemek gibi bir şey olur. Yapamaz o bunu,” dedi.</p>

  <p>“Haklısın Will,” diyerek George da ona katıldı. “Bunu, her şeyden el etek çekmek gibi düşünür. Korkaklık sayar. Çiftliği hiçbir zaman satmaz. Eğer satarsa, haftasına kalmaz ölür.”</p>

  <p>“Başka bir yol var,” dedi Will. “Belki bir süre için konuk olarak gelebilir. Çiftliğin işlerini Tom yürütür. Baba ile Anne’nin, dünyayı biraz görmelerinin sırasıdır artık. Birçok değişiklik oluyor. Gördükçe canlanır, sonra yeniden buraya döner, çalışır. Bir süre sonra, belki de çalışmaz artık. Kendisi hep, dinamitin yapamadığı işi zaman yapar, demez mi?”</p>

  <p>Dessie, gözlerinin üzerine düşen saçlarını geriye itti. “Onu, gerçekten bunu yapacak kadar ahmak mı sanıyorsunuz?” dedi.</p>

  <p>Will, görgülerine dayanarak karşılık verdi. “Bazen insan, eğer aklının yasakladığı bir şeyi aptallıkla yapabilecekse, aptallığa göz yumar. Bir kez deneyebiliriz yine de. Herkes ne düşünüyor bu konuda?”</p>

  <p>Mutfakta kafalar sallanıp duruyordu, yalnız Tom kaya gibi oturmuş düşünüyordu.</p>

  <p>“Tom, yoksa çiftliği üzerine almak istemiyor musun?” diye sordu George.</p>

  <p>“Yok canım, o bir şey değil,” dedi Tom. “Çiftliği işletmek söz konusu değil, çünkü zaten hiç işlemedi.”</p>

  <p>“Öyleyse neden katılmıyorsun?”</p>

  <p>“Babama hakaret etmeye istekli değilim,” dedi Tom. “O anlar her şeyi.”</p>

  <p>“Ama ne kötülük var bunda?”</p>

  <p>Tom, kulaklarını kıpkırmızı kesilene kadar ovuşturdu. Kulakları bir an bembeyaz oldu. “Sizi engellemiyorum,” dedi, “ama ben yapamam.”</p>

  <p>“Bir mektupla ona bildirebiliriz,” dedi George. “Şakalarla dolu, bir çeşit çağrı mektubu yazarız. Sonra, birimizden bıkınca, başka birimizin yanına gider. Hepimizi ziyaret etmesi yıllar sürer.”</p>

  <p>Böylece karara varıp, ayrıldılar.</p>

  <p class="bolum_adi2">3</p>

  <p>Tom, Olive’nin mektubunu King City’den getirdi. İçinde neler yazılı olduğunu bildiğinden, babasını yalnız yakalayıncaya kadar bekledi. Samuel demirhanedeydi, elleri kapkara olmuştu. Zarfı bir ucundan tutarak aldı, örsün üzerine koydu. Sonra ellerini, kızgın demirleri içine soktuğu suya daldırarak ovuşturdu. Bir nal çivisiyle zarfı açtı, okumak için güneşe çıktı. Tom, arabasının tekerleklerini çıkarmış, sarı yağla dingilleri yağlıyordu. Bir yandan da göz ucuyla babasını gözetliyordu.</p>

  <p>Samuel mektubu okudu, katladı ve yeniden zarfa koydu. Demirhanenin önündeki tahta sıraya oturdu ve gözlerini boşluğa dikti. Sonra mektubu açtı, yeniden okudu, yeniden katladı ve mavi gömleğinin cebine yerleştirdi. Tom, onun yerinden kalktığını, yerdeki taşları tekmeleyerek, ağır ağır doğudaki tepeye doğru yürüdüğünü gördü.</p>

  <p>Az bir şey yağmur yağmış, cılız otlar yeşermeye başlamıştı. Samuel, yarı yolda çömeldi, avcuna biraz toprak aldı, işaretparmağıyla yaydı: Çakmak taşı, kumtaşı, parlak mika parçaları, cılız bir kökçük ve damarlı bir taş. Bunları parmaklarının arasından akıttı, ellerini silkeledi. Bir ot koparıp dişlerinin arasına aldı, tepenin yukarısından göğe doğru baktı. Kurşun renkli hırçın bir bulut doğuya doğru gidiyor, üzerine yağacak ağaçlar arıyordu.</p>

  <p>Samuel durdu, tepeden aşağı indi. Demirhaneye girdi, dörtlük direkleri okşadı. Tom’un yanında durdu, arabanın çıkarılmış tekerleklerini çevirdi. Tom’u, ilk kez görüyormuş gibi inceledi. “Sen, yetişkin bir adam oldun yahu!” dedi.</p>

  <p>“Bilmiyor muydun?”</p>

  <p>“Biliyordum, galiba biliyordum,” dedi Samuel ve tembel tembel dolaşmaya başladı. Yüzünde, ailenin o çok iyi tanıdığı alaycı görünüş vardı -içinde, kendi kendine güldüğü zamanki görünüş. O küçük, üzüntü veren bahçeden geçti, evin çevresini dolaştı. Ev artık yeni değildi. Son eklenen yatak odaları bile eskimiş, yıpranmış, pencere çerçeveleri kurumuş, camlardan ayrılıvermişti. Eve girmeden önce verandada durdu, dönüp bütün çiftliğe şöyle bir baktı.</p>

  <p>Liza, unlu hamur tahtasında yufka açıyordu. Oklavayı öyle ustalıkla kullanırdı ki, hamuru canlı sanırdınız. Yufkalar, iyice düzleştikten sonra, kendi gerginliğiyle biraz büzülürdü. Liza incecik yufkayı kaldırdı, börek tepsisine yaydı, kenarlarını bıçakla kesti. Önceden hazırladığı karayemişler, bir kâsenin içinde, sularını salmış bekliyordu.</p>

  <p>Samuel, mutfak sandalyesine oturdu, bacak bacak üstüne attı, karısına baktı. Gözleri gülümsüyordu.</p>

  <p>“Günün bu saatinde yapacak başka işin yok mu?” diye sordu Liza.</p>

  <p>“A, elbette bulabilirim istesem.”</p>

  <p>“Öyleyse, orda oturup da beni sinirlendirme. Gazete de öbür odada, eğer tembellik etmek istiyorsan.”</p>

  <p>“Okudum,” dedi Samuel.</p>

  <p>“Hepsini mi?”</p>

  <p>“Okumak istediklerimin hepsini.”</p>

  <p>“Samuel, neyin var senin Allah aşkına? Bir şey var sende. Yüzünden belli. Haydi söyle de, ben de işime bakayım.”</p>

  <p>Samuel, bacağını sallayarak gülümsedi. “Ne minik kadınsın sen,” dedi. “Senin gibi üç tanesi ancak bir lokma eder.”</p>

  <p>“Samuel, yeter. Akşamları ara sıra şaka yapmana göz yumarım, ama daha saat on bir. Haydi, çekil bakayım.”</p>

  <p>“Liza, İngilizce’de ‘tatil’ diye bir sözcük var, anlamım bilir misin.”</p>

  <p>“Sabah sabah şaka yapmasana!”</p>

  <p>“Bilir misin, Liza?”</p>

  <p>“Elbette bilirim canım. Beni aptal yerine koyuyorsun.”</p>

  <p>“Ne anlama gelir?”</p>

  <p>“Deniz kıyısına filan gidip dinlenmek. Bana bak Samuel, kes artık.”</p>

  <p>“Hayret, nasıl biliyorsun bu sözcüğü, şaştım.”</p>

  <p>“Ne demek istiyorsun, söyler misin? Niye bilmeyecekmişim?”</p>

  <p>“Hiç tatil yaptın mı sen Liza?”</p>

  <p>“A, ben...” dedi Liza, durdu.</p>

  <p>“Elli yıldır, bir kerecik olsun tatil yaptın mı, küçücük, yarım lokmalık deli kadın?”</p>

  <p>Liza, korkmuş gibi, “Samuel lütfen mutfağımdan çık,” dedi.</p>

  <p>Samuel, mektubu cebinden çıkarıp açtı. “Ollie’den,” dedi. “Bizi, Salinas’a çağırıyor. Üst kattaki odaları hazırlamışlar. Çocukları görmemizi istiyorlar. Chautauqua eğlenceleri için, bize bilet de almışlar. Billy Sunday, Şeytan’la güreş tutacakmış. Bryan da Altın Haç konuşmasını yapacakmış. Dinlemek isterdim. Konuşma delisidir, ama dediklerine göre, anlattıkları insanın yüreğine işliyormuş.”</p>

  <p>Liza, burnunu kaşıdı burnunun üzerini una boyadı. “Çok pahalı mı?” diye kaygıyla sordu.</p>

  <p>“Pahalı mı? Ollie biletleri almış. Bu bir hediye.”</p>

  <p>“Gidemeyiz,” dedi Liza. “Çiftliğe kim bakacak?”</p>

  <p>“Tom bakar. Kışın burada yapacak ne iş var zaten?”</p>

  <p>“Yalnız kalacak ama.”</p>

  <p>“George da gelir belki, bir süre bıldırcın avı için kalır. Bak, mektupta neler var Liza.”</p>

  <p>“Nedir onlar?”</p>

  <p>“Salinas trenine iki bilet. Ollie, bize hiçbir kaçamak yolu bırakmak istemediğini yazıyor.”</p>

  <p>“Geri verir, paralarını da yollarsın.”</p>

  <p>“Hayır, yapamam. Oo, Liza, Anne, yapma. Al, işte mendil, sil gözlerini.”</p>

  <p>“Mutfak havlusu o,” dedi Liza.</p>

  <p>“Otur şuraya Anne. Hah, şöyle. Galiba dinlenmek düşüncesi seni altüst etti. Al, biliyorum mutfak havlusu olduğunu. Dediklerine göre, Billy Sunday, Şeytan’ı minderden sürüp atıyormuş.”</p>

  <p>“Küfür gibi bir şey bu.”</p>

  <p>“Ben görmek isterdim, sen istemez miydin? Ne dedin? Başını kaldır bakayım. İşitemedim, ne dedin?”</p>

  <p>“Evet dedim.”</p>

  <p>Samuel yanına geldiğinde, Tom bir şeyler çiziyordu. Tom, babasının bulanık gözlerine baktı. Olive’nin mektubunun bıraktığı etkiyi anlamaya çalışıyordu.</p>

  <p>Samuel, onun çizdiklerine baktı. “Nedir bu?” dedi.</p>

  <p>“Bir kapı açacağı çizmeye uğraşıyorum. Böyle, insanın arabadan inmesine gerek kalmayacak. Bu, mandalı açmak için çekme kolu.”</p>

  <p>“Ne açacak kapıyı?”</p>

  <p>“Kuvvetli bir yay düşünüyorum.”</p>

  <p>Samuel taslağı inceledi. “Sonra ne kapatacak?”</p>

  <p>“Buradaki çubuk. Yayın üzerine kayacak.”</p>

  <p>“Anlıyorum,” dedi Samuel. “Çalışabilir, ama kapı doğru dürüst asılmışsa. Hem bunu yapmak ve işletmek, yirmi yıl arabadan inip kapıyı açmaktan daha zor be.”</p>

  <p>Tom karşı çıktı. “Hiç de değil. Ürkek bir at olunca.”</p>

  <p>“Biliyorum,” dedi babası. “Ama asıl amaç eğlenmek.”</p>

  <p>Tom güldü. “Yakaladın beni.”</p>

  <p>“Tom, acaba annenle ben küçük bir yolculuğa çıksak, sen çiftliğe göz kulak olabilir misin?”</p>

  <p>“Elbette Baba, bu da söz mü?” dedi Tom. “Nereye gitmek niyetindesiniz?”</p>

  <p>“Ollie, bir süre için Salinas’a onun yanına gitmemizi istiyor.”</p>

  <p>“Oo, çok iyi olur,” dedi Tom. “Anne razı mı?”</p>

  <p>“Evet, masraflardan söz etmeyince.”</p>

  <p>“İyi,” dedi Tom. “Ne kadar kalacaksınız?”</p>

  <p>Samuel, alaylı bakışlarını Tom’un yüzüne dikti. Tom, sonunda dayanamadı. “Ne var Baba?” dedi.</p>

  <p>“Çok belli belirsiz bir şey oğlum, ancak sezebildim, ama varmış. Tom, oğlum, kardeşlerinle aranda bir sır varsa, ben buna bir şey demem. Bu iyi bir şeydir.”</p>

  <p>“Ne demek istiyorsun, anlamıyorum.”</p>

  <p>“Bir aktör olmaya kalkışmadığın için Tanrı’ya şükret. Tom, berbat bir aktör olurdun sen. Bu işi, Şükran Günü’nde tasarladınız sanırım, hepiniz bir aradayken. Planınız hiç şüphesiz işledi doğrusu. Bu işte Will’in parmağını görüyorum. İstemiyorsan, açıklamak zorunda değilsin bana.”</p>

  <p>“Ben bu işe razı olmamıştım ki,” dedi Tom.</p>

  <p>“Sen böyle düşünmezdin,” dedi babası. “Gerçeği görmem için gün ışığına çıkarırdın. Ötekilere, bildiğimi söyleme.” Döndü, sonra geri geldi, ellerini Tom’un omzuna koydu. “Beni gerçekle onurlandırmak isteyişine teşekkür ederim oğul. Pek kurnazca değil, ama sürekli.”</p>

  <p>“Gittiğine memnunum.”</p>

  <p>Samuel demirhanenin eşiğinde durdu, topraklarına baktı. “Bir anne, çirkin çocuğunu daha çok severmiş derler,” dedi. Başını hızlı hızlı salladı. “Tom, onuruna karşılık, ben de senden onur diliyorum. Bunu gizli tut, kardeşlerinden hiçbirine söyleme lütfen. Neden gittiğimi biliyorum Tom, nereye gittiğimi biliyorum ve memnunum.”</p>
</body>
</html>
