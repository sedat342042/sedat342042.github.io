<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Kırk Üçüncü Bölüm</p>

  <p class="bolum_adi2">1</p>

  <p>Yazın sonlarına doğru bir gün, Lee, koluna taktığı kocaman sepetle çarşıdan döndü. Salinas’a yerleştiklerinden beri Lee, muhafazakâr Amerikalılar gibi giyinmeye başlamıştı. Evin dışında her zaman siyah elbiseler giyiyordu. Yüksek yakalı ve kolalı, beyaz gömlekler kullanıyor, bir zamanlar senatörlerin sembolü olan, ince siyah boyunbağları takıyordu. Şapkaları da siyah, yuvarlak tepelikli ve düz kenarlıydı, üstü basılmamıştı, sanki başının üstünde toplanmış bir saç örgüsüne yer bırakmak için öyle yapılmıştı. Kusursuz bir görünüşü vardı Lee’nin.</p>

  <p>Adam bir seferinde, Lee’nin giyimindeki bu yalın zenginliğe olan hayranlığını belirtmiş, Lee de gülümseyerek, “Böyle giyinmem gerek,” demişti. “İnsanın, sizin kadar kötü giyinebilmesi için, çok zengin olması gerekir. Yoksullar iyi giyinmek zorundadırlar.”</p>

  <p>“Sen mi yoksulsun?” diye patlamıştı Adam. “Çok yakında bize kredi açacaksın nerdeyse.”</p>

  <p>“Olabilir,” demişti Lee.</p>

  <p>O gün öğleden sonra, Lee, kolunda taşıdığı ağır sepeti yere bıraktı. “Size, bir kış kavunu çorbası yapmaya çalışacağım,” dedi. “Çin yemeğidir. Çin Mahallesi’nde bir kuzenim var, nasıl yapıldığını anlattı bana.”</p>

  <p>“Hiç akraban olmadığını sanıyordum,” dedi Adam.</p>

  <p>“Bütün Çinliler akrabadır, adları Lee olanlar ise, birbirlerine daha da yakındırlar,” dedi Lee. “Kuzenim bir Suey Dong. Son zamanlarda, sağlığı için inzivaya çekildi, bu arada yemek pişirmesini de öğrenmiş. Kavunu bir tencereye koyup, tepesini dikkatlice kesip alıyorsunuz. İçine bütün bir tavuk koyuyorsunuz, ayrıca mantar, kestane, pırasa ve bir tutam da tarçın atıyorsunuz. Sonra kavunun tepesini üstüne koyup ve iki gün süreyle, mümkün olduğu kadar hafif ateşte pişiriyorsunuz. İyi bir şey olmalı.”</p>

  <p>Adam, sandalyesinde ayaklarım uzatmış, ellerini başının üzerinde kenetlemiş, tavana bakıp gülümsüyordu. “İyi Lee,” dedi. “Fevkalade.”</p>

  <p>“Beni dinlemiyordunuz bile,” dedi Lee.</p>

  <p>Adam doğruldu. “Çocuklarını tanıdığını sanıyor insan, sonra bir bakıyorsun, hiç tanımadığının farkına varıyorsun.”</p>

  <p>Lee gülümsedi, “Bilmediğimiz bir yanlarını mı öğrendiniz?” diye sordu.</p>

  <p>Adam kıkırdadı, “Bir rastlantı sonucu öğrendim,” dedi. “Bu yaz Aron’un pek ortalıkta görünmediğinin farkındaydım. Ama dışarda oyun oynuyor sanıyordum onu.”</p>

  <p>“Oyun oynamak mı?” dedi Lee. “O yıllardır oynamıyor ki.”</p>

  <p>“Her neyse,” dedi Adam. “Bugün, şu okuldaki Bay Kilkenny’ye rast geldim. O, benim haberim var sanıyormuş. Aron’un ne yaptığını biliyor musun?”</p>

  <p>“Hayır,” dedi Lee.</p>

  <p>“Gelecek yılın bütün derslerini bitirmiş. Kolej sınavlarına girip, bir yıl kazanacak. Kilkenny de başaracağına inanıyor. Ne dersin bu işe?”</p>

  <p>“Fevkalade,” dedi Lee. “Neden yapıyor bunu?”</p>

  <p>“Neden mi? Bir yıl kazanmak için.”</p>

  <p>“Neden bir yıl kazanmak istesin?”</p>

  <p>“Allah kahretsin, tutku sahibi de ondan, Lee anlamıyor musun?”</p>

  <p>“Hayır, hiçbir zaman da anlayamadım.”</p>

  <p>“Aron bundan hiç söz etmedi. Kardeşinin de bilip bilmediğini merak ediyorum.</p>

  <p>“Aron sürpriz yapmak istiyor sanırım. O, bunun sözünü edene kadar biz bir şey söylemeyelim.”</p>

  <p>“Galiba haklısın. Biliyor musun Lee, onunla övünüyorum. Bu da beni sevindiriyor. Şimdi daha iyiyim. Cal’ın da biraz tutku sahibi olmasını isterdim.”</p>

  <p>“Belki de vardır. Belki onun da böyle gizli bir tutkusu vardır.”</p>

  <p>“Belki. Tanrı biliyor ya, onu da son zamanlarda pek görmüyorum. Onun, evden bu kadar uzaklaşmasını doğru buluyor musun?”</p>

  <p>“Kendisini bulma çabasında o,” diye karşılık verdi Lee. “Bu kendi kendisiyle oynadığı saklambaç oyununun pek olağandışı bir şey olduğunu sanmıyorum. Bazı kimseler, yaşamları boyunca hep ebe kalırlar, umutsuzca ebe.”</p>

  <p>“Bir düşün,” dedi Adam. “Bütün bir yılın dersleri. Bize söylediğinde, ona bir armağan vermeliyiz.”</p>

  <p>“Altın bir saat.”</p>

  <p>“Tamam, böyle bir saat alıp, içine yazı yazdırayım da hazır bulunsun. Acaba ne yazdırmalı?”</p>

  <p>“Kuyumcu size söyler,” dedi Lee. “İki gün sonra, tavuğu çıkarıp kemiklerini ayıklıyorsunuz ve etlerini yine içine koyuyorsunuz.”</p>

  <p>“Ne tavuğu?”</p>

  <p>“Kış kavunu çorbası.”</p>

  <p>“Onu koleje gönderecek kadar paramız var mı, Lee?”</p>

  <p>“Biz tutumlu olur, o da pahalı zevkler edinmezse yeter.”</p>

  <p>“Öyle şeyler yapmaz.”</p>

  <p>“Ben de kendimi öyle sanırdım ... ama varmış,” dedi Lee. Sonra paltonun kolunu hayranlıkla süzdü.</p>

  <p class="bolum_adi2">2</p>

  <p>St. Paul Episcopal Kilisesi papazına ait ev, bir sürü uzantısı olan kocaman bir yapıydı. Geniş aileli papazlar için yapılmıştı. Hiç evlenmemiş olan ve yalın zevkleri bulunan Bay Rolf, evin büyük bir bölümünü kapatmıştı, ama Aron çalışmak için bir yer istediğinde, ona büyük bir oda vermiş, çalışmalarında da yardımcı olmuştu.</p>

  <p>Bay Rolf, Aron’u seviyordu. Yüzünün meleksi güzelliğini, pürüzsüz yanaklarını, dar kalçalarını, uzun ve düzgün bacaklarını beğeniyordu. Odada oturup, öğrenme çabasıyla gerilmiş yüzünü seyretmek hoşuna gidiyordu. Aron’un kendi evinde, düşünmeye pek elverişli olmayan bir ortam içinde neden çalışamadığını anlıyordu Bay Rolf. Aron’u kendi yetiştirmesi, manevi oğlu ve kiliseye armağanı olarak görüyordu. Onu dikkatle izliyor ve duru sulara doğru yönelttiğini seziyordu.</p>

  <p>Tartışmaları uzun, içten ve kişisel oluyordu. “Beni yerdiklerini biliyorum,” dedi Bay Rolf. “Ama bazı insanlardan daha yüce bir kiliseye inanıyorum ben. Günah çıkarmanın, komünyon kadar önemli bir şart olmadığını kimse söyleyemez bana. Bak, benim bu sözüme mim koy. Bu geleneği yeniden canlandıracağım, ama yavaş yavaş, dikkatle.”</p>

  <p>“Bir kilisem olduğunda, ben de yapacağım.”</p>

  <p>“Bu iş büyük bir dikkat ister,” dedi Rolf.</p>

  <p>“Keşke bizim kilisemizde de olsaydı,” dedi Aron. “Şey, şey... Augustin ya da Franciscanlarda olduğu gibi. Şöyle inzivaya çekilecek bir yer. Bazen kendimi kirlenmiş duyuyorum. Kirden arınıp temize çıkmak istiyorum.”</p>

  <p>“Neler duyduğunu biliyorum,” dedi Bay Rolf içtenlikle. “Ama bu konuda senin düşündüklerine katılmayacağım. Efendimiz İsa Hazretleri, papazlarının yeryüzüne hizmet etmekten geri durmalarını istemezdi sanırım. Öğretisini yayıp, hasta ve yoksul kişilere yardım etmemizi, hatta günahkârları yüceltmek için kendimizi nasıl pislik içine atmamızı bile istediğini bir hatırla. Verdiği örneği aynen sürdürmeliyiz.” Gözleri parlamaya, sesi vaaz verirkenki gibi boğuk boğuk çıkmaya başlamıştı. “Belki de bunu sana söylemem doğru değildir, ama söylediğim için bir övünç duyduğumu da sanma. Bunda da bir çeşit yüce zafer var. Son beş haftadır, gece ayinlerine bir kadın geliyor. Onu, koronun bulunduğu yerden görebileceğini sanmıyorum. Her zaman sol tarafta ve en arka sırada oturuyor, evet, onu sen de görebilirsin. Senin görüş açına da girer, evet onu görebilirsin. Bir tül takıyor ve ben gelenleri geçirmeye gidinceye kadar, kiliseden çıkmış oluyor.”</p>

  <p>“Kim bu?” diye sordu Aron.</p>

  <p>“Bunları da sana söylemem gerek. Belli etmeden biraz soruşturma yaptım. Ve dünyada aklıma gelmez, bir... şey... kötü ün yapmış bir evin sahibesiymiş.”</p>

  <p>“Burada, Salinas’ta mı?”</p>

  <p>“Evet, Salinas’ta.” Bay Rolf öne eğildi, “Aron, tiksintini görebiliyorum. Ama bunu yenmelisin. Efendimizi ve Tövbekar Fahişe Mary’yi unutma. Övünç duymadan, onu yüceltmeyi isterdim.”</p>

  <p>“Buradan ne istiyor?” diye üsteledi Aron.</p>

  <p>“Bizim vermek istediğimizi belki de... kurtuluşu. Çok dikkatli olmak gerekecek. Nasıl olacağını tasarlayabiliyorum. Sözlerime dikkat et... böyle insanlar utangaç olurlar. Günün birinde kapını vurulacak ve içeri alınması için izin isteyecek. O zaman Aron, bana akıl ve sabır vermesini isterim Tanrı’dan. Bana inanmalısın Aron... bu gerçekleştiğinde, yani günahkâr bir ruh ışığı aradığında, bir papazın tadabileceği en yüce ve en güzel an gelmiş olacaktır. Varlığımızın nedeni bu, Aron. Bu bizim görevimiz.”</p>

  <p>Bay Rolf, soluğunu güçlükle düzenleyebiliyordu. “Tanrı’dan, başarısızlığa uğramamamı dilerim!” dedi.</p>

  <p class="bolum_adi2">3</p>

  <p>Adam Trask, savaşı, şimdi şöyle böyle hatırlayabildiği, kendisinin de katıldığı, Kızılderililere karşı yapılan o küçük seferler olarak düşünüyordu. Kimse, bu büyük genel savaş konusunda bir şey bilmiyordu. Lee, geçmişin dokusu arasında geleceğin biçimini çıkarabilmek için Avrupa tarihi okuyordu.</p>

  <p>Liza Hamilton, ağzında küçük ve kısık bir gülümsemeyle öldü ve yüzünün rengi uçunca, elmacık kemiklerinin ne kadar çıkık olduğu o zaman görüldü.</p>

  <p>Adam, Aron’un sınavlarıyla ilgili haberi sabırsızlıkla bekliyordu. Som altından yapılmış saat, komodinin üst çekmecesinde, mendillerin altında bekliyordu. Adam, saati kuruyor ve kendi saatiyle karşılaştırarak, doğru gidip gitmediğine bakıyordu.</p>

  <p>Lee’ye de gereken söylenmişti. Haberin verildiği akşam, hindi ve pasta pişirecekti.</p>

  <p>“Duyunca, bunu kutlamak isteyeceğiz,” dedi Adam. “Şampanyaya ne dersin?”</p>

  <p>“Çok iyi olur,” dedi Lee. “Hiç Von Clausewitz okudunuz mu?”</p>

  <p>“O da kim?”</p>

  <p>“Pek ağırbaşlı bir yazar değil. Şampanya bir şişe mi olacak?”</p>

  <p>“Evet, o kadarı yeter, yalnızca şerefe kaldırmak için. İşe kutlama havası versin.” Adam, Aron’un başarısızlığa uğrayabileceğini hiç düşünmüyordu.</p>

  <p>Bir öğleden sonra, Aron gelip Lee’ye sordu. “Babam nerede?”</p>

  <p>“Tıraş oluyor.”</p>

  <p>“Bu akşam yemeğe gelmeyeceğim,” dedi Aron.</p>

  <p>Banyoda, babasının ardında durup, Adam’ın aynadaki yüzü sabunlu görüntüsüne bakıyordu. “Bay Rolf beni yemeğe davet etti,” dedi.</p>

  <p>Adam, makinesini, katlanmış bir tuvalet kâğıdına sildi. “Çok iyi,” dedi.</p>

  <p>“Banyo yapabilir miyim?”</p>

  <p>“Bir dakikaya kadar biter benim işim,” dedi Adam.</p>

  <p>Aron salondan, iyi geceler diyerek çıktıktan sonra, Cal ve Adam onun ardından baktılar. “Benim kolonyamı kullanmış,” dedi Cal. “Kokusunu hâlâ duyuyorum.”</p>

  <p>“Önemli bir davet olmalı,” dedi Adam.</p>

  <p>“Kutlamak istemesini kınamam doğrusu” dedi Cal. “Güç bir iş başardı.”</p>

  <p>“Kutlamak mı?”</p>

  <p>“Sınavları. Size söylemedi mi? Başardı.”</p>

  <p>“A elbette... sınavları!” dedi Adam. “Evet söyledi. Büyük bir iş. Onunla övünüyorum. Ona bir altın saat almalıyım.”</p>

  <p>Cal öfkelenmişti. “Size söylemedi!” dedi.</p>

  <p>“Ah, elbette söyledi. Bu sabah söyledi.”</p>

  <p>“Bu sabah bilmiyordu,” dedi Cal ve ayağa kalkıp dışarı çıktı.</p>

  <p>Artan karanlıkta hızlı hızlı yürümeye başladı. Central Avenue’yü geçti, parkı, Stonewall Jackson Smart’ın evini de geçti, sokak lambalarının bittiği, yolun toprak köy yoluna dönüştüğü yere kadar yürüdü.</p>

  <p>Saat onda, mektup atmak üzere çıkan Lee, onu verandanın en alt basamağında otururken buldu. “Ne oldu sana?” diye sordu.</p>

  <p>“Bir yürüyüşe çıktım.”</p>

  <p>“Aron’a ne oldu?”</p>

  <p>“Bilmiyorum.”</p>

  <p>“Birine kini varmış gibi görünüyor. Benimle postaneye kadar yürümek ister misin?”</p>

  <p>“Hayır.”</p>

  <p>“Neden burada oturuyorsun?”</p>

  <p>“Onu eşek sudan gelinceye kadar döveceğim.”</p>

  <p>“Yapma,” dedi Lee.</p>

  <p>“Neden yapmayayım?”</p>

  <p>“Çünkü yapabileceğini sanmıyorum. Seni boğazlar.”</p>

  <p>“Galiba haklısın,” dedi Cal. “Orospu çocuğu!”</p>

  <p>“Sözlerine dikkat et.”</p>

  <p>Cal güldü. “Seninle birlikte geleceğim galiba,” dedi.</p>

  <p>“Von Clausewitz okudun mu hiç?”</p>

  <p>“Adını ilk olarak duyuyorum.”</p>

  <p>Aron eve döndüğünde, bu sefer de onu merdiven başında oturup bekleyen Lee oldu. “Seni bir çatışmadan kurtardım,” dedi. “Otur şuraya.”</p>

  <p>“Yatmaya gideceğim.”</p>

  <p>“Otur! Seninle konuşmak istiyorum. Sınavları başardığını babana neden söylemedin?”</p>

  <p>“Anlamazdı ki.”</p>

  <p>“Sen kaşınıyorsun.”</p>

  <p>“Bu çeşit konuşmalardan hoşlanmam.”</p>

  <p>“Ne diye böyle konuştum sanıyorsun? Ağzımı bozmam bir rastlantı değil. Aron, baban bugün için yaşıyordu.”</p>

  <p>“Nasıl öğrenmiş bunu?”</p>

  <p>“Senin kendin söylemen gerekirdi.”</p>

  <p>“Seni ilgilendirmez.”</p>

  <p>“Git, uyuyorsa da uyandır onu, uyuduğunu sanmıyorum ya.</p>

  <p>Bunu ona söylemeni istiyorum.”</p>

  <p>“Yapmayacağım. ”</p>

  <p>Lee sesini alçalttı. “Aron, sen hiç ufak tefek bir adamla, senin yarın kadar bir adamla dövüşmek zorunda kaldın mı?”</p>

  <p>“O da ne demek?”</p>

  <p>“Dünyanın en tatsız şeylerinden biridir. Duramaz, sen de ona yumruk atmak zorunda kalırsın, bu daha da berbat olur. O zaman başın belaya girer.”</p>

  <p>“Neden söz ediyorsun sen?”</p>

  <p>“Eğer sana söylediğimi yapmayacak olursan Aron, seninle dövüşeceğim. Ne gülünç değil mi?”</p>

  <p>Aron geçip gitmek istedi, ama Lee önüne dikildi onun. Küçücük yumruklarını sıkmıştı. Duruşu ve aldığı tavır öyle gülünçtü ki, kendisi de gülmeye başladı. “Nasıl yapacağımı bilemiyorum ama, deneyeceğim,” dedi.</p>

  <p>Aron, sinirli sinirli önünden çekildi onun. Sonra basamaklara oturunca, Lee derin derin içini çekti. “Tanrıya şükür, geçti,” dedi. “Pek berbat olacaktı yoksa. Bana bak Aron, sana ne oldu böyle, bana da söyleyemez misin? Eskiden her şeyini söylerdin bana.”</p>

  <p>Aron, birden patladı. “Buradan gitmek istiyorum. Pis bir yer burası.”</p>

  <p>“Hayır, pis değildir. Öbür kentler gibidir.”</p>

  <p>“Ben buraya ait değilim. Keşke hiç gelmeseydik buraya. Bana ne oluyor bilmiyorum. Gitmek, uzaklaşmak istiyorum.” Sesi, iniltiye dönüşmüştü.</p>

  <p>Lee, Aron’u avutmak için, kolunu omzuna doladı. “Büyüyorsun. Belki ondandır,” dedi alçak sesle. “Kimi zaman öyle geliyor ki bana, dünya bizi en güçlü sınava bu sıralarda çekiyor. Kimi zaman gözlerimizi içimize çevirip kendimizi dehşetle seyrederiz. Ama daha da kötüsü var, herkesin de bizi gördüğünü sanırız. Kötülükler ve kirler çok iğrenç, saflık ise pırıltılı bir beyazlık olarak görünür. Aron, bütün bunlar da geçecek. Birazcık sabret, hepsi geçecek. Bu seni rahatlatmıyor biliyorum, çünkü inanmıyorsun, ama senin için şu anda yapabileceğim tek şey bunu söylemek. Her şeyin, şimdi senin sandığın gibi ne çok iyi, ne de çok kötü olduğunu anlamaya çaba göster. Evet, sana yardım edebilirim. Şimdi git yat, sabahleyin de erkenden kalkıp, babana sınavlarından söz et. Heyecanla anlat. O senden daha yalnız. Çünkü üzerine düşler kurabileceği bir geleceği yok. Hareketlerle anlat. Samuel Hamilton öyle derdi. Gerçekmiş gibi davran, belki de gerçek olur. Hareketlerle anlat. Yap bunu. Şimdi git yat, ben pasta yapacağım. Kahvaltı için. Ha, Aron, baban yatağının üzerine senin için bir armağan bıraktı.”</p>
</body>
</html>
