<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Otuzuncu Bölüm</p>

  <p class="bolum_adi2">1</p>

  <p>İlk çağlarda olduğu gibi o günlerde de yeryüzünden mucizeler eksik olmuyordu. Delikanlının verdiği dersten bir hafta sonra, King City’nin ana caddesinden bir Ford hızla geçip postanenin önünde sarsılarak durdu. Direksiyonda Adam, yanında Lee, arkada da çocuklar kurumla oturuyorlardı.</p>

  <p>Adam, başını eğince, dördü de bir ağızdan, “Freni çek, gazı bırak ve kontağı çevir,” dediler. Küçük motor homurdandı ve sustu. Adam, inmeden önce arkasına yaslanıp bir dakika kadar durdu. Biraz şapşallaşmıştı, ama hoşnuttu.</p>

  <p>Posta müdürü, odasındaki demir parmaklığın arkasında dışarı bakıp, “Şu Allahın belası şeylerden bir tane de siz almışsınız bakıyorum,” dedi.</p>

  <p>“Yaşadığımız çağa ayak uydurmak gerek,” dedi Adam.</p>

  <p>“Bana öyle geliyor ki, günün birinde bir tek ata bile rastlamayacağız galiba, Bay Trask.”</p>

  <p>“Olabilir.”</p>

  <p>“Ülkenin çehresini değiştirecekler. Gürültü patırtılarıyla her yere dolacaklar,” diye devam etti posta müdürü. “Buradan bile anlayabiliyoruz bunu. Eskiden, mektuplarını almak için haftada bir gelirdi herkes. Şimdi her gün, kimi zaman günde iki sefer bile uğradıkları oluyor. Allahın belası makbuzlarını beklemiyorlar. Her dakika ortalarda, dolaşıp duruyorlar.” Duyduğu tiksinti öylesine şiddetliydi ki, Adam onun henüz bir Ford alamamış olduğunu anladı. Bir çeşit kıskançlıktı bu tepkisi. “Bir tekini bile görmeye dayanamıyorum,” dedi posta müdürü. Bu da, karısının, bir otomobil alması için başının etini yediğini gösteriyordu. Baskı yapan hep kadınlardı. Söz konusu olan, toplumsal yerleriydi çünkü.</p>

  <p>Posta müdürü, T kutusundaki mektupları karıştırdıktan sonra, uzun bir zarf çekip uzattı. “Hastanede ziyaretinize gelirim artık,” dedi hınzırca.</p>

  <p>Adam, ona gülümsedi. Mektubunu aldı ve çıktı.</p>

  <p>Ayda yılda bir mektup alan biri, mektubunu hemencecik açmaz. Elinde şöyle bir tartar, gönderenin adını ve adresini okur, yazıya bakar, damgayı ve tarihini inceler. Adam, bütün bunları yapmadan postaneden çıkmış, kaldırımı aşıp, Ford’unun yanına varmıştı. Zarfın sol üst köşesinde, ‘Bellows ve Harvey, Dava Vekilleri’ diye bir yazı vardı ve adres yerinde de Connecticııt’taki, Adam’ın geldiği kentin adı vardı.</p>

  <p>“Ben bu Bellows ve Harvey’yi biliyorum, hem de iyi biliyorum,” dedi Adam dalgın bir sesle. “Ne istiyorlar acaba?” Zarfa yakından baktı. “Adresimi nasıl buldular acaba?” dedi. Zarfı çevirip arkasına baktı. Lee, gülümseyerek onu seyrediyordu. “Bütün bu soruların karşılığı mektupta yazılıdır belki,” dedi.</p>

  <p>“Herhalde,” dedi Adam. Mektubu açmaya karar verince, çakısını çıkardı, büyük ağızlı tarafını açtı ve çakıyı sokacak yer bulmak için zarfı evirip çevirmeye başladı. Bulamayınca, zarfı güneşe kaldırıp, içindeki mektubu bir yana doğru iteledi ve öbür ucundan zarfı kesti. Sonra aralamak için üfledi ve mektubu iki parmağıyla çekip çıkardı. Ağır ağır okumaya başladı.</p>

  <p>“Bay Adam Trask, King City, California. Sayın Bay,” diye başlıyordu mektup, biraz da azarlar gibiydi. “Yerinizi bulmak için, altı aydır her türlü yola başvurduk. Ülkedeki bütün gazetelere ilanlar verdik, ama bir sonuç çıkmadı. Ancak, kardeşinize yazdığınız mektup, buradaki posta müdürü tarafından bize verildiğinde, nerelerde olduğunuzu öğrenebildik.” Adam, mektubun havasından, nasıl bir usanç duyduklarını anlayabiliyordu.</p>

  <p>Bu hava, ikinci paragrafta tamamen değişiyordu. “Kardeşiniz Charles Trask’in vefat etmiş olduğunu üzüntüyle bildiririz. 12 Ekim’de, iki hafta süren bir rahatsızlıktan sonra, bir ciğer hastalığı nedeniyle vefat etmiştir. Naaşı, Odd Fellows mezarlığına defnedilmiştir. Mezarın üzerinde herhangi bir taş yoktur. Bu üzüntülü görevi sizin yükleneceğinizi umarız.”</p>

  <p>Adam, derin bir soluk aldı ve paragrafı tekrar okuyana kadar koyvermedi. Hıçkırığa dönüşmesin diye, ağır ağır verdi soluğunu. “Kardeşim Charles ölmüş,” dedi.</p>

  <p>“Üzüldüm,” dedi Lee.</p>

  <p>“Amcamız mı oluyor?” diye sordu Cal.</p>

  <p>“Charles Amcamz’dı,” dedi Adam.</p>

  <p>“Benim de mi?” diye sordu Aron.</p>

  <p>“Senin de.”</p>

  <p>“Amcamız olduğunu bilmiyordum,” dedi Aron. “Belki mezarına çiçek koyabiliriz. Abra bize yardım ederdi. Böyle şeyleri sever.”</p>

  <p>“Çok uzakta, ülkenin taa öbür ucunda.”</p>

  <p>“Biliyorum,” dedi Aron. “Anneme çiçek götürdüğümüzde, Charles Amca ya da götürürüz.” Sonra biraz üzgün bir sesle ekledi: “Ölmeden önce bilseydim keşke bir amcamız olduğunu.” Ölmüş akrabalar yönünden oldukça yüklü duyuyordu kendini. “İyi bir insan mıydı?” diye sordu.</p>

  <p>“Çok iyiydi.” dedi Adam. “Tek kardeşimdi, tıpkı Cal’ın, senin tek kardeşin olduğu gibi.”</p>

  <p>“Siz de ikiz miydiniz?”</p>

  <p>“Hayır, ikiz değildik.”</p>

  <p>“Zengin miydi?” diye sordu Cal.</p>

  <p>“Değildi elbette,” dedi Adam. “Nerden çıkarıyorsun bunu?”</p>

  <p>“Zengin olsaydı, bize kalırdı, değil mi?”</p>

  <p>Adam, sertçe karşılık verdi. “Daha yeni ölmüşken, böyle paradan söz açmak hiç de hoş değil. Öldüğü için üzgünüz.”</p>

  <p>“Nasıl üzgün olabilirim?” dedi Cal. “Onu hiç görmedim ki.”</p>

  <p>Lee, gülümsemesini örtmek için, ağzını eliyle kapattı. Adam, yeniden mektuba döndü. Üçüncü paragrafta hava yeniden değişiyordu.</p>

  <p>“Müteveffanın vekilleri olarak, kardeşinizin, çalışkanlığı ve ileri görüşlülüğü sayesinde, önemli bir servet yaptığını bildirmekle sevinç duyarız. Serveti, gayrimenkul, menkul ve nakit olarak yüz bin doları aşmaktadır. Bu yazıhanede düzenlenmiş ve imzalanmış vasiyeti, isterseniz size gönderilecektir. Vasiyetnamenin maddelerine göre, bütün servetinin, sizin ve karınızın arasında bölüştürülmesini istemektedir. Karınız ölmüşse, tümüyle size kalmaktadır. Vasiyetname aynı zamanda, siz ölmüşseniz servetin tümünün karınıza kalmasını şart koşmaktır. Mektubunuzdan, henüz bu ölümlü dünyada olduğunuz anlaşılmaktadır. Size tebriklerimizi sunmak isteriz. Sadık hizmetkârlarınız Bellows ve Harvey.” Sayfanın altına da, “Sevgili Adam: Zenginlik günlerinde kullarını unutma. Charles bir tek kuruş bile harcamazdı. Her doların üstüne otururdu. Bu para, karının ve senin işinize yarar umarım. İyi bir avukat için iş imkânları var mı oralarda? Kendimi kastediyorum yani. Eski arkadaşın, Geo Harvey,” diye çiziktirilmişti.</p>

  <p>Adam, mektubun üzerinden Lee’ye ve çocuklara baktı. Üçü de devam etmesini bekliyorlardı. Adam’ın ağzı büzüldü, bir çizgi haline geldi dudakları. Mektubu katladı, zarfına koydu, zarfı da dikkatle iç cebine yerleştirdi.</p>

  <p>“Çapraşık bir iş mi var?” diye sordu Lee.</p>

  <p>“Hayır.”</p>

  <p>“Düşünceli görünüyorsunuz gibi geldi de.”</p>

  <p>“Değilim. Kardeşime üzüldüm.” Adam, mektupta verilen bilgiyi nasıl ileteceğini düşünüyordu, bu yüzden de, kuluçkaya yatmış tavuk gibi huysuzlaşmıştı. Okuduklarını iyice anlayabilmesi için yalnız kalmalıydı. Arabaya girdi ve makineye boş gözlerle bakmaya başladı. Ne yapması gerektiğini bir türlü hatırlayamıyordu.</p>

  <p>“Yardım ister misiniz?” diye sordu Lee.</p>

  <p>“Garip,” dedi Adam. “Nerden başlayacağımı bilemiyorum.”</p>

  <p>Lee ve çocuklar yavaşça, “Bujiyi ateşle, gaza bas, Bat’ı çevir,” dediler.</p>

  <p>“Ah, elbette, elbette,” dedi Adam. Ve bobin kutusundaki arı vızıldarken Ford’un krankını çevirdi ve aceleyle kontağı Mag’a çevirdi. Çınar ağacının altındaki küçük köprünün engebeli yolundan geçerlerken, Lee ona döndü.</p>

  <p>“Et almayı unuttuk,” dedi.</p>

  <p>“Ya? Sanırım öyle. Başka bir şey yiyemez miyiz?”</p>

  <p>“Jambonla yumurtaya ne dersiniz?”</p>

  <p>“Gayet iyi.”</p>

  <p>“Cevabınızı yarın postalarsınız,” dedi Lee. “Eti yarın alabilirsiniz.”</p>

  <p>“Herhalde,” dedi Adam.</p>

  <p>Yemek hazırlanırken, Adam gözlerini boşluğa dikip oturdu. Lee’den yardım istemesi gerektiğini biliyordu. Birine anlatmakla düşünceleri açıklığa varabilecekse elbet.</p>

  <p>Cal, kardeşini dışarı çıkarmış, Ford’un durduğu garaja götürmüştü. Otomobilin kapısını açıp direksiyona geçti. “Haydi, binsene,” dedi.</p>

  <p>Aron karşı çıktı. “Babam, içine girmememizi söyledi,” dedi.</p>

  <p>“Nerden bilecek? Gel!”</p>

  <p>Aron, çekinerek girdi ve koltuğa yerleşti. Cal, direksiyonu bir o yana, bir bu yana çeviriyordu.</p>

  <p>“Vank, vank!” diye sesler çıkardı Cal, sonra da Aron’a döndü. “Biliyor musun ne düşünüyorum?” dedi. “Bana kalırsa Charles Amca zengindi.”</p>

  <p>“Değildi.”</p>

  <p>“Neyine istersen bahse girerim ki zengindi.”</p>

  <p>“Babamızın yalan söyleyeceğini mi sanıyorsun?”</p>

  <p>“Onu demiyorum. Yalnızca zengin olduğunu iddia ediyorum.” Bir süre sessizce oturdular. Cal, kafasında canlandırdığı dönemeçleri hızla alıyordu. “Öğrenebileceğime bahse girerim,” dedi.</p>

  <p>“Nasıl?”</p>

  <p>“Neyine bahse giriyorsun?”</p>

  <p>“Hiçbir şeyine,” dedi Aron.</p>

  <p>“Düdüğüne var mısın? Senin düdüğüne karşılık şu bilyeyi koyuyorum ki, yemekten sonra hemen yatağa yollayacaklar bizi. Tamam mı?”</p>

  <p>“Peki,” dedi Aron, kararsız bir tavırla. “Neden ama?”</p>

  <p>“Babam, Lee’yle konuşmak isteyecek,” dedi Cal. “Ben de gizlice dinleyeceğim.”</p>

  <p>“Yapamazsın.”</p>

  <p>“Öyle mi?”</p>

  <p>“Seni söylersem görürsün.”</p>

  <p>Cal’ın gözleri donuklaştı ve yüzü karardı. Aron’a o kadar yaklaştı ki, sesi fısıltı halinde çıktı. “Söylemeyeceksin,” dedi. “Çünkü eğer söylersen, ben de çakısını çaldığını söylerim.”</p>

  <p>“Çakısını kimse çalmadı ki. Mektubu onunla açmıştı.”</p>

  <p>Cal, buruk buruk gülümsedi. “Yarın demek istiyorum,” dedi. Ve Aron, onun ne demek istediğini kavrayarak, hiçbir şey söyleyemeyeceğini anladı. Bir şey yapamazdı. Cal iyice güvenlik altına almıştı kendini.</p>

  <p>Cal, Aron’un yüzündeki şaşkınlığı ve çaresizliği görüp kendi gücünü fark etti, bu da sevindirdi onu. Kardeşini düşünce ve eylem bakımından mat edebilirdi. Aynı şeyi, babasına da yapabileceğini düşünmeye başlamıştı. Ama Lee’ye sökmüyordu Cal’ın numaraları. Lee’nin zekâsı, Cal’ın ne düşündüğünü önceden kestirebiliyordu. Her zaman oracıkta bitiveriyor, bekliyor, ne yapacağını anlıyor ve son anda sessizce uyarıyordu: “Yapma.” Cal’ın, Lee’ye saygısı vardı ve ondan birazcık da korkuyordu. Ama kendisine umutsuzlukla bakan şu Aron, eline aldığı bir avuç çamur gibiydi. Cal, birdenbire kardeşine karşı derin bir sevgi duydu ve onu bu zayıflığı içinde korumak istedi. Kollarını Aron’un boynuna doladı.</p>

  <p>Aron ne geri çekildi, ne de karşılık verdi. Cal’ın yüzünü görebilmek için, başını biraz geriye çekti.</p>

  <p>“Tepemde yeşil otlar mı bitmiş de öyle bakıyorsun?” dedi Cal.</p>

  <p>“Neden böyle şeyler yapıyorsun, bilmiyorum?”</p>

  <p>“Ne demek istiyorsun? Ne yapıyorum?”</p>

  <p>“Bütün bu gizli kapaklı, sinsi işleri.”</p>

  <p>“Ne demek sinsi?”</p>

  <p>“Tavşandan, arabaya gizlice girmene kadar. Abraya da bir şey yaptın. Ne olduğunu bilmiyorum ama, kutuyu atmasına sen sebep oldun.”</p>

  <p>“O!” dedi Cal. “Ne yaptığımı anlatmamı istemez misin?” Tedirgin olduğu belliydi.</p>

  <p>“Ne yaptığını bilmek istemem,” dedi Aron yavaşça. “Neden yaptığını bilmek isterim. Hep bir şeylerin peşindesin. Neden böylesin, merak ediyorum. Neye yarıyor bunlar?”</p>

  <p>Cal’ın yüreğine bir acı saplandı. Kurduğu plan, birdenbire bayağı ve kirli geldi kendisine de. Kardeşinin onu bulup ortaya çıkardığını biliyordu. Ve Aron’un kendisini sevmesi için derin bir istek duydu. Kendini, bırakılmış ve aç buldu, ne yapacağını bilemedi.</p>

  <p>Aron, kapıyı açıp Ford’dan indi, arabalıktan çıktı. Cal, bir süre daha direksiyonu çevirip, hızla ilerlediğini düşledi. Ama bir türlü avunamadı ve az sonra o da Aron’un arkasından eve yollandı.</p>

  <p class="bolum_adi2">2</p>

  <p>Yemek bittikten, Lee de bulaşıkları yıkadıktan sonra, Adam, “Artık yatma zamanı geldi sanırım,” dedi. “Epey yüklü bir gün geçirdik.”</p>

  <p>Aron, çabucak Cal’a baktı ve sessizce cebinden düdüğünü çıkardı.</p>

  <p>“İstemiyorum,” dedi Cal.</p>

  <p>“Senin oldu artık,” dedi Aron.</p>

  <p>“İstemem, istemiyorum.”</p>

  <p>Aron, kemik düdüğü masanın üzerine koydu. “İstediğin zaman buradan alırsın,” dedi.</p>

  <p>Adam, araya girdi. “Nedir bu tartışma. Yatmaya gitmeniz gerektiğini söyledim size.”</p>

  <p>Cal, masum çocuk yüzü takınarak, “Neden?” diye sordu. “Yatmak için daha çok erken.”</p>

  <p>“Size, tam doğrusunu söylemedim. Lee’yle yalnız kalıp konuşmak istiyorum. Hava da kararıyor, dışarı çıkamazsınız. Bu yüzden yatmanızı, hiç değilse odanıza gitmenizi istiyorum. Beni anlıyor musunuz?”</p>

  <p>“Evet efendim,” dediler her ikisi de. Ve Lee’nin ardından evin arka tarafındaki odalarına girdiler. Az sonra pijamalarını giymiş olarak, babalarına iyi geceler dilemeye gittiler.</p>

  <p>Lee, oturma odasına geldi ve koridora açılan kapıyı kapadı. Düdüğü kaldırıp inceledi ve yerine bıraktıktan sonra da, “Burada neler döndüğünü bilmek isterdim,” dedi.</p>

  <p>“Ne demek istiyorsun Lee?”</p>

  <p>“Yemekten önce bir bahse tutuşmuşlar, yemekten hemen sonra da Aron kaybederek borcunu ödemiş. Ne konuşuyorduk?”</p>

  <p>“Onlara yatmalarını söylediğimi hatırlıyorum yalnızca.”</p>

  <p>“Neyse, belki sonra anlarız ne olup bittiğini.”</p>

  <p>“Çocukların her hareketinden bir anlam çıkarmaya çalışıyormuşsun gibi geliyor bana. Belki hiçbir anlamı yoktur.”</p>

  <p>“Mutlaka bir anlamı vardı,” dedi Lee, sonra da ekledi. “Bay Trask, insanların düşüncelerinin belli bir yaştan sonra mı öyle birdenbire önem kazandığını sanıyorsunuz? Şimdiki düşünceleriniz ve duygularınız, on yaşındaki düşünce ve duygularınıza oranla daha duru, daha mı keskin? Aynı derecede iyi görüp, aynı derecede iyi işitip, tat almıyor musunuz?”</p>

  <p>“Belki de haklısın.”</p>

  <p>“En büyük hata bu gibi geliyor bana, zaman, bize geçen yıllardan ve hüzünden başka bir şey bırakmıyor.”</p>

  <p>“Bellek de bırakıyor.”</p>

  <p>“Evet, bellek de. Onsuz zaman, bize karşı silahsız kalmış olur. Benimle ne konuşmak istemiştiniz?”</p>

  <p>Adam, mektubu cebinden çıkarıp masanın üzerine koydu. “Bunu okumanı, dikkatle okumanı ve sonra da konuşmamızı istiyorum.”</p>

  <p>Lee, yarım gözlüklerini çıkarıp taktı. Mektubu lambanın altında açıp okudu.</p>

  <p>“Evet?” diye sordu Adam.</p>

  <p>“Bir avukat için iş imkânları var mı burada?”</p>

  <p>“Ne demek istiyorsun? Ha, şu. Şaka mı ediyorsun?”</p>

  <p>“Hayır,” dedi Lee. “Şaka etmiyordum. O belli belirsiz Doğulu nezaketimle, kendi düşüncemi ortaya koymadan önce, sizinkini öğrenmek istediğimi ima etmeye çalışıyordum.”</p>

  <p>“Bana çıkışıyor musun?”</p>

  <p>“Evet,” dedi Lee. “Doğulu tavrımı bir yana bırakıyorum. Yaşlanıyorum, yaşlandıkça da tersleşiyorum. Sabırsız oldum artık. Bütün Çinli hizmetçilerin, yaşlandıklarında, bağlı ama huysuz olduklarını duymadınız mı?”</p>

  <p>“Seni kırmak istememiştim.”</p>

  <p>“Kırılmıyorum. Bu mektup üzerine konuşmak istediniz. O halde konuşun. Ben de, söylediklerinizden, size gerçek düşüncemi söyleyip söyleyemeyeceğimi veya kendi düşüncenizin en iyisi olduğuna sizi inandırmanın daha iyi olup olmayacağım çıkarayım.”</p>

  <p>“Anlıyorum,” dedi Adam, çaresiz.</p>

  <p>“Siz kardeşinizi tanıyordunuz. Siz anlamıyorsanız, onu hiç tanımayan ben nasıl anlayabilirim?”</p>

  <p>Adam ayağa kalktı ve koridora bakan kapıyı açtı, ama karanlıkta kapının ardına sinen gölgeyi fark edemedi. Odasına gitti ve soluk kahverengi bir fotoğrafı getirip Lee’nin önüne koydu. “Kardeşim Charles bu işte,” dedi. Sonra gidip kapıyı kapadı.</p>

  <p>Lee, fotoğrafı lambanın altında evirip çevirdi. “Çok eski,” dedi Adam. “Ben askere gitmeden önce.”</p>

  <p>Lee, resme iyice eğildi. “Bir şeyler çıkarmak güç,” dedi. “Ama yüzündeki anlamdan, kardeşinizde pek şakacılık yoktu galiba derim.”</p>

  <p>“Hiçbir zaman yoktu,” dedi Adam. “Hiç gülmezdi.”</p>

  <p>“Demek istediğim, tam olarak bu değildi. Kardeşinizin vasiyetnamesindeki isteklerini okuduğumda, onda haince bir oyun oynama merakı olabileceğini düşünmüştüm. Sizi sever miydi?”</p>

  <p>“Bilmem,” dedi Adam. “Bazen beni sevdiğini sanırdım. Bir seferinde ise, beni öldürmeye kalkmıştı.”</p>

  <p>“Evet,” dedi Lee. “Yüzünden anlaşılıyor. Sevgi ve cinayet. Bu ikisi, onu bir cimri yaptı çıkardı. Cimri denilen, para kalesi ardına sığınmış korkak adamın biridir. Karınızı tanıyor muydu?”</p>

  <p>“Evet.”</p>

  <p>“Onu sever miydi?”</p>

  <p>“Ondan nefret ederdi.”</p>

  <p>Lee içini çekti. “Pek fark etmez. Bu, sizin meseleniz değil, öyle değil mi?”</p>

  <p>“Hayır, değil.”</p>

  <p>“Meseleyi ortaya koyup bakmak ister misiniz?”</p>

  <p>“İstediğim bu zaten.”</p>

  <p>“Başlayın öyleyse.”</p>

  <p>“Düşündüklerim karmakarışık.”</p>

  <p>“Kartları benim açmamı ister misiniz? Meseleyle ilişkisi olmayan daha iyi yapabilir bunu bazen.”</p>

  <p>“Benim de istediğim bu.”</p>

  <p>“Peki öyleyse.” Lee, birdenbire homurdanmaya başladı ve yüzüne şaşkın bir bakış geldi. Yuvarlak çenesini, küçük elinin içine aldı. “Kutsal boynuzlar,” dedi. “Bunu düşünmemiştim.”</p>

  <p>Adam, kıpırdandı. “Oturduğun çivinin üstünden kalkmanı isterdim,” dedi huysuz bir tavırla. “Kendimi, karatahtaya yazılmış sıra sıra sayılara benzetiyorum.”</p>

  <p>Lee, cebinden bir pipo çıkardı. Uzun, ince bir ebonit çubuğun ucunda, pirinç bir hokka. Piposuna saç gibi ince kıyılmış tütün doldurup yaktı. Birkaç nefes alıp piponun sönmesini seyretti.</p>

  <p>“Esrar mı?” diye sordu Adam.</p>

  <p>“Hayır,” dedi Lee. “Ucuz bir Çin tütünü. Kötü bir tadı var.”</p>

  <p>“Neden içiyorsun öyleyse?”</p>

  <p>“Bilmem,” dedi Lee. “Bana şey yapıyor, daha iyi düşünmeme yardım ediyor sanki. Pek karmaşık bir yanı yok.” Lee’nin gözkapakları süzüldü. “Peki öyleyse, düşüncelerinizi teker teker, erişte gibi çekip çıkararak, günışığına sermeye çalışacağım. Kadın, hâlâ karınız ve hâlâ yaşıyor. Vasiyetnameye göre, elli bin dolar kadar bir şeye sahip oluyor. Bu büyük bir para. Oldukça önemli iyilikler ya da kötülükler yapabilirdi. Kardeşiniz, onun nerede, nasıl bir insan olduğunu bilseydi, parayı almasını yine ister miydi? Mahkemeler, her zaman ölmüş olanların isteklerini yerine getirmeye çalışırlar.”</p>

  <p>“Kardeşim böyle bir şeyi istemezdi,” dedi Adam. Sonra, hanın üst katındaki kızları ve Charles’ın oraya sık sık gittiğini hatırladı.</p>

  <p>“Belki kendinizi kardeşinizin yerine koyup, öyle düşünmeniz gerekecek. Karınızın şimdi yaptığı, ne iyi, ne de kötü. Azizler, bazen her çeşit topraktan çıkabilirler. Bu parayla belki iyi bir şey yapar. İnsanı, suçlu bir vicdan kadar, insanlık sevgisine yönelten şey yoktur.”</p>

  <p>Adam ürperdi. “Eline para geçirince, ne yapacağını söyledi bana. İyilikten çok cinayete benziyordu.”</p>

  <p>“Öyleyse, parasının olmasını istemiyorsun?”</p>

  <p>“Salinas’ın iyi tanınan kişilerinden birçoğunu mahvedebileceğini söyledi. Yapar da.”</p>

  <p>“Anlıyorum,” dedi Lee. “Bu meseleye tarafsız bir gözle bakabildiğime memnunum. Bu iyi tanınmış adamların epey kirli çamaşırları olmalı. Öyleyse, ahlak açısından, senin bu parayı ona vermeye karşı olman gerekmez mi?”</p>

  <p>“Evet.”</p>

  <p>“Şöyle düşünsene. Adı sanı bilinmeyen, geçmişi belirsiz bir kız. Birdenbire türeyiveren bir orospu. Bu durumunu göz önüne alırsa, senin yardımın olmadan bu parada hak iddia edemez.”</p>

  <p>“Haklısın galiba. Benim yardımım olmadan, bu parada hak iddia edebileceğini sanmıyorum.”</p>

  <p>Lee, piposunun tütününü tazeledi. Üstüste dört nefes çekti ve gözkapaklarını kaldırıp Adam’a baktı. “Ahlak açısından çok nazik bir mesele,” dedi. “İzin verirsen bu meseleyi akrabalarıma danışmak istiyorum. Ad vermeyeceğim. Meseleyi ayrıntılarıyla inceleyeceklerdir. İlgi çekici birtakım sonuçlara varacaklarına eminim.” Piposunu masaya bıraktı. “Senin de seçebileceğin başka bir yol yok nasıl olsa.”</p>

  <p>“Ne demek istiyorsun?” diye üsteledi Adam.</p>

  <p>“Var mı? Sen kendini benden daha az mı tanıyorsun?”</p>

  <p>“Ne yapmam gerektiğini bilmiyorum,” dedi Adam. “Üzerinde iyice düşünmem gerek.”</p>

  <p>“Zamanımı boşa harcıyorum galiba,” dedi Lee kızarak. “Sen kendi kendini mi aldatıyorsun, yoksa yalnızca beni mi?”</p>

  <p>“Benimle böyle konuşma,” dedi Adam.</p>

  <p>“Neden olmasın? Aldatılmaktan hiçbir zaman hoşlanmadım ben. Sen hapı yutmuşsun. Ne yapacağın satır satır belli. İstediğim gibi konuşacağım. Sinirlendim. Huylanıyorum. Eski kitapların pis kokusunu ve iyi düşünmenin güzel kokusunu özlüyorum. İki çeşit ahlak anlayışıyla karşı karşıyasın ve sana verilen değerlere uygun olanını seçeceksin. Düşünmek bunu değiştirmeyecek. Karının Salinas’ta bir orospu olması bunu değiştirmeyecek.”</p>

  <p>Adam ayağa kalkmak istedi, tepesi atmıştı. “Gitmeye kararlı olduğun için saygını da yitirdin,” diye bağırdı. “Parayı ne yapacağıma daha karar vermediğimi söylüyorum sana.”</p>

  <p>Lee, derin derin içini çekti. Ellerini dizlerine dayayarak, küçük gövdesini doğrulttu. Yorgun yorgun kapıya yürüdü, açtı. Arkasına dönüp, Adam’a gülümsedi. “Boktan bir mesele!” dedi dostça. Çıktı ve arkasından kapıyı kapadı.</p>

  <p class="bolum_adi2">3</p>

  <p>Cal, karanlık koridordan sessizce ilerleyip, kardeşiyle birlikte uyudukları odaya süzüldü. İki kişilik geniş yatakta yatan kardeşinin başını görebiliyordu, ama uyuyup uyumadığını göremiyordu. Yavaşça kardeşinin yanına uzandı ve ellerini başının altında kenetleyip, karanlığı oluşturan renkli benekçikleri seyretmeye koyuldu. Penceredeki stor içeri doğru şişti, sonra gece rüzgârı çıktı ve yırtık stor, ses çıkarmadan pencereye vurmaya başladı.</p>

  <p>Kurşun rengi bir melankoli çökmüştü üzerine. Aron’un onu arabalıkta bırakarak çıkıp gitmemiş olmasını, kapının ardından gizlice dinlememiş olmayı bütün yüreğiyle isterdi. Karanlıkta dudaklarını sessizce oynattı ve sözcükleri kafasının içinden sessizce geçirdi, ama yine de duyabiliyordu onların sesini.</p>

  <p>“Ulu Tanrını,” dedi. “Aron gibi olmak istiyorum. Beni aşağılık yapma. Öyle olmak istemiyorum. Aşağılık olmak, yalnız kalmak istemiyorum. İsa aşkına. Amin.” Ağır, ılık gözyaşları, yanaklarından aşağı süzülüyordu. Kasları gerilmişti, burun çekip hıçkırmaya çalışıyordu.</p>

  <p>Aron, karanlıkta fısıldadı. “Üşümüşsün, her yanın ürpermiş.” Elini Cal’ın koluna uzattı ve ürpermiş tüylerine dokundu. “Charles Amca’nın parası var mıymış?” diye sordu yavaşça.</p>

  <p>“Hayır,” dedi Cal.</p>

  <p>“Ama epey kaldın orada. Babam o kadar uzun ne konuşmak istedi?”</p>

  <p>Cal, kımıldamadan yatıyor, soluğunu kontrol etmeye çalışıyordu.</p>

  <p>“Bana söylemek istemiyor musun?” diye sordu Aron. “Canın isterse.”</p>

  <p>“Söyleyeceğim,” diye fısıldadı Cal. Sırtını kardeşine döndü. “Babam, annemize çelenk gönderecek. Kocaman, karanfillerden yapılmış bir çelenk.”</p>

  <p>Aron yarım doğrulup, heyecanla sordu. “Sahi mi? Ta oraya nasıl gönderecek?”</p>

  <p>“Trenle. O kadar yüksek sesle konuşma.”</p>

  <p>“Ama nasıl taze kalacak?” diye sordu Aron.</p>

  <p>“Buzla,” dedi Cal. “Her yanına buz koyacaklar.”</p>

  <p>“Çok buz gerekmez mi?” diye sordu Aron.</p>

  <p>“Bir cehennem dolusu buz,” dedi Cal. “Uyu şimdi.”</p>

  <p>Aron susmuştu. Az sonra, “İnşallah taze varır oraya,” dedi.</p>

  <p>“Varacak,” dedi Cal. İçin için de haykırıyordu. “Aşağılık bir iş yapmama izin verme.”</p>
</body>
</html>
