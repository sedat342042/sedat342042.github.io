<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Onuncu Bölüm</p>

  <p class="bolum_adi2">1</p>

  <p>Birlikte oturan iki erkeğin içinde, bir süre sonra, birbirlerine karşı bir öfke büyümeye başlar. Bu yüzden de aralarında birtakım kurallar yerleştirmeye çalışırlar. Yalnız başlarına oturan iki erkek hep bir kavganın eşiğinde yaşar ve bunu da bilirler. Adam Trask’in eve dönüşünden az sonra da böyle oldu, aralarında bir gerginlik baş gösterdi hemen. İki kardeş, birbirlerini gerektiğinden çok görüyorlardı, başkalarını ise yeterince gördükleri yoktu.</p>

  <p>Birkaç ay Cyrus’un parasını sağlama bağlamakla uğraştılar. Birlikte Washington’a, mezarı görmeye gittiler. İyi bir taştan yapılmıştı, üstüne de demirden bir yıldız konulmuştu. Yıldızın üzerinde Şehitleri Anma Günü’nde küçük bir bayrak koymaya yarayan bir delik vardı. Mezarın başında uzun süre kaldıktan sonra ayrıldılar. Bir daha da artık Cyrus’tan söz etmediler.</p>

  <p>Cyrus düzenbazlık etmişse, becerikli bir biçimde yapmıştı bunu. Para konusunda kimse bir şey sormadı. Ama Charles bu konuyu aklından çıkarıp atamıyordu.</p>

  <p>Çiftliğe döndüklerinde, Adam ona, “Neden kendine yeni elbiseler almıyorsun?” diye sordu. “Zengin bir adamsın artık. Oysa metelik harcamaktan korkar gibisin.”</p>

  <p>“Öyleyim,” dedi Charles.</p>

  <p>“Neden?”</p>

  <p>“Paraları bir gün geri vermek zorunda kalabilirim.”</p>

  <p>“Hâlâ aynı konu mu? Eğer ortada uygunsuz bir şey olmuş olsaydı, şimdiye kadar kokusu çıkardı, öyle değil mi?”</p>

  <p>“Bilmem,” dedi Charles. “Bu konu üzerinde konuşmayalım daha iyi.”</p>

  <p>Ama aynı gece bu konuyu yine kendisi açtı. “Beni tedirgin eden bir şey var,” diye başladı.</p>

  <p>“Para konusunda mı?”</p>

  <p>“Evet, para konusunda. Bu kadar çok para yapmışsan, altında mutlaka bir çapanoğlu vardır.”</p>

  <p>“Ne demek istiyorsun?”</p>

  <p>“Baksana, faturaları, hesap pusulalarını, notları, babamın bütün evraklarım karıştırdık, bu para hakkında hiçbir kayıt yoktu.”</p>

  <p>“Belki yakmıştır.”</p>

  <p>“Belki,” dedi Charles.</p>

  <p>İki kardeş, Charles’ın çizdiği programa göre yaşıyorlardı. Charles hiçbir biçimde aksatmıyordu bunu. Hiç şaşmadan dört buçukta uyanıyordu sabahları, sanki saatin pirinç sarkacı dürtüyordu onu. Aslında, dört buçuktan yarım saniye önce uyanmış oluyordu. Gözlerini açmış ve bir kere kırpmış oluyordu saat çalmadan. Sonra bir dakika kadar, karnını kaşıyarak karanlığın içine bakıp kımıldamadan dururdu. Ardından yanı başındaki komodine uzanır ve eli tam kibrit kutusunun üzerine kapanırdı. Parmakları bir kibrit bulup çıkarır, kutunun yan yüzüne sürterdi. Kibritin ucu, çöpü alev almadan önce küçük mavi bir boncuk gibi yanardı.</p>

  <p>Bir gün yine Charles uyandı, başucundaki mumu yaktı. Battaniyeyi fırlatıp ayağa kalktı. Dizlerinde torbalanan ve bileklerini açıkta bırakan uzun, gri iç donunu giydi. Esneyerek kapıya yürüdü, açıp kardeşine seslendi, “Adam, saat dört buçuk. Kalkma zamanı. Uyan artık.”</p>

  <p>Adam, boğuk bir sesle homurdandı. “Hiç unutmaz mısın sen?”</p>

  <p>“Kalkma zamanı geldi.” Charles, bacaklarını pantolonuna soktu ve kalçasından yukarı çekiştirdi. “Kalkman gerekmiyor,” dedi. “Zengin bir adamsın. İstersen bütün gün yatabilirsin.”</p>

  <p>“Sen de zenginsin. Ama yine de gün doğmadan ayaktayız.”</p>

  <p>“Kalkman gerekmiyor,” diye tekrarladı Charles. “Ama çiftlik işleteceksen, bir çiftçi gibi davranman gerekir.”</p>

  <p>“Evet, daha çok çalışmayı gerektirecek daha çok toprak satın almak için,” dedi Adam.</p>

  <p>“Kes artık,” dedi Charles, “çok istiyorsan git yat.”</p>

  <p>“Bahse girerim ki,” dedi Adam, “sen yatsan da uyuyamazsın. Sana bir şey diyeyim mi, bence kalkmak istediğin için kalkıyorsun sen ve sonra da bundan kendine pay çıkarıyorsun. Tıpkı altı parmağı olup da bununla övünmek gibi bir şey.”</p>

  <p>Charles mutfağa gidip lambayı yaktı. “Yatakta yatarak çiftlik işletilmez,” dedi. Külleri eşeleyip çıkardığı korların üzerine bir parça kâğıt koydu, sonra alev alana kadar üfledi.</p>

  <p>Adam, kapı aralığından onu seyrediyordu. “Kibrit kullansan olmaz,” dedi.</p>

  <p>Charles öfkeyle döndü. “Sen kendi Allahın belası işlerine bak,” dedi. “Beni de iğnelemekten vazgeç.”</p>

  <p>“Öyle olsun,” dedi Adam. “İlişmem sana bundan böyle. Zaten burada bir işim de yok benim.”</p>

  <p>“O senin bileceğin şey. Ne zaman istersen çekip gidebilirsin.”</p>

  <p>Bu kavga saçmaydı, ama Adam kendini tutamıyordu. Elinde olmadan sesini yükseltiyor, öfkeli ve kırıcı sözler söylüyordu. “Elbet ne zaman istersem giderim,” dedi. “Burası senin olduğu kadar benim de.”</p>

  <p>“Öyleyse neden çalışıp işlemiyorsun onu?”</p>

  <p>“Ey Tanrım!” dedi Adam. “Neyin kavgasını yapıyoruz? Keselim şunu artık.”</p>

  <p>“Benim kavga istediğim yok,” dedi Charles. Ilık lapayı iki kâseye boşaltıp masanın üzerine koydu.</p>

  <p>Masanın başına oturdular. Charles bir dilim ekmeğe tereyağı sürdü, bıçağın ucuyla kavanozdan reçel alıp ekmeğin üzerine yaydı. Sonra ikinci dilim için bıçağını yine tereyağının içine daldırdı. Tereyağı topağının üzerinde reçel izleri kaldı.</p>

  <p>“Allah belanı versin, bıçağını temizleyemez misin? Şu tereyağının haline bak!”</p>

  <p>Charles, bıçakla ekmeği bıraktı, iki avcunu masaya bastırıp, “Buradan çekip gitsen iyi olacak,” dedi.</p>

  <p>Adam ayağa kalktı. “Domuz ahırında yaşarım, daha iyi,” dedi. Sonra çıkıp gitti.</p>

  <p class="bolum_adi2">2</p>

  <p>Charles onu yeniden gördüğünde, aradan sekiz ay geçmişti. Charles işten dönüyordu. Adam’ı orada, mutfak kovasından saçına ve yüzüne su çarparken buldu.</p>

  <p>“Merhaba,” dedi, “nasılsın?”</p>

  <p>“İyiyim,” dedi Adam.</p>

  <p>“Neredeydin?”</p>

  <p>“Boston’da.”</p>

  <p>“Başka bir yere gitmedin mi?”</p>

  <p>“Hayır. Şehri bir görmek istedim.”</p>

  <p>İki kardeş yine eski yaşamlarına döndüler. İkisi de öfkelenmemek için ellerinden geleni yapıyorlardı. Bir bakıma biri ötekini koruyarak kendini de korumuş oluyordu. En erken yine Charles kalkıyor, Adam’ı uyandırmadan kahvaltıyı hazırlıyordu. Adam da evin temizliğine bakıyor, ayrıca çiftlik işleriyle ilgili defterleri tutuyordu.</p>

  <p>Böyle birbirlerini koruyup kollayarak iki yıl yaşadılar. Ta ki öfkeleri iyice kabarıp, bastırılmaz bir gerilime varıncaya kadar.</p>

  <p>Bir kış gecesi, Adam başını hesap defterinden kaldırdı. “Kaliforniya güzel bir yer,” dedi. “Kışları da iyi geçiyor. İnsan istediğini yetiştirebilir orada.”</p>

  <p>“Yetiştirebilir elbette. Ama o kadar ürün alıp da ne yapacaksın.”</p>

  <p>“Buğday sözgelişi, ne dersin? Kaliforniya’da çok buğday yetiştiriyorlar.”</p>

  <p>“Çürür,” dedi Charles.</p>

  <p>“Bilirmiş gibi konuşuyorsun sen de. Bana bak Charles, Kaliforniya’da bitkiler öyle çabuk boy atıyormuş ki, eker ekmez geri çekilmezsen seni yere devirir diyorlar.”</p>

  <p>“Neden o Allahın belası yere gitmiyorsun öyleyse? Ne zaman istersen buradaki payını satın alırım ben.”</p>

  <p>O zaman Adam sustu, bu konuyu kapadı. Ama ertesi sabah küçük aynaya bakarak saçını tararken yine başladı.</p>

  <p>“Kaliforniya’da kış yok gibi bir şey. Sürekli bir bahar sanki.”</p>

  <p>“Kışı severim ben,” dedi Charles.</p>

  <p>Adam, ocağa doğru yaklaştı. “Kızma hemen,” dedi.</p>

  <p>“İyi ya, sen de beni kızdırma öyleyse, iğnelemekten vazgeç. Kaç yumurta istiyorsun?”</p>

  <p>“Dört,” dedi Adam.</p>

  <p>Charles, ocağın yanına yedi tane yumurta koydu. Ateşi küçük parçalarla besleyip harlattı. İyice alev alınca, tavayı ateşin üzerine sürdü. Pastırmayı kızartırken yüzünün asıklığı geçmişti.</p>

  <p>“Adam,” dedi, “Bilmem farkında mısın ama ağzını her açışta Kaliforniya’nın sözünü ediyorsun. Gitmeyi gerçekten istiyor musun?”</p>

  <p>Adam kıs kıs gülerek, “Benim de anlatmaya çalıştığım bu,” dedi. “Biliyorum. Tıpkı sabahları erken kalmak gibi. Kalkmak istemiyorum, ama yatakta da kalmak istemiyorum.”</p>

  <p>“Kendi kendine büyütüyorsun bu işi,” dedi Charles.</p>

  <p>Adam devam etti. “Orduda her sabah o boru çalardı. Ant içmiştim, bir gün gelir de ordudan ayrılırsam, her gün öğleye kadar uyuyacaktım. Şimdi ise ordudakinden yarım saat daha erken kalkıyorum. Söyler misin Charles, ne uğruna çalışıyoruz?”</p>

  <p>“Yatakta yatarak çiftlik yönetilmez,” dedi Charles. Cızırdamaya başlayan pastırmayı çatalla çevirdi.</p>

  <p>“Bir düşün bak,” dedi Adam içtenlikle. “Ne senin ne benim, değil çoluk çocuğumuz, karımız bile yok. Bu gidişle olacağı da yok. İşten başımızı alıp kadına kıza bile bakamıyoruz. Bir de kalkmış, Clarkların topraklarını uygun bir fiyat isterlerse kendi topraklarımıza eklemeye çalışıyoruz. Ne için?”</p>

  <p>“Çok iyi bir arazi,” dedi Charles. “İkisi birleşti mi, bu çevrenin en iyi çiftliği olur. Söylesene! Evlenmeyi mi düşünüyorsun yoksa?”</p>

  <p>“Hayır. Ama söylemek istediğim de bu işte. Bir-iki yıla kalmadan bu çevrenin en güzel çiftliği bizimki olacak, biz de günlerini saymaya başlamış iki moruk. Sonra birimiz ölecek, o güzel çiftlik moruklardan öbürüne kalacak. Sonra o da ölecek...”</p>

  <p>“Sen neden söz ediyorsun?” diye sordu Charles. “Rahat batar zaten. Beni de sinirlendiriyorsun. Çıkar şu baklayı ağzından bakalım.”</p>

  <p>“Yaşadığım hayattan hoşlanmıyorum,” dedi Adam. “Ya da yeteri kadar hoşlanmıyorum. Bir şey elde etmek için bunca çalışıp çabalıyorum. Oysa çalışmam hiç de gerekli değil.”</p>

  <p>“Öyleyse neden bırakıp gitmiyorsun?” diye haykırdı Charles. “Cehenneme kadar yolun var. Seni kimse tutmuyor. Git güney denizlerine, bir hamakta yan gel yat, eğer istediğin buysa.”</p>

  <p>“Kızma,” dedi Adam, uysal bir sesle. “Tıpkı kalkmak gibi. Ne yatmak istiyorum, ne de kalkmak. Burada kalmayı istemiyorum, ama gitmeyi de.”</p>

  <p>“İnsanı çıldırtırsın,” dedi Charles.</p>

  <p>“Düşünsene Charles, sen seviyor musun sanki burayı?”</p>

  <p>“Evet.”</p>

  <p>“Burada bütün hayatın boyunca kalmak istiyor musun?”</p>

  <p>“Evet.”</p>

  <p>“Ey Tanrım, keşke benim için de bu kadar kolay olsaydı. Neyin nesidir bu benim derdim acaba?”</p>

  <p>“Bana kalırsa senin ateşin başına vurmuş. Bu gece hana gidelim de kendine gel.”</p>

  <p>“Belki de öyledir,” dedi Adam. “Ama bir orospuyla yatmaktan hiçbir zaman öyle çok zevk almadım.”</p>

  <p>“Hepsi bir,” dedi Charles. “Gözlerini kapadın mı farkına bile varmazsın.”</p>

  <p>“Alaydaki arkadaşlardan bazıları, ellerinin altında Kızılderili bir kadın bulundururlardı. Bir süre için benim de olmuştu.”</p>

  <p>Charles, merakla dönüp baktı. “Senin Kızılderili kadınlarla düşüp kalktığını duysa, babam mezarında hop oturup hop kalkardı. Nasıldı?”</p>

  <p>“Oldukça güzeldi. Elbiselerimi yıkayıp diker, biraz da yemek yapardı.”</p>

  <p>“Öbür şeyde nasıldı demek istedim?”</p>

  <p>“İyiydi. Evet iyiydi. Hem tatlıydı, yumuşak ve tatlı. Çok nazik ve yumuşaktı.”</p>

  <p>“Uyurken seni bıçaklamadığı için şanslı sayılırsın.”</p>

  <p>“Yapmazdı. Tatlıydı.”</p>

  <p>“Bakıyorum, gözlerin bir tuhaf oldu. Tutkun muydun yoksa ona?”</p>

  <p>“Galiba öyleydi.”</p>

  <p>“Sonra ne oldu?”</p>

  <p>“Çiçeğe yakalandı.”</p>

  <p>“Başka birini bulamadın mı?”</p>

  <p>Adam’ın gözlerine bir acı çökmüştü. “Kütük gibi birbiri üstüne yığdık hepsini. İki yüzden fazlaydılar, kollar, bacaklar taşıyordu yığından. Üstlerine çalı çırpı yığıp ateşe verdik.”</p>

  <p>“Çiçek hastalığına dayanamadıklarını duymuştuk.”</p>

  <p>“Bu hastalık sağ komaz onları,” dedi Adam. “Pastırmayı yakıyorsun.”</p>

  <p>Charles telaşla ocağa döndü. “Biraz gevrek olmuş,” dedi, “ben de böyle severim zaten.” Pastırmayı bir tabağa alarak yumurtaları kızgın yağın içine kırdı. Yumurtalar cızırdaya cızırdaya kabarıp zıpladılar, beyaz kenarları kahverengi dantellerle çevrelendi.</p>

  <p>“Bir öğretmen vardı,” dedi Charles. “Gördüğüm en tatlı varlıktı. Küçücük ayakları vardı. Bütün elbiselerini New York’tan getirtirdi. Sapsarı saçlar ve inan olsun hiç bu kadar küçük ayak görmemişsindir. Koroda şarkı da söylüyordu. Herkes kiliseye gitmeye başlamıştı. Neredeyse kiliseye başvurup din adamı olacaktım. Bu dediğim oldukça eski bir hikâye.”</p>

  <p>“Bana evlenmeyi düşündüğünü yazdığın zamanlar mı?”</p>

  <p>Charles gülümsedi. “Sanırım. Bütün bu bölgede evlenme hummasına tutulmayan delikanlı kalmamıştı diyebilirim.”</p>

  <p>“Sonra ne oldu bu öğretmen hanıma?”</p>

  <p>“Ne olacak, bilirsin. Buradaki kadınlar onu çekemez oldular. Aralarında birleşip ilk fırsatta işine son verdirdiler. İpek iç çamaşırı giydiğini söylüyorlardı. Pek kendini beğenmişti. Daha yarı yıl dolmadan Okul Aile Birliği işten çıkardı onu. Ayakları nah şu kadarcıktı. Sanki kazara açılmış gibi ayak bileklerini gösterirdi hep. Bilekleri her zaman açıktaydı.”</p>

  <p>“Tanımak fırsatı geçti mi eline?”</p>

  <p>“Hayır. Yalnız kiliseye gidiyordum. Ama içeriye girmek imkânsızdı. Bu kadar tatlı kızların, böyle küçük kasabalarda yeri yoktur. Çevrelerini tedirgin ederler. Dert açarlar.”</p>

  <p>“Samuellerin kızını hatırlar mısın?” dedi Adam. “Gerçekten tatlı bir kızdı. Ne oldu o?”</p>

  <p>“Aynı şey. Bir yığın dert açtı. Sonra uzaklara gitti. Philadelphia’da yaşadığını duydum. Terzilik yapıyormuş. Bir tek elbise için on dolar alıyormuş.”</p>

  <p>“Belki bizim de gitmemiz gerek,” dedi Adam.</p>

  <p>“Hâlâ Kaliforniya’yı mı düşünüyorsun?”</p>

  <p>“Sanırım öyle.”</p>

  <p>Charles’ın öfkesi birden patlak verdi. “Buradan defolup gitmeni istiyorum,” diye haykırdı. “Burayı terk etmeni istiyorum. Hisseni ya ben alırım ya da benimkini sana satarım, hangisi olursa. Defol, orospu çocuğu... ” Durakladı. “Ağzımdan kaçtı, şu son sözü söylemek istememiştim. Ama Allah kahretsin, kızdırıyorsun beni.”</p>

  <p>“Gideceğim,” dedi Adam.</p>

  <p class="bolum_adi2">3</p>

  <p>Üç ay sonra, üzerinde Rio Körfezinin resmi olan renkli bir kart aldı Charles. Kartın arkasına, mürekkepli kalemle, “Orada kışken burada yaz sürüyor. Neden kalkıp gelmiyorsun?” diye yazmıştı Adam.</p>

  <p>Altı ay sonra, Buenos Aires’ten başka bir kart geldi. “Sevgili Charles, burası koskoca bir şehir. Hem İspanyolca, hem de Fransızca konuşuyorlar. Sana bir kitap gönderiyorum.”</p>

  <p>Ama kitap filan gelmedi. Charles, kitabı bütün kış, baharın ortalarına kadar bekledi. Ve kitap yerine Adam çıkageldi. İyice esmerleşmişti ve üzerindeki elbiselerde yabancı bir hava vardı.</p>

  <p>“Nasılsın?” diye sordu Charles.</p>

  <p>“İyiyim. Kitabı aldın mı?”</p>

  <p>“Hayır.”</p>

  <p>“Ne oldu acaba? Üstelik resimliydi.”</p>

  <p>“Kalacak mısın?”</p>

  <p>“Sanırım. Sana o ülkeyi anlatırım.”</p>

  <p>“Dinlemek istemiyorum,” dedi Charles.</p>

  <p>“Ey Tanrım, ne adamsın,” dedi Adam.</p>

  <p>“Ne olacağını biliyorum. Bir yıl kadar oturacaksın, sonra yine tedirgin olacak, beni de tedirgin edeceksin. Birbirimize delice öfkelenecek, sonra gönül almaya başlayacağız ki bu çok daha kötü olacak. Derken bir gün patlayacağız ve sen çekip gideceksin, bir süre sonra yine geri döneceksin. Ve her şeye yeni baştan başlayacağız.”</p>

  <p>“Kalmamı istemiyor musun?” diye sordu Adam.</p>

  <p>“Allah kahretsin, istiyorum elbet,” dedi Charles. “Burada yokken özlüyorum seni. Ama ne olacağını da biliyorum.”</p>

  <p>Ve gerçekten öyle oldu. Bir süre eski günlerden söz açtılar. Bir süre ayrı kaldıklarında neler yaptıklarını anlattılar. Giderek, uzun, tatsız sessizliklere gömüldüler. Sessizce yapılan işler, kendilerini zorlayarak gönül almalar, öfke kıvılcımlarıyla dolu saatler başladı. Zamanın sınırları yoktu, bu yüzden hiç bitmeyecekmiş gibi geliyordu.</p>

  <p>“Biliyor musun,” dedi Adam bir akşam, “otuz yedi yaşına basacağım. Ömrün yarısı eder.”</p>

  <p>“İşte yine başlıyoruz,” dedi Charles. “Hayatını boşuna geçirdiğini söyleyeceksin. Bana bak Adam, bu sefer tartışmayalım, olur mu?”</p>

  <p>“Ne demek istiyorsun?”</p>

  <p>“Geçen seferkiler gibi davranacaksan, sen gitmeye hazır olana kadar demek ki daha iki-üç hafta kavga edeceğiz. Eğer yine tedirgin olduysan, neden hiç sesini çıkarmadan çekip gitmiyorsun? Böylelikle bir sürü sıkıntıdan kurtulmuş oluruz.”</p>

  <p>Adam güldü, odadaki gerilim dağıldı. “Oldukça akıllı bir kardeşim var,” dedi. “Elbette, yerimde duramaz olursam, kavgasız gürültüsüz giderim. Beğendim bunu. İyice zenginleşiyorsun, değil mi Charles?”</p>

  <p>“Durumum kötü sayılmaz, ama zenginim de diyemem.”</p>

  <p>“Dört binayla köydeki hanı satın aldığın halde mi?”</p>

  <p>“Evet.”</p>

  <p>“Ama öylesin. Burayı bu yörenin en sevimli çiftliği haline getirdin. Neden yeni bir ev yaptırmıyoruz? Şöyle banyosu, akarsuyu ve tuvaleti olan... Artık yoksul değiliz. Bu çevrenin en zengin adamı olduğunu söylüyorlar.”</p>

  <p>“Yeni bir eve ihtiyacımız yok,” dedi Charles homurdanarak. “Böyle züppece düşünceleri kendine sakla.”</p>

  <p>“Dışarı çıkmak zorunda kalmadan tuvalete gitmek iyi olurdu ama.”</p>

  <p>“Sana düşüncelerini kendine sakla dedim.”</p>

  <p>Adam keyiflenmişti. “Şu kütüklerin olduğu yerde, belki ben şöyle sevimli, küçük bir ev yaptırırım, ha ne dersin? Böylece birbirimizin damarına basmaktan da kurtulmuş oluruz,” dedi.</p>

  <p>“Burada öyle şey istemem.”</p>

  <p>“Yarısı benim ama buranın.”</p>

  <p>“Hisseni satın alırım.”</p>

  <p>“Ya satmak istemezsem?”</p>

  <p>Charles’ın gözleri kıvılcımlar saçıyordu. “O pis evini ateşe verir yakarım.”</p>

  <p>“Hiç kuşkum yok, yaparsın,” dedi Adam, birden ciddileşerek. “Gerçekten yaparsın sen. Ne diye öyle bakıyorsun bana?”</p>

  <p>Charles sakin sakin, “Çok düşündüm o konuda, hatta senin açmanı bekledim. Ama senin hiç oralı olduğun yok.”</p>

  <p>“Nedir oralı olmadığım?”</p>

  <p>“Benden yüz dolar istemek için gönderdiğin telgrafı hatırlıyor musun?”</p>

  <p>“Elbette. Hayatımı kurtardın diyebilirim. Neden?”</p>

  <p>“Hâlâ ödemedin de o parayı.”</p>

  <p>“Ödemiş olmalıyım.”</p>

  <p>“Hayır, ödemedin.”</p>

  <p>Adam gözlerini masaya dikti. Bu eski masanın başında bir zamanlar Cyrus oturur, elindeki değnekle tahta bacağına vurup dururdu. O zamandan kalma eski gaz lambası, yine masanın tam üstünde sallanıyor, alaca sarı bir ışık saçıyordu ortalığa.</p>

  <p>Adam yavaşça, “Sabahleyin öderim öyleyse,” dedi.</p>

  <p>“Sana oldukça uzun bir süre tanıdım.”</p>

  <p>“Haklısın Charles. Hatırlamam gerekirdi.” Adam, bir süre düşünceli düşünceli durdu, sonra, “O paraya neden ihtiyacım olmuştu bilmiyorsun değil mi?” diye sordu.</p>

  <p>“Hiç sormadım.”</p>

  <p>“Ben de hiç anlatmadım. Belki utanmışımdır. Tutukluydum Charles. Sonra da kaçtım, kırdım kirişi.”</p>

  <p>Charles’ın ağzı bir karış açıldı. “Neler söylüyorsun?”</p>

  <p>“Bak anlatayım. Yersiz yurtsuz dolaşıyor, serserilik ediyordum. Bir gece enselediler, yol yapmaya gönderdiler, geceleri ayağıma pranga takıyorlardı. Altı ay sonra koyverdiler, ama çok geçmeden yine yakayı ele verdim. Yollarını işte böyle yaptırıyorlar. İkinci altı ayın tamamlanmasından üç gün önce kaçtım. Georgia sınırını geçtim, bir dükkândan elbise çaldım ve sana o telgrafı gönderdim.”</p>

  <p>“Anlattıklarına inanmıyorum,” dedi Charles. “Yok inanıyorum. Sen yalan söylemezsin. Elbet inanıyorum sana. Neden daha önce anlatmadın bunları bana?”</p>

  <p>“Utanıyorum sanırım. Ama sana olan borcumu hâlâ ödemediğim için daha çok utanıyorum şimdi.”</p>

  <p>“Oo, unut bunu artık,” dedi Charles. “Neden ettim bunun sözünü bilmiyorum.”</p>

  <p>“Olmaz öyle şey. Sabahleyin ödeyeceğim.”</p>

  <p>“Olur şey değil,” dedi Charles. “Kardeşim bir hapishane kuşu olsun ha!”</p>

  <p>“Bu kadar sevinmene gerek yok.”</p>

  <p>“Bilmem neden,” dedi Charles, “ama göğsüm kabarır gibi oluyor. Kardeşim bir hapishane kaçkını ha! Ama söyle bakayım Adam, neden durdun durdun da, tam seni salıvereceklerine üç gün kala kırdın kirişi?”</p>

  <p>Adam gülümsedi. “İki-üç nedeni var bunun,” dedi. “Bir kere, günümü doldurup çıkarsam yine yakalayıp içeri alırlar diye korktum. İkincisi, bu kadar zaman bekledikten sonra kaçacağım akıllarına gelmezdi, bundan yararlanmak istedim.”</p>

  <p>“Eh, mantıklı gibi geliyor,” dedi Charles. “Ama bir nedeni daha olduğunu söyledin.”</p>

  <p>“Sonuncusu, benim için en önemlisiydi,” dedi Adam. “Açıklaması da en güç olanı. Devlete altı ay borcum olduğunu düşündüm. Cezam altı aydı çünkü. Devleti kandırmayı doğru bulmadım. Yalnızca üç gün çaldım.”</p>

  <p>Charles kahkahalarla gülmeye başladı. “Sen deli hergelenin tekisin,” dedi sevgiyle. “Ama bir de dükkân soyduğunu söyledin.”</p>

  <p>“Sonra parasını yüzde on faiziyle gönderdim,” dedi Adam.</p>

  <p>Charles ona doğru eğildi. “Bana şu yol yapımında çalışanları anlatsana Adam,” dedi.</p>

  <p>“Olur Charles, anlatayım, elbette.”</p>
</body>
</html>
