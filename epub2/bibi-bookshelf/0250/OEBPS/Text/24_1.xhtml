<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Yirmi Dördüncü Bölüm</p>

  <p class="bolum_adi2">1</p>

  <p>Bazı insanlara, yaşamın ve ölümün gerçekleri, neden öbürlerinden daha çok dokunur ve onları neden daha çok etkiler, hep merak etmişimdir. Una’nın ölümü, Samuel’i dayanaksız bırakmış, direncini kırarak ona yaşlılığın kapısını açmıştı. Oysa Liza -çocuklarını da kocası kadar sevdiği kesindi- yıkılmamış, dağılıp gitmemişti. Yaşamasının olağan çizgisini sürdürdü yine. Büyük bir acı ve üzüntü duyuyordu, ama bu acıya yenilmedi.</p>

  <p>Liza dünyayı, Kutsal Kitap’ı kabul ettiği gibi, bütün karşıtlıkları ve çelişkileriyle kabul etmişti bence. Ölümden hoşlanmıyor, ama var olduğunu biliyordu. Bu yüzden, ölüm gelince şaşırmadı.</p>

  <p>Samuel, ölüm üzerinde düşünmüş, bunun felsefesini yapmış olabilirdi, ama ölüme gerçekten inanmıyordu. Dünyasında ölüme yer yoktu. Kendisi, çevresindeki her şey ölümsüzdü. Ölüm gerçekten gelince, bunu, derinden derine duyduğu ölümsüzlüğün bir inkârı saydı. Ve duvarda açılan bir tek çatlak, bütün yapının yerle bir olmasına yol açtı. Sanırım, o hep, ölümle de tartışabileceğini düşünmüştü. Ona göre, ölüm, yenebileceği bir hasımdı.</p>

  <p>Liza’ya göre ise ölüm ölümdü, beklenen bir şeydi. Üzüntü içindeyken bile ocağa bir tencere fasulye koyabilir, börek pişirebilir, cenazeye gelenleri doyurmak için ne kadar yiyecek gideceğini tam tamına hesaplayabilirdi. Bunca acı arasında Samuel’in temiz, beyaz bir gömlekle fırçalanmış ve üzerinde bir tek leke bulunmayan siyah takım elbisesini giymiş olmasına, ayakkabılarının boyanmış olmasına dikkat edebilirdi. Belki de bu birbirinden ayrı iki insan, sağlam bir evlilik içinde, birbirlerini değişik güçlerle tamamlıyorlardı.</p>

  <p>Samuel, durumu bir kez kabul etti mi, Liza’yı bile aşabilirdi. Ama bu kabul etme süreci, onu darmadağın etti. Salinas’a gitme kararından sonra Liza onu dikkatle gözledi. Ne yapmak niyetinde olduğunu pek bilemiyordu, ama iyi ve dikkatli bir anne gibi, bir şeyler olduğunu anlamıştı. Liza, tam bir gerçekçiydi. Çocuklarını ziyarete gideceğinden memnundu. Onları ve torunlarını merak ediyordu. Oturduğu yerlere karşı hiçbir bağlılık göstermezdi. Ona göre, dünyadaki her yer, cennet yolundaki kısa duraklardan biriydi. Çalışmayı kendisi için sevmezdi, ama çalışırdı, çünkü yapılacak işler vardı. Yorgundu, sabahları bir sürü ağrıyla savaşarak yataktan kalkmak gitgide zorlaşıyordu, ama şimdiye kadar hiçbir gün yatakta kalmamıştı.</p>

  <p>Cenneti, çamaşırların kirlenmediği, yiyeceklerin pişirilmesine ve bulaşıkların yıkanmasına gerek olmadığı bir yer olarak düşünürdü Liza. Ona kalırsa, cennette, pek de gönülden onaylamadığı bazı şeyler vardı. Pek fazla şarkı türkü vardı sözgelişi. Tanrının seçilmiş kullarının, nasıl olup da bu uzun, göksel tembelliğe katlanabileceklerine şaşıyordu. İnsanın zamanını dolduracak bir şeyler gerekti -belki yamanacak birkaç bulut, belki tersyüz edilmek istenen giysilerin yakaları, belki de onarılması gereken yorgun kanatlar. Cennette, bez sarılmış süpürge sopasıyla örümcekleri alınacak bir-iki köşecik bulunmasın! Dünyada inanamazdı buna.</p>

  <p>Salinas’a yapılacak geziden hem korkuyor, hem de seviniyordu. Bu düşünce öylesine hoşuna gitmişti ki, içine bir günah karışıp karışmadığından kuşkulanıyordu. Ya Chautauqua? Eh, gitmek zorunda değildi, belki gitmezdi de. Samuel aklını kaçırırdı vallahi, ona göz kulak olmak zorundaydı. Kocasının toy ve yardıma muhtaç olduğu duygusu hiç silinmemişti onda. Samuel’in kafasından neler geçtiğini ve bedenine neler olduğunu bilmemesi iyi bir şeydi.</p>

  <p>Bulunduğu yerler, Samuel için büyük önem taşırdı. Çiftlik, onun bir yakını olmuştu; bırakıp gitmek, bir sevgiliye bıçak saplamak gibi bir şeydi. Ama Samuel bir kez kararını verdi mi, onu en iyi bir biçimde uygulamaya çalışırdı. Bütün komşuları, eski tanıdıkları dolaştı. Ayrılırken, kendisi bir şey söylemediği halde, dostları, onu bir daha göremeyeceklerini anlamışlardı. Dağlara, ağaçlara, hatta dost yüzlere, onları sonsuzluğa kadar belleğinde tutmak istercesine bakıyordu.</p>

  <p>Trask çiftliğine yapacağı yolculuğu en sona saklamıştı. Aylardır oraya gitmemişti. Adam artık genç değildi. Çocuklar on bir yaşındaydılar ve Lee -doğrusu Lee pek fazla değişmemişti. Lee, Samuel’le birlikte ahıra kadar geldi.</p>

  <p>“Uzun süredir, sizinle konuşmak istiyordum,” dedi Samuel’e. “Ama yapacak çok iş vardı. Ayrıca, ayda en az bir sefer de San Fransisco’ya gitmeye çalışıyordum.”</p>

  <p>“Biliyorum,” dedi Samuel. “İnsan, bir dostun yerli yerinde olduğunu bildikçe, gidip aramaz onu. Sonra o gider, sen de neden gidip görmedim diye kendini yersin.”</p>

  <p>“Kızınızın öldüğünü duydum. Çok üzüldüm.”</p>

  <p>“Mektubunu aldım Lee. Hâlâ yanımda. Güzel şeyler yazmışsın.”</p>

  <p>“Çince şeyler,” dedi Lee. “Galiba, yaşlandıkça daha çok Çinli oluyorum.”</p>

  <p>“Sende bir değişiklik var Lee, nedir söyler misin?”</p>

  <p>“Örgüm, Bay Hamilton, saç örgümü kestim.”</p>

  <p>“Gerçekten öyle.”</p>

  <p>“Hepimiz kestik, duymadınız mı? Dul İmparatoriçe yok artık. Çin, özgürlüğüne kavuştu. Mançular yıkıldı. Biz de kuyruklarımızı kestik. Yeni hükümetin bildirisi. Bundan sonra hiçbir yerde kuyruk görülmeyecek.”</p>

  <p>“Bir değişiklik yapıyor mu Lee?”</p>

  <p>“Pek değil. Daha kolay. Ama tepemde beni rahatsız eden bir gevşeklik var. Alışmak güç olacak.”</p>

  <p>“Adam nasıl?”</p>

  <p>“İyi. Pek değişmedi. Daha önce nasıldı, merak ediyorum.”</p>

  <p>“Evet, ben de bunu çok merak ediyordum. Kısa bir canlanma oldu. Çocuklar büyümüş olmalı.”</p>

  <p>“Büyüdüler. Burada kaldığıma memnunum. Çocuklar büyürken çok şey öğrendim.”</p>

  <p>“Onlara Çince öğrettin mi?”</p>

  <p>“Hayır. Bay Trask istemedi. Sanırım haklıydı da. Gereksiz bir karışıklık yaratacaktı. Ama ben onların arkadaşıyım -evet, arkadaşıyım. Babalarına hayranlar, ama galiba beni seviyorlar. Çok da farklılar. Ne kadar farklı olduklarını dünyada düşünemezsiniz.”</p>

  <p>“Ne bakımdan Lee?”</p>

  <p>“Okuldan geldiklerinde görürsünüz. Bir madalyonun iki yüzü ne kadar birbirine benzerse, o kadar benziyorlar ancak. Cal, sert, esmer ve her zaman tetikte. Kardeşi işe doğrusu öyle bir çocuk ki, konuşmadan, insanın hoşuna gidiyor, konuşunca daha çok seviyorsunuz.”</p>

  <p>“Ve sen Cal’dan hoşlanmıyorsun?”</p>

  <p>“Bir bakıyorum, kendime karşı savunuyorum onu. Yaşamak için savaşıyor. Oysa kardeşinin dövüşmesine hiç gerek yok.”</p>

  <p>“Bizde de aynı şey oldu,” dedi Samuel. “Anlayamıyorum. İnsana, aynı kandan gelip aynı eğitimi görünce benzemeleri gerekir gibi geliyor, ama benzemiyorlar hem de hiç benzemiyorlar.”</p>

  <p>Daha sonra Samuel’le Adam meşelerin gölgelediği yoldan, düzlüğün girişine doğru yürüdüler. Oradan bütün Salinas Vadisi görülebiliyordu.</p>

  <p>“Yemeğe kalmaz mısın?”</p>

  <p>“Tavukların katline sebep olmak istemem,” dedi Samuel.</p>

  <p>“Lee taskebabı yaptı.”</p>

  <p>“Peki öyleyse.”</p>

  <p>Eski yaradan ötürü Adam’ın bir omzu öbüründen daha aşağıda duruyordu. Yüzü asıktı, üzerine bir perde inmiş gibiydi. Gözleri, her şeye genel olarak bakıyor, ama ayrıntıları seçemiyordu. İki adam yolda durup, vadiye baktılar. Ortalık, ilk yağmurlarla yeşermişti.</p>

  <p>Samuel, alçak bir sesle, “Bu toprakları böyle bomboş bırakmaktan utanmayışına şaşıyorum,” dedi.</p>

  <p>“Ekmem için hiçbir neden yok ki,” dedi Adam. “Bunu daha önce konuşmuştuk. Değişeceğimi sandın, ama değişmedim.”</p>

  <p>“Acıdan gurur mu duyuyorsun?” diye sordu Samuel. “Böylece daha büyük, daha trajik olduğunu mu sanıyorsun?”</p>

  <p>“Bilmiyorum.”</p>

  <p>“Peki, düşün bunun üzerinde öyleyse. Belki de, koskoca bir sahnede tek başına oynuyorsun, tek seyirci de sensin.”</p>

  <p>Adam’ın sesinden, biraz öfkelendiği belli oluyordu. “Neden bana ikide bir ders vermeye geliyorsun? Geldiğine memnunum. Ama neden beni deşmeğe kalkıyorsun?”</p>

  <p>“Acaba seni biraz kızdırabilir miyim diye. Ben, başkalarının işine burnunu sokan bir adamım. Önümde bomboş topraklar uzanıyor, yanımda ise bomboş bir adam var. Ziyankârlık bu. Ziyankârlığa düşmanımdır, çünkü hiçbir zaman ziyankârlık edecek fırsat bulamadım. Yaşamını böyle bomboş geçirmek iyi bir şey mi sence?”</p>

  <p>“Başka ne yapabilirim?”</p>

  <p>“Yeniden deneyebilirsin.”</p>

  <p>Adam, yüzünü ona döndü. “Korkuyorum, Samuel,” dedi. “Böyle sürsün daha iyi. Belki de kendimde o cesaret ve gücü bulamıyorum.”</p>

  <p>“Ya çocukların -onları seviyor musun?”</p>

  <p>“Evet... evet.”</p>

  <p>“Birini ötekinden daha çok mu seviyorsun?”</p>

  <p>“Bunu neden sordun?”</p>

  <p>“Bilmem. Sesinin tonundan bir şey sezer gibi oldum da.”</p>

  <p>“Haydi, eve dönelim,” dedi Adam. Ağaçların altından yavaş yavaş yürüdüler. Adam birden, “Cathy’nin Salinas’ta olduğunu duydun mu?” diye sordu. “Hiç böyle bir söylenti duydun mu?”</p>

  <p>“Ya sen?”</p>

  <p>“Evet ama inanamıyorum. İnanamıyorum.”</p>

  <p>Samuel, araba tekerleklerinin açtığı izlerin tozları içinden sessizce yürüdü. Düşüncesinin akışı Adam’dan yana yönelmişti. Artık bittiğini umduğu şey, hemen hemen bezgin bir halde, kafasında yeniden canlandı. En sonunda, “Sen, onu kafandan hiç uzaklaştıramadın,” dedi.</p>

  <p>“Galiba. Ama beni vurmasını çıkardım aklımdan. Bunun üzerinde hiç düşünmüyorum artık.”</p>

  <p>“Sana nasıl yaşaman gerektiğini söyleyemem,” dedi Samuel, “oysa ikide bir yaptığım bundan başka bir şey değil. Biliyorum, ‘şöyle olabilirdi, böyle yapabilirdim’lerden sıyrılıp, dünyaya çıksan iyi olacak. Ama bunları sana söylerken, ben kendim, anılarımı kurcalayıp duruyorum: Döşeme tahtalarının çatlaklarından aşağı dökülen altıntozlarını toplamak için, bir alay süprüntüyü kürelerler ya, onun gibi. Verimsiz bir kazıcılık, insanın eline pek bir şey geçmez bundan. Sen daha anılarını küreleyecek kadar yaşlı değilsin, Adam. Yeni yeni anıların olmalı ki, yaşlanınca, onları karıştırdıkça, eline bir şeyler geçsin.”</p>

  <p>Adam, başını önüne eğmişti, çenelerini sıkmaktan yüzü kasılmıştı.</p>

  <p>Samuel ona baktı. “Evet,” dedi. “Dişlerini sık. Yanlışlarımızı nasıl da savunuruz! Sana ne yaptığını anlatayım da, kendin icat ediyorsun sanma. Yatağına yatıp, ışığı söndürüyorsun -hemen, kapıdan sızan hafif aydınlıkta, orada görünüveriyor, geceliğinin kımıldadığını görüyorsun, sonra yatağına yaklaşıyor, sen soluğun kesilmiş, yanına uzansın diye, örtüleri açıyor, yana çekiliyorsun. Teninin o tatlı kokusunu bile duyuyorsun -dünyada başka kimsede olmayan o tatlı kokusunu.”</p>

  <p>“Yeter!” diye bağırdı Adam. “Allah kahretsin, yeter! Hayatıma burnunu sokmaktan vazgeç! İnek leşinin çevresinde dönüp duran bir çakal gibisin.”</p>

  <p>“Aynı şey bana da olmuştu,” dedi Samuel alçak bir sesle. “Tıpkı böyle. Gecelerce, aylarca, yıllarca şu ana kadar. Kafamı sürgülemem, yüreğimi mühürleyip onu içeri sokmamam gerekti, ama yapamadım. Yıllardır Liza’yı aldatıyorum. Ona karşı alçaklık ettim, ikiyüzlülük ettim. O karanlık, tatlı saatlere sakladım benliğimi hep. Şimdi, keşke Liza’nın da gizli bir ziyaretçisi olsaydı, diyorum. Ama bunu hiçbir zaman bilemeyeceğim. Öyle bir şey olsa, sanırım, yüreğini kilitler, anahtarını da fırlatır cehenneme atardı.”</p>

  <p>Adam, ellerini öylesine sıkı kenetlemişti ki, eklemleri bembeyaz olmuştu. “Beni, kendimden kuşkuya düşürüyorsun,” dedi öfkeyle. “Hep böyle yaptın. Senden korkuyorum. Ne yapmalıyım Samuel? Söyle bana! Her şeyi nasıl bu kadar açık görebiliyorsun, bilmiyorum ki? Ne yapmam gerek?”</p>

  <p>“Ben o ‘gerekenler’i de bilirim, ama hiçbir zaman yapamadım, Adam. Bilirim o ‘gereken’i. Yeni bir Cathy bulman gerek, Adam. Yeni Cathy’nin, düşündeki Cathy’yi öldürmesi gerek. Bırakmalısın, ikisi dövüşsünler. Ve sen, oturup bekleyeceksin, çarpışmayı kim kazanırsa, aklını ona takacaksın. Bu da ikinci ‘en iyisi’dir gerekenlerin. Ama en iyisi, yepyeni, taze bir güzellik bulup, eskisini ortadan kaldırmak.”</p>

  <p>“Denemeye korkuyorum,” dedi Adam.</p>

  <p>“Onu söyledin. Şimdi sana kendimden söz edeceğim. Ben gidiyorum, Adam. Sana veda etmeye geldim.”</p>

  <p>“O da ne demek?”</p>

  <p>“Kızım Olive, Liza ile beni Salinas’a yanlarına çağırıyor. Gideceğiz yarın değil öbür gün.”</p>

  <p>“Ama geri geleceksiniz herhalde?”</p>

  <p>Samuel, konuşmasını sürdürdü. “Olive’de bir-iki ay kaldıktan sonra, George’dan bir mektup gelecek. Eğer Paso Robles’a gidip, onlarda kalmazsak çok kırılacak. Sonra Mollie bizi San Fransisco’ya çağıracak, sonra Will, hatta belki de Joe bizi Doğu ya çağıracak, eğer o kadar çok yaşarsak elbette.”</p>

  <p>“Ee, beğenmedin mi? Hak ettin bunu. O toz yığınının üzerinde çok çalıştın.”</p>

  <p>“O toz yığınını sevdim ben,” dedi Samuel. “Köpek nasıl sıska enciğini severse, öyle sevdim. Her bir taşını, saban kıran kayalarını, incecik kısır toprağını, susuz yüreğini sevdim. O toz yığınının altında bir yerde, bir zenginlik yatıyor.”</p>

  <p>“Dinlenmeyi hak ettin.”</p>

  <p>“İşte yine aynı şeyi söyledin,” dedi Samuel. “İşte bunu kabul ettim de zaten. Sen bana, dinlenmeyi hak ettin demekle, yaşamın bitti artık, demek istiyorsun.”</p>

  <p>“Gerçekten inanıyor musun buna?”</p>

  <p>“İşte, kabul ettiğim de bu.”</p>

  <p>“Yapamazsın bunu,” dedi Adam heyecanla. “Durumu böyle kabul edersen yaşayamazsın ki.”</p>

  <p>“Biliyorum,” dedi Samuel.</p>

  <p>“Ama yapamazsın bunu!”</p>

  <p>“Neden?”</p>

  <p>“İstemiyorum.”</p>

  <p>“Ben, herkesin işine burnunu sokan yaşlı herifin biriyim, Adam. İşin acıklı yanı, bu merakım da gittikçe azalıyor. Belki de bu yüzden, çocuklarımı ziyaret zamanının geldiğine karar verdim. Çoğu zaman, meraklıymışım gibi davranmak zorunda kalıyorum.”</p>

  <p>“Bence, sen yine o toz yığınıyla uğraşsan daha iyi olur.”</p>

  <p>Samuel, ona gülümsedi. “Bunu işitmek ne güzel bir şey! Sana teşekkür ederim. Geç de olsa, sevilmek güzel bir şey.”</p>

  <p>Adam, birden Samuel’in önüne geçti, onu durdurdu. “Benim için neler yaptığını biliyorum,” dedi. “Ama karşılığında verecek bir şeyim yok. Yine de, senden bir şey daha isteyebilirim. Bana bir iyilik daha yapar mıydın? Belki böylece hayatımı kurtarırdın.”</p>

  <p>“Elimden gelirse, yaparım.”</p>

  <p>Adam, elini havada şöyle bir çevirerek, batıyı gösterdi. “Bütün bu topraklar -yardım eder misin bana, konuştuğumuz gibi bir bahçe haline getirelim buraları? Yeldeğirmenleri, kuyular, yonca tarlalarıyla? Çiçek tohumları yetiştiririz. Para da var bu işte. Düşün, ne güzel olur, dönümlerce bezelye çiçeği, altın renkli nergisler. Belki on dönüm gül ekeriz, Batı’nın bütün bahçelerine yetecek kadar. Batı rüzgârı estikçe nasıl kokar, bir düşün!”</p>

  <p>“Beni ağlatacaksın,” dedi Samuel. “Bu da yaşlı bir adama hiç yakışmaz.” Gerçekten de gözleri yaşarmıştı. “Önerdiğin şey, batı rüzgârıyla gelen o güzel kokunun ta kendisi.”</p>

  <p>“Öyleyse yapacaksın.”</p>

  <p>“Hayır, yapamayacağım. Ama Salinas’ta, William Jennings Bryan’ı dinlerken, gözümün önünde canlandıracağım. Belki de olmuş gibi inanacağım.”</p>

  <p>“Ama ben yapmak istiyorum.”</p>

  <p>“Git bizim Tom’u gör. O zavallı, elinden gelse, bütün dünyayı güle boğar.”</p>

  <p>“Ne yaptığının farkında mısın, Samuel?”</p>

  <p>“Evet, ne yaptığımı biliyorum, o kadar iyi biliyorum ki, yarı yarıya yaptım bile.”</p>

  <p>“Ne inatçı adamsın sen.”</p>

  <p>“Aksi,” dedi Samuel. “Liza, aksi olduğumu söylüyor. Ama şimdi, çocuklarımın ağına düştüm, hoşuma da gidiyor galiba bu.”</p>

  <p class="bolum_adi2">2</p>

  <p>Sofra içeriye kurulmuştu.</p>

  <p>“Her zamanki gibi sofrayı ağacın altına kurmak isterdim, ama hava biraz serin,” dedi Lee.</p>

  <p>“Öyle, Lee,” dedi Samuel.</p>

  <p>İkizler sessizce içeri girdiler, utana utana misafire baktılar.</p>

  <p>“Sizleri görmeyeli çok oldu, çocuklar. Ama size iyi adlar takmışız doğrusu. Sen Caleb’sin, değil mi?”</p>

  <p>“Cal’ım ben.”</p>

  <p>“Pekâlâ, Cal olsun.” Ötekine döndü. “Ya sen, adını kısaltacak bir yol buldun mu?”</p>

  <p>“Efendim?”</p>

  <p>“Senin adın Aaron mu?”</p>

  <p>“Evet efendim.”</p>

  <p>Lee kıkırdadı. “Adını tek a ile söylüyor. İki a ile söylemek arkadaşlarına gülünç geliyormuş.”</p>

  <p>“Otuz beş tane Belçika tavşanım var efendim,” dedi Aron. “Görmek ister misiniz? Sekiz tane de yeni doğmuş yavru var. Daha dün doğdular.”</p>

  <p>“Görmek isterim onları, Aron,” dedi. Ağzı seğirdi. “Cal, sakın sen de bahçıvanlık yaptığını söyleme bana?”</p>

  <p>Lee’nin başı birden dikildi. Samuel’i inceledi. “Yapmayın,” dedi, sinirli sinirli.</p>

  <p>“Gelecek yıl babam bana aşağı düzlükten bir dönüm yer verecek,” dedi Cal.</p>

  <p>“Benim dört buçuk kilo gelen bir tavşanım var. Doğum gününde babama vereceğim,” dedi Aron.</p>

  <p>Adam’ın yatak odasının kapısının açıldığını duydular. Aron çabucak, “Sakın ona söylemeyin,” dedi. “Sır bu.”</p>

  <p>Lee, taskebabını parçalara ayırdı. “Beni her zaman telaşlandırırsınız, Bay Hamilton,” dedi. “Oturun çocuklar.”</p>

  <p>Adam, kollarını indirerek içeri girdi, masanın başındaki yerini aldı. “İyi akşamlar çocuklar,” dedi.</p>

  <p>Çocuklar bir ağızdan bağrıştı. “İyi akşamlar, Baba.”</p>

  <p>“Sakın söylemeyin,” dedi Aron.</p>

  <p>“Söylemem,” dedi Samuel.</p>

  <p>“Neyi söylemesin?” diye sordu Adam.</p>

  <p>“Özel bir şey olamaz mı? Oğlunla aramızda bir sır var.”</p>

  <p>Cal söze karıştı. “Benim de bir sırrım var. Yemekten sonra size söylerim.”</p>

  <p>“Bilmek isterim,” dedi Samuel. “Ne olduğunu bilmiyorumdur inşallah.”</p>

  <p>Lee, eti keserken, başını kaldırdı, Samuel’e baktı. Tabaklara et koymaya başladı.</p>

  <p>Çocuklar yemekleri sessizce ama çabucak yediler. Aron, “Bize izin verir misin baba?” diye sordu.</p>

  <p>Adam, başını salladı, iki çocuk dışarı fırladı. Samuel arkalarından baktı. “On bir yaşından daha büyük görünüyorlar. Benimkiler on bir yaşındayken haykırır, bağırır, çember çevirir, koşup dururlardı. Bunlar büyük adam gibi.”</p>

  <p>“Öyle mi?” dedi Adam.</p>

  <p>“Sanırım, ben nedenini biliyorum,” diye mırıldandı Ler. “Evde, onları bebek yerine koyacak bir kadın yok da ondan. Erkekler, küçük çocuklarla pek ilgilenmezler. Bu yüzden, bebek kalmanın, bizimkiler için hiçbir yararı olmamıştır. Bebek kalmakla hiçbir şey kazanamayacaklardı. Ama iyi ama kötü oldu, bilmiyorum.”</p>

  <p>Samuel, bir dilim ekmekle, tabağında kalan yağları da sıyırdı. “Adam,” dedi. “Senin, Lee’de neler bulduğunu merak ediyorum. Yemek pişirebilen bir filozof mu, yoksa düşünebilen bir aşçı mı? Bana çok şey öğretti. Sen de ondan bir şeyler öğrenmiş olmalısın, Adam.”</p>

  <p>“Galiba onu yeterince dinlemedim ya da o pek konuşmadı.”</p>

  <p>“Çocukların Çince öğrenmesini neden istemedin, Adam?”</p>

  <p>Adam bir an düşündü. “Doğrusunu söylemenin tam zamanı galiba,” dedi sonunda. “Sırf kıskançlıktan istemedim sanırım. Onların, bilmediğim, izleyemeceğim bir yöne bu kadar kolayca gitmelerini istemedim.”</p>

  <p>“Eh, akla yakın, üstelik pek de insanca bir tutum. Ama bunu bilmek büyük, pek büyük bir aşama. Bilmem, ben bu kadar ileri gidebildim mi hiç?” Lee, gri renkli emaye kahve cezvesini masaya getirdi, fincanları doldurduktan sonra oturdu, avcunu, fincanın yuvarlak çeperinde ısıttı. Sonra güldü. “Başıma büyük bir dert açtınız Bay Hamilton, Çin’in huzurunu kaçırdınız.”</p>

  <p>“Ne demek istiyorsun, Lee?”</p>

  <p>“Belki de size söylemişim ya da söylemek üzere kafamda kurmuşumdur. Her neyse, gülünç bir hikâye bu.”</p>

  <p>“Dinlemek isterim,” dedi Samuel. Adam’a baktı. “Sen dinlemek istemez misin, Adam? Yoksa yine bulut banyosuna mı dalıyorsun?”</p>

  <p>“Düşünüyordum,” dedi Adam. “Garip bir heyecan kapladı her yanımı.”</p>

  <p>“İyi,” dedi Samuel. “Bir insanın başına gelebilecek en iyi şeylerden biridir belki de bu. Seni dinliyoruz Lee.”</p>

  <p>Çinli, boynunu yana eğip gülümsedi. “Kuyruğumun yokluğuna acaba hiç alışabilecek miyim? Galiba kendimi bildim bileli vardı. Evet, hikâye. Size söylemiştim Bay Hamilton, kendimi gitgide daha fazla Çinli buluyorum. Sizin de İrlandalı yanlarınız artıyor mu?”</p>

  <p>“Zaman zaman,” dedi Samuel.</p>

  <p>“İncil’in Yaratılış bölümünün dördüncü parçasından on altı ayet okumuştunuz, hatırlıyor musunuz? Üzerinde tartışmıştık hani?”</p>

  <p>“Evet. Çok zaman önce.”</p>

  <p>“On yıl oldu,” dedi Lee. “İşte o hikâye beni çok etkiledi, sözcükleri üzerinde bir bir durarak düşündüm. Düşündükçe derinliği, anlamı büyüdü gibi geldi bana. Sonra, eldeki çevirilerin hepsini karşılaştırdım, birbirine oldukça yakındı. Yalnız, beni tedirgin eden bir yeri vardı. Kral James baskısı şöyle diyor: Yehova, Kabil’e neden öfkelendiğini soruyor. ‘İyi davranırsan, makbul olmaz mısın? Ama eğer iyi davranmazsan, günah kapındadır,’ diyor. ‘Günahın dileği senin üzerinde olacak ve sen onu yeneceksin.’ İşte bu ‘yeneceksin’ sözü beni altüst etti, çünkü bu, Kabil’in günahı yeneceği üzerine yapılmış bir vaat.”</p>

  <p>Samuel başını salladı. “Ve çocukları, bunu tam olarak yapmadılar,” dedi.</p>

  <p>Lee, kahvesini yudumladı. “Sonra, American Standard baskısını aldım. Bu bölüm çok başkaydı. Orada, ‘Sen onu yen,’ diyor. Çok başka bu. Bu bir vaat değil, bir emir. Ben de araştırmaya başladım. Asıl bunu yazanın kullandığı asıl sözcük nedir diye aradım. Nasıl oluyor da bu kadar farklı çeviriler yapılabiliyor, anlayayım diye.’’</p>

  <p>Samuel, ellerini masaya dayadı, öne doğru eğildi, gözlerine o eski genç ışıltı gelmişti. “Lee,” dedi, “Sakın bana İbranice’ye çalıştığını söylemeyesin?”</p>

  <p>“Anlatacağım. Bu oldukça uzun bir hikâye. Bir yudum ng-ka-py almaz mısınız?”</p>

  <p>“Şu, çürümüş elmalardan yapılan içkiden mi?”</p>

  <p>“Evet. Onunla daha iyi konuşabiliyorum.”</p>

  <p>“Belki ben de daha iyi dinlerim.”</p>

  <p>Lee mutfağa giderken, Samuel, “Adam, bunu biliyor muydun?” diye sordu.</p>

  <p>“Hayır, bana söylemedi. Belki de dinlemiyordum.”</p>

  <p>Lee, taş testisi ve üç küçük porselen fincanla döndü. Fincanlar öyle inceydi ki, ışığı bile geçiriyordu. “Çin usulü içki,” dedi Lee ve hemen hemen kara renkteki içkiyi fincanlara boşalttı. “Tam bir içkidir,” diye ekledi. “Yeterince içilirse, apsent gibi bir etkisi olur.”</p>

  <p>Samuel içkisini yudumladı. “Bu işle neden bu kadar ilgilendin, bilmem ki.”</p>

  <p>“Vallahi, düşündüm ki, bu büyük hikâyeyi yazabilen insan, herhalde ne söylemek istediğini kesin olarak biliyordu ve bildirisinde hiçbir karşılık yoktu.”</p>

  <p>“İnsan, dedin. Yani sen, bu kutsal kitabın, Tanrının mürekkepli parmağıyla yazılmadığını mı söylemek istiyorsun?”</p>

  <p>“Bence, bu tanrısal hikâyeyi düşünebilen kafa, tanrısal bir kafadır. Bizim Çin’de de böyle bir kafa vardı.”</p>

  <p>“Yalnızca bilmek istiyordum,” dedi Samuel. “Öyleyse sen Presbiteryen filan değilsin.”</p>

  <p>“Size, gitgide daha çok Çinli gibi düşündüğümü söylemiştim. Neyse, devam edelim. San Fransisco’ya, aile birliğinin karargâhına gittim. Bunu duymuş muydunuz? Bizde, büyük ailelerin üyelerinin yardımlaşabilecekleri merkezler vardır. Lee ailesi çok geniştir. Kendi kendini idare eder.”</p>

  <p>“Duymuştum,” dedi Samuel.</p>

  <p>“Oraya gittim işte. Çünkü ailemizde çok saygıdeğer birkaç yaşlı bey vardır. Hepsi birer bilgindir. Her şeyi, tam bir açıklıkla düşünen bilgelerdir. Sizin Konfüçyüs adını verdiğiniz bilgenin bir cümlesi üzerine yıllarca düşünen adamlar vardır. Belki bu anlamları açıklamada yardım edecek birini bulabilirim diye düşündüm.</p>

  <p>“Hepsi de yaşlı ve iyi adamlardır. Öğleden sonra iki çubuk afyon içerler. Bu onları dinlendirir, kafalarını açar. Bütün gece otururlar, kafaları da çok iyi işler. Sanırım başka kimse afyonu onlar kadar iyi kullanmasını bilmez.”</p>

  <p>Lee, dilini o kara içkiyle ıslattı. “Bu yaşlılardan birine, saygıyla, sorunumu döktüm. Hikâyeyi okudum ve ne anladığımı anlattım. Ertesi gece, dördü de toplandılar, beni çağırdılar. Hikâyeyi bütün gece tartıştık.” Lee güldü. “Herhalde çok garip olmalı, bunu herkese anlatamazdım, biliyorum. Gözünüzün önüne getirebiliyor musunuz, dört yaşlı beyefendi -en genci doksanını geçmiş- İbranice çalışmaya başlıyorlar, düşünebiliyor musunuz? Öğretmen olarak kendilerine bir haham tutular. Çocuklar gibi çalışmaya başladılar. Alıştırma kitapları, dilbilgisi, sözcük hazinesi, basit cümleler. Çin mürekkebi ve fırçayla yazılan yazıyla İbranice’yi görmeliydiniz! Sağdan sola yazmak, onlara, sizlere geleceği kadar güç gelmedi, çünkü biz, yukardan aşağı da yazarız. Oo, doğrusu mükemmel insanlar. Sorunun köküne kadar indiler.”</p>

  <p>“Ya sen?” dedi Samuel.</p>

  <p>“Ben de onlara katıldım, o duru, gururlu beyinlerinin yüceliğine hayran kaldım. Irkımı sevmeye başladım. Yaşadığım sürece ilk olarak Çinli olmak istedim, iki haftada bir onlarla toplantı yaptık. Odamda, bu konuda sayfalarca yazı var. Bilinen bütün İbranice sözlükleri aldım. Ama yaşlılar her zaman beni geçtiler. Kısa bir süre sonra, bizim hahamı da geçtiler, o bir başka meslektaşını getirdi. Bay Hamilton, o tartışma gecelerinden birine katılmalıydınız. O sorular, araştırmalar, oh, güzel düşünce, tatlı düşünce!</p>

  <p>“İki yıl sonra ‘Yaratılış’ın dördüncü parçasındaki o on altı ayeti yorumlayabileceğimize karar verdik. Benim yaşlılar da, o ‘yeneceksin’ ve ‘yen’ sözcüklerinin çok önemli olduğunu anlıyorlardı. Ve kazımızın sonunda, şu altını ele geçirdik: ‘Belki yenebilirsin.’ ‘Belki günahı yenebilirsin.’ Yaşlılar gülümsediler ve başlarını salladılar. Yıllarını iyi bir şeye harcadıklarını seziyorlardı. Bu, onların Çinli kabuklarından çıkmalarına yardım etti. Şimdi de Yunanca çalışıyorlar.”</p>

  <p>“Fantastik bir hikâye bu,” dedi Samuel. “İzlemeye çalıştım ama galiba bir yerde atladım. Bu sözcük neden bu kadar önemli?”</p>

  <p>Fincanları doldururken, Lee’nin eli titredi. Kendi içkisini bir yudumda içti. “Anlamıyor musunuz?” diye haykırdı. “American Standard çevirisi, insanlara, günahı yenmelerini emrediyor. Günaha, bilgisizlik adını da verebilirsiniz. Kral James çevirisi ise, vaat ediyor: ‘Yeneceksin.’ Yani, insanın günahı mutlaka alt edeceğini anlatmak istiyor. Ama İbranice olan sözcük <i>timshel</i> -belki yenebilirsin- bir seçim hakkı tanıyor insana. Bu, dünyanın en önemli sözcüğü bence. Yolun açık olduğunu söylüyor. Her şeyi insanın sırtına yüklüyor. Çünkü, ‘belki yenebilirsin’ demek, aynı zamanda ‘belki de yenemezsin’ demektir. Anladınız mı?”</p>

  <p>“Evet, anlıyorum. Anlıyorum. Ama bunun tanrısal bir yasa olduğuna inanmıyorsun sen. Öyleyse neden önemli geliyor sana?”</p>

  <p>“A, bunu size uzun süredir söylemek istiyordum. Şimdi hazırım. Sayısız insanın yaşamını ve düşüncelerini etkileyen herhangi bir yazı önemlidir. Şimdi inandıkları kiliselerde, mezheplerde milyonlarca insan var ki, ‘yen’ emrini duyup ona boyun eğiyor. Ama milyonlarcası da, “yeneceksin” kehanetine güveniyor. Yapacakları herhangi bir şey, alın yazılarını değiştiremeyecek yani. Ama ‘belki yenebilirsin’ öyle mi? Bu, bir adamı yüceleştiriyor, ona tanrılarla eş bir durum sağlıyor, çünkü bütün zayıflığına, kirine, kardeşinin kanına karşın büyük bir seçim hakkına sahip oluyor. Yolunu seçebilir, onun için çarpışabilir ve kazanabilir.” Lee’nin sesinde bir zafer şarkısı vardı.</p>

  <p>“Buna inanıyor musun Lee?” diye sordu Adam.</p>

  <p>“Evet inanıyorum. Evet inanıyorum. Tembellik ve zayıflık içinde kendini Tanrı’nın kucağına bırakıp, ‘Yapamıyorum, elimden gelmiyor, böyle yazılmış,’ demek kolay. Ama bir de seçmenin yüceliğini düşünün! Adamı adam yapan budur işte. Kedilerin seçim hakkı yoktur, arı bal yapmak zorundadır. Bunda hiçbir tanrısal yön yok. Hem biliyor musunuz, yavaş yavaş ölüme kayan o yaşlı beyler, şimdi ölemeyecek kadar bu konuyla ilgileniyorlar.”</p>

  <p>“Yani bu Çinliler, Eski Ahit’e inanıyorlar mı demek istiyorsun?” dedi Adam.</p>

  <p>“Onlar, gerçek bir hikâyeye inanırlar. Gerçek bir hikâyeyi hemen tanırlar. Onlar, gerçeğin eleştiricileridir. Bu on altı ayetin, hangi ırktan, hangi dönemden, hangi uygarlıktan olursa olsun insanoğlunun tarihi olduğunu anladılar. On altı ayetin on altısını da doğru, yalnız bir sözcüğünü yalan yazan adama inanmazlar onlar. Konfüçyüs, insanlara nasıl iyi ve başarılı bir yaşantıları olabileceğini anlatır. Ama bu yıldızlara tırmanılacak bir merdivendir.” Lee’nin gözleri parıldadı. “Bunu hiçbir zaman yitirmez insan. Böylece, ayakları zayıflıktan, korkaklık ve tembellikten kesilip, yükselir.”</p>

  <p>“Bütün bunları, bir yandan yemek pişirip bir yandan çocuklara ve bana bakarken nasıl yapabildin bilmiyorum,” dedi Adam.</p>

  <p>“Ben de bilmiyorum,” dedi Lee. “Ama öğleden sonra iki çubuğumu içiyorum, ne daha az, ne daha çok, yaşlılar gibi. Ve bir insan olduğumu duyuyorum. Bir insan olmanın çok önemli olduğunu, belki bir yıldızdan bile daha önemli olduğunu duyuyorum. Bu gizemcilik değil. Tanrılara karşı hiçbir eğilimim yok. Ama o ışıldayan araç, yani insan ruhu için yeni bir sevgi duyuyorum. Güzel ve evrende tek olan bir şey insan ruhu. Her zaman saldırıya uğramış, ama hiç yıkılmamış, mahvolmamış, çünkü ‘belki yenebilirsin’.”</p>

  <p class="bolum_adi2">3</p>

  <p>Lee ve Adam, Samuel’i geçirmek üzere ahıra kadar yürüdüler. Lee, yolu aydınlatmak için teneke bir fener taşıyordu. Hani kışın başlarında bazı açık geceler olur, gökyüzünde yıldızlar kaynaşır, yeryüzü de bu yüzden iki kat daha karanlık görünür, işte böyle bir geceydi. Yamaçlara sessizlik yayılmıştı. Kımıldayan bir tek hayvan yoktu, ne bir at, ne de bir etobur. Hava öyle durgundu ki, meşelerin dalları, yaprakları, Samanyolu’nun üzerinde kıpırtısız duruyordu. Üç adam da sessizdi. Fenerin sapı, sallandıkça gıcırdıyordu.</p>

  <p>“Yolculuktan ne zaman döneceksin?” diye sordu Adam.</p>

  <p>Samuel karşılık vermedi.</p>

  <p>Hüdaverdi, ahırda başını eğmiş sabırla bekliyordu. Süt gibi beyaz gözlerini, ayaklarının altındaki samanlara dikmişti.</p>

  <p>“Bu at hep vardı,” dedi Adam.</p>

  <p>“Otuz üç yaşında,” dedi Samuel. “Dişleri döküldü. Ağzına, elimle ılık lapa veriyorum. Kötü düşler görüyor. Bazen uykusunda titriyor, bağırıyor.”</p>

  <p>“Gördüğüm en çirkin şey.”</p>

  <p>“Biliyorum. Galiba ben de, küçük bir tayken onu bu yüzden seçmiştim. Biliyor musun, ona iki dolar ödemiştim, otuz üç yıl önce. Her şeyi ters zavallının. Arka dizleri öyle kalın ki, sanki hiç eklem yeri yok. Ayaklarını lap lap vuruyor yere. Çekiç kafalı. Sarkık bir göğsü, kocaman bir kıçı var. Doğru dürüst yürüyemez, ayakları ikide bir takılır, tökezler. Otuz üç yılda bir tek iyi yanını bulamadım. Üstelik huyları da kötü. Bencil, kavgacı, aşağılık ve dikkafalı. Bugün bile, ardından yürümeye cesaret edemem, çünkü mutlaka beni çiftelemeye kalkışır. Lapa verirken elimi ısırmaya kalkar. Ve bütün bunlardan sonra da, onu seviyorum işte.”</p>

  <p>“Ve ona Hüdaverdi adını taktınız,” dedi Lee.</p>

  <p>“Elbette. Böylesine kötü bir yaratığın bir tek iyi şeyi olsun istedim. Pek ömrü kalmadı zaten.”</p>

  <p>“Belki onu bu sefil durumdan kurtarırsın,” dedi Adam.</p>

  <p>“Hangi sefil durumdan?” diye sordu Samuel. “O benim tanıdığım, kendine yeten, mutlu pek az yaratıktan biridir.”</p>

  <p>“Birtakım ağrıları, sancıları olmalı.”</p>

  <p>“Vallahi o öyle düşünmüyor. Kendini hâlâ müthiş bir at sanıyor. Sen onu vurur muydun, Adam?”</p>

  <p>“Evet, sanırım vururdum. Evet vururdum.”</p>

  <p>“Sorumluluğu alırdın yani?”</p>

  <p>“Evet, sanırım alırdım. Otuz üç yaşında. Yaşama süresini çoktan aşmış.”</p>

  <p>Lee, feneri yere koymuştu. Samuel yanına çömeldi, farkında olmadan ellerini ısıttı.</p>

  <p>“Beni üzen bir şey var, Adam,” dedi.</p>

  <p>“Nedir?”</p>

  <p>“Demek, ölürse daha rahat eder diye, atını vururdun?”</p>

  <p>“Yani, demek is...”</p>

  <p>Samuel aceleyle, “Hayatından memnun musun, Adam?” dedi.</p>

  <p>“Değilim elbette.”</p>

  <p>“Eğer elimde, seni iyi edebilecek ya da öldürecek bir ilacım olsa, onu sana vermeli miydim acaba? İyi düşün, Adam.”</p>

  <p>“Ne ilacı?”</p>

  <p>“Yoo, eğer söylersem, inan bana, seni öldürebilir.”</p>

  <p>“Dikkatli olun Bay Hamilton, dikkatli olun,” dedi Lee.</p>

  <p>“Nedir?” diye sordu Adam. “Nedir düşündüğünüz, söyleyin bana.</p>

  <p>Samuel, alçak sesle, “Galiba, ömrümde ilk kez dikkatli olmayacağım, Lee,” dedi. “Yanılıyorsam -dinle beni- eğer yanılıyorsam, sorumluluğu üzerime alıyorum.”</p>

  <p>“Doğru düşündüğünüze emin misiniz?” diye kaygıyla sordu Lee.</p>

  <p>“Elbette değilim. Adam, ilacı istiyor musun?”</p>

  <p>“Evet. Ne olduğunu bilmiyorum, ama verin.”</p>

  <p>“Adam, Cathy Salinas’ta. Bir genelev işletiyor. Bu ülkenin en bayağı, en iğrenç genelevini. İnsanın aklına gelebilecek en çirkin, en kötü, en sapık, en berbat şeyler orada parayla satılıyormuş. Ne kadar sakat, sapık varsa, orada gideriyorlarmış açlıklarını. Ama daha kötüsü de var. Cathy -şimdi ona Kate diyorlar- gençleri, güzelleri, tazeleri alıyor, onları bir daha eskiye dönemeyecek hale getiriyormuş. İşte, ilacın bu. Bakalım seni nasıl etkileyecek?”</p>

  <p>“Yalancısın sen,” dedi Adam.</p>

  <p>“Hayır Adam. Her şey olabilirim, ama yalancı değilim.”</p>

  <p>Adam, hızla Lee’ve döndü. “Doğru mu bu?”</p>

  <p>“Panzehir değilim ben. Evet, doğru.”</p>

  <p>Adam, fenerin ışığında bir an sallanarak durdu, sonra döndü, koşmaya başladı. Koşan ayaklarının gürültüsü ve sürçmeleri duyuluyordu. Bir çalılığın üzerine düştüğünü, sonra sürüne sürüne yamaca çıktığını işittiler. Çıkardığı gürültü, ancak tepeye vardığı zaman kesildi.</p>

  <p>“İlacınız zehir etkisi yaptı,” dedi Lee.</p>

  <p>“Sorumluluk benim. Çok eskiden şunu öğrenmiştim: Bir köpek, striknin yiyip ölmek üzereyse, bir balta alırsın eline. Sonra beklersin, bir daha çırpındı mı, baltayı kuyruğuna indirir, kesersin. Eğer zehir çok işlememişse, köpek belki iyileşir. Acının yarattığı şok, panzehir yerine geçer. Şok olmazsa, öleceği yüzde yüzdür.”</p>

  <p>“Ama bunun aynı şey olduğunu nereden biliyorsunuz?”</p>

  <p>“Bilmiyorum. Ama böyle yapmazsam öleceği kesin.”</p>

  <p>“Yürekli bir adamsınız,” dedi Lee.</p>

  <p>“Hayır, yaşlı bir adamım. Vicdan azabı çektirecek bir şey yapsam bile, uzun sürmeyecek bu azap.”</p>

  <p>“Şimdi ne yapacak dersiniz?” diye sordu Lee.</p>

  <p>“Bilmiyorum, ama hiç olmazsa miskin miskin oturup düşünmeyi bırakır. Şu feneri bana doğru tutar mısın, lütfen?”</p>

  <p>Samuel, sarı ışıkta, Hüdaverdi’nin gemini taktı. Gem öylesine incelmişti ki, çelik bir tel haline gelmişti. Dizginler çoktan bırakılmıştı. Yaşlı çekiçkafa, isterse, burnunu havaya kaldırmakta ya da durup yolun kıyısındaki otları dişlemekte özgürdü. Samuel aldırmazdı. Atı şefkatle bağladı, at dönüp tekmelemek istedi onu.</p>

  <p>At, arabanın okları arasına girince, Lee, “Ben de biraz sizinle gelsem olur mu? Yürüyerek dönerim,” dedi.</p>

  <p>“Gel.” Arabaya binerken Lee’nin yardım edişini görmezden geldi.</p>

  <p>Gece karanlıktı. Hüdaverdi, iki adımda bir tökezleyerek, geceden hoşlanmadığını gösteriyordu.</p>

  <p>“Haydi bakalım, Lee, nedir söylemek istediğin?”</p>

  <p>Lee pek şaşırmışa benzemiyordu. “Belki de başkasının işine burnunu sokanlardanım. Düşünüyorum da, her şey aklıma gelirdi, ama siz bu gece, beni fersah fersah geçtiniz. Bunu, Adam’a herkes söyleyebilirdi de, siz söyleyemezdiniz sanıyordum. Nesine olsa bahse girerdim.”</p>

  <p>“Sen biliyor muydun?”</p>

  <p>“Elbette.”</p>

  <p>“Ya çocuklar?”</p>

  <p>“Sanmam. Ama bu bir zaman işi. Çocuklar nasıl zalim olurlar, bilirsiniz. Bir gün, okul bahçesinde, yüzlerine haykıran biri çıkacaktır elbet.”</p>

  <p>“Belki de çocukları buradan uzaklaştırsa iyi eder. Düşün bunu Lee.”</p>

  <p>“Sorum karşılıksız kaldı Bay Hamilton. Nasıl oldu da yapabildiniz bunu?”</p>

  <p>“Yanlış mı yaptım dersin?”</p>

  <p>“Hayır, öyle demek istemedim. Ama ben sizi, hiçbir şeyin üzerinde direnen bir adam olarak bilmezdim. Benim yargımdı bu. Sizi sıkmıyorum ya?”</p>

  <p>“Kendisinden söz edilirken sıkılan birini gösterebilir misin bana? Devam et bakalım.”</p>

  <p>“Siz iyi bir insansınız Bay Hamilton. Her zaman, sizin bu iyiliğinizi, başınıza dert açmamak isteğine yorardım. Bana, çayırda zıplayan bir kuzu kadar uysal görünüyordunuz. Hiçbir zaman sizin bir şeye dişlerinizi geçireceğinizi sanmazdım. Oysa bu gece bir şey yaptınız, kafamda sizin için çizdiğim tablo paramparça oldu.”</p>

  <p>Samuel, dizginleri kamçının üzerine doladı. Hüdaverdi, eğri büğrü yolda ilerliyordu. Yaşlı adam, sakalını sıvazladı. Sakalı, yıldızların ışığında akçıl akçıl parlıyordu. Siyah şapkasını çıkardı, kucağına koydu. “Bu senin kadar beni de şaşırttı, ama nedenini bilmek istiyorsan, kendine bak.”</p>

  <p>“Anlayamadım.”</p>

  <p>“Bana, yaptığın araştırmalardan daha önce söz etseydin, her şey çok farklı olurdu Lee.”</p>

  <p>“Yine anlayamadım.”</p>

  <p>“Dikkat et Lee. Ağzımı açtıracaksın benim. Sana, arada bir İrlandalı yanımın ağır bastığını söylemiştim, işte, yine öyle oldu.”</p>

  <p>“Bay Hamilton, artık gidiyorsunuz ve geri gelmeyeceksiniz. Daha fazla yaşamaya niyetiniz yok.”</p>

  <p>“Doğru Lee. Nasıl anladın?”</p>

  <p>“Çevrenizde ölüm havası var. Ölüm, üzerinizde parlıyor sanki.”</p>

  <p>“Kimsenin görebileceğini sanmıyordum. Biliyor musun Lee, yaşantımı bir müzik parçası olarak düşünüyorum. Her zaman güzel ve iyi değildi, ama yine de bir biçimi ve ezgisi vardı. Ama artık uzun bir süredir, yaşantım bir orkestra parçası olmaktan çıktı, tek bir nota haline geldi. Değişmez bir nota: Üzüntü. Bu tutumda yalnız değilim Lee. Bana, pek çoğumuzun yaşantısı, yenilgiyle sona eriyormuş gibi geliyor.”</p>

  <p>“Belki de herkes fazla zengin. Zenginlerin doyumsuzluğu kimsede yoktur. Bir adamı besle, giydir, iyi bir eve oturt, umutsuzluktan ölür.”</p>

  <p>“Senin şu iki kelimelik çevirin yüzünden oldu Lee. ‘Belki yenebilirsin,’ beni tepeden tırnağa sarstı. Sarsıntı geçtiğinde, önümde yeni bir yol açılmıştı, yeni, parlak bir yol. Sona ermekte olduğunu sezdiğim yaşantım, harika bir sonla bitecekmiş gibi geldi bana. Müziğim yeni bir melodi kazanmıştı, gece duyulan bir kuşun şarkısı gibi.”</p>

  <p>Lee, karanlıkta ona bakıyordu. “Benim ailemdeki yaşlılara da aynı etkiyi yaptı.”</p>

  <p>‘“Günahı belki yenebilirsin,’ Lee. İşte bu. Bütün insanların mahvolduğuna inanmıyorum. Böyle bir düzinesini sayabilirim ve dünya onlar sayesinde duruyor. Savaşların kuralı, ruhlar için de geçerli: Yalnız kazananlar hatırlanıyor. Elbette birçok insan bitmiş, mahvolmuştur, ama bir de ötekiler var ki, korkmuş insanlara karanlıkta ateş sütunları gibi yol gösteriyorlar. ‘Belki yenebilirsin, belki yenebilirsin,’ ne görkem! Zayıf, hasta, kavgacı olduğumuz doğru, ama yalnız bunlara sahip olsaydık, milyonlarca yıl önce silinirdik yeryüzünden. Kireç tabakaları arasında foşilleşmiş bir çene kemiği, birkaç kırık diş, insanın yeryüzünde var olduğunun tek belirtisi olarak kalırdı. Ama bu seçim, Lee, bu kazanma şansı! Daha önce, bunu hiç anlamamış, kabul etmemiştim. Şimdi neden Adam’a bu gece her şeyi söyledim, anladın mı? Seçmeyi denedim. Yanılmış olabilirdim, ama söylemekle, onu, yaşamaya ya da bu dünyadan çekip gitmeye zorladım. Neydi o sözcük Lee?”</p>

  <p>“<i>Timshel</i>,” dedi Lee. “Arabayı durdurur musunuz?”</p>

  <p>“Epeyce yol yürümen gerekecek.”</p>

  <p>Lee indi. “Samuel,” diye seslendi.</p>

  <p>“Buradayım işte,” diye kıkırdadı yaşlı adam. “Liza, böyle söyleyince deli olur.”</p>

  <p>“Samuel, beni aştın sen.”</p>

  <p>“Zaman meselesi, Lee.”</p>

  <p>“Allahaısmarladık, Samuel,” dedi Lee ve hızlı hızlı yürümeye başladı. Arabanın demir tekerleklerinin gıcırtısını duyuyordu. Döndü, arkasından baktı, yamaçta, Samuel’i gökyüzünün içinde gördü; beyaz saçları, yıldızların ışığında pırıl pırıl parlıyordu.</p>
</body>
</html>
