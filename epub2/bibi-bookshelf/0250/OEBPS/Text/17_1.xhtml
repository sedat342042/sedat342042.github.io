<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">On Yedinci Bölüm</p>

  <p class="bolum_adi2">1</p>

  <p>Cathy’nin bir canavar olduğunu söylediğimde, bana gerçekten de öyle geliyordu. Şimdi, elimde büyüteçle, Cathy’nin kitabını inceleyip, dipnotlarını tekrar tekrar okuduğumda, söylediğim gerçekten doğru muydu acaba diye merak ediyorum. İşin güç yanı, onun ne istediğini bilemememiz; bunu bilmeyince, istediğini elde edip edemediğini de anlayamıyoruz. Bir şeye koşmuyor da bir şeyden kaçıyordu ise, bu kaçtığı şeyden kurtulabildi mi, onu da bilmiyoruz. Kimbilir, belki birine ya da herkeslere, kendisinin nasıl biri olduğunu anlatmak istemiştir de, ortak bir dil kuramadığından anlatamamıştır. Belki onun dili kendi öz yaşamıydı, karmaşık, çözülmesi imkânsız bir hale gelmişti. Onun kötü olduğunu söylemek kolay, ama nedenini bilmedikçe bunun pek bir anlamı yok.</p>

  <p>Gözümün önüne Cathy’yi getiriyorum, sessizce oturmuş, gebeliğinin sona ermesini bekliyor. Sevmediği bir çiftlikte, sevmediği bir adamla yaşıyor.</p>

  <p>Meşe ağacının altında sandalyesinde otururken, elleri, sevgi ve sığınak arar gibi, birbirini kavramıştı. Karnı iyice irileşmişti, hem de öyle irileşmişti ki, kadınların, doğurdukları bebeklerin iriliği ve aldıkları aşırı kilolarla övündükleri bir çağ için bile, olağanüstü bir irilikteydi. Biçimi bozulmuştu. Karnı öyle ağırlaşmış, öyle gerginleşmişti ki, elleriyle tutunmadan ayağa kalkamıyordu. Ama bu şişmanlık yalnız karnındaydı. Omuzları, kolları, elleri, yüzü, boynu etkilenmemişti bundan, hâlâ incecik bir genç kız gibiydi. Göğüsleri büyümedi, uçları da kararmadı. Süt bezlerinde bir hareket yoktu. Gövdesinde, doğacak çocuğu besleyecek hiçbir hazırlık görünmüyordu. Bir masanın ardında otururken, gebe olduğu bile belli olmuyordu.</p>

  <p>O günlerde, karnı ölçmek, kan tahlilleri yapmak, gövdeyi kalsiyumla desteklemek gibi şeyler bilinmezdi. Bir kadın, her doğan çocuğuyla birlikte bir dişinden olurdu. Yasa gibi benimsenmişti bu durum. Sonra kadının tuhaf şeylerden -hatta pislikten- hoşlanması olağan sayılırdı. Bu durum, kadınların hâlâ Havva’nın işlediği günahın cezasını çekmekte olduklarına bağlanırdı.</p>

  <p>Cathy’nin garip iştahı, bazılarınınkinin yanında pek basit kalırdı. Evi onaran marangozlar, işaret koymak için kullandıkları tebeşirlerin durmadan ortadan yok oluşundan yakınıyorlardı. Cathy, tebeşirleri çalıyor, küçük küçük parçalara bölüyor, bunları önlüğünün cebinde taşıyor, ortada kimseyi görmeyince de ezip ağzına atıyordu. Pek az konuşuyordu. Bakışları uzaktı. Sanki kendi çekip gitmişti de, yokluğunu gizlemek üzere, yerine soluk alıp veren bir taş bebek bırakmıştı.</p>

  <p>Ortalıkta telaşlı bir hazırlık vardı. Adam, evde sevinçli bir yüzle dolaşıyor, kuracağı cenneti tasarlıyordu. Samuel’le oğulları, on iki metrelik bir kuyu açmışlar, üzerine de oldukça pahalıya çıkan, yeni biçim bir metal kapak takmışlardı. Adam, her şeyin en iyisini istiyordu.</p>

  <p>Hamiltonlar, arabalarını başka bir yere götürüp yeni bir kuyu açmaya başladılar. Kuyunun yanında kurdukları bir çadırda yatıyor, yemeklerini kamp ateşinde pişiriyorlardı. Ama içlerinden biri her gün, ya bir alet almak ya da bir haber götürmek için eve gidiyordu.</p>

  <p>Adam, bir sürü çiçek karşısında başı dönmüş bir arı gibiydi. Cathy’nin yanında oturuyor, ona yeni gelen bitki köklerinden söz ediyordu. Samuel’in değirmen için yapacağı ve yeni buluşu olan kanadı Cathy’ye çizerek anlatıyordu. Görülecek şeydi. Kuyunun başına gidiyor ve tabii bu yüzden işi de yavaşlatıyordu. Cathy’ yle konuşurken, hemen her zaman, konu dönüp dolaşıp doğacak olan çocuğa, onun kuyulardan nasıl korunacağına gelip dayanıyordu. Gün Adam’ın günüydü. Gelmiş geçmiş upuzun yaşamının kralıydı o şimdi.</p>

  <p>Yaz geçti, sıcak ve tatlı kokularla dolu bir sonbahar başladı.</p>

  <p class="bolum_adi2">2</p>

  <p>Hamiltonlar Liza’nın pişirdiği ekmekle çökelekten ibaret öğle yemeklerini yemişler, ateşte bir teneke kap içinde kaynattıkları kahvelerini içmişlerdi. Joe’nun gözleri ağırlaşmış, nasıl etsem de bir çalının arkasına girip biraz kestirsem diye düşünüyordu.</p>

  <p>Samuel, kumlu toprağa diz çökmüş, matkabın kırılan ve aşınan ucunu temizliyordu. Tam yemek paydosu verecekleri sırada, matkap dokuz metre kadar derinde, sert bir şeye rastlamıştı. Samuel, matkabın ucunu çakısıyla kazıdı ve çıkan parçaları eline alıp inceledi. Birden, gözleri çocuksu bir heyecanla parladı. Elini kaldırdı, avcundakileri Tom’un eline boşalttı.</p>

  <p>“Şuna baksana oğul. Nedir dersin bu acaba?”</p>

  <p>Joe çadırın önündeydi, o da kalktı, babasıyla kardeşinin yanına geldi. Tom elindeki parçacıkları inceledi. “Her neyse, çok sert bir şey,” dedi. “Bu kadar büyük elmas olmaz, madene benziyor. Acaba gömülmüş bir lokomotife mi rastladık dersiniz?”</p>

  <p>Babası güldü, amma da yaptın der gibi, “Toprağın dokuz metre derininde ha?” dedi.</p>

  <p>“Makine çeliğine benziyor,” dedi Tom. “Ona göre bir aletimiz yok.” Sonra, babasının yüzüne yayılan sevinci görüp keyiflendi, tatlı bir ürperti dolaştı içinde. Samuel’in kafasının böyle geniş ufuklara yelken açması, çocukların pek hoşuna giderdi. Dünya harikalarla dolu bir yer olurdu o zaman.</p>

  <p>“Maden dedin, çelik dedin Tom,” dedi Samuel. “Ben şimdi bir tahmin yapacağım, sonra da bir deneme. Tahminim şu, bak iyi dinle de unutma. Bunun içinde nikel var, belki biraz gümüş, karbon ve manganez. Toprağı kazıp, şunu çıkarmayı çok isterdim doğrusu. Şimdiye kadar hep deniz kumu çıkardık.”</p>

  <p>“Peki ama,” dedi Tom, “nasıl anladın nikel ve gümüş...”</p>

  <p>“Binlerce yıl önceydi sanırım,” dedi Samuel. Oğulları, şimdi onun gözünün önüne o çağları getirdiğini anlamışlardı. “Belki de buraları hep suyla kaplıydı. Üzerinde martıların çığlık atarak dolaştığı bir iç deniz. Gece olmuşsa, kimbilir ne harikulade bir görünüm çıkmıştır ortaya. Önce ışıktan bir çizgi, bembeyaz, ışıktan bir kalem, sonra göz kamaştırıcı bir ışık ağacı gökyüzünden kopup iniyor. Sular fışkırıyor, yükselen buharlar havada dev bir mantar çiziyor. Kulaklarımızın zarı sarsılıyor, çünkü o gök gürültüsüyle suların fışkırması aynı anda oluyor. Kör edici bir ışıktan sonra, yeniden kapkara bir gece başlıyor. Sonra, ölen balıkların yavaş yavaş su yüzüne çıktıklarını, yıldızların ışığında gümüş gibi parladıklarını görüyoruz. Ne hazin ve ne güzel değil mi bunları düşünmek?”</p>

  <p>Her zaman olduğu gibi, şimdi de, anlattıkları çocuklarının gözleri önünde canlanıvermişti.</p>

  <p>Tom, alçak bir sesle, “Bunun bir göktaşı olduğunu söylemek istiyorsun, değil mi?” diye sordu.</p>

  <p>“Evet öyle, deneme de gösterecek bunu.”</p>

  <p>Joe istekle atıldı. “Haydi, hemen kazıp çıkaralım.”</p>

  <p>“Sen çıkar Joe. Biz de kuyuyu açalım.”</p>

  <p>Tom, ciddi bir tavırla, “Deneme, bol bol nikel ve gümüş olduğunu gösterirse, işletiriz de. “Kârlı olur değil mi?” dedi.</p>

  <p>“Sen de babanın oğlusun,” dedi Samuel. “Ev kadar büyük mü, yoksa şapka kadar küçük bir taş mı olduğunu bile bilmiyoruz daha.”</p>

  <p>“Kazıp görürüz.”</p>

  <p>“Bunu yaparız ama, işi gizli tutup, düşündüklerimizi açığa vurmazsak başarabiliriz.”</p>

  <p>“Neden, ne demek istiyorsun yani?”</p>

  <p>“Bak Tom, annene hiç acımıyor musun sen? Zaten başına yeteri kadar dert açıyoruz. Üstelik de bana, bir daha yeni icatlar uğruna patent almak için para harcamaya kalkarsam, ömrüm boyunca unutamayacağım bir ders vereceğini açık açık söyledi. Anneni de düşün biraz. Ne yaptığımızı ona söylediğimizde bize nasıl bakacağını gözünün önüne getirebiliyor musun? Sizin anneniz akıllı kadındır. ‘Şimdi de toprağın içinden yıldız çıkarmaya kalkıyorlar,’ der.” Sevinçle güldü. “Dünyada hazmedemez bunu. Bizim de canımıza okur. Üç ay, börek mörek yok ondan sonra.”</p>

  <p>“Delip de aşağıya inemeyiz,” dedi Tom. “Başka bir yer kazmak zorunda kalacağız o zaman.”</p>

  <p>“Ben biraz barut atarım,” dedi babası. “Eğer parçalanmazsa, o zaman yeni bir kuyu açarız.” Yeniden kalktı. “Benim, eve gidip barut almam, matkabı da bilemem gerekiyor. Çocuklar, haydi siz de gelin de, annenize bir sürpriz yapalım. Bütün gece hem yemek pişirsin, hem yakınsın dursun. O, sevincini böyle belli eder.”</p>

  <p>Joe, “Biri geliyor, oldukça da hızlı,” dedi.</p>

  <p>Gerçekten de bir atlı dörtnala kendilerine doğru geliyordu. Ama garip bir atlıydı bu. Eyerin üzerinde, deli tavuk gibi çırpınıp duruyordu. Biraz daha yaklaşınca, gelenin Lee olduğunu anladılar. Dirseklerini iki yandan kanat gibi sallıyor, tek örgülü saçı arkasında yılan gibi savruluyordu. Her şey bir yana, bu kadar hızlı sürerken atın üzerinde kalabilmesi şaşılacak şeydi. Dizginleri kasıp, atı durduğunda soluk soluğaydı.</p>

  <p>“Bay Adam diyor, gel! Bayan Cathy kötü, çabuk gelin. Bayan, haykırmak, bağırmak.”</p>

  <p>“Yavaş ol Lee,” dedi Samuel. “Ne zaman başladı?”</p>

  <p>“Kahvaltı zamanı, galiba.”</p>

  <p>“Peki. Kendine gel bakalım. Adam nasıl?”</p>

  <p>“Bay Adam çılgın. Gülüyor, ağlıyor, kusuyor.”</p>

  <p>“Elbette,” dedi Samuel. “Ah, bu yeni babalar! Ben de öyleydim bir zamanlar. Tom, bana bir at eyerler misin?”</p>

  <p>“Ne oluyor?” diye sordu Joe.</p>

  <p>“Hiç,” dedi Samuel. “Bayan Trask’in bir çocuğu olacak da. Adam’a, yanında bulunurum diye söz vermiştim.”</p>

  <p>“Sen mi?” diye sordu Joe.</p>

  <p>Samuel, gözlerini en küçük oğluna dikti, “İkinizi de dünyaya ben getirdim,” dedi. “Eh, dünyaya kötülük ettiğimi gösterecek hiçbir hareketiniz de olmadı şimdiye kadar. Tom, bütün aletleri topla. Çiftliğe dön. Matkabı bileyle. Aletlerin durduğu rafta barut kutusu var, onu al getir. Yalnız, kolunu bacağını seviyorsan, dikkatli ol. Joe, senin burada kalıp eşyalara göz kulak olmanı istiyorum.”</p>

  <p>Joe sızlandı. “Ama ben ne yapacağım burada tek başıma?”</p>

  <p>Samuel, bir an sessizce durdu, sonra “Joe, beni seviyor musun?” diye sordu.</p>

  <p>“Elbette.”</p>

  <p>“Büyük bir suç işlediğimi duysan, beni ele verir misin?”</p>

  <p>“Neler söylüyorsun, Allah aşkına?”</p>

  <p>“Ele verir misin?”</p>

  <p>“Hayır.”</p>

  <p>“İyi öyleyse. Sepetimde, çamaşırlarımın altında iki kitap bulacaksın. Yenidir, dikkatli oku. Yakında bütün dünyanın adını öğreneceği bir adamın iki ciltlik bir eseri. İstersen şimdiden oku, gözlerin açılsın. Adı <i>Psikolojinin İlkeleri</i>, William James adlı bir Doğulunun. Tren soyguncusu James’le bir yakınlığı yok ama. Joe, yalnız bak, bu kitapları ağzından kaçıracak olursan, seni çiftlikten kovarım. Çünkü annen bunlara para verdiğimi duyarsa, beni çiftlikten kovar.”</p>

  <p>Tom, eyerlediği atı getirdi. “Sonra ben de okuyabilir miyim?”</p>

  <p>“Elbette,” dedi Samuel. Bacağını atın üzerinden aşırdı. “Haydi, Lee,” dedi.</p>

  <p>Çinli, atını yine dörtnala sürmek istedi, ama Samuel onu yatıştırdı. “Telaşlanma Lee,” dedi. “Doğum, genellikle sandığından daha uzun sürer.”</p>

  <p>Bir süre hiç konuşmadan gittiler. Sonra, Lee Samuel’e döndü. “O kitapları satın almak zorunda kalmanıza üzüldüm,” dedi. “Bende kısaltılmış bir baskısı var, tek cilt. Benden ödünç alabilirdiniz.”</p>

  <p>“Öyle mi? Çok kitabın var mı?”</p>

  <p>“Burada pek yok, otuz-kırk kadar ancak. Ama okumadığınız varsa, istediğinizi alabilirsiniz.”</p>

  <p>“Sağ ol Lee. Fırsat bulur bulmaz bakarım. Bizim çocuklarla da konuşabilirsin. Joe biraz uçarıdır ama Tom’un aklı başındadır. Konuşmanız onun için de iyi olur.”</p>

  <p>“Bu benim için oldukça güç, Bay Hamilton. Yabancı biriyle konuşmak beni ürkütüyor. Ama madem öyle, bir sefer denerim.”</p>

  <p>Atlarını, Trask’lerin oturduğu yere doğru hızla sürdüler. “Söyle bakalım,” dedi Samuel, “anne ne durumda?”</p>

  <p>“Siz kendiniz görüp karar verseniz daha iyi olur,” dedi Lee. “Biliyor musunuz, bir adam benim kadar yalnız yaşayınca, toplumsallıktan uzaklaşınca, kafası da saçma bir duyarlık kazanıyor.”</p>

  <p>“Evet, bilirim. Ben yalnız yaşamıyorum, ama aynı aşırı duyarlık bende de vardır. Ama belki de aynı şey değildir bu.”</p>

  <p>“Öyleyse, bunları benim uydurmadığımı anlıyorsunuz, değil mi?”</p>

  <p>“Ne olduğunu pek bilemeyeceğim ama, inan olsun, bende de aynı gariplik duygusu var.”</p>

  <p>“Bana da öyle geliyor,” dedi Lee, sonra gülümsedi. “Ama bakın, bunun ne kadar eski olduğunu anlatayım size. Buraya geldiğimden beri, durmadan, babamın bana anlatmış olduğu, perili Çin masalları takılıyor aklıma. Biz Çinlilerin çok gelişmiş bir cin-peri edebiyatımız vardır.”</p>

  <p>“Yani, Cathy bir şeytan mı sence?”</p>

  <p>“Elbette değil,” dedi Lee. “Böyle saçmalıkları kabul edecek kafa değildir pek benimki. Ne olduğunu bilemiyorum. Biliyor musunuz, Bay Hamilton, bir uşak zamanla, esen rüzgârdan koku almak ve çalıştığı evin içindeki havayı kavramak yeteneğini kazanır. Burada bir gariplik var. Belki de, bana babamın şeytanlarını hatırlatan budur.”</p>

  <p>“Baban şeytanlara inanır mıydı?”</p>

  <p>“O, hayır. Ama bunları da bilmem gerektiğini düşünürdü. Siz Batılıların da bir sürü efsaneleriniz vardır.”</p>

  <p>“Söyle bakalım,” dedi Samuel, “ne oldu seni böyle telaşa düşüren. Bu sabah, demek istiyorum.”</p>

  <p>“Siz gelmeseydiniz, ben uğraşacaktım doğurtmaya,” dedi Lee. “Ama bunu yapmayı hiç istemezdim doğrusu. Siz de kendi gözünüzle göreceksiniz ya. Çıldırdım belki de ben. Bay Adam’ın da sinirleri öyle gerildi ki, gitar teli gibi, çıt diye kopabilir.”</p>

  <p>“Biraz ayrıntılı anlat. Zaman kazanmış olurum. Cathy ne yaptı?”</p>

  <p>“Hiç. Asıl şaşırtıcı olan da bu, Bay Hamilton. Ben daha önce de doğumlarda bulundum, hem de bir hayli doğumda, ama bu bambaşka.”</p>

  <p>“Nasıl?”</p>

  <p>“Şey, yani size ancak şunu söyleyebilirim. Bu, doğumdan çok, acı bir ölüm kalım savaşına benziyor.”</p>

  <p>Düzlüğe gelip, meşe ağaçlarının altında ilerlerken, Samuel, “Beni de etkiledin galiba Lee,” dedi. “Garip bir gün bugün. Bilmem neden.”</p>

  <p>“Hiç rüzgâr esmiyor,” dedi Lee. “Bir aydan beri, öğleden sonra rüzgâr çıkmadığı ilk oluyor.”</p>

  <p>“Öyle ya. Bugün küçük ayrıntılarla öyle uğraştım ki, başımı kaldırıp, hava nasıl diye bakamadım. Önce, toprağa gömülmüş bir yıldız bulduk, şimdi de yeni bir insan çıkaracağız.” Samuel, meşe dallarının arasından, sarı bir aydınlığa bürünmüş yamaçlara baktı. “Doğmak için ne güzel bir gün,” dedi. “Eğer birtakım belirtiler hayatı etkilerse, bugün tatlı, güzel bir hayat başlayacak. Lee, Adam eğer dediğin kadar sinirliyse, işimizi de güçleştirecek demektir. Yanımdan uzaklaşma, ne olur? Belki bir şeylere ihtiyacım olur. Bak, adamlar, marangozlar ağacın altında oturuyorlar.”</p>

  <p>“Bay Adam işi durdurdu. Çekiç sesleri karısını rahatsız eder diye düşündü.”</p>

  <p>“Sen yanımdan uzaklaşma. Anlaşılan, Adam gerçekten deliye dönmüş. Gökyüzünde tanrılar davul çalsa duymaz karısı, bunu bilmiyor demek.”</p>

  <p>Ağacın altında oturanlar el salladılar. “Nasılsınız Bay Hamilton? Sizinkiler ne âlemde?”</p>

  <p>“İyiler, iyiler. Bu Rabbit Holman değil mi? Nerelerdeydin Rabbit?”</p>

  <p>“Para kazanmaya gitmiştim Bay Hamilton.”</p>

  <p>“Bir şey bulabildin mi bari?”</p>

  <p>“Ne gezer, Bay Hamilton, yola çıktığım katırı bile bulamadım.”</p>

  <p>Eve doğru ilerlediler. Lee, çabuk çabuk, “Sonra biraz zamanınız kalırsa, size bir şey göstermek isterdim Bay Hamilton,” dedi.</p>

  <p>“Nedir o, Lee?”</p>

  <p>“Bazı eski Çin şiirlerini İngilizceye çevirmeye çalışıyorum da. Başardığıma pek güvenim yok. Bir bakmak ister miydiniz acaba?”</p>

  <p>“İsterim elbet Lee. Beni sevindirmiş olursun.”</p>

  <p class="bolum_adi2">3</p>

  <p>Bordonilerin beyaz ahşap evi çok sessizdi, sessizliğin içine gömülmüş gibiydi. Storlar indirilmişti. Samuel, kapının önünde attan indi, heybeyi çözdü, atını Lee’ye teslim etti. Kapıyı çaldı, bir karşılık gelmeyince, içeri girdi. Dışarının aydınlığından sonra, oturma odası oldukça loş geliyordu. Mutfağa baktı, Lee tahtaları gıcır gıcır ovmuştu. Ocağın üstünde gri bir kahve cezvesi fokurduyordu. Samuel, yatak odasının kapısını yavaşça tıklattı ve içeri girdi.</p>

  <p>İçersi, neredeyse zifiri karanlıktı. Yalnız storlar indirilmekle kalınmamış, pencerelere battaniyeler de gerilmişti. Cathy, geniş, dört direkli karyolada yatıyordu. Adam, yanına oturmuş yüzünü yorganın içine gömmüştü. Başını kaldırdı, kör gibi görmeden baktı.</p>

  <p>Samuel, yumuşak bir sesle, “Neden karanlıkta oturuyorsunuz?” diye sordu.</p>

  <p>Adam’ın sesi boğuktu. “Işık istemiyor,” dedi. “Aydınlık gözlerini yoruyor.”</p>

  <p>Samuel, odanın ortasına doğru yürüdü, her adım atışta, daha bir yetkililik geliyordu üzerine.</p>

  <p>“Aydınlık olması gerek,” dedi Samuel. “Çok rahatsız oluyorsa, gözlerini kapatsın. İsterse, gözlerini siyah bir bezle sararız.” Sonra pencereye doğru gitti. Pencereye gerili battaniyeyi tam çekip indirecekti ki, Adam atıldı.</p>

  <p>“Bırak,” dedi öfkeyle, “ışıktan rahatsız oluyor.”</p>

  <p>Samuel ona döndü. “Bak Adam, neler duyduğunu anlıyorum,” dedi. “Sana, bu işe göz kulak olurum diye söz vermiştim, sözümü de tutacağım. Ama lütfen, bir de seninle uğraşmayayım.” Battaniyeyi çekip indirdi, storları açtı. İçeriye, altın sarısı bir öğle sonu aydınlığı doldu.</p>

  <p>Cathy, yattığı yerden meler gibi bir ses çıkardı. Adam, onun yanına gitti. “Kapa gözlerini canım,” dedi. “Şimdi yüzüne bir şey örterim.”</p>

  <p>Samuel, heybesini bir sandalyeye bıraktı, yatağın yanında durdu.</p>

  <p>“Adam,” dedi kararlı bir sesle, “odadan çıkmanı ve dışarıda durmanı istiyorum.”</p>

  <p>“Hayır, yapamam. Hem niye?”</p>

  <p>“Çünkü ayak bağı olmanı istemiyorum. Gidip bir şeyler içerek sarhoş olman için iyi bir fırsat bu.”</p>

  <p>“Yapamam.”</p>

  <p>“Bak, ben pek yavaş öfkelenirim, tepem de öyle hemencecik atmaz. Ama şimdi ikisinin de yakın olduğunu duyuyorum. Bu odadan çıkmanı ve başıma dert olmamanı istiyorum. Yoksa bırakır giderim, o zaman da bir sürü dertle sen kalırsın baş başa.”</p>

  <p>Adam çaresiz kalıp, sonunda odadan çıktı. Samuel kapıdan seslendi.</p>

  <p>“Bir şey duyarsan, hemen içeri dalmaya kalkma sakın. Benim dışarı çıkmamı bekle.” Sonra kapıyı kapadı. Kilidin üzerinde anahtar olduğunu görünce de kapıyı içerden kilitledi. “Altüst olmuş adamcağız, çılgına dönmüş,” dedi. “Seni gerçekten seviyor.” Cathy’ye şimdiye kadar bu kadar yakından bakmamıştı. Gözlerindeki gerçek nefreti, acımayan, öldüresiye nefreti şimdi iyice görüyordu. “Çok geçmeden bitecek yavrum,” dedi. “Şimdi söyle bakayım, su geldi mi?”</p>

  <p>Cathy’nin gözleri düşmanca parladı. Küçük dudakları dişlerinin üzerinde gerildi, karşılık vermedi.</p>

  <p>Samuel de gözlerini ona dikmişti. “Ben buraya öyle can attığım için değil, arkadaş hatırı için geldim,” dedi. “Hoşuma giden bir iş değil bu küçükhanım. Zorun nedir bilmiyorum, aldırdığım da yok zaten. Belki biraz acını hafifletebilirim, onu da bilmiyorum ya. Sana bir soru daha soracağım. Eğer yine karşılık vermez ve bana öyle ısıracak gibi bakmakta devam edersen, çıkar giderim, ne halin varsa görürsün.”</p>

  <p>Bu sözler, Cathy’nin kafasına, suya atılan kurşun parçaları gibi saplandı. Büyük bir çaba harcadı. Yüzündeki değişikliği görünce, Samuel irkildi. Gözler katılığını yitirdi, dudaklar çizgi olmaktan çıkıp yuvarlaklaştı, uçları kıvrıldı. Yumrukları gevşedi, parmakları pembe pembe açıldı. Yüzü, genç, masum ve acıya yiğitçe karşı koyan bir görünüm aldı. Sanki deminki yüz gitmiş, yerine bir başkası gelmişti.</p>

  <p>Yumuşak, uysal bir sesle, “Su, şafakta geldi,” dedi.</p>

  <p>“Daha iyi. Sancı?”</p>

  <p>“Evet.”</p>

  <p>“Ne kadar arayla?”</p>

  <p>“Bilmiyorum.”</p>

  <p>“Sözgelişi, ben odaya gireli, on beş dakika oldu.”</p>

  <p>“İki hafif sancı geldi. Siz buraya girdiğinizden beri, hiç şiddetli sancı gelmedi.”</p>

  <p>“Güzel. Çarşafların nerede?”</p>

  <p>“Şu sepetin içinde.”</p>

  <p>“Bir şeyin kalmayacak şimdi, yavrum,” dedi Samuel şefkatle. Heybesini açtı ve mavi kadifeyle kaplanmış, uçları ilmikli, kalın bir ip çıkardı. Kadifenin üzerine, minik minik bir sürü küçük çiçek işlenmişti. “Liza sana kendi ipini yolladı,” dedi, “asılman için. İlk doğumuna hazırlanırken işlemişti bunu. Hem bizimkileri, hem dostlarınkini, bir hayli canlı dünyaya getirdi bu ip.” İlmikleri, karyolanın başındaki topuzlara geçirdi.</p>

  <p>Birden Cathy’nin gözleri parıldadı, sırtı yay gibi büküldü, yanaklarına kan bastı. Samuel onun haykırmasını bekledi ve kapalı kapıya doğru baktı. Ama çığlık kopmadı, yalnız birbiri ardından, homurdanmaya benzer sesler gelmeye başladı. Birkaç saniye sonra, Cathy’nin gövdesi gevşedi ve yüzüne yine o düşmanca anlam geldi oturdu.</p>

  <p>Az sonra sancı yine başladı.</p>

  <p>“Haydi yavrum,” dedi Samuel, yatıştırmaya çalışarak. “Bir mi, iki mi? Bilmiyorum, insan ne kadar çok doğum görürse, o kadar çok öğreniyor. Bir doğum ötekine benzemiyor. Ben ellerimi yıkasam iyi olacak.”</p>

  <p>Cathy’nin başı iki yana sallandı.</p>

  <p>“İyi yavrum, iyi,” dedi Samuel. “Galiba bebek yakında gelecek.” Elini Cathy’nin alnına, öfkeden koyulaşmış yara izinin üzerine koydu. “Başındaki bu yara nereden oldu?” diye sordu.</p>

  <p>Cathy’nin başı birden fırladı, keskin dişleri Samuel’in elini, küçük parmağının dibinden kapıverdi. Samuel, acıyla bağırıp elini kurtarmaya çalıştı ama Cathy’nin çenesi iyice kapanmıştı. Başını, tazının yakaladığı avı tartaklaması gibi, iki yana savurmuştu. Dişlerinin arasından keskin bir hırıltı çıktı. Samuel, Cathy’nin suratına bir tokat indirdi, ama bunun etkisi olmadı. Kendi de farkında olmadan, bir köpekle boğuşurken ne yapılırsa, onu yapıyordu. Sol eli Cathy’nin boğazına uzandı ve gırtlağını sıktı. Cathy çırpındı, yırtıcı bir hayvan gibi ısırdı, sonra çeneleri açıldı ve Samuel elini kurtardı. Etleri parçalanmış, kan içinde kalmıştı. Yataktan uzaklaşıp elindeki yarayı inceledi. Cathy’ye korkuyla baktı. Ama Cathy’nin yüzü durulmuş, yeniden genç ve masum bir görünüş almıştı.</p>

  <p>“Özür dilerim,” dedi hemen Samuel’e. “Çok özür dilerim.”</p>

  <p>Samuel bir an sarsıldı.</p>

  <p>“Sancıdan,” dedi Cathy.</p>

  <p>Samuel kesik kesik güldü. “Bu gidişle, ağzına tasma takmak gerekecek sanırım,” dedi. “Bir zamanlar, bir çoban köpeği de aynı şeyi yapmıştı bana.” Bir an için, Cathy’nin gözlerinde o az önceki nefret görünür gibi oldu yine, sonra silindi.</p>

  <p>“Yaraya sürecek bir şeyiniz var mı?” diye sordu Samuel. “İnsanlar, hayvanlardan daha zehirlidir çünkü.”</p>

  <p>“Bilmiyorum.”</p>

  <p>“Peki, viski var mı? Üzerine biraz viski dökeyim hiç değilse.”</p>

  <p>“İkinci gözde.”</p>

  <p>Samuel, kanayan eline viski sürdü, alkolün yakmasına karşı da elini sıkı sıkı ovuşturdu. Karnında şiddetli bir titreme duydu, gözleri de kararır gibi oldu. Kendine gelmek için şişeden bir yudum viski aldı. Dönüp yatağa bakmaya korkuyordu. “Elimden uzun süre hayır gelmeyecek,” dedi.</p>

  <p>Daha sonra Samuel Adam’a anlatırken, “Lastik gibi bir gövdesi varmış,” diyordu. “Daha ben hazırlanmadan çocuk doğdu bile. Tohum gibi dışarı fırlayıverdi. Çocuğu yıkayacak su bile hazır değildi. İpe dokunmadı bile. Lastikten yapılmış sanki.”</p>

  <p>Kapıyı ardına kadar açmış, Lee’ye seslenmiş, sıcak su istemişti. Adam da dalmıştı odaya. Samuel, “Bir oğlun oldu,” diye bağırdı. “Bir oğlun var, çok da kolay oldu.”</p>

  <p>Adam, yataktaki karışıklığı, ıslaklığı görmüş, rengi yemyeşil olmuştu.</p>

  <p>“Lee’yi gönder bana,” dedi Samuel. “Adam, sen de eğer eline ayağına söz geçirebilecek durumdaysan, mutfağa git, bana biraz kahve pişir. Lambalara da bak, boşalmışlarsa doldur, şişelerin temiz olmasına dikkat et.”</p>

  <p>Adam, büyülenmiş gibi çıktı odadan. Az sonra Lee başını kapıdan uzattı. Samuel, bir çamaşır sepetinin içindeki çıkını işaret etti. “Ilık suyla yıka çocuğu Lee,” dedi. “Dikkat et, soğukta bırakıp üşütme. Ah, Liza’nın burada olmasını ne kadar isterdim. Her şeyi aynı anda nasıl yapabilirim?” Yatağa döndü. “Şimdi yavrum, şimdi seni temizleyeceğiz,” dedi.</p>

  <p>Cathy yeniden iki büklüm olmuştu. Acısı arasında inliyordu. “Şimdi geçer,” dedi Samuel. “Acının kesilmesi biraz sürer elbet. Sen de pek aceleciymişsin canım. Liza’nın ipine asılmana bile gerek kalmadı.” Sonra bir şey gördü, durdu ve bakakaldı. Hemen işe girişti yine. “Ulu Tanrım, bir tane daha ha!”</p>

  <p>İlkinde olduğu gibi, bu doğum da inanılmaz bir çabuklukla sona erdi. Samuel, yeniden göbek kordonunu bağladı. Lee, ikinci bebeği de aldı, yıkadı, sarıp sarmaladı ve sepetin içine yatırdı.</p>

  <p>Samuel, anneyi temizledi, yatağın çarşaflarını değiştirmek için yavaşça öte yana çevirdi. İçinde, Cathy’nin yüzüne bakmak için hiçbir istek yoktu. Elinden geldiğince çabuk çalışıyordu, çünkü yaralı eli uyuşmaya başlamıştı. Temiz, beyaz çarşafı Cathy’nin çenesinin altına kadar çekti, başının altına temiz bir yastık yerleştirmek için biraz kaldırdı, doğrulttu. En sonunda, onun yüzüne de bakmak zorunda kalmıştı.</p>

  <p>Cathy’nin altın saçları terden sırılsıklam olmuştu, ama yüzü de değişmişti. Taş gibi, anlamsızdı. Boynundaki damar, görünür biçimde atıyordu.</p>

  <p>“İki oğlun oldu,” dedi Samuel. “İki güzel oğlan. Birbirlerine hiç benzemiyorlar. Her biri ayrı bir uçta büyümüşler.”</p>

  <p>Cathy, soğuk soğuk, ilgi duymadan baktı.</p>

  <p>“Bak, çocuklarını göstereyim sana,” dedi Samuel.</p>

  <p>“Hayır,” dedi Cathy.</p>

  <p>“Ama yavrum, oğullarını görmek istemiyor musun?”</p>

  <p>“Hayır. İstemiyorum onları.”</p>

  <p>“Neyse, değişirsin. Şimdi yorgunsun da ondan böyle, ama değişirsin. Hem sana bir şey söyleyeyim mi, hayatımda gördüğüm en kolay, en çabuk doğum buydu benim.”</p>

  <p>Cathy’nin gözleri, Samuel’in yüzünden ayrıldı. “İstemiyorum onları,” dedi. “Pencereleri örtmenizi, ışığı uzaklaştırmanızı istiyorum.”</p>

  <p>“Yorgunluktan hep. Birkaç güne kadar kendini öyle başka duyacaksın ki, bunları hatırlamayacaksın bile.”</p>

  <p>“Hatırlayacağım. Gidin. Onları bu odadan çıkarın. Adam’ı gönderin bana.”</p>

  <p>Samuel, onun sesindeki tonu fark etmişti. Bu seste hastalık, yorgunluk yoktu, hele yumuşaklık hiç. “Senden hiç hoşlanmıyorum,” dedi. Sözcükler elinde olmadan kaçmıştı ağzından. Bunları gerisin geriye ağzına ve kafasına sokabilmeyi isterdi. Ama dediklerinin Cathy üzerinde etkisi olmamıştı.</p>

  <p>“Adam’ı çağırın.”</p>

  <p>Küçük oturma odasında Adam dalgın dalgın oğullarına bakıyordu. Çabucak yatak odasına koştu, arkasından kapıyı kapadı. Az sonra, içeriden çekiç sesleri gelmeye başladı. Adam, battaniyeleri yeniden pencerelere geriyordu.</p>

  <p>Lee, Samuel’e kahve getirdi. “Eliniz pek iyi görünmüyor,” dedi.</p>

  <p>“Biliyorum,” dedi Samuel. “Korkarım başıma iş açacak.”</p>

  <p>“Neden yaptı bunu?”</p>

  <p>“Bilmiyorum. Garip bir yaratık.”</p>

  <p>“Bay Hamilton, izin verin de bir bakayım. Kolunuzu kaybedebilirsiniz.”</p>

  <p>Samuel’in içi geçer gibi oldu. “Ne istersen yap, Lee,” dedi. “Yüreğimi korkulu bir üzüntü kapladı. Keşke çocuk olsam da, hıçkıra hıçkıra ağlayabilsem. Böyle bir şeyden korkmak için çok yaşlıyım ben. Bir zamanlar, bir akarsu kıyısında, elimde bir kuş ölmüştü. O zamandan beri hiç böyle bir umutsuzluğa kapılmamıştım.”</p>

  <p>Lee odadan çıktı, biraz sonra, üzerinde kıvrım kıvrım ejderha resimleri oyulmuş abanoz bir kutuyla döndü. Samuel’in yanı başına oturdu. Kutudan sivri uçlu bir Çin usturası çıkardı. “Canınızı acıtacağım,” dedi alçak sesle.</p>

  <p>“Dayanmaya çalışırım, Lee.”</p>

  <p>Çinli, dudaklarını ısırdı. Eli derin derin yararken, aynı acıyı kendi de duyuyordu. Elin üst ve alt yanındaki diş izlerinin çevrelerini iyice açtı, parçalanan etleri, temiz kıpkırmızı kan fışkırıncaya kadar kazıdı. Sonra, içinde sarı bir karışım olan, ‘Hall Merhemi’ etiketli bir şişeyi aldı, çalkaladı ve derin yaraların üzerine döktü. Bir mendili de bu ilaca bulayıp eli sardı. Samuel, sağlam eliyle, sandalyenin kenarını sımsıkı kavramıştı.</p>

  <p>“Çoğu asit fenik,” dedi Lee. “Kokusundan da anlaşılır zaten.”</p>

  <p>“Sağ ol Lee. Yeni doğmuş gibi oldum.”</p>

  <p>“Ben sizin kadar sessiz duramazdım doğrusu,” dedi Lee. “Size bir kahve daha getireyim.”</p>

  <p>İki fincanla geri döndü. Samuel’in yanına oturdu. “Galiba buradan gideceğim,” dedi. “Mezbahaya şimdiye kadar kendi isteğimle gitmedim hiç.”</p>

  <p>Samuel geriledi. “O da ne demek?”</p>

  <p>“Bilmem. Ağzımdan öyle çıkıverdi işte.”</p>

  <p>Samuel titredi. “Lee, insanlar aptaldır. Hiç düşünmemiştim, ama Çinliler de aptal galiba.”</p>

  <p>“Neden öyle düşünmüştünüz?”</p>

  <p>“Hiç. Belki de, yabancıların bizden daha güçlü, daha üstün olduklarını sandığımız içindir.”</p>

  <p>“Ne demek istiyorsunuz?”</p>

  <p>“Belki de aptallık gereklidir,” dedi Samuel. “Bütün o ejderhalarla dövüşler, övünmeler, bir parça tanrılaşmak uğruna sürekli olarak harcanan o acınası cesaret, karanlık bir yolun kıyısındaki kurumuş ağacı hortlağa çeviren o çocukça korkaklık. Belki de bütün bunlar gereklidir ama... ”</p>

  <p>“Ne demek istiyorsunuz?” diye yineledi Lee sabırla.</p>

  <p>“Benim şu çılgın kafamda bir rüzgâr esti, korları alevlendirdi sandım. Ama şimdi senin sesinde de aynı duygunun olduğunu anlıyorum. Bu evin üzerinde bir şeyler dolaşıyor. Korkunç bir şeylerin yaklaştığını seziyorum.”</p>

  <p>“Ben de.”</p>

  <p>“Biliyorum ve bu beni, kendi zararsız deliliğimden daha çok tedirgin ediyor, ürkütüyor. Bu doğum çok çabuk, çok kolay oldu, sanki kedi doğururmuş gibi. Bu kedi yavruları için kaygılanıyorum. Beynimin içini korkunç düşünceler tırmalayıp duruyor.”</p>

  <p>“Ne demek istiyorsunuz?” dedi Lee üçüncü kez.</p>

  <p>“Karımı istiyorum,” diye bağırdı Samuel. “O zaman ne düş kalır, ne hayalet, ne de aptallık. Onun burada olmasını istiyorum. Madenciler, havasını denemek için, kuyulara önce kanarya indirirlermiş. Liza saçmalığa dayanamaz. Ama bak Lee, eğer Liza bir hayalet görürse, işte o zaman gerçekten hayalettir o. Uydurma, düş filan değildir. Eğer Liza da tatsız bir koku alırsa, o zaman kapıyı çeker gideriz.”</p>

  <p>Lee kalktı, çamaşır sepetine yaklaştı, bebeklere baktı. İyice eğilmek zorunda kalmıştı, çünkü ışık gittikçe azalıyordu.</p>

  <p>“Uyuyorlar,” dedi.</p>

  <p>“Birazdan viyaklamaya başlarlar. Lee, arabaya atlayıp, bizim eve, Liza’yı çağırmaya gider misin? Ona, burada kendisine ihtiyacım olduğunu söyle. Eğer Tom hâlâ oradaysa, çiftliğe o göz kulak olsun. Yoksa, ben onu sabahleyin yollarım. Eğer Liza gelmek istemezse, ona burada bir kadının yardımına ve keskin bir kadının sezgisine ihtiyacımız olduğunu söyle. O ne demek istediğimi anlar.”</p>

  <p>“Peki, gidiyorum,” dedi Lee. “Belki de biz, karanlıkta kalmış iki çocuk gibi, birbirimizi korkutup duruyoruz.”</p>

  <p>“Onu ben de düşündüm,” dedi Samuel. “Ha Lee, elimi kuyu başında yaraladığımı söyle ona, Allah aşkına nasıl olduğunu anlatma.”</p>

  <p>“Lambaları yakayım, sonra giderim,” dedi Lee. “Karınızın buraya gelmesi bizim için çok iyi olacak.”</p>

  <p>“Elbette Lee, elbette. Bu mahzen karanlığını ancak Liza aydınlatabilir.”</p>

  <p>Lee arabayla karanlığa daldıktan sonra, Samuel sol eline bir lamba aldı. Yatak odasının kapı tokmağını çevirebilmek için, lambayı yere bırakmak zorunda kaldı. Oda, kuyu gibi, zifiri karanlığa gömülmüştü. Lambanın sarı ışığı yukarı doğru aktı, ama yatağı aydınlatmadı.</p>

  <p>Yataktan, Cathy’nin tiz sesi yükseldi. “Kapa kapıyı. Işık istemiyorum. Adam, dışarı çık! Yalnız kalmak istiyorum karanlıkta, tek başıma.”</p>

  <p>Adam şiddetle, “Senin yanında kalacağım,” diye bağırdı.</p>

  <p>“Seni istemiyorum.”</p>

  <p>“Kalacağım.”</p>

  <p>“Kal öyleyse. Ama artık konuşma. Lütfen kapıyı kapa ve lambayı da buradan uzaklaştır.”</p>

  <p>Samuel oturma odasına döndü. Lambayı, çamaşır sepetinin yanındaki masanın üzerine koydu ve uyuyan bebeklerin küçücük yüzlerine baktı. Gözlerini sıkı sıkı yummuşlardı. Işık vurunca, rahatsız olup yüzlerini buruşturdular. Samuel, işaret parmağıyla çocukların sıcak alınlarını yokladı. İkizlerden biri ağzını açtı, uzun uzun esnedi, sonra yeniden uykuya daldı. Samuel lambayı oradan aldı. Sonra ön kapıya gitti, açıp dışarı çıktı. Akşam yıldızı öylesine parlıyordu ki, Batıdaki dağların ardına doğru uzaklaşırken alev alev yanıyor, pul pul dökülüyordu. Hava durgundu, Samuel bütün gün güneş altında ısınmış adaçaylarının kokusunu duyabiliyordu. Gece kapkaranlıktı. Samuel, karanlıkta bir ses duyunca irkildi.</p>

  <p>“Kadın nasıl?”</p>

  <p>“Kim o?” diye sordu Samuel.</p>

  <p>“Benim, Rabbit.” Sesin sahibi karanlığın içinden çıktı, kapıdan gelen ışığın altında biçimlendi.</p>

  <p>“Anne mi, Rabbit? Oo, çok iyi.”</p>

  <p>“Lee, ikiz olduğunu söyledi.”</p>

  <p>“Öyle, iki tane oğlan. Daha iyisini isteyemez insan.” Samuel, konuyu neden değiştirdiğini kendi de bilmeden, “Rabbit,” dedi, “bugün kazıda neye çattık biliyor musun, bir göktaşına.”</p>

  <p>“O da nesi Bay Hamilton?”</p>

  <p>“Kayan bir yıldız, milyonlarca yıl önce düşmüş.”</p>

  <p>“Yok canım? Bakın şu işe. Elinizi nerde yaraladınız?”</p>

  <p>“Ben kayan yıldızı söylüyorum.” Samuel güldü. “Ama bu o kadar ilginç gelmedi. Elimi palangaya kıstırdım.”</p>

  <p>“Yarası kötü mü?”</p>

  <p>“Yok, pek kötü değil.”</p>

  <p>“İki oğlan,” dedi Rabbit. “Bizim hanım kıskanacak.”</p>

  <p>“İçeri gelip, oturmaz mısın Rabbit?”</p>

  <p>“Hayır, hayır, sağ olun. Gidip yatacağım. Yaş ilerledikçe, sabah da daha çabuk oluyor gibi geliyor bana.”</p>

  <p>“Öyledir Rabbit. İyi geceler öyleyse sana.”</p>

  <p>Liza Hamilton, sabaha karşı saat dörtte geldi. Samuel sandalyede uyuyakalmıştı. Düşünde, akkor olmuş bir demir çubuğu yakalamış, bir türlü elinden atamıyordu. Liza onu uyandırdı, bebeklere şöyle bir göz bile atmadan, hemen kocasının eline baktı. Samuel’in kabaca, erkek eliyle yaptığı işleri bir düzene koyarken, ona birtakım emirler verdi ve onu başından sepetledi. Samuel, hemen, o dakika kalkacak, Hüdaverdi’yi eyerleyip doğruca King City’ye gidecekti. Saatin kaç olduğuna bakmadan, o hiçbir işe yaramaz doktoru uyandıracak, elini tedavi ettirecekti. Yarası korkulacak gibi değilse, eve gidip bekleyecekti. O en küçük çocuklarını, daha bebeklikten yeni kurtulmuş yavrularını çukurun yanında tek başına bırakmak da büyük bir suçtu ayrıca. Ulu Tanrı’yı bile düşündürecek bir meseleydi bu.</p>

  <p>Samuel’in, gerçekçilik ve harekete geçmek bakımından bir eksiği varsa, şimdi tamamlanmıştı işte. Liza, onu şafaktan önce yola çıkarmıştı. Saat on bir olmadan eli sarılmıştı bile. Saat beşte ise, evinde masa başında oturmuş, ateşten titriyordu. Tom da, babasına bir çorba pişirmek için tavuk haşlıyordu.</p>

  <p>Samuel, üç gün yatakta yattı. Ateş yüzünden, karabasanlarla boğuştu durdu, küfürler etti. Ama sonra, gövdesinin sağlamlığı hastalığı yendi, püskürtüp attı.</p>

  <p>Samuel, saydam gözlerle Tom’a baktı ve “Kalkmam gerek,” dedi. Çabalayıp doğruldu, ama bitkinlikten yine kaldı olduğu yerde. Kıkırdayarak gülüyordu. Başa çıkamadığı bir güçle karşılaştı mı hep böyle yapardı. Yenildiği zaman yenilgiyle alay etmekle küçük bir zafer kazanmış olduğunu düşünürdü. Ve Tom, babasını bıktırana kadar, ona çorba taşıdı durdu. Çorbanın bütün ağrıları, hastalıkları iyi edeceğine olan inanç ölmemiştir hâlâ. Cenazelerde bile çorba içmenin hiç de kötü olmayacağına inanırlar.</p>

  <p class="bolum_adi2">4</p>

  <p>Liza, Trask’lerin evinde bir hafta kaldı. Evi tepeden tırnağa, tahta döşemelerin aralıklarına varıncaya kadar temizledi. Leğene sokabildiği her şeyi yıkadı, geri kalanları süngerle sildi, sabunladı. Bebeklerin bakımını da bir düzene soktu. İkide bir ağlayıp, günden güne güçlendiklerini gördükçe seviniyordu. Pek güvenemediğinden, Lee’yi yamak gibi kullanıyordu. Bir işe yaramadığından, Adam’ı yok sayıyordu. Ona da pencereleri yıkattı, ama iş bitince, kendisi yeniden bir sildi.</p>

  <p>Liza, Cathy’yle uzun uzun oturdu. Sonunda, onun pek fazla konuşmayan, laf ebeliği etmeye kalkışmayan, aklı başında bir kızcağız olduğu kanısına vardı. Onu yokladı, baktı, sağlığı yerindeydi, ne yarası vardı ne de bir hastalığı. Ama ikizleri emziremeyecekti. “Daha iyi,” dedi. “O iki kurt, senin gibi ufak tefek bir kadını yer bitirir, bir deri bir kemik bırakır vallahi.” Kendisinin Cathy’den de ince cılız olduğunu, öyleyken bile bütün çocuklarını emzirdiğini unutmuştu.</p>

  <p>Liza, cumartesi günü öğleden sonra, evi son olarak şöyle bir denetledi. Kolitten tutun da yağlı sivilcelere kadar her şey için tedavi çarelerini yazan, kol uzunluğunda bir liste bıraktı. Yol sepetini hazırladı ve Lee’den, kendisini arabayla götürmesini istedi.</p>

  <p>Kendi evi, pislikten ahıra dönmüş, insanı kusturacak kadar kirlenmişti. Yaptığı işten nefret eden bir Herkül gibi, hışımla, evi temizlemeye girişti. Samuel onu soru yağmuruna tutmuştu.</p>

  <p>Bebekler nasıldı?</p>

  <p>İyiydi, büyüyorlardı.</p>

  <p>Adam nasıldı?</p>

  <p>Vallahi, canlıymış gibi ortalarda dolaşıyordu, ama canlı demeye bin tanık isterdi. Ulu Tanrı her şeyi bilir ve düşünürdü. Parayı çok garip insanlara veriyordu, vermese, açlıktan ölürlerdi çünkü.</p>

  <p>Bayan Trask nasıldı?</p>

  <p>Sessiz, uyuşuk, canından bezmiş gibi, Doğulu zengin kadınların çoğu gibi. Oysa, Liza şimdiye kadar bir tek zengin bir Doğulu kadınla tanışmamıştı. Öte yandan Cathy’yi yumuşak başlı ve saygılı bulmuştu. “Ve çok garip değil mi?” dedi Liza, “Birazcık tembel olması dışında hiçbir kusurunu görmedim, ama yine de ondan pek hoşlanmadım. Belki de, yüzündeki o yara izindendir. Nerden olmuş acaba?”</p>

  <p>“Bilmem,” dedi Samuel.</p>

  <p>Liza, işaretparmağını tabanca gibi, gözlerine yaklaştırdı. “Sana bir şey söyleyeyim mi,” dedi, “o kendi de bilmeden, kocasını büyüsü altına almış. Adam, onun çevresinde yaralı bir kuş gibi dönüp duruyor. Daha ikizlerine doğru dürüst bakmadı diyebilirim.”</p>

  <p>Samuel, bir süre onun çalışmasını izledi, sonra, “Peki, Cathy tembel, Adam’ın aklı havalarda, ya o tatlı ikizlere kim bakacak? İkizler bir hayli bakım isterler,” dedi.</p>

  <p>Liza birden durup işini bıraktı. Samuel’in yanına bir sandalye çekti, ellerini dizlerinin üzerine koyarak, “Unutma,” dedi, “ben gerçekleri hiç hafife almadım. Yalanı sevmem.”</p>

  <p>“Senin yalan söyleyebileceğini düşünmedim şimdiye kadar yavrum,” dedi Samuel. Liza gülümsedi, bunu bir övgü olarak almıştı.</p>

  <p>“Peki, eğer bilmiyorsan, şimdi söyleyeceğim şey sana ters gelebilir.”</p>

  <p>“Söyle bakalım.”</p>

  <p>“Samuel, o çekik gözlü, saçları örgülü, garip garip konuşan Çinliyi biliyor musun?”</p>

  <p>“Lee’yi mi? Elbette biliyorum.”</p>

  <p>“Peki, sen onun putperest olduğunu sanırsın değil mi?”</p>

  <p>“Bilmiyorum.”</p>

  <p>“Haydi canım, Samuel, herkes öyle sanır ilk bakışta. Ama değil,” diyerek yerinden doğruldu Liza.</p>

  <p>“Ne peki?”</p>

  <p>Liza, demir gibi parmağıyla Samuel’in kolunu dürttü. “Bir Presbiteryen<a href="../Text/dipnot.xhtml#Footnote0004" id="Feedback0004"><sup class="dipnot_sayi">[4]</sup></a>. Hem de oldukça bilgili, bütün o deli dolu konuşmaları arasında anlayabildiğim kadarıyla bayağı bilgili. Ne dersin bakalım bu işe?”</p>

  <p>Samuel’in sesi, gülmemek için titriyordu. “Hayır, olamaz,” dedi.</p>

  <p>“Evet, evet öyle. Peki, şimdi kim bakacak ikizlere? Bir putpereste güvenmem ama bir Presbiteryen olunca her şey değişir. Ona öğrettiklerimin hepsini öğrendi.”</p>

  <p>“Boşuna değil, bebekler kilo alıyorlar durmadan,” dedi Samuel.</p>

  <p>“Bu hem övünç, hem de dua meselesi.”</p>

  <p>“İkisini de yaparız,” dedi Samuel. “İkisini de.”</p>

  <p class="bolum_adi2">5</p>

  <p>Cathy bir hafta yatakta kaldıktan sonra eski gücünü topladı. Ekim ayının ikinci haftası, cumartesi günü, bütün sabahı yatakta geçirdi. Adam, bir ara gelip kapıyı yokladı ve kilitli olduğunu gördü.</p>

  <p>Cathy, “İşim var,” diye seslenince, Adam uzaklaştı. Dolabı düzeltiyor galiba, diye düşündü, çünkü çekmeceleri açıp kapadığı duyuluyordu.</p>

  <p>Öğleden sonra, Lee, kapının önünde oturan Adam’ın yanına geldi. “Hanımefendi beni King City’ye, biberon almaya gönderiyor,” dedi sıkıla sıkıla.</p>

  <p>“İyi ya, ne söylüyorsa yap sen de, o senin efendin,” dedi Adam.</p>

  <p>“Hanımefendi, pazartesiye kadar da gelme, diyol. Al...”</p>

  <p>Kapının ağzından Cathy’nin sesi geldi. “Uzun süredir izin almadı. Biraz dinlense iyi olur.”</p>

  <p>“Elbette,” dedi Adam. “Hiç aklıma gelmemişti. Git, biraz eğlen. Bir şeye ihtiyacım olursa, marangozlardan birini çağırırım.”</p>

  <p>“Adamlar pazar günü evlerine giderler.”</p>

  <p>“Kızılderiliyi bulurum. Lopez yardım eder.”</p>

  <p>Lee, Cathy’nin gözlerini üzerinde duyuyordu. “Lopez, salhoş,” dedi. “Şişeyle viski bulmuş.”</p>

  <p>Adam, ters ters çıkıştı. “Ben elden ayaktan düşmedim ki, Lee,” dedi, “bırak tartışmayı.”</p>

  <p>Lee kapıda duran Cathy’ye baktı. Göz kapaklarını indirdi. “Belki geç saatte dönerim,” dedi. Cathy’nin iki gözünün arasında kara bir çizginin belirdiğini görür gibi oldu. Döndü, “Hoşça kalın,” dedi ve uzaklaştı.</p>

  <p>Akşam çökerken Cathy yeniden odasına döndü. Saat yedi buçukta Adam kapıya vurdu. “Sana biraz yemek getirdim yavrum,” dedi. “Çok bir şey değil.” Kapı, sanki onu bekliyormuş gibi birden açılıverdi. Cathy yepyeni bir yolculuk elbisesi giymişti. Ceketinin yanlarına siyah zırh geçirilmiş, yakası siyah kadifeden, iri siyah düğmeli bir elbiseydi. Başında, tepesi küçük, kenarları geniş, hasır bir şapka vardı. Uzun, siyah topuzlu iğnelerle tutturulmuştu. Adam’ın ağzı açık kaldı.</p>

  <p>Cathy, ona konuşma fırsatı vermeden, “Hemen gidiyorum,” dedi.</p>

  <p>“Ne demek istiyorsun, Cathy?”</p>

  <p>“Sana daha önce söylemiştim.”</p>

  <p>“Söylemedin.”</p>

  <p>“Söyledim, ama dinlemedin. Zaten önemi yok.”</p>

  <p>“İnanmıyorum buna.”</p>

  <p>Cathy’nin sesi ölü ve metalik bir tondaydı. “İster inan, ister inanma,” dedi. “Ben gidiyorum.”</p>

  <p>“Ya bebekler?”</p>

  <p>“Kuyularından birine atıverirsin onları.”</p>

  <p>Adam, korku içinde bağırdı. “Cathy, sen hastasın! Gidemezsin, beni bırakamazsın, beni bırakamazsın.”</p>

  <p>“Sana her şeyi yapabilirim. Sana her kadın istediğini yaptırabilir. Aptalın birisin sen.”</p>

  <p>Bu sözcük, Adam’ın kafasındaki bütün sisleri delip geçti. Birden, elleri Cathy’nin omuzlarına gitti, onu geriye doğru itti. Cathy sendelerken, kapının anahtarını çekerek aldı, sonra kapıyı çarpıp kapadı ve kilitledi.</p>

  <p>Soluk soluğa durdu, kulağını kapıya yaklaştırdı, ölesiye titriyordu her yeri. Onun, içerde sessizce dolaştığını duyuyordu. Bir çekmece açıldı. Cathy’nin kalmaya karar verdiğini düşündü. Sonra, anlam veremediği bir çıtırtı oldu. Kulağı, neredeyse kapıya yapışmıştı.</p>

  <p>Cathy’nin sesi öyle yakından geldi ki, Adam başını birden arkaya attı. Sesindeki içtenlik ve yumuşaklığı iyice duyuyordu. “Sevgilim,” diyordu. “Böyle karşılayacağını ummamıştım. Özür dilerim Adam, bağışla beni.”</p>

  <p>Adam, o ana kadar tutmakta olduğu soluğunu birden bıraktı. Kapıyı açmaya uğraşırken, elleri titriyordu. Açtıktan sonra da anahtar elinden düştü zaten. Kapı açıldı. Cathy, üç adım ötede duruyordu. Sağ elinde 44’lük Colt tabancası vardı. Namlunun kapkara deliğini ona doğru çevirmişti. İleriye doğru bir adım attı. Adam, tabancanın horozunun kalkık olduğunu gördü.</p>

  <p>Cathy ateş etti. İri kurşun Adam’ın omzuna girdi, kasları parçaladı, kürek kemiğinin bir parçasını kopardı. Tabancadan çıkan ateş ve müthiş patlama, Adam’ı sersemletmişti. Kurşunu yiyince, arka arkaya gitti ve yere yıkıldı. Cathy, ağır ağır yanına yaklaştı. Yaralı bir hayvana yaklaşır gibi sakınıyordu kendini. Adam başını kaldırdı, kendisini hiç tanımıyormuş gibi inceleyen gözlere baktı. Cathy, tabancayı yere, Adam’ın yanına attı ve yürüyüp evden çıktı, gitti.</p>

  <p>Adam, onun ayak seslerini bir an verandada, sonra patikadaki kuru meşe yaprakları üzerinde duydu, daha sonra da hiçbir şey işitmez oldu. Şimdi yalnız, baştan beri sürüp gelen ve hiç kesilmeyen bir ses duyuluyordu: Bebeklerin ağlaması. Acıkmışlardı, Adam onları doyurmayı unutmuştu.</p>
</body>
</html>
