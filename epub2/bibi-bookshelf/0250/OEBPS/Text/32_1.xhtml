<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Otuz İkinci Bölüm</p>

  <p class="bolum_adi2">1</p>

  <p>Ailenin sevgilisi Dessie idi. Mollie, ailenin tatlı kedisi, Olive dediği dedikti, başında bulutlarla dolaşanı da Una. Hepsi sevilirdi, ama Dessie en candan sevileniydi. Onun ışığı ve kahkahası, suçiçeği gibi bulaşıcıydı, onun neşesi güne renk verir ve çevresindeki insanlara da geçerdi. Onlar da içlerinde taşıyıp sürdürürlerdi bunu.</p>

  <p>Bunu şöyle anlatayım sözgelişi. Salinas’ta, Church Caddesi 122 numarada oturan Bayan Clarence Morrison’ın üç çocuğu vardı, kocası da bir bakkal dükkânı işletirdi. Bazı sabahlar, kahvaltıda, Agnes Morrison şöyle derdi: “Yemekten sonra Dessie Hamilton’a provaya gideceğim.”</p>

  <p>Çocuklar sevinirler ve bu sevinçlerini, anneleri onlara kızıp azarlayıncaya kadar, ayaklarını masanın ayaklarına vurarak belirtirlerdi. Bay Morrison ellerini ovuşturarak dükkânına gider, o gün bir gezgin satıcının gelip iyi bir sipariş vereceğini umardı hep. Çocuklar ve Bayan Morrison, o günün neden böyle umutlarla dolu bir gün olduğunu unutur giderlerdi belki de.</p>

  <p>Bayan Morrison, Reynaud’nun Fırını’nın yanındaki eve saat ikide gider, dörde kadar orada kalırdı. Dışarı çıktığında gözleri yaş içinde, akan burnu kıpkırmızı kesilmiş olurdu. Eve doğru yürürken burnunu siler, gözlerini kurular ve tekrar tekrar gülerdi. Dessie, belki yalnızca, bir yastığa siyah başlı iğneler batırıp onu bir Baptist papazına benzetmiş, sonra da yastığa bir vaaz verdirmiştir. Belki de, eski evler satın alıp, onları sahip olduğu büyük bir arsaya taşıyarak, orayı Sargasso Denizi’ne çeviren Yaşlı Taylor’la olan bir konuşmasını anlatmıştır yalnızca. Belki de <i>Chatterbox</i>’tan, mimiklerle süslediği bir şiir okumuştur. Ne olursa olsun, insanı gülmekten katıltan, candan bir şaka olmuştur mutlaka.</p>

  <p>Morrison’ın çocukları, okuldan eve döndüklerinde ne sancı, ne sızı, ne de baş ağrısıyla karşılaşırlardı. Gürültüleri bir rezalet sayılmaz, yüzlerinin kirli oluşu da bir mesele yapılmazdı. Ve kıkırdamalarını tutamadıklarında, bir de bakarlardı, anneleri de kendileriyle birlikte kahkahalar koyveriyor.</p>

  <p>Bay Morrison eve geldiğinde, o gün neler olduğunu anlatır, üstelik dinletirdi de kendini. Akşam yemeği nefis olurdu. Omletler istendiği gibi tersyüz edilir, kekler balon gibi kabartılır, bisküviler gevrek olur ve kimse Bayan Morrison gibi yahni pişiremezdi. Yemekten sonra, çocuklar bitkin bir hale düşene kadar gülüp oynarlar, onlar yatmaya gidince de Bay Morrison, Agnes’in omzuna dokunarak o eski, çok eski sinyallerini verir, kalkıp yatak odalarına giderek sevişirler ve alabildiğine mutlu olurlardı.</p>

  <p>Dessie’ye yapılan ziyaretin etkisi, hiç eksilmeden iki gün daha sürer, sonra küçük baş ağrıları yeniden başlar, işler geçen yılki kadar iyi gitmez olurdu. Dessie böyleydi işte ve böyle işler başarırdı. Tıpkı Samuel gibi, o da heyecanı kolları arasında taşırdı. Ailenin gözbebeği, sevgilisiydi.</p>

  <p>Dessie güzel sayılmazdı. Güzelce bile denemezdi ona belki, ama bir erkeğin, kendisine de biraz bulaşır umuduyla bir kadının ardına düşmesine yol açan o pırıltıya sahipti. Onun, bir aşk serüvenini bitirir bitirmez bir başka aşk bulduğunu sanırdınız, ama öyle değildi. Gerçekte, Hamiltonlardan hiçbiri, bütün o çok yönlülüklerine karşın, bu çeşitliliğe aşkta ulaşamamışlardı. Hiçbiri, hafif ya da geçici de olsa, âşık olma yeteneğine sahip görünmüyordu.</p>

  <p>Dessie, ilk aşkından ayrıldığında yalnızca ellerini açıp vazgeçmekle kalmamıştı. Daha da kötü, daha da dokunaklaydı yaptığı. İşini ve eski halini sürdürmeye devam etti, ama o ışıktan yoksundu. Onu böyle çalışıp çabalar gördükçe, kendisini sevenlerin içi sızlıyordu.</p>

  <p>Dessie’nin dostları iyi ve ona bağlı kişilerdi, ama onlar da insandı. İnsanlar, kendilerini iyi duymak ister, kendilerini neşesiz duymaktan nefret ederler. Zamanla Morrisonlar da, fırının yanındaki küçük eve gitmemek için, su götürmez bahaneler buldular. Vefasızlık etmiyorlardı, ama üzülmek değil neşelenmek istiyorlardı. İstenilmeyen bir şeyi yapmamak için de, akla uygun ve erdemli bir neden bulmak her zaman kolaydır.</p>

  <p>Dessie’nin işi bozulmaya başladı. Elbiseye ihtiyaçları olduğunu sanan kadınlar, gerçekte mutluluğa ihtiyaçları olduğunu asla anlayamamışlardı. Zaman değişiyor ve hazır giyim tutulmaya başlıyordu. Artık hazır elbise giymek yüzkarası olmaktan çıkmıştı. Bay Morrison hazır elbise sattığına göre, Bayan Morrison’ın da hazır elbise giymesi doğaldı.</p>

  <p>Bütün aile Dessie için kaygılanıyordu, ama kendisi kaygılanacak hiçbir şey olmadığını söyleyince ne yapılabilirdi? Yan tarafına saplanan şiddetli ağrıların varlığını kabulleniyordu, ama bu ağrılar yalnızca birkaç saniye sürüyor ve çok ender geliyordu.</p>

  <p>Sonra Samuel öldü ve bütün dünya bir tabak gibi paramparça oldu. Oğulları, kızları ve dostları, parçalar arasında bir şeyler aranıp yeni bir dünya kurmaya çalıştılar.</p>

  <p>Dessie, işini devredip çiftliğe giderek Tom’la birlikte oturmaya karar verdi. Öyle pek devredecek işi de kalmamıştı zaten. Liza’nın bundan haberi vardı, Olive de Dessie de yazmıştı Tom’a. Ama San Fransisco Et Lokantası’nın bir masasına oturmuş homurdanan Will’e bir şey söylenmemişti. Will, içten içe köpürüyordu. Sonunda, peçetesini toparlayıp kalktı.</p>

  <p>“Bir şey unuttum,” dedi Adam’a. “Trende görüşürüz.”</p>

  <p>Dessie’nin evine yürüdü, bahçeyi geçip Dessie’nin zilini çaldı.</p>

  <p>Dessie, yalnız başına yemek yiyordu. Kapıya elinde peçetesiyle geldi. “Ah, merhaba Will,” dedi ve öpmesi için yanağını uzattı. “Ne zaman geldin?</p>

  <p>“Bir iş için geldim,” dedi Will. “Bu trenle de gidiyorum, o zamana kadar seninle konuşmak istiyorum. ”</p>

  <p>Dessie, hem mutfak hem de yemek odası olarak kullandığı, duvarları çiçekli kâğıtla kaplı sevimli odaya götürdü Will’i. Hemen bir fincan kahve koyup, şeker kâsesiyle süt kabını önüne sürdü.</p>

  <p>“Anne’yi gördün mü?” diye sordu.</p>

  <p>“Buraya birkaç saatliğine geldim,” dedi Will homurdanarak. “Dessie, çiftliğe dönmek istediğin doğru mu?”</p>

  <p>“Düşünüyordum.”</p>

  <p>“Ben gitmeni istemiyorum.”</p>

  <p>Dessie, duraklayarak gülümsedi. “Neden? Ne kötülük var bunda? Tom orada tek başına.”</p>

  <p>“Burada gayet iyi bir işin var.”</p>

  <p>“İşim filan kalmadı artık,” diye cevapladı Dessie. “Bunu bildiğini sanıyordum.”</p>

  <p>“Gitmeni istemiyorum,” diye yineledi Will, sarkmış bir yüzle.</p>

  <p>Dessie’nin gülüşü buruktu. Tavrına biraz alaycılık katmaya çalışarak, “Ağabeyim emredici olmuş,” dedi. “Dessie’ye nedenini söylesin bunun.”</p>

  <p>“Orası çok ıssız.”</p>

  <p>“İkimiz olacağız ya.”</p>

  <p>Will dudaklarını çekiştirdi. Sonra ağzından istemediği sözler döküldü. “Tom pek kendinde değil,” dedi. “Onunla yalnız kalmamalısın.”</p>

  <p>“Yoksa iyi değil mi? Yardıma mı ihtiyacı var?”</p>

  <p>“Sana söylemek istemedim,” dedi Will. “Tom’un hiçbir zaman ölümün üstesinden geldiğini sanmıyorum. Biraz garip bir hali var.”</p>

  <p>Dessie şefkatle gülümsedi. “Sen, onun biraz tuhaf olduğunu hep söylersin zaten Will. İşadamı olmak istemediği gün, onda bir gariplik olduğunu düşünmeye başlamıştın.”</p>

  <p>“O başka. Şimdi dalgın bir hali var. Konuşmuyor. Geceleri tek başına tepelere çıkıp dolaşıyor. Onu görmeye gittim; şiir yazıyordu, masanın üstünde sayfalar dolusu şiir vardı.”</p>

  <p>“Sen hiç şiir yazdın mı Wiil?”</p>

  <p>“Hayır.”</p>

  <p>“Ben yazdım. Sayfalar, sayfalar dolusu şiirle kaplıydı masalar.”</p>

  <p>“Gitmeni istemiyorum.”</p>

  <p>“Bırak da ben karar vereyim,” dedi Dessie hafifçe. “Bir şey yitirdim, onu yeniden bulmak istiyorum.”</p>

  <p>“Delice konuşuyorsun.”</p>

  <p>Dessie masayı dolandı ve kollarını Will’in boynuna doladı. “Sevgili kardeşim,” dedi. “Lütfen bırak da ben karar vereyim.”</p>

  <p>Will evden öfkeyle ayrıldı. Neredeyse treni kaçırıyordu.</p>

  <p class="bolum_adi2">2</p>

  <p>Tom, Dessie’yi King City istasyonunda karşıladı. Dessie onu trenin penceresinden, bütün vagonlara teker teker bakarken gördü. Pırıl pırıldı. O kadar iyi tıraş olmuştu ki, yüzünde, cilalanmış ahşap parıltısı vardı. Kırmızı bıyıkları düzeltilmişti. Alçak tepelikli yeni bir Stetson şapka, sedef kakmalı bir kemeri olan, deri bir Norfolk ceket giymişti. Ayakkabıları günışığında öylesine pırıl pırıldı ki, tren gelmeden önce mendiliyle şöyle son bir defa daha parlatıldığı belliydi. Kolalı yakası, kırmızı boynunu dimdik çevirmişti. Üzerinde atnalı biçiminde iğnesi olan, soluk mavi renkli, örgü bir boyunbağı takmıştı. Heyecanını, kaba, esmer ellerini önünde sımsıkı tutarak gizlemeye çalışıyordu.</p>

  <p>Dessie heyecanla pencereden sarktı. “Burdayım Tom, burdayım,” diye haykırarak el salladı, ama yavaşlayan trenin çıkardığı gıcırtılar arasında sesini duyuramayacagını biliyordu. Dessie, trenden inince, Tom’un ters yönü delice araştırdığını gördü. Gülümseyerek arkasından yaklaştı.</p>

  <p>“Özür dilerim yabancı,” dedi yavaşça. “Bay Hamilton adında biri var mı burada?”</p>

  <p>Tom, hızla dönüp bir sevinç çığlığı koyvererek onu kolları arasına aldı, sevinçle döndürmeye başladı. Tek koluyla kucaklamış, serbest kalan eliyle kalçasını hafifçe tokatlıyordu. Sert bıyığını Dessie’nin yanağına sürttü. Sonra onu biraz geriye itip yüzüne bir baktı. Her ikisi de, başlarını geriye atıp, kahkahayla güldüler.</p>

  <p>İstasyon memuru, siyah kolluklu dirseklerini gişenin penceresine dayayarak dışarı sarktı, omzunun üzerinden telgrafçıya, “Ah şu Hamiltonlar! Hele bir bak şunların haline,” dedi.</p>

  <p>Tom ile Dessie, parmak uçlarına yükselip, bir polkaya giriştiler. Tom, ‘doddle - doodle - do,’ Dessie de, ‘deedle - deedle - dee’ diye çığlıklar atıyorlardı. Sonra durup yeniden kucaklaştılar.</p>

  <p>Tom, tepeden bakarak, “Siz Dessie Hamilton değil misiniz? Sizi bir yerden gözüm ısırıyor. Ama değişmişsiniz. Nerde atkuyruğu saçlarınız?” dedi.</p>

  <p>Bagaj kartlarını bulmak Tom’un epey zamanını aldı. Önce aldığı kartları cebinde yitirdi, sonra arayıp buldu ve sonra gidip yanlış eşyaları aldı. Ama ne yapıp yapıp, en sonunda Dessie’nin sepetlerini arabanın arkasına yığdı. İki doru at, yeri hırsla eşeleyip, başlarını geri atıyorlardı, boyunları dimdikti. Araba sarsılıp gıcırdıyordu. Koşumlar cilalanmıştı, pirinçten olan yerler güneşte altın gibi parıltılar saçıyordu. Kırbacın sapına kırmızı bir fiyonk bağlanmıştı, atların yeleleriyle kuyruğu da kırmızı kurdelelerle örülmüştü.</p>

  <p>Tom, arabaya binmesi için Dessie’ye yardım etti ve bileğini tutarken şakacıktan utanmış gibi yaptı. Sonra birden kolanları kasıp dizginleri gevşetti. Atlar öyle keskin bir dönüş yaptılar ki, tekerleklerin dingili gıcım gıcım inledi.</p>

  <p>“Şöyle bir King City turu yapmak ister miydiniz?” dedi Tom. “Çok güzel bir kenttir.”</p>

  <p>“Hayır,” dedi Dessie. “Burayı tanıyorum.”</p>

  <p>Tom atları sola döndürüp güneye yöneltti ve güzel bir tırısa kaldırdı.</p>

  <p>“Will nerede?” diye sordu Dessie.</p>

  <p>“Bilmem,” diye karşılık verdi Tom homurdanarak.</p>

  <p>“Seninle konuştu mu?”</p>

  <p>“Evet. Senin gelmemen gerektiğini söyledi.”</p>

  <p>“Bana da aynı şeyi söyledi,” dedi Dessie. “George’u de bana mektup yazması için kışkırtmış.”</p>

  <p>“Gelmek istiyorsan, neden gelmeyesin?” dedi Tom öfkeyle. “Will’e ne bundan?”</p>

  <p>Dessie, Tom’un kolunu tuttu. “Seni deli sanıyor. Şiir yazdığını söyledi.”</p>

  <p>Tom’un yüzü karardı. “Ben yokken eve girmiş olmalı. Ne istiyor anlamıyorum. Benim kâğıtlarımı karıştırmaya hakkı yok ki.”</p>

  <p>“Sakin ol,” dedi Dessie. “Will senin ağabeyin, unutma.”</p>

  <p>“Ben onun kâğıtlarını karıştırsam hoşuna gider mi?” diye üsteledi Tom.</p>

  <p>“İzin vermezdi ki. Kasasında saklı olurdu. Öfkelenip de bugünü berbat etme.”</p>

  <p>“Pekâlâ,” dedi Tom. “Ama Tanrı biliyor ya, çok da kızdırıyor beni. Onun gibi yaşamak istemedin mi deli oluyorsun, hem de zırdeli.”</p>

  <p>Dessie, zorla konuyu değiştirdi. “Biliyor musun, gelirken son anda çok şeyler oldu,” dedi. “Annem de gelmek istedi. Annemin ağladığını hiç gördün mü Tom?”</p>

  <p>“Hayır, hatırladığım kadarıyla ağlamaz o. Hayır, sulu gözlü değildir.”</p>

  <p>“Ağladı. Çok değil, ama onun için epey ağlamak sayılır. Bir hıçkırık, iki burun çekiş ve sonra burnunu sildi, gözlüklerini sildi ve bir saat gibi çıt, kapanıverdi ağzı.”</p>

  <p>“Hay Allah, Dessie, seni yeniden burada görmek ne iyi! Fevkalade bu. Bir hastalıktan kurtulmuş gibiyim.”</p>

  <p>Atlar yolda hızla ilerliyordu. “Adam Trask bir Ford satın aldı,” dedi Tom. “Veya belki de, Will ona bir Ford sattı demeliydim.”</p>

  <p>“Ford aldığını bilmiyordum. Benim evimi alıyor. Gayet iyi bir fiyattan hem de.” Güldü. “Eve çok yüksek bir fiyat söylemiştim. Pazarlık sırasında inerim diye düşünmüştüm. Bay Trask ilk söylediğim fiyatı kabul etti. Beni de güç durumda bıraktı bu.”</p>

  <p>“Ne yaptın Dessie?”</p>

  <p>“Ona, eve fazla para istediğimi ve pazarlık sırasında inmeyi beklediğimi söylemek zorunda kaldım. Pek aldırmış görünmedi ama.”</p>

  <p>“Lütfen bu hikâyeyi Will’e anlatma. Yoksa seni hapsettirmeye kalkar.”</p>

  <p>“Ama ev benim istediğim kadar etmezdi ki.”</p>

  <p>“Will için söylediğimi tekrarlıyorum. Senin evini ne yapacakmış Adam?”</p>

  <p>“Oraya taşınacakmış. İkizlerin Salinas’taki okula gitmelerini istiyor.”</p>

  <p>“Çiftliği ne yapacak?”</p>

  <p>“Bilmiyorum, söylemedi.”</p>

  <p>“Baba, şu bizim çorak ve kurak topraklar yerine öyle bir çiftliğe sahip olsaydı neler olurdu diye merak ediyorum.”</p>

  <p>“Pek o kadar kötü bir yer sayılmaz ki.”</p>

  <p>“Para kazanmaktan başka her işe yarar.”</p>

  <p>Dessie içtenlikle, “Bizden daha iyi vakit geçiren bir aile tanıdın mı hiç?” dedi.</p>

  <p>“Hayır. Ama o senin dediğin ailedir, toprak değil.”</p>

  <p>“Tom, Jenny ve Belle Williams’ı sedir üstünde, Peach Tree balosuna götürdüğünü hatırlıyor musun?”</p>

  <p>“Anne unutmama izin verdi mi ki! Hey, Jenny ile Belle’yi çağırsak nasıl olur?”</p>

  <p>“İyi olur, gelirler de,” dedi Dessie. “Haydi çağıralım.”</p>

  <p>Yoldan içeri saptılar. “Buraları daha değişikmiş gibi hatırlıyorum,” dedi Dessie.</p>

  <p>“Daha çorak olarak mı?”</p>

  <p>“Galiba. Tom, ne kadar çok ot var böyle.”</p>

  <p>“Bunları yedirmek için yirmi baş hayvan aldım.”</p>

  <p>“Zenginsin demek.”</p>

  <p>“Yok canım. Bu yıl iyi gitti, etin fiyatını kıracak. Will olsa ne yapardı acaba? O kıtlık adamıdır. Bana kendisi söylemişti. ‘Ben her zaman kıt olan şeylerle uğraşırım,’ demişti. Will akıllıdır.”</p>

  <p>Derin tekerlek izleriyle dolu yol değişmemişti. Yalnız izler biraz daha derinleşmiş, taşlar ortaya biraz daha çıkmıştı.</p>

  <p>“Şu çalının üstündeki kâğıt da nedir?” dedi Dessie. Yanından geçerken, kâğıdı çekip kopardı. Üstünde ‘Yuvaya Hoş Geldin’ yazıyordu.</p>

  <p>“Tom, senin işin bu.”</p>

  <p>“Hayır. Biri gelip yapmış olmalı.”</p>

  <p>Ondan sonra her elli metrede bir, bir çalıya iliştirilmiş, bir ağacın dalına tutturulmuş ya da bir at kestanesinin gövdesindeki oyuğa sokuşturulmuş ve üzerinde ‘Yuvaya Hoş Geldin’ yazılı kâğıt parçalarına rastladılar. Dessie, rastladıkları her kâğıdın karşısında sevinç çığlıkları atıyordu.</p>

  <p>Hamiltonların arazisinin bulunduğu küçük vadiye bakan tepenin en üst noktasına vardıklarında, Dessie görünümü içine sindire sindire seyretsin diye Tom dizginleri çekip atları durdurdu. Vadinin karşısındaki tepeye, beyaz kireçli taşlardan yapılmış kocaman harflerle ‘Yuvaya Hoş Geldin, Dessie’ diye yazılmıştı. Dessie, başını Tom’un omzuna koyarak hem ağlamaya, hem de gülmeye başladı.</p>

  <p>Tom ciddi ciddi başını uzatıp baktı. “Bak şimdi,” dedi. “Bunu kim yapmış olabilir? İnsan, evini bırakıp bir yere gidemiyor artık.”</p>

  <p>Tan ağarırken, Dessie, arada bir kendisini yoklayan ağrının verdiği bir üşümeyle uyandı. Gelecek ağrının habercisi ve kıpırdanmasıydı bu, yan taraftan kopup gelen ve karnında dolaşan bir ağrıydı. Hafif hafif yoklamalar, sonra küçük bir kavrama, daha sonra şiddetli bir yakalama, en sonunda da sanki kocaman bir elin burkması gibi müthiş bir kavrama. El gevşediğinde, tuttuğu yerler çürümüş gibi bir acı duyuyordu. Çok sürmedi. Ama acı devam ederken dış dünya siliniyor ve Dessie yalnız kendi gövdesindeki çatışmayı dinliyordu.</p>

  <p>Geriye yalnızca bir acı kaldığında, pencerelere vuran gümüşsü tan ağartısının farkına vardı. Perdeleri dalgalandıran, ot ve ıslak toprak kokusunu içeri taşıyan sabah rüzgârını duydu. Ondan sonra sesler de algılama alanındaki geçide katıldılar: Serçelerin kendi aralarındaki çekişmeleri, tekdüze böğürerek aç yavrusunu azarlayan ineğin sesi, bir karganın yalancı sevinci, bir horozun uyaran, korkulu, keskin ötüşü ile ona fısıltıyla karşılık veren bir tavuğun gıdaklaması... Kümes, bir yumurta yüzünden heyecanla dalgalanıyor, kocaman, Rhode Island Kırmızısı bir hanım, bir kanat vuruşuyla yıkabileceği sıska bir horoz tarafından şehvetle yere yatırılışını yapmacık bir dehşetle protesto ediyordu.</p>

  <p>Güvercinlerin cilveleşmeleri, anıları birbiri ardına dizdi. Dessie, masanın başında babasının söylediklerini hatırladı. “Rabbit’e, güvercin yetiştireceğimi söyledim, biliyor musun? Bana dedi ki, ‘Beyazlarından yetiştirme.’ Ben de, ‘Neden beyazlarından yetiştirmeyeyim?’ diye sordum. Bana, ‘Kötü şans getirirler. Bir sürü beyaz güvercin uçur, sana üzüntü ve ölümden başka şey getirmezler. Grilerinden yetiştir,’ dedi. ‘Ben beyazlarını seviyorum.’ ‘Sen grilerini yetiştir,’ dedi yine bana. Dünya başıma yıkılacak olsa, ben yine beyazlarından yetiştireceğim.”</p>

  <p>Ve Liza sabırla, “Neden hep böyle sınama halindesin, Samuel?” dedi. “Grilerin etleri de pekâlâ lezzetlidir. Hem onlar daha iri oluyorlar.”</p>

  <p>“Saçma bir inancın beni etkilemesine izin vermeyeceğim.”</p>

  <p>Liza, dehşet verici, yalın bir sesle, “Sen kendi inançlarınla zaten etkilenmişsin etkileneceğin kadar. Katır gibi inatçı bir adamsın sen, tam bir katır,” dedi.</p>

  <p>“Böyle şeyleri birinin yapması gerekli nasıl olsa.” Samuel somurtmuştu. “Yoksa, kaderin gözleri hiçbir zaman bağlanamaz. Böyle yapılmasaydı, insanlık hâlâ ağaç tepelerinde kalmıştı.”</p>

  <p>Ve elbette, beyaz güvercinler yetiştirmiş, üzüntü ve ölümün gelişini, kendi savının doğruluğunu kanıtlayana kadar acımadan beklemişti. İşte bu güvercinlerin torunlarının torunları sabah serinliğinde cilveleşiyor ve arabalığın üstünde, dalgalanan beyaz bir eşarp gibi uçuşuyorlardı.</p>

  <p>Dessie, anılarını eşelerken, konuşmaları yeniden duyar gibi oluyor ve sanki ev gittikçe kalabalıklaşıyordu. Üzüntü ve ölüm, diye düşündü, ölüm ve üzüntü... bu duygu, midesinde duyduğu acıyı kanırttı. Biraz beklemen gerek, nasılsa gelecek o.</p>

  <p>Kocaman körüğün havayı emişini ve ocağın üstündeki çekiçle örs sesini duydu. Liza’nın fırın kapağını açışını, unlu tahtanın üstündeki yoğrulmuş hamura dokunuşunu duydu. Daha sonra Joe ortalıkta gezinip, pabuçlarını olmayacak yerlerde aradı ve sonunda onları, bıraktığı yerde, yatağının altında buldu.</p>

  <p>Mollie’nin İncil’den bir parça okuyan tatlı sesi ile Una’nın onun okuyuşunu düzeltmeye çalışan boğuk sesini duyuyordu.</p>

  <p>Tom, Mollie’nin dilinin altındaki perdeyi çakısıyla kesmiş, sonra bu cesaretinin farkına varınca da korkudan ölecek gibi olmuştu.</p>

  <p>“Oo, sevgili Tom,” dedi Dessie ve dudakları kıpırdadı.</p>

  <p>Tom’un korkaklığı, cesareti kadar büyüktü. Tıpkı büyük adamlarda olması gerektiği gibi. Vahşeti, yumuşaklığım dengeliyordu ve kendisi, bu güçlerinin birbirine girdiği, delik deşik edilmiş bir savaş alanıydı. Şimdi karmakarışıktı kafası, ama Dessie onu dizginleyebilirdi. Tıpkı safkan bir atı yatıştırmak ve gerçek gücünü gösterebilmesi için yola getirmek amacıyla, bakıcısının onu dizginlemesi gibi.</p>

  <p>Gün ağarırken pencerede, Dessie yarı acılı yarı uykulu yatıyordu. 4 Temmuz pikniğinde, Mollie’nin, Eyalet Senatörü Harry Forbee ile birlikte geçit törenini yöneteceğini hatırladı. Ve Mollie’nin elbisesine şeritleri dikmemişti daha. Kalkmaya çabaladı. Dikilecek o kadar çok şerit vardı ki. Oysa o hâlâ yatıyordu.</p>

  <p>“Yapacağım Mollie. Hazır olacak,” diye haykırdı.</p>

  <p>Yatağından fırladı, sabahlığını omuzlarına alarak, Hamiltonlarla dolu evde, yalınayak dolaşmaya başladı. Hole geldi, hepsi yatak odalarına kapanmışlardı. Yatakları düzenle yapılmış yatak odalarına girdi, mutfağa girmişlerdi hepsi, bu mutfakta dağılmış gitmişlerdi. Üzüntü ve ölüm. Dalga çekildi ve onu kuru bir uyanıklıkla başbaşa bıraktı.</p>

  <p>Ev tertemizdi, her yer ovulmuş, pırıl pırıl olmuştu. Perdeler yıkanmış, pencereler silinmişti, ama hepsi de bir erkeğin yapabileceği kadar olmuştu. Ütülenmiş perdeler pek düzgün asılmamıştı, pencerelerde dalga dalga izler vardı. Masanın üzerinde bulunan dikdörtgen bir izden de, oradaki bir kitabın yeni kaldırıldığı belli oluyordu.</p>

  <p>Soba, kapağından kızıl ışıklar saçarak yanıyordu. Borudan, rüzgârla çekilen alevin gökgürültüsünü andıran yumuşak sesi geliyordu. Mutfaktaki saatin camdan gövdesi içinde sarkaç gidip geliyor ve tahtadan içi boş bir kutuya çekiçle vuruluyormuş gibi tik tik sesler çıkarıyordu.</p>

  <p>Dışardan, bir kamıştan çıkıyormuş gibi boğuk ve vahşi bir ıslık sesi geldi. Sonra garip bir şekilde tizleşti. Islıktan vahşi bir ezgi yayılıyordu. Verandada Tom’un ayak sesleri duyuldu. Tom, meşe odunlarıyla kollarını öyle doldurmuştu ki, önünü göremiyordu. Odunları odun sandığına boşalttı.</p>

  <p>“Kalkmışsın,” dedi. “Hâlâ uyuyorsan, seni uyandırayım diyeydi ıslık.” Yüzü sevinçle aydınlanmıştı. “Bu günışığıdır ve sallanacak zaman değildir.”</p>

  <p>“Babam gibi konuşuyorsun,” dedi Dessie ve onunla birlikte güldü.</p>

  <p>Tom’un sevinci vahşete dönüştü. “Evet,” dedi yüksek sesle. “O günler geri gelecek buraya. Üzüntü içinde, belkemiği kırılmış yılan gibi sürünüyordum. Boşuna değil, Will beni oynatmış sanıyordu. Ama artık kendime geldim, sana da göstereceğim bunu. Hayatıma hayat aşılayacağım. Beni duyuyor musun? Bu ev canlanacak.”</p>

  <p>“Geldiğime memnunum,” dedi Dessie ve kaygıyla, onun şimdi ne kadar alıngan olduğunu, en küçük şeylerden bile hemen incinebileceğini düşündü. Nasıl yapacaktı bilmiyordu, ama onu koruması gerekiyordu.</p>

  <p>“Evi böyle temizleyebilmek için gece gündüz çalışmış olmalısın.”</p>

  <p>“Hiç de değil. Küçük parmağımı oynattım, o kadar.”</p>

  <p>“Ben o küçük parmak hareketini bilirim, kova, yer bezi ve dizlerinin üstünde... başka bir yol icat etmediysen elbette, hani civciv gücü ya da koşumlanmış rüzgâr gibi.”</p>

  <p>“İcat etmek mi? İşte hiç zamanım olmayışının nedeni bu. Kaskatı bir yakaya kolayca takılabilen bir boyunbağı icat ettim.”</p>

  <p>“Sen kolalı gömlek giymezsin ki!”</p>

  <p>“Dün giydim. İşte o zaman icat ettim. Civcivlere gelince -milyonlarca yetiştireceğim onlardan- bütün çiftliği küçücük evler kaplayacak. Yumurtalar hareket halinde bir bandın üzerine yumurtlanacak, bak çizeyim sana.”</p>

  <p>“Ben kahvaltı çizmek istiyorum. Yağda pişmiş yumurtanın biçimi nasıldır? Bir parça jambonun yağını ve etini ne renge boyardın?”</p>

  <p>“İstediğin olacak,” diye haykırdı Tom. Ocağın kapağını açtı ve kollarındaki tüyler kıvrılıp kavruluna kadar, karıştırıcısıyla ateşi harlattı. Sonra odun attı ve ıslık çalmaya koyuldu.</p>

  <p>“Eski Yunan’daki, ağzında flütü olan bir keçi ayaklı gibi sesler çıkarıyorsun,” dedi Dessie.</p>

  <p>“Sen beni ne sanıyorsun?” dedi Tom.</p>

  <p>Dessie’nin içi titredi, eğer onunki gerçekse, neden benim yüreğim de böyle ferahlamıyor diye düşündü. Neden kabuğumdan sıyrılamıyorum? İçinden, yapacağım ama, diye çığlık çığlığa haykırdı. O yapabiliyorsa, ben de yapacağım.</p>

  <p>“Tom!” diye seslendi.</p>

  <p>“Evet.”</p>

  <p>“Eflatun renkli bir yumurta istiyorum.”</p>
</body>
</html>
