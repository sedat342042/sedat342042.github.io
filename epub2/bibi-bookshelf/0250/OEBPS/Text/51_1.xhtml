<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Elli Birinci Bölüm</p>

  <p class="bolum_adi2">1</p>

  <p>1903 yılında Horace Quinn, şerif seçiminde R. Keef’i yenilgiye uğratmıştı. Şerif yardımcısı olarak çok iyi yetişmişti. Seçmenlerin çoğu, mademki işlerin çoğunu o yapıyor, öyleyse unvan da onun olsun, diye düşünmüşlerdi. Quinn, 1919’a kadar şeriflik yaptı. O kadar uzun süre şeriflik yapmıştı ki, biz Monterey bölgesinde yeni yetişenler, ‘Şerif ve ‘Quinn’ sözlerini hep bir arada söylemeyi pek doğal bulurduk. Başka birinin şerif olabileceği aklımıza bile gelmezdi. Quinn, masasının başında yaşlandı. Daha önceki bir yara yüzünden topallıyordu. Onun, yılmaz ve yürekli biri olduğunu biliyorduk. Başından bir sürü silahlı olay geçmişti. Üstelik tam şerife benziyordu. Bildiğimiz tek şerif tipi de oydu zaten. Ablak ve pembe bir yüzü vardı, kırçıl bıyıkları geyik boynuzu gibiydi. Geniş omuzluydu, yaşı ilerledikçe şişmanladı. Bu da ona daha otoriter bir görünüş verdi. Başına güzel bir Stetson şapka takar, Norfolk ceketi giyerdi. Son yıllarında, silahını koltuk altında taşımaya başlamıştı. Çünkü bel kemeri, karnını acıtıyordu artık. Bölgesini ta 1903’te tanımıştı. 1917’de ise, o zamandan çok daha iyi tanıyor ve yönetiyordu. O, başlı başına bir kurumdu. Salinas Vadisi’nin, dağları gibi ayrılmaz bir parçasıydı.</p>

  <p>Adam’ın vuruluşundan sonraki yıllarda, Şerif Quinn, sürekli olarak Kate’i izlemişti. Faye öldüğünde, içgüdüsü, ona bu ölümden Kate’in sorumlu olabileceğini fısıldamıştı, ama onu tutuklamak için elinde pek bir imkân bulunmadığını da biliyordu. Akıllı bir şerif, olmayacak işe burnunu sokmaz. Hem ikisi de orospu parçasıydı alt tarafı.</p>

  <p>Ondan sonraki yıllarda, Kate ona karşı dürüst davrandı, şerifte de ona karşı gittikçe artan bir saygı uyandı. Genelevler nasıl olsa ortadan kalkmayacağına göre, bu evlerin, sorumluluğunu bilen kişilerce işletilmesi kuşkusuz çok daha iyiydi. Kate, sık sık, aranan bir adamı bulup şerife teslim ediyordu. Olay çıkarmayan bir ev işletiyordu. Şerifle Kate iyi anlaşıyorlardı doğrusu.</p>

  <p>Şükran Günü’nü izleyen cumartesi öğle üzeri, Şerif Quinn, Joe Valery’nin ceplerinden çıkan kâğıtlara bakmaktaydı. 38’lik kurşun, Joe’nun yüreğinin bir kısmını parçalayıp kaburgalarına dayanmış, yumruk kadar bir yeri paramparça etmişti. Kahverengi zarflar, kuruyup kararmış kanla birbirine yapışmıştı. Şerif, kâğıtları birbirinden ayırmak için yaş bir bezle ıslattı. Vasiyetnameyi okudu, katlanmış olduğundan, yalnız dış tarafı kana bulanmıştı. Onu bir yana koydu ve zarflardaki fotoğrafları incelemeye başladı. Derin derin iç geçirdi.</p>

  <p>Her zarfta bir adamın şerefi, huzuru saklıydı. Ustalıkla kullanılırsa, bu fotoğraflar yarım düzine insanın kendini öldürmesine yol açabilirdi. Kate de o sırada zaten, damarlarında formalin, Muller’in morgunda bir masada yatıyordu. Midesi ise, bir kavanoz içinde, sorgu yargıçlığındaydı.</p>

  <p>Şerif, bütün resimlere baktıktan sonra, telefonda bir numara çevirdi. “Büroma kadar uğrayabilir misin? Yemeğini ertele biraz, olur mu? Evet, sanırım sen de önemli olduğunu göreceksin. Bekliyorum,” dedi.</p>

  <p>Birkaç dakika sonra, adı bilinmeyen adam gelmiş, adliye binasının arkasındaki eski, kırmızı badanalı bölge hapishanesinin girişindeki şerif bürosundaydı. Şerif, vasiyetnameyi çıkarıp ona uzattı. “Bir avukat olarak, sence bunun değeri var mı?”</p>

  <p>Konuk, iki satırlık vasiyetnameyi okudu, burundan bir soluk aldı. “Bu, benim de düşündüğüm kişi mi acaba?”</p>

  <p>“Evet.”</p>

  <p>“Pekâlâ, eğer adı Catherine Trask ise, bu kendi el yazısı ve Aron Trask de onun oğluysa, sağlam ve geçerlidir.”</p>

  <p>Quinn, işaretparmağının tersiyle, güzel bıyıklarının uçlarını yukarı doğru kaldırdı. “Onu tanıyordun, değil mi?” diye sordu.</p>

  <p>“Vallahi, pek tanıyordum sayılmaz, ama kim olduğunu biliyordum.”</p>

  <p>Quinn, dirseklerini masasına dayayarak, öne doğru eğildi. “Otur, seninle konuşmak istiyorum,” dedi.</p>

  <p>Konuk, bir sandalye çekti. Parmakları ceketinin düğmesiyle oynuyordu.</p>

  <p>“Kate sana şantaj mı yapıyordu?” diye sordu şerif.</p>

  <p>“Ne ilgisi var? Niye yapsın?”</p>

  <p>“Sana bir arkadaş olarak soruyorum. Öldüğünü biliyorsun. Bana anlatabilirsin.”</p>

  <p>“Ne demek istediğini anlayamadım. Kimse bana şantaj yapmıyor.”</p>

  <p>Quinn, zarfın birinden bir fotoğraf çıkardı, iskambil kâğıdı gibi çevirdi, masanın üzerinden kaydırarak uzattı.</p>

  <p>Konuk, gözlüklerini düzeltti, soluğu burnundan ıslık gibi çıkıyordu. “Aman Tanrım!” dedi yavaşça.</p>

  <p>“Onda bu resmin olduğunu bilmiyor muydun?”</p>

  <p>“A, biliyordum. Bana bildirmişti. Tanrı aşkına Horace, ne yapacaksın bunları?”</p>

  <p>Quinn, resmi onun elinden aldı.</p>

  <p>“Horace, ne yapacaksın bunları?”</p>

  <p>“Yakacağım,” dedi şerif, zarfın kenarlarını başparmağıyla düzeltti. “İşte, cehennem ateşi!” dedi. “Bütün bu bölgeyi yerle bir etmeye yeter bu resimler.”</p>

  <p>Quinn, bir kâğıdın üzerine, adları sırayla yazdı. Sonra topal bacağının üstünde doğruldu, odanın kuzey cephesindeki duvara dayalı sobanın yanına gitti. <i>Salinas Sabah Gazetesi</i>’ni buruşturup tutuşturdu, sobanın içine attı, kâğıtlar iyice parlayınca, kahverengi zarfları alevin içine attı. Sobanın anahtarını ayarladı, kapağını kapadı. Ateş gürledi, alevler, sobanın önündeki mikanın ardında sarı sarı titreşiyorlardı. Quinn, sanki kirlenmişler gibi ellerini ovuşturdu. “Fotoğrafların negatifleri de oradaydı,” dedi. “Bütün yazı masasını araştırdım. Başka fotoğraf yoktu.”</p>

  <p>Konuk, konuşmaya çabaladı, ama sesi boğuk bir hırıltı halinde çıktı.</p>

  <p>“Teşekkür ederim Horace.”</p>

  <p>Şerif, topallayarak masasına yaklaştı, listeyi aldı. “Benim için bir şey yapmanı istiyorum,” dedi. “Bu bir liste. Bu listede adı yazılı olan herkese, resimleri yaktığımı söyle. Allah bilir, hepsini tanırsın. Senin söylemene katlanabilirler. Kimse melek değildir. Her birini yalnızken yakala ve neler olduğunu anlat. Bak buraya!” Sobanın kapağını açtı, kapkara olmuş kâğıt tabakalarını, kül haline getirinceye kadar karıştırdı. “Anlat bunu onlara,” dedi.</p>

  <p>Konuk, başını kaldırıp şerife baktı. Quinn, dünyada hiçbir gücün, bu adamın kendisinden nefret etmesine engel olamayacağını anladı. Artık hayatlarının sonuna kadar, aralarında, ikisinin de kabul etmek istemedikleri bir engel bulunacaktı.</p>

  <p>“Horace, sana nasıl teşekkür edeceğimi bilemiyorum.”</p>

  <p>“Bir şey değil,” dedi şerif, üzüntülü bir sesle. “Yerinde olsam, ben de arkadaşlarımdan aynı şeyi isterdim.”</p>

  <p>“Kahrolası kaltak!” dedi konuk alçak sesle. Horace Quinn, bu küfrün birazının da kendisine yapıldığını biliyordu.</p>

  <p>Bundan sonra şerifliğinin pek uzamayacağını da biliyordu. Kendilerini suçlu duyan bu adamlar, onu da görevinden uzaklaştırabilirlerdi, bunu yapmak zorundaydılar da. İçini çekti ve oturdu. “Git şimdi yemeğini ye,” dedi. “Benim de yapacak işlerim var.”</p>

  <p>Bire çeyrek kala, Şerif Quinn, Ana Cadde’den Central Avenue’ye sapıyordu. Reynaud’nun Fırını’ndan bir Fransız francalası aldı. Ekmek hâlâ sıcaktı, mayalanmış hamurun o harika kokusu ortalığa yayılıyordu.</p>

  <p>Korkuluğa asıla asıla kendini yukarı çekerek, Trask’lerin verandasına çıktı.</p>

  <p>Lee, belinde bir mutfak önlüğüyle kapıyı açtı.</p>

  <p>“Evde yok,” dedi.</p>

  <p>“Eh, yoldadır. Şubeye telefon ettim. Bekleyeyim.”</p>

  <p>Lee, yana çekilerek onu içeri aldı, oturma odasına götürdü. “Bir fincan sıcak kahve içersiniz, değil mi?” diye sordu.</p>

  <p>“İçebilirim.”</p>

  <p>“Taze kahve,” dedi Lee ve mutfağa gitti.</p>

  <p>Quinn, bu rahat oturma odasına göz gezdirmeye başladı. Artık bürosunda pek oturmak istemediğinin farkına vardı. Bir doktorun, kendisine, “Doğum yaptırmayı severim, çünkü işini iyi yaptın mı, sonunda sevinç vardır,” dediğini hatırladı. Şerif, bu sözler üzerine sık sık düşünürdü. Ona öyle geliyordu ki, görevini iyi yaparsa, sonunda hep birisi üzülecekti. Bunun gerekli olduğu düşüncesi de, içinde artık eskisi kadar ağır basmıyordu. Zaten istese de, istemese de, yakında emekliye ayrılacaktı.</p>

  <p>Herkesin kafasında, emeklilik günlerinin bir programı vardır. Zaman bulamadığı için hiç yapmadığı şeyleri yapacak, yolculuklara çıkacak, daha önce okumuş numarası yaptığı birçok kitabı okuyacaktır. Şerif de yıllar yılı, güneşli günlerde balığa ve ava gitmeyi düşlemişti. Santa Luciaların tepelerinde dolaşacaktı. Issız derelerin yanında kamp kuracaktı. Ama şimdi, o günler yaklaşmıştı ya, artık canı pek istemiyordu. Toprak üzerinde uyumak bacağını ağrıtırdı. Geyiklerin ne kadar ağır olduklarını, vurulduğu yerden onu taşımanın ne güç bir iş olduğunu düşünüyordu. Hem doğrusunu söylemek gerekirse, geyik, onun öyle pek umurunda değildi. Madam Reynaud onu şaraba yatırır, üzerine baharat serperdi, ama haydi canım, bu kadar şey yaptıktan sonra eski bir pabuç bile lezzetli olurdu.</p>

  <p>Lee, süzgeçli kahve cezvesini getirmişti. Quinn, kaynar suyun, cezvenin tepesine çarpıp çalkalandığını duyuyordu. Uzun zamandır eğitilmiş olan zekâsı, ona hemen, taze kahve konusunda Lee’nin doğruyu söylemediğini fısıldadı.</p>

  <p>Yaşlı adamın oldukça iyi çalışan bir kafası vardı. Görev yapa yapa bilenmişti. Çok eskiden gördüğü yüzleri, gözünün önüne getirip, ayrıntılarını inceleyebilir, konuşmaları, görüntüleri kolaylıkla hatırlayabilirdi. Bunlar üzerinde, plağa ya da filme alınmışlar gibi oynayabilirdi. Geyik etini düşünürken, katası bir yandan da odadaki eşyaları sınıflandırıyor, “Hay Allah, burada garip bir şey var, garip bir şey,” deyip duruyordu.</p>

  <p>Şerif, kafasının içinden gelen bu sesi duydu ve odaya yeniden bir göz gezdirdi: Çiçekli koltuk yüzleri, tül perdeler, beyaz el işlemesi masa örtüsü, divanın üzerine serpiştirilmiş, gözalıcı renklerde ve uyumsuz desenleri olan basmalar geçirilmiş yastıklar... Bu, içinde yalnız erkeklerin yaşadığı bir evde, kadınca düzenlenmiş bir odaydı.</p>

  <p>Şerif, kendi oturma odasını düşündü. Odadaki her şeyi satın alan, temizleyen Bayan Quinn idi, pipo sehpası hariç. Aslına bakılırsa, sehpayı da o almış sayılırdı ya. Kendi odaları bir kadın elinden çıkmıştı. Ama burada yapma bir durum vardı. Aşırı kadınsıydı -erkek elinden çıkmış bir kadın odası- aşırı kaçmış çok fazla kadınsı bir oda. Bunları yapan Lee idi herhalde. Adam, düzenlemek şöyle dursun, belki görmemişti bile -hayır- olur şey değildi: Lee buraya bir yuva halini vermeye çalışsın, Adam da bunu görmesin ha!</p>

  <p>Horace Quinn, yıllar önce Adam’ı sorguya çekişini hatırladı, acılar içindeki Adam’ı hatırladı. Adam’ın korkmuş, dehşet içindeki gözleri hâlâ hatırındaydı. O zaman, Adam’ın son derece dürüst bir insan olduğunu anlamıştı. İkisi de Mason locasına kayıtlıydılar. Dereceleri birlikte aştılar. Horace, Adam’dan sonra başkan oldu ve ikisi de, Eski Başkan iğnesini taktılar. Adam, herkesten ayrı ve uzaktı, görünmez bir duvar onu dünyadan ayırıyordu sanki. Ne siz ona gidebilirdiniz, ne de o size gelebilirdi. Ama o eski, acılı gününde, arada duvar filan kalmamıştı.</p>

  <p>Adam, yaşayan dünyayla ilişkiyi, ancak karısı yoluyla kurabilmişti. Horace, Kate’i düşündü; mosmor olmuş, yıkanmıştı, boğazında iğneler, tavandan sarkan lastik formalin boruları...</p>

  <p>Adam, hiçbir şerefsiz davranışta bulunamazdı. Elde etmek istediği hiçbir şey yoktu. İnsanın dürüstlükten sapması için, bir şeyi tutkuyla istemesi gerekir. Şerif, o duvarın ardında neler döndüğünü, ne bunalımların, ne zevklerin, ne acıların bulunduğunu merak etti.</p>

  <p>Ağırlığını bacağının üzerine vermemek için yerinde kıpırdandı. Adam’ın şubeden gelmesi uzun sürmüştü. Bunu düşünmek tuhafına gitti. “Ben de yaşlanıyorum artık ve galiba hoşuma da gidiyor bu,” diye geçirdi içinden.</p>

  <p>Sonra, ön kapıdan Adam’ın geldiğini duydu. Lee de duymuş olmalıydı ki, hole fırladı. “Şerif burada,” dedi, belki de onu uyarmak için.</p>

  <p>Adam, gülümseyerek içeri girdi, elini uzattı. “Merhaba Horace, tutuklama emrin var mı?” diye şakayla sordu.</p>

  <p>“Merhaba,” dedi Quinn. “Senin adamın bana kahve verecek.”</p>

  <p>Lee mutfağa gitti, tabakları takırdatmaya başladı.</p>

  <p>“Kötü bir şey mi var Horace?” dedi Adam.</p>

  <p>“Benim mesleğimde her şey, her zaman kötüdür. Kahve gelene kadar bekleyelim bakalım.”</p>

  <p>“Lee’ye aldırma. O nasıl olsa dinler. Kapalı kapıların ardındakileri bile işitir. Ondan hiçbir şey saklamam, çünkü elimden gelmez.”</p>

  <p>Lee, elindeki tepsiyle içeri girdi. Kendi kendine hafifçe gülümsüyordu. Kahveleri koyduktan sonra çıktı. Adam, yeniden sordu. “Kötü bir şey mi var, Horace?”</p>

  <p>“Hayır, sanmıyorum. Adam, o kadın seninle hâlâ evli miydi?”</p>

  <p>Adam kaskatı kesildi. “Evet,” dedi. “Ne oldu?”</p>

  <p>“Dün gece kendini öldürmüş.”</p>

  <p>Adam’ın yüzü allak bullak oldu, irileşen gözlerinde yaşlar parladı. Ağzı büzüldü, sonra kendini tutamadı ve yüzünü ellerine gömerek ağlamaya başladı. “Ah, biçare sevgilim!” diyordu.</p>

  <p>Quinn sessizce oturdu, onun bu darbeyi atlatmasını bekledi. Adam, bir süre sonra kendine geldi, yeniden eski durumunu aldı. Başını kaldırdı. “Özür dilerim Horace,” dedi.</p>

  <p>Lee mutfaktan geldi, Adam’ın eline ıslak bir havlu tutuşturdu. Adam, gözlerini sildi, havluyu geri verdi.</p>

  <p>“Hiç beklemiyordum,” dedi Adam, utanmış gibiydi. “Ne yapmalıyım şimdi? Ona sahip çıkarım. Cenazesini kaldırırım.”</p>

  <p>“Ben olsam yapmam,” dedi Horace. “Yok, eğer kendini öyle yapmak zorunda sayıyorsan, o başka. Hem ben bunun için gelmedim.” Katlanmış vasiyetnameyi cebinden çıkarıp uzattı.</p>

  <p>Adam, geri çekiliverdi. “Bu, bu onun kanı mı?”</p>

  <p>“Hayır, değil. Onunki değil. Oku.”</p>

  <p>Adam, iki satır yazıyı okudu, gözleri kâğıtta, kâğıdın da ötesinde bir şeye takıldı kaldı. “O bilmiyor... annesi olduğunu onun.”</p>

  <p>“Hiç söylemedin mi?”</p>

  <p>“Hayır.”</p>

  <p>“Aman yarabbi!” dedi şerif.</p>

  <p>Adam hemen, “Eminim, ondan bir şey almak istemeyecektir. Haydi bunu yırtalım ve unutalım. Aron’un ondan bir şey kabul edeceğini sanmıyorum.”</p>

  <p>“Korkarım bunu yapamazsın,” dedi Quinn. “Yasaya aykırı bir sürü davranışta bulunduğumuz oluyor. Kiralık bir kasası vardı. Sana, vasiyetnameyi ve anahtarları nerede bulduğumu söylemeyeceğim. Bankaya gittim. Mahkeme kararı beklemedim. Belki içinde bir şey vardır diye düşündüm.” Adam’a, daha başka fotoğraflar da olabileceğini sandığını söylemedi. “Neyse, bizim Bob, kasayı açmama izin verdi. Her zaman inkâr edebiliriz. Yüz bin dolardan fazla parası var. Deste deste paralar, yalnız para, başka hiçbir şey yok.”</p>

  <p>“Hiçbir şey?”</p>

  <p>“Bir tek şey daha, evlilik belgesi.”</p>

  <p>Adam, arkasına yaslandı. O dünyadan uzaklaşmış hali yavaş yavaş yeniden geliyordu üzerine. Dünyayla arasına koyduğu yumuşak, koruyucu tamponlar yeniden çıkmıştı. Gözüne kahvesi ilişti, bir yudum aldı. “Sence ne yapmalıyım?” diye sordu sakin bir sesle.</p>

  <p>“Sana ancak, senin yerinde olsam ben ne yapardım, onu söyleyebilirim,” dedi Şerif Quinn. “Öğüdümü tutmak zorunda değilsin. Şimdi çocuğu çağırır, hepsini anlatırdım, hepsini. Daha önce neden söylemediğimi de. O şimdi kaç yaşında?”</p>

  <p>“On yedi.”</p>

  <p>“Koskoca adam. Bir gün nasıl olsa öğrenecek. Hepsini bir an önce öğrense çok daha iyi olur.”</p>

  <p>“Cal biliyor,” dedi Adam. “Acaba neden yalnız Aron’a vasiyet etti?”</p>

  <p>“Kimbilir? Peki sen ne diyorsun?”</p>

  <p>“Bilmiyorum, galiba senin dediğini yapacağım. Benim yanımda kalır mısın?”</p>

  <p>“Elbette.”</p>

  <p>“Lee,” diye seslendi Adam. “Aron’a, kendisini görmek istediğimi söyle. Eve geldi değil mi?”</p>

  <p>Lee, kapıya geldi. Ağır gözkapakları bir an kapanıp açıldı. “Daha gelmedi,” dedi. “Belki de okuluna dönmüştür.”</p>

  <p>“Bana söylemen gerekirdi. Biliyor musun Horace, Şükran Günü’nde bir sürü şampanya içtik. Cal nerede?”</p>

  <p>“Odasında,” dedi Lee.</p>

  <p>“Peki, onu çağır. Gelsin. Cal bilir.”</p>

  <p>Cal’ın omuzları sarkmıştı. Yüzü yorgundu, ama içine kapanık, canı sıkılmış, hınzır, kötü bir anlam vardı.</p>

  <p>“Kardeşin nerede biliyor musun?” diye sordu Adam.</p>

  <p>“Hayır, bilmiyorum,” dedi Cal.</p>

  <p>“Birlikte değil miydiniz?”</p>

  <p>“Hayır.”</p>

  <p>“İki gecedir eve gelmiyor. Nerede?”</p>

  <p>“Nereden bilebilirim?” dedi Cal. “Onun bekçisi miyim?”</p>

  <p>Adam’ın başı sarktı, gövdesi hafif bir titreme geçirdi. Beyninde inanılmaz derece parlak, keskin, mavi bir ışık çaktı. “Belki de okuluna dönmüştür,” dedi aceleyle. Dudakları ağırlaşmıştı sanki, uykuda konuşan bir adam gibi mırıldanıyordu. “Öyle, değil mi? Belki okula dönmüştür.”</p>

  <p>Şerif Quinn kalktı. “Ne yapacaksak, sonra yaparız. Sen şimdi dinlen, Adam,” dedi. “Çok sarsıldın.”</p>

  <p>Adam ona baktı. “Sarsıldım mı? A, evet. Teşekkür ederim George, çok teşekkür ederim.”</p>

  <p>“George mu?”</p>

  <p>“Çok teşekkür ederim,” dedi Adam.</p>

  <p>Şerif gittikten sonra Cal odasına döndü. Adam, arkasına yaslandı, hemen uyuyakaldı, ağzı sarktı, horlamaya başladı.</p>

  <p>Lee, onu bir süre seyretti. Sonra mutfağa döndü. Ekmek kutusunu kaldırdı, ince, deri kaplı bir kitap çıkardı. Altın yaldızları hemen hemen tamamen silinmişti. <i>Marcus Aurellius’un Düşünceleri</i>’nin İngilizce çevirisiydi bu. Lee, çelik çerçeveli gözlüklerini bir mutfak havlusuna sildi. Kitabı açtı, sayfalarını karıştırdı. Kendini yatıştırmaya çalışarak gülümsedi.</p>

  <p>Ağır ağır, dudaklarını kıpırdatarak okumaya başladı.</p>

  <p>“Her şey bir günlüktür, hatırlayan da hatırlanan da.</p>

  <p>“Her şeyin sürekli bir değişme sonucu ortaya çıktığına dikkat et. Kendini, evrenin en sevdiği şeyin, var olanları değiştirmek ve onlara benzer yeni şeyler yaratmak olduğunu görmeye alıştır. Çünkü her var olan, gelecekteki bir başka şeyin tohumudur.”</p>

  <p>Lee, sayfanın altına baktı. “Yakında öleceksin, ama daha ne arındın, ne de karışıklıklardan kurtarabildin kendini. Ne dış etkenlerden incinmek kuşkusunu atabildin içinden, ne her şeyini iyilikle dağıtabildin ve ne de aklı yalnız doğru davranmak için kullanabildin.”</p>

  <p>Lee, başını kaldırdı, yaşlı akrabalarından birine cevap verir gibi, kitaba cevap verdi. “Çok güç. Özür dilerim. Ama unutma, sen, ‘Her zaman kestirme yoldan gidiniz, kestirme olan doğal olandır, bunu hiç unutmayın,’ demiştin.”</p>

  <p>Sayfalar parmaklarının arasında döndü, ilk sayfa açıldı. Kalın, marangoz kalemiyle, “Samuel Hamilton” yazılmıştı.</p>

  <p>Lee birden rahatladı. Acaba Sam Hamilton bu kitabı hiç aramış mıydı, kimin çaldığını merak etmiş miydi? Kitabı çalmak, Lee’ye en temiz çare gibi görünmüştü. Hâlâ da bundan rahatlık duyuyordu. Kitabı ekmek kutusunun altına koyarken, parmaklarıyla düzgün cildini okşadı. Kendi kendine, “Elbette, kimin aldığını biliyordu. Başka kim <i>Marcus Aurelius</i>’u çalmak ister ki?” dedi. Oturma odasına gitti, uyumakta olan Adam’ın yanına bir sandalye çekip oturdu.</p>

  <p class="bolum_adi2">2</p>

  <p>Cal, odasında masanın başına oturdu, dirseklerini dayadı, ağrıyan başını avuçları içine aldı. Elleriyle şakaklarını bastırıyordu. Midesi altüst olmuş, viskinin tatlı buruk kokusu üzerine, içine, derisinin bütün gözeneklerine sinmiş, şimdi de başının içinde bir damar gibi ağır ağır atıyordu.</p>

  <p>Cal, daha önce hiç içmemişti, içmek gereğini duymamıştı. Ama Kate’in evine gitmek onu acıdan kurtaramamış, aldığı öç de zafer olmamıştı. Anılar, kafasında dönüp duran bulutlardan, kırık dökük ses, görüntü ve duygulardan ibaretti. Gerçek hangisiydi, hayal hangisiydi, ayırt edemiyordu. Kate’in yanından çıkınca, hıçkıra hıçkıra ağlayan kardeşine dokunmuş, ama Aron onu kamçı gibi bir yumrukla yere sermişti. Karanlıkta, Aron bir an başında dikilip durmuş, sonra birden dönerek, kırılmış bir çocuk gibi haykırarak koşup gitmişti. Uzaklaşan ayak seslerine karışan o boğuk haykırışlar, Cal’ın hâlâ kulaklarındaydı. Cal, Kate’in bahçesindeki o kocaman kurtbağrının altında, düştüğü yerde öylece kalmıştı. Lokomotiflerin istasyonda poflayıp homurdanışını, bağlanan yük vagonlarının çarpışmasından çıkan sesleri duyuyordu. Sonra gözlerini kapadı. Hafif ayak seslerini duyup, başucunda birinin varlığını hissedince, başını kaldırıp baktı. Birisi üzerine eğiliyordu. Kate olduğunu düşündü. Karaltı sonra sessizce çekilip gitti.</p>

  <p>Cal, bir süre sonra kalktı, üstünü başını silkeledi, Ana Caddeye doğru yürüdü. Kendisini bu kadar rahat, böyle hiçbir şey olmamış gibi duymasına şaşıyordu. İçinden bir şarkı söylemeye başladı. “İnsansız ülkede bir gül vardır, seyre doyulmaz...”</p>

  <p>Cuma günü, Cal sabahtan akşama kadar düşünüp durdu. Akşamüzeri, Joe Laguna ona bir şişe viski aldı. Cal, içki satın alamayacak kadar küçüktü. Joe ona yoldaşlık etmek istedi, ama Cal’ın verdiği bir doları cebe yerleştirince daha memnun oldu, gitti kendine de bir <i>grappa</i> aldı.</p>

  <p>Cal, Abbot House’un arkasındaki arsaya gitti, bir direğin ardında gölgeli bir yer buldu, annesini ilk gördüğü gece de burada oturmuştu. Yere çökerek bağdaş kurdu, sonra duyduğu nefrete ve mide bulantısına karşın, kendini zorlayarak viskiyi içti. İki sefer kustu, sonra yine içti, dünya sallanıncaya, sokak lambası havada çemberler çevirene kadar içti.</p>

  <p>En sonunda şişe elinden kaydı. Cal kendinden geçti. Ama yine de hafif hafif kusuyordu. Ciddi tavırlı, kısa tüylü, kıvrık kuyruklu bir sokak köpeği arsaya girdi, orda burda durarak dolaştı, Cal’ı bir kokladı, çevresinde geniş bir çember çizip geçti. Joe Laguna da onu buldu, kokladı. Cal’ın bacağına dayalı duran şişeyi salladı, sokak lambasına kaldırıp baktı, üçte birinin dolu olduğunu gördü, şişenin kapağını aradı, bulamadı. Başparmağını, dökülmesin diye şişenin ağzına tutarak uzaklaştı.</p>

  <p>Cal, sabah ayazında gözlerini hasta bir dünyaya açtı. Eve doğru, ezilmiş bir böcek gibi sürüklendi. Çok gitmesine gerek yoktu. Arsadan çıkıp sokağı geçmesi yeterdi.</p>

  <p>Lee, onun kapıyı açtığını duydu, holden odasına giderken, ortalığa yayılan kötü kokuyu da duydu. Cal gitti, yatağına yıkıldı. Başı ağrıdan çatlıyordu ve tamamen uyanıktı. Üzüntüye dayanıklı değildi, utanca karşı koyacak yolları da bilmiyordu. Biraz sonra, elinden gelen en iyi şeyi yaptı. Buz gibi suyla yıkandı, gövdesini ovaladı, kazıdı, sünger taşıyla ovuşturdu. Duyduğu acı ona iyi gelmişti.</p>

  <p>Suçunu babasına söyleyip, ondan af dilemesi gerektiğini biliyordu. Kendini Aron’un önünde küçültmeliydi, yalnız şimdi değil, her zaman. Başka türlü yaşayamazdı. Ama buna karşılık, çağrılıp da, odada Şerif Quinn ve babasının karşısında dururken, huysuz bir köpek gibi ters ve öfkeli davranmış, kendine karşı duyduğu nefret başkalarına yönelmişti. Pis bir köpekti o, sevmeyen, sevilmeyen, aşağılık bir köpek.</p>

  <p>Sonra odasına dönmüş ve suçluluk duygusu yeniden kaplamıştı içini. Elinde buna karşı koyacak silah yoktu.</p>

  <p>İçinde, Aron için müthiş bir telaş ve korku uyandı. Yaralanmış, başı derde girmiş olabilirdi. Kendini koruyamayan biri varsa, o da Aron’du. Onu geri getirmek zorunda olduğunu biliyordu. Onu bulmalı ve eski haline döndürmeye çalışmalıydı. Cal, bu uğurda kendini harcaması gerekse bile bunu yapmak zorundaydı. Daha sonra bu kendini harcama düşüncesi, kendini suçlu bulan herkes gibi, onun da kafasında yer etti. Aron’u bulup geri getirmek için bir fedakârlık gerekliydi.</p>

  <p>Cal, konsola gitti. Çekmecede, mendillerin altında duran yassı paketi aldı. Odayı gözleriyle taradı, beyaz porselen bir tabak buldu, masasına getirdi. Derin derin soluk aldı, serin havanın tadı hoşuna gitmişti. Gıcır gıcır paralardan birini aldı, ortasından buruşturdu, sonra bir kibrit çakarak parayı tutuşturdu. Kalın kâğıt kıvrıldı, karardı, alevler yukarı yükseldi. Cal parayı, alev parmak uçlarına değinceye kadar tuttu, sonra kömür haline gelen kâğıdı tabağa bıraktı. Bir başka banknot çekti, tutuşturdu.</p>

  <p>Altı tanesi yanmıştı ki, Lee kapıyı vurmadan içeri daldı. “Burnuma duman kokusu geldi,” dedi. Sonra Cal’ın ne yaptığını gördü. “O!” dedi.</p>

  <p>Cal, Lee engel olmaya kalkar diye gerildi, ama öyle bir şey olmadı. Lee, ellerini kavuşturmuş, sessizce duruyor, bekliyordu. Cal inatla, bütün paraları birbiri ardından tutuşturdu. Hepsi yanınca, kapkara kalıntıları ezip toz haline getirdi, sonra Lee’nin yorumunu bekledi, ama Lee ne konuştu, ne de kıpırdadı.</p>

  <p>En sonunda Cal, “Haydi, benimle konuşmak istiyorsun. Haydi, söyle!”</p>

  <p>“Hayır,” dedi Lee. “İstemiyorum. Eğer sen de benimle konuşmak istemiyorsan, biraz kalır, sonra giderim. Şuraya oturayım.” Bir sandalyeye çöktü, ellerini kavuşturup bekledi. Kendi kendine gülümsedi, ‘anlamına varılamaz’ denilen türden bir gülümseyişti bu, yüzüne öyle bir anlam veriyordu.</p>

  <p>Cal ona sırtını döndü. “Böyle put gibi oturma konusunda seni alt edebilirim,” dedi.</p>

  <p>“Bir yarışmada belki,” dedi Lee. “Ama günlerce, yıllarca, kimbilir yüzyıllarca oturmada, hayır Cal. Kaybederdin.”</p>

  <p>Cal bir süre sonra somurtarak, “Söylevine başlasan iyi olur,” dedi.</p>

  <p>“Bende söylev filan yok.”</p>

  <p>“Ne demeye duruyorsun burada öyleyse? Ne yaptığımı biliyorsun, dün gece sarhoş olduğumu da.”</p>

  <p>“Birinciden kuşkudayım, İkincinin de kokusunu duyuyorum.”</p>

  <p>“Kokusunu mu?”</p>

  <p>“Hâlâ kokuyorsun,” dedi Lee.</p>

  <p>“İlk oluyor,” dedi Cal. “Hoşlanmadım.”</p>

  <p>“Ben de öyle,” dedi Lee. “Midem içki kaldırmıyor. Üstelik beni şakacı yapıyor, zekâmı parlatıyor, ama şakacı oluyorum.”</p>

  <p>“Nasıl yani, Lee?”</p>

  <p>“Sana yalnızca bir örnek vereyim. Gençlik günlerimde tenis oynardım. Severdim, ayrıca bir uşağın da tenis bilmesi iyi bir şeydir. Efendisinin ıska geçtiği topları toplayabilir, buna karşılık da teşekkür değil, birkaç dolar alır. Bir seferinde, sanırım <i>sherry</i> içip sarhoş olmuştum. Dünyanın en hızlı, en ele geçmez hayvanları yarasalardır diye bir varsayım tutturmuştum. Gecenin bir yarısında, San Leandro’daki Metodist Kilisesi’nin çan kulesinde tutukladılar beni. Elimdeki raketle, beni tutuklayan memura, back-hand’lerimi<a href="../Text/dipnot.xhtml#Footnote0006" id="Feedback0006"><sup class="dipnot_sayi">[6]</sup></a> yarasalar üzerinde geliştirdiğimi nasıl açıkladım bilmiyorum.”</p>

  <p>Cal öyle bir neşeyle güldü ki, Lee içinden, bütün bunları gerçekten yapmış olmayı diledi.</p>

  <p>“Bense, bir direğin dibine çöktüm, domuzlar gibi içtim,” dedi Cal.</p>

  <p>“Her zaman hayvanlar...”</p>

  <p>“Sarhoş olamazsam, kendimi öldürürüm diye korkuyordum,” diyerek onun sözünü kesti Cal.</p>

  <p>“Hiçbir zaman yapamazdın bunu. Sen çok utanmışsın,” dedi Lee. “Ha, aklıma geldi, Aron nerede?”</p>

  <p>“Kaçtı. Nereye gittiğini bilmiyorum.”</p>

  <p>“O, o kadar utançlı değildir,” dedi Lee sinirli sinirli.</p>

  <p>“Biliyorum. Ben de bunu düşünüyordum. Öyle bir şey yapacağını sanmıyorsun, değil mi Lee?”</p>

  <p>Lee’nin canı sıkılmıştı. “Lanet olası, biri başkasına kendi düşüncesini onaylatmak istedi mi, onun da kendisi gibi düşünmesini istiyordur. Bu, garsona ‘Bu gece iyi yemek ne var?’ diye sormak gibi bir şey. Nereden bileyim ben?”</p>

  <p>Cal haykırdı. “Niye yaptım bunu, niye yaptım?”</p>

  <p>“İşleri büsbütün karıştırma,” dedi Lee. “Niye yaptığını gayet iyi biliyorsun. Ona kızmıştın, çünkü baban seni incitmişti. Anlaşılmayacak şey değil. Küçüklük ettin.”</p>

  <p>“İşte benim de merak ettiğim bu, ben neden alçağın biriyim? Lee, ben alçak olmak istemiyorum, yardım et bana Lee!”</p>

  <p>“Dur bir saniye,” dedi Lee. “Babanın sesini işitir gibi oldum.” Kapıdan fırladı.</p>

  <p>Cal, dışardan sesler duydu, sonra da Lee geri geldi. “Postaneye gidiyor. Öğleden sonra hiç mektup gelmez, ama Salinas’ta herkes, öğleden sonra postaneye gider,” dedi.</p>

  <p>“Bazıları, yolda bir kadeh içer.”</p>

  <p>“Bu bir alışkanlık galiba ya da bir tür dinlenme. Orada arkadaşlarını, ahbaplarını görüyorlar,” dedi Lee. Sonra ekledi. “Cal, babanın bakışlarını beğenmiyorum. Dalgın bir hali var. A, unuttum. Sen bilmiyorsun. Annen dün gece intihar etmiş.”</p>

  <p>“Sahi mi?” dedi Cal. Sonra, “İnşallah çok acı çekmiştir,” diye hırladı. “Hayır, bunu söylemek istemiyorum. Böyle düşünmek istemiyorum. İşte, yine başlıyorum! Görüyorsun işte! İstemiyorum... böyle... davranmak... istemiyorum.”</p>

  <p>Lee, kafasının bir yerini kaşıdı, sonra bütün kafası kaşınmaya başladı, bu sefer ağır ağır bütün kafasını kaşıdı. Derin düşüncelere dalmış gibi görünüyordu. “Paraları yakmak sana çok mu zevk verdi?” dedi.</p>

  <p>“E... Evet, galiba.”</p>

  <p>“Peki, kendini böyle kırbaçlamak da hoşuna gidiyor mu? Umutsuzluğundan zevk mi alıyorsun?”</p>

  <p>“Lee!”</p>

  <p>“Sen, kendi kendinle çok dolusun. Caleb Trask’in trajik görüntüsü önünde gözlerin kamaşıyor. Muhteşem Caleb, eşi bulunmaz, tek Caleb. Çektiği acıları ancak Homeros anlatabilir. Hiç kendini burnu sümüklü -bazen alçak, bazen inanılmaz derecede eli açık- bir çocuk olarak düşündün mü? Kötü, pis alışkanlıkları olan, ama kafası tertemiz bir çocuk. Belki senin öbürlerinden biraz daha fazla enerjin var, yalnızca enerji. Bunun dışında, bütün öteki burnu sümüklü oğlanlardan hiç, ama hiç farklı bir yanın yok. Annen fahişeydi diye bundan bir trajedi yaratmakla, kendine bir önem payı mı çıkarmaya çalışıyorsun? Eğer kardeşinin başına bir şey gelirse, bundan da kendine, katil olmak gibi bir önem payı mı çıkaracaksın, burnu sümüklü?”</p>

  <p>Cal döndü, ağır ağır masasına gitti. Lee, soluğunu tutarak gözlüyordu onu. Bir doktorun, hastasının ilaca göstereceği tepkiyi beklemesi gibi. Lee, sözlerinin Cal üzerindeki etkilerini, Cal’ın içinden tütermiş gibi görüyordu. Hakarete karşı duyulan öfke, yırtıcılık, onun ardından incinen duygular ve en sonunda... rahatlamanın başlangıcı.</p>

  <p>Lee içini çekti. Çok çalışmış, çok ince çalışmıştı ve bu çabası da başarıya ulaşmış gibi görünüyordu. Alçak sesle, “Biz vahşi insanlarız Cal,” dedi. “Kendimi de katmam sana tuhaf geliyor? Belki de yerinde duramayan, sinirli, kavgacı, haydut, gürültücü atalardan geldiğimiz doğrudur, ama aynı zamanda yiğit, bağ kabul etmeyen, yürekli insanların da torunlarıyız. Eğer atalarımız böyle olmasalardı, eski dünyadaki yurtlarında oturur, sıkıla sıkıla suyu çıkmış topraklar üzerinde açlıktan ölürlerdi.”</p>

  <p>Cal, başını Lee’ye doğru çevirdi, yüzündeki gerginlik silinmişti. Gülümsedi. Lee, çocuğu pek de atlatmış sayılamazdı. Cal, Lee’nin bunu bir görev olarak -başarılı bir görev olarak- yaptığını biliyordu ve bunun için ona şükran duyuyordu.</p>

  <p>Lee devam etti. “İşte, kendimi de katmamın nedeni bu. Babalarımız hangi eski ülkeden gelmiş olursa olsun hepimiz aynı ortak mirası taşıyoruz. Hangi renklerin ve hangi ırkların karışımı olurlarsa olsunlar, bütün Amerikalılar aşağı yukarı aynı eğilimlere sahiptirler. Bir değişik insan cinsi bu... rastlantı sonucu seçilmiş. Bu yüzden, biz aşırı derecede yiğit, aşırı derecede korkağız. Çocuklar kadar iyi, çocuklar kadar zalimiz. Aşırı derecede arkadaş canlısı, aynı zamanda yabancılara karşı da korkağız. Hem övünür, hem etki altında kalırız. Hem aşırı duygulu, hem aşırı gerçekçiyizdir. Maddeciyizdir, ama bizim kadar ülküler ardında koşan bir başka ulus biliyor musun? Çok yeriz. Ne zevkimiz vardır, ne de oran duygusu. Enerjimizi çarçur eder, ortaya saçarız. Eski ülkelerde oturanlar, bizim, araya hiçbir kültür sokmadan, çöküşe doğru gittiğimizi söylüyorlar. Acaba bu bizi eleştirenler, kültürümüze giden anahtarı ya da dili ele geçiremediler mi? İşte biz böyleyiz Cal, hepimiz. Senin bir ayrıcalığın yok.”</p>

  <p>“Konuş,” dedi Cal, gülümsedi ve yineledi: “Yine konuş.”</p>

  <p>“Daha fazla bir şey söyleyemeyeceğim,” dedi Lee. “Söyleyeceklerimi söyledim. Keşke baban dönmüş olsaydı. Beni kaygılandırıyor.” Sonra sinirli sinirli dışarı çıktı.</p>

  <p>Holde, kapının yanında, Adam’ı duvara yaslanmış buldu. Şapkası gözlerine inmiş, omuzları sarkmıştı.</p>

  <p>“Adam, ne oldu sana?” dedi.</p>

  <p>“Bilmiyorum. Yorgun gibiyim. Yorgun gibiyim.”</p>

  <p>Lee onu kolundan tuttu, oturma odasına doğru yöneltti. Adam, koltuğuna düşer gibi oturdu. Lee, başından şapkasını aldı. Adam, sağ eliyle sol elinin üstünü ovuşturdu. Gözlerinde bir gariplik vardı. Çok duru, ama kımıltısızdılar. Dudakları kurumuştu, düşte gibi, ağır ağır, uzaklardan gelen bir sesle konuşuyordu. Elini sert sert ovuşturdu. “Garip şey,” dedi. “Bayılmış olmalıyım postanede. Hiç bayılmam oysaki. Bay Pioda kalkmama yardım etti. Bir saniye filan sürdü galiba. Hiç bayılmam.”</p>

  <p>“Mektup var mıydı?” diye sordu Lee.</p>

  <p>“Evet... evet... sanırım vardı.” Sol elini cebine soktu, bir an sonra çıkardı, özür diler gibi, “Sol elim uyuşmuş gibi,” dedi ve sağ eliyle uzanarak sarı, resmi bir kart çıkardı.</p>

  <p>“Okudum galiba,” dedi. “Okumuş olmalıyım.” Gözlerine doğru kaldırdı, sonra kucağına bıraktı. “Lee, galiba gözlük almam gerekiyor. Hayatımda hiç gözlüğe gerek duymamıştım. Okuyamıyorum. Harfler sıçrayıp duruyor.”</p>

  <p>“Ben okuyayım mı?”</p>

  <p>“Garip... neyse, ilk işim gözlük almak olsun. Evet, ne diyor?”</p>

  <p>Lee okudu. “Sevgili Babacığım, Orduya yazıldım. On sekizimde olduğumu söyledim. İyiyim. Benim için üzülme. Aron.”</p>

  <p>“Garip,” dedi Adam. “Okumuşum gibi geliyor. Ama galiba okumadım.” Sonra yine elini ovuşturdu.</p>
</body>
</html>
