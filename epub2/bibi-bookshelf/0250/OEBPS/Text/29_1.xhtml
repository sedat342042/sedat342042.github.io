<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Yirmi Dokuzuncu Bölüm</p>

  <p class="bolum_adi2">1</p>

  <p>Adam, on yıldan fazladır kardeşine yazdığı ilk mektuptan sonra, cevabın gelmesini sabırsızlıkla bekler oldu. Ne kadar zaman geçtiğini unuttu. Mektup San Fransisco’ya varmadan, Lee’nin de duyabileceği kadar yüksek bir sesle, “Neden cevap vermiyor, anlamıyorum,” diye söyleniyordu. “Belki hiç yazmadığım için bana kızmıştır. O da hiç yazmadı, ama hayır. Nereye yazacağını bilmiyordu ki. Belki de taşınmıştır.”</p>

  <p>“Mektup gideli daha birkaç gün oldu. Biraz zaman verin.”</p>

  <p>“Buraya gelip gelmeyeceğini gerçekten merak ediyorum,” diye söyleniyordu kendi kendine Adam. Charles’ın gelmesini gerçekten isteyip istemediğini de bilemiyordu. Mektup gittiği için, şimdi de Charles’ın daveti kabul edeceğinden korkmaya başlamıştı. Parmakları, her nesneye dokunmak için karıncalanan, sabırsız bir çocuk gibiydi. İkizlerle ilgileniyor, okulları konusunda sonu gelmez sorular soruyordu.</p>

  <p>“Bugün ne öğrendiniz bakalım?”</p>

  <p>“Hiç.”</p>

  <p>“Haydi canım! Bir şey öğrenmişsinizdir. Okuma yaptınız mı?”</p>

  <p>“Evet efendim.”</p>

  <p>“Ne okudunuz?”</p>

  <p>“Şu karınca ve ağustosböceği hakkındaki eski hikâye var ya.”</p>

  <p>“İlginç bir hikâyedir.”</p>

  <p>“Bir bebeği kaçıran kartal hakkında da bir hikâye var.”</p>

  <p>“Evet, hatırlıyorum. Ama sonunda ne olduğunu unutmuşum.”</p>

  <p>“Daha oraya gelmedik. Yalnız resimlerini gördük.”</p>

  <p>Çocukların bu işten midesi bulanmıştı. Cal, Adam’ın babalık tasladığı anlardan birinde, ondan çakısını ödünç istedi. Geri istemeyi unutur diye umuyordu. Ama söğütler yeni yeni sürgün vermeye başlamıştı. Dalların kabukları kolayca soyulabiliyordu. Adam, çocuklara söğütten düdük yapmayı öğretmek için, çakıyı geri aldı. Yalnız işin kötüsü, deliği nereye açmak gerektiğini unutmuştu. Düdüklerden bir türlü ses çıkaramadı.</p>

  <p>Öğle üzeri Will Hamilton, homurdanıp ışıklar saçan yeni bir Ford’un içinde çıkageldi. Motor birinci viteste harıl harıl çalışıyor, yüksek tepeliği, fırtınaya tutulmuş gemi gibi sallanıp duruyordu. Pirinç radyatör ve Prestolite tankı, göz kamaştırıcı pırıltılar saçıyordu.</p>

  <p>Will, el frenini çekti, kontağı çevirdi ve deri koltukta arkasına yaslandı. Arabanın egzozundan gaz püskürdü, motoru çok kızmıştı belli ki.</p>

  <p>“İşte huzurlarınızda!” diye seslendi Will yapmacık bir heyecanla. Fordlardan nefret ediyordu, ama her geçen gün servetine servet katan da yine onlardı.</p>

  <p>Adam’la Lee arabanın kenarlarına bakarlarken, Will Hamilton da, yeni kilolarının altında oflayıp puflayarak, onlara, kendisinin de pek anlamadığı makinenin nasıl işlediğini anlatıyordu.</p>

  <p>Şimdi bir otomobil kullanmayı öğrenmenin ve bir otomobil sahibi olmanın ne kadar güç olduğunu düşünmek oldukça zordur. O zamanlar bu iş yalnızca karmaşık olmakla kalmıyordu, her seferinde meseleyi ta başından ele almak gerekiyordu. Bugünün çocukları, modern makinelerin teorileri, alışkanlığı ve özellikleri içinde, çekirdekten yetişiyorlar. Oysa o zamanlar, bu makinelerin asla işlemeyeceği önyargısıyla işe başlardınız ve bazen haklı da çıkardınız. Bugün modern bir motoru çalıştırmak için yalnızca iki işlem yaparız, kontağı çevirip marşa basarsınız. Öbür bütün işlemler otomatik olarak yürür. Durum eskiden daha karmaşıktı. Yalnızca iyi bir belleğe, güçlü kollara, bir melek sabrına ve körü körüne bir inanca değil, oldukça iyi bir büyücülüğe de gerek vardı. T model bir Ford’u çalıştırmaya uğraşan bir adamın, yere tükürüp dualar mırıldandığını görebilirdiniz.</p>

  <p>Will Hamilton, arabanın nasıl çalışacağını açıkladı, sonra yeniden birtakım açıklamalar yaptı. Müşterileri, gözlerini dört açmışlar, merak ve ilgiyle, seslerini hiç çıkarmadan dinliyorlardı. Yine de Will, üçüncü sefer açıklamaya başladığında, hiçbir sonuç elde edemeyeceğini anladı.</p>

  <p>“Bir şey söyleyeyim mi?” dedi sevinçle. “Görüyorsunuz, bu benim işim değil pek. Arabayı size teslim etmeden görmenizi ve dinlemenizi istedim. Şimdi kente gideceğim ve yarın, bir uzmanla birlikte size yeniden göndereceğim arabayı. Benim size bir haftada ancak anlatabileceğim şeyleri, o size birkaç dakika anlatacaktır. Arabayı bir göresiniz istedim.”</p>

  <p>Will, kendi verdiği dersin bazı bölümlerini unutmuş olacaktı ki, bir süre krankı çevirmeye uğraştıktan sonra, bu işten vazgeçti. Ertesi gün bir makinist göndereceğine söz verdikten sonra Adam’dan bir atla araba alarak kente öyle döndü.</p>

  <p class="bolum_adi2">2</p>

  <p>Ertesi gün ikizleri okula gönderme sorunu olmadı. Zaten gitmezlerdi. Ford, Will’in bıraktığı yerde, çınar ağacının altında, ciddi ve heybetli bir şekilde duruyordu. Yeni sahipleri, çevresinde dolaşıyor, arada bir vahşi bir atı sakinleştirmek ister gibi dokunup okşuyorlardı.</p>

  <p>“Ona alışıp alışmayacağımı merak ediyorum,” dedi Lee.</p>

  <p>“Elbette alışacaksın,” dedi Adam, ama o da pek inanmıyordu buna. “Bir de bakacaksın, bu yakınları dolaşırken bulacaksın kendini.”</p>

  <p>“Onu anlamaya çalışacağım,” dedi Lee. “Ama sürmeye gelince, hayır.”</p>

  <p>Çocuklar ona buna dokunup geri zıplayarak dolanıyorlardı çevresinde.</p>

  <p>“Şu nedir Baba?”</p>

  <p>“Çek elini oradan.”</p>

  <p>“Ama ne işe yarar?”</p>

  <p>“Bilmiyorum. Elleme. Belki bir şey olur.”</p>

  <p>“Getiren adam sana anlatmadı mı?”</p>

  <p>“Neler anlattığını hatırlamıyorum. Bana bakın, arabanın yanından çekilin yoksa sizi okula göndermek zorunda kalacağım. Beni duyuyor musun Cal? Onu açma.”</p>

  <p>Sabahleyin erkenden kalkmışlardı. Saat on bire doğru, tedirgin bir gerilim kendini göstermeye başladı. Makinist öğle yemeğine yetişti. Atlı arabanın içine kurulmuştu. Yanında, bir torba içinde iş tulumu ve aletler vardı. On dokuz yaşlarında ve tütün çiğniyordu. Otomobil okulunda geçirdiği üç ay içinde, insanlara karşı büyük bir usanç duymayı öğrenmişti. Yere tükürdü ve dizginleri Lee’ye fırlattı.</p>

  <p>“Şu saman yiyiciyi kaldır ortadan,” dedi. “Ön tarafın neresi olduğunu nasıl anlıyorsun?” Ve özel treninden inen bir büyükelçi gibi, arabadan indi. İkizlere dudak bükerek, Adam’a döndü. “Yemeğe geç kalmadığımı umarım,” dedi soğuk bir tavırla.</p>

  <p>Adam’la Lee bakıştılar. Öğle yemeğini unutmuşlardı.</p>

  <p>Bu küçük tanrı, burun kıvırarak, peynir ekmek, soğuk et, börek, kahve ve çikolatalı pastayı lütfen kabul etti.</p>

  <p>“Sıcak yemeğe alışkınım. Arabanın sağlam kalmasını istiyorsanız, şu veletleri ondan uzak tutun.” Ağır ağır yenen bir yemekten ve verandadaki kısa bir dinlenmeden sonra, makinist, torbasını Adam’ın yatak odasına götürdü. Birkaç dakika sonra, iş tulumunu ve önünde Ford yazan beyaz kepini giymiş olarak göründü.</p>

  <p>“Hic çalıştınız mı?”</p>

  <p>“Ne çalışması?”</p>

  <p>“Koltuğun altındaki broşürü de okumadınız mı?”</p>

  <p>“Orada olduğunu bilmiyordum ki,” dedi Adam.</p>

  <p>“Oo, Tanrım!” dedi delikanlı, küçümseyerek. Bütün gücünü ve cesaretini toplayıp, ağırbaşlılıkla arabaya doğru ilerledi. “Her neyse, başlasak iyi olacak,” dedi. “Çalışmadınızsa, ne kadar zamanımızı alacağını Tanrı bilir.”</p>

  <p>“Bay Hamilton dün akşam çalıştıramadı,” dedi Adam.</p>

  <p>“Hep manyetodan çalıştırmaya kalkar,” dedi bilgiç makinist. “Pekâlâ, pekâlâ. Gel bakalım. İçten patlamalı motorun hangi prensibe dayanarak çalıştığını biliyor musunuz?”</p>

  <p>“Hayır,” dedi Adam.</p>

  <p>“O! İsa aşkına!” Kapakları kaldırdı. “Burada duran şey, içten patlamalı bir motordur,” dedi.</p>

  <p>Lee, sessizce, “Bu kadar bilgili olmak için pek genç,” dedi.</p>

  <p>Delikanlı hırlayarak ona döndü. “Ne dedin?” dedi emreder gibi. Sonra Adam’a döndü. “Çinli ne dedi?” diye sordu.</p>

  <p>Lee, ellerini açarak saf saf gülümsedi. “Çok akıllı sen diyoyum,” dedi yavaşça. “Belki yüksek okula gitmişin. Çok akıllı sen.”</p>

  <p>“Bana yalnızca Joe de,” dedi makinist çocuk hiçbir nedeni yokken. “Yüksek okul mu? O salaklar ne biliyor? Yüksek okulmuş.” Sonra yere, kahverengi, küçümser bir tükürük attı. İkizler onu hayranlıkla seyrediyorlardı. Cal, aynı onun gibi tükürmeyi denemek için, boğazına balgam biriktirdi.</p>

  <p>“Lee, meseleyi kavrayışınıza olan hayranlığını belirtiyordu,” dedi Adam.</p>

  <p>Delikanlıdaki haşinlik, yerini gönül yüceliğine bıraktı. “Bana yalnızca Joe deyin. Bilmem gerek. Chicago’daki otomobil okuluna gittim. Orası gerçek bir okul, öyle fakülteye filan benzemez.” Sonra ekledi. “Bizim ihtiyar, sizin iyi bir Çinli’ye sahip olduğunuzu söyledi. Bizim kadar iyi demek istiyorum. İyi olanları elbet. Namuslu oluyorlar.”</p>

  <p>“Kötü olanları değil elbet,” dedi Lee.</p>

  <p>“Elbet değil, Allah kahretsin. İyilerinden söz ediyorum.”</p>

  <p>“Sanırım bu gruba sokulabilirim.”</p>

  <p>“Bana da iyi bir Çinli imişsin gibi geliyor. Bana yalnızca Joe de.”</p>

  <p>Adam, bu konuşmadan şaşkına dönmüştü, ama ikizler hiç de öyle değildiler. Cal, ona özenerek, Aron’a, “Bana yalnızca Joe de,” diyordu. Aron da aynı sesi çıkarmaya çalışarak, “Yalnızca Joe de,” diyordu.</p>

  <p>Makinist delikanlı, bir kez daha uzman kisvesine büründü, ama bu sefer sesinin tonu daha yumuşaktı. Eski alaycılığının, küçümserliğinin yerini, şimdi neşeli, dostça bir tavır almıştı. “Şuradaki,” dedi, “içten patlamalı bir motordur.” Belli belirsiz bir korkuyla, bu çirkin demir yığınına baktılar hep birlikte.</p>

  <p>Delikanlının söyledikleri öyle hızlı ve düzgün bir şekilde sürüp gidiyordu ki, sanki yeni bir çağın şarkısını söylüyordu şimdi. “Kapalı bir yerde, gazların patlamasıyla işler. Patlama basıncı pistona etki eder, bağlama demiri ve krankşaft aracılığıyla arka tekerleklere iletilir. Tamam mı?” Bu akıcılığı bozmaktan çekinerek, boş gözlerle başlarını sallıyorlardı. “İki çeşidi vardır. İki silindirli ve dört silindirli. Burdaki dört silindirlidir. Tamam mı?”</p>

  <p>Yeniden başlarını salladılar. İkizler de, delikanlının yüzüne hayranlıkla bakarak başlarını salladılar.</p>

  <p>“Çok ilginç,” dedi Adam.</p>

  <p>Joe, çabuk çabuk devam etti. “Ford otomobiliyle aynı çeşitten öbür arabalar arasındaki en belli başlı ayırım, dev... dev... devrimci bir prensibe dayanarak çalışan, planetary iletimidir.” Bir dakika durakladı, yüzünde belli bir gerilim vardı. Ve dört dinleyici yeniden başlarını salladıklarında, onları uyardı. “Hepsini bildiğinizi sanmayın sakın. Planetary sistemi unutmayın, dev... dev... devrimci bir sistemdir. Kitaptan çalışsanız iyi olacak. Eğer bütün söylediklerimi anladıysanız, Otomobilin Nasıl İşlediğine geçelim.” Bunu büyük harflerle söylemişti, üstüne basa basa. Dersin ilk kısmını bitirdiğine hoşnutluğu belli oluyordu, dinleyicileri ondan da hoşnuttular.</p>

  <p>Kendilerini iyice verdiklerinden dikkat kesilmişlerdi, ama bir tek kelime de anlamamışlardı.</p>

  <p>“Buraya gelin,” dedi delikanlı. “Şuradakini görüyor musunuz? Kontak anahtarıdır o. Onu çevirince, gitmeye hazırsınız demektir. Şimdi şu düğmeyi sola çevireceksiniz. Bu bataryayı devreye sokar, Bat denir, yani batarya.” Boyunlarını arabanın içine doğru uzattılar. İkizler arabanın önünde duruyorlardı.</p>

  <p>“Yok, hayır. Biraz acele ettim. İlk önce kontağı kesip gaza basmalısın, yoksa elini geriye teper. Burdaki şeyi, şunu görüyor musun? Bu, ateşleme düğmesidir. Bunu yukarı itersiniz, tamam mı? Yukarı, ta yukarı. Bura da gaz pedalı, onu aşağı itersiniz. Şimdi hem anlatacağım, hem de uygulayacağım. Dikkat etmenizi istiyorum. Siz, bacaksızlar, arabadan aşağı atlayın bakalım. Gölge yapıyorsunuz. İnin aşağı, Allah kahretsin. Çocuklar isteksiz isteksiz aşağı atladılar, ama gözleri hâlâ delikanlıdaydı.</p>

  <p>Joe derin bir soluk aldı. “Hazır mısınız? Kontak kesilmiş, gaza basılmış. Kontak yukarı, gaz aşağı. Şimdi bataryayı çevirin, sola di mi, sola?” Dev bir arının vızıldaması gibi bir ses duyuldu. “Duyuyor musunuz? Bobin kutularından birinde olan kontaktır bu. Bu sesi alamazsanız uçları değmiyor demektir, belki de eğelemeniz gerekecektir.” Adam’ın yüzündeki yılgınlığı gördü. “Hepsini kitapta bulacaksınız,” dedi şefkatle.</p>

  <p>Arabanın önüne gitti. “Şurdaki de kranktır. Radyatörden çıkan şu kısa teli görüyor musunuz? Şimdi işletirken dikkatli seyredin. Krankı bu şekilde kavrayıp, motor çalışmaya başlayana kadar iteceksiniz. Başparmağımın nasıl aşağıya dönük olduğunu görüyor musunuz? Başka türlü tutsaydım ve krank da geri tepecek olsaydı, başparmağımı koparırdı. Tamam mı?”</p>

  <p>Başını kaldırıp bakmadı, ama onların başlarını salladıklarını biliyordu.</p>

  <p>“Şimdi,” dedi, “dikkatle bakın. İtiyorum. Basınç yapana kadar, yukarı doğru itiyorum. Sonra bu teli çekiyorum, gazı emsin diye dikkatle döndürüyorum. Bakın, emme sesini işitiyor musunuz? Ama çok fazla çekerseniz, bu sefer motor iyice boğulur. Şimdi teli bırakıyorum ve iyice döndürüyorum. Çalışmaya başlar başlamaz koşup, bujiyi ateşliyor, gazı bırakıyorum, uzanıp düğmeyi manyetoya çeviriyorum. Görüyor musunuz, üstünde Mag yazıyor ve işte, her şey tamam.”</p>

  <p>Dinleyiciler aptallaşmış bir haldeydi. Bütün bu eziyetlerden sonra, ancak motoru işletebilmişlerdi daha.</p>

  <p>Delikanlı işin ardını bırakmadı. “Şimdi de benimle birlikte tekrarlamanızı istiyorum,” dedi. “Tekrarlayalım ki, iyice öğrenesiniz. Bujiyi ateşle, gaza bas.”</p>

  <p>“Bataryayı aç.”</p>

  <p>“Bataryayı aç.”</p>

  <p>“Krank basınç yapsın, başparmak aşağı.”</p>

  <p>“Krank basınç yapsın, başparmak aşağı.”</p>

  <p>“Gevşet, teli çek.”</p>

  <p>“Gevşet, teli çek.”</p>

  <p>“Döndür.”</p>

  <p>“Döndür.”</p>

  <p>“Bujiyi kapat, gazı kes.”</p>

  <p>“Bujiyi kapat, gazı kes.”</p>

  <p>“Düğmeyi manyetoya çevir.”</p>

  <p>“Düğmeyi manyetoya çevir.”</p>

  <p>“Haydi, şimdi bir kez daha tekrarlayalım. Bana Joe deyin.”</p>

  <p>“Sana Joe diyelim.”</p>

  <p>“Yok canım. Bujiyi ateşle, gaza bas.”</p>

  <p>Aynı şeyleri dördüncü sefer tekrarlarken, Adam’ın üzerine bir çeşit bıkkınlık çöktü. Bütün bu işlemler ona aptalca geliyordu. Az sonra, yerden bitme kırmızı spor arabasının içinde Will Hamilton çıkagelince, rahatladı. Delikanlı, yaklaşan araca baktı. “Onun, on altı tane valfı var,” dedi hayranlık dolu bir sesle. “Özel olarak yapıldı.”</p>

  <p>Will, arabasından başını uzattı. “Nasıl gidiyor?” diye sordu.</p>

  <p>“Gayet iyi,” dedi makinist. “Çabuk kavrıyorlar.”</p>

  <p>“Bana bak Roy, seni götürmem gerek. Bayan Hawk’ın arabası bozulmuş. Yarın sabah on birde hazır etmek için, geç saatlere kadar çalışman gerekecek.”</p>

  <p>Roy hazırola geçti. “Eşyalarımı alayım,” dedi ve doğru eve koştu. Elinde torbasıyla geri gelirken, Cal onun yolunu kesti.</p>

  <p>“Hey,” dedi Cal. “Adının Joe olduğunu sanıyordum.”</p>

  <p>“Nasıl Joe?”</p>

  <p>“Sana Joe dememizi söylemedin mi? Bay Hamilton sana Roy diyor?”</p>

  <p>Roy, gülerek arabaya atladı. “Bana neden Joe deyin dedim biliyor musun?”</p>

  <p>“Hayır. Neden?”</p>

  <p>“Çünkü adım Roy da ondan.” Sonra, kahkahalarının arasından ciddileşerek durdu. “Koltuğun altındaki broşürü al ve çalış. Anladın mı?” dedi Adam’a.</p>

  <p>“Çalışırım,” dedi Adam.</p>
</body>
</html>
