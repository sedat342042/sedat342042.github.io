<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Kırk Birinci Bölüm</p>

  <p class="bolum_adi2">1</p>

  <p>Ulusumuz, farkında olmadan savaşa doğru gidiyordu. Korkmuştu, ama çekimine de kapılmıştı. İnsanlar, savaşın sarsıcı duygusunu neredeyse altmış yıldır duymamıştı. İspanya sorunu, savaştan çok, bir sefer olmuştu. Bay Wilson, bizi savaşın dışında tutacağı konusunda verdiği söz üzerine, yine başkan seçilmişti. Ondan, aynı zamanda da hiçbir ödün vermemesi isteniyordu, oysa bu, kaçınılmaz bir biçimde savaş demekti. İşler durdu, fiyatlar yükseldi. Birtakım İngiliz tüccarlar, tüm ülkeye dağıldılar, yiyecek maddesi, kumaş, metal ve kimyasal madde satın alıyorlardı. Ülkeyi boydan boya bir heyecan dalgası sarmıştı. İnsanlar, savaş planları yaparken bile, savaşa gerçekten inanmıyorlardı. Salinas Vadisi, her zamanki yaşayışını sürdürüyordu.</p>

  <p class="bolum_adi2">2</p>

  <p>Cal ile Aron okula gidiyorlardı.</p>

  <p>“Yorgun görünüyorsun,” dedi Aron.</p>

  <p>“Öyle mi?”</p>

  <p>“Dün, geldiğini duydum. Saat dörttü. Bu kadar geç saatlere kadar ne yapıyorsun?”</p>

  <p>“Dolaşıyordum, düşünüyordum. Okulu bırakıp çiftliğe gitmeye ne dersin?”</p>

  <p>“Ne için?”</p>

  <p>“Babam için biraz para kazanırdık.”</p>

  <p>“Ben koleje gitmek istiyorum. Keşke şimdi gidebilseydim. Herkes bize gülüyor. Buradan gitmek istiyorum.”</p>

  <p>“Delilik ediyorsun.”</p>

  <p>“Delilik ettiğim yok, ama parayı da ben batırmadım. O delice marul fikri benim değildi. Buna karşılık, yine de herkes bana gülüyor. Koleje gitmek için para da kaldı mı bilmiyorum.”</p>

  <p>“Parayı batırmak istemedi ki.”</p>

  <p>“Ama batırdı.”</p>

  <p>“Koleje gitmek için önünde daha iki yıl var, bu yıl ve gelecek yıl.”</p>

  <p>“Bilmiyor muyum sanıyorsun?”</p>

  <p>“Eğer çok çalışırsan, giriş sınavlarına gelecek yaz katılıp, sonbaharda da koleje gidebilirsin belki.”</p>

  <p>Aron, birden ona döndü. “Başaramam,” dedi.</p>

  <p>“Ben başaracağını sanıyorum. Neden müdürle görüşmüyorsun? Bahse girerim, Muhterem Peder Rolf da sana yardımcı olur.”</p>

  <p>“Buradan gitmek istiyorum,” dedi Aron. “Bir daha da hiç dönmek istemiyorum. Bizi hâlâ Marul-kafa diye çağırıyorlar. Arkamızdan gülüyorlar.”</p>

  <p>“Ya Abra?”</p>

  <p>“Abra, en iyisi neyse ona karar verir.”</p>

  <p>“Senin gitmeni ister miydi?”</p>

  <p>“Ben ne istersem, Abra onu yapacaktır.”</p>

  <p>Cal bir an düşündü. “Bak ne diyeceğim sana,” dedi. “Ben biraz para kazanmaya çalışacağım. Eğer canını dişine takıp, sınavları bir yıl önce başarırsan, kolejde yardım ederim.”</p>

  <p>“Yapar mısın bunu?”</p>

  <p>“Elbette.”</p>

  <p>“Pekâlâ, müdürü hemen gidip göreceğim.” Aron adımlarını sıklaştırdı.</p>

  <p>Cal, arkasından seslendi. “Aron, bekle beni. Dinle! Müdür eğer olur derse, babama söyleme bunu.”</p>

  <p>“Neden?”</p>

  <p>“Başardıktan sonra gidip söylemen daha hoş olurdu diye düşünüyorum.”</p>

  <p>“Ne fark eder anlamıyorum?”</p>

  <p>“Anlamıyor musun?”</p>

  <p>“Hayır,” dedi Aron. “Bana saçma geliyor.”</p>

  <p>Cal’ın içinde, birden şöyle bağırıp, “Annemizin kim olduğunu biliyorum! Sana da gösterebilirim onu!” demek için vahşi bir istek uyandı. Bu sözler, Aron’u sarsıp, ciğerine otururdu.</p>

  <p>Cal, zil çalmadan önce, okulun holünde Abra ya rastladı.</p>

  <p>“Aron’a ne oldu?” diye sordu Cal.</p>

  <p>“Bilmiyorum,” dedi Abra.</p>

  <p>“Biliyorsundur.”</p>

  <p>“Bulutlarda yüzüyor. Şu peder yüzünden galiba.”</p>

  <p>“Seni eve kadar götürüyor mu?”</p>

  <p>“Elbette götürüyor. Ama ben içini okurum onun. Sanki kanat takmış gibi bir hali var.”</p>

  <p>“Hâlâ marul meselesinden utanıyor.”</p>

  <p>“Biliyorum utandığını,” dedi Abra. “Onu inandırmaya uğraşıyorum. Belki de biraz hoşuna gidiyor.”</p>

  <p>“Ne demek istiyorsun?”</p>

  <p>“Hiç,” dedi Abra.</p>

  <p>Yemekten sonra Cal, “Baba, cuma günü öğleden sonra çiftliğe gitmemin bir sakıncası var mı?” diye sordu.</p>

  <p>Adam, sandalyesinden döndü. “Ne için?”</p>

  <p>“Görmek istiyorum yalnızca. Biraz etrafa bakmak istiyorum.”</p>

  <p>“Aron da gitmek istiyor mu?”</p>

  <p>“Hayır, ben yalnız gitmek istiyorum.”</p>

  <p>“Gitmemen için bir sebep yok. Sen ne dersin Lee?”</p>

  <p>“Gitsin,” dedi Lee. Cal’ı şöyle bir süzdü. “Ciddi olarak çiftliğe başlamayı düşünüyor musun?” diye sordu.</p>

  <p>“Olabilir. Eğer bana devrederseniz, çiftliği sürerdim baba.”</p>

  <p>“Kira süresinin dolmasına daha bir yıldan fazla var.”</p>

  <p>“Ondan sonra yapabilir miyim?”</p>

  <p>“Ya okul ne olacak?”</p>

  <p>“Okulum bitmiş olacak o zaman.”</p>

  <p>“Düşünürüz,” dedi adam. “Koleje gitmek isteyebilirsin.”</p>

  <p>Cal kapıya yöneldiğinde, Lee de ardından gitti, birlikte dışarı çıktılar. “Neler döndüğünü bana da söylesene,” dedi Lee.</p>

  <p>“Yalnızca biraz bakmak istiyordum.”</p>

  <p>“Pekâlâ, bana anlatmak istemediğini anlıyorum,” dedi Lee ve eve girmek üzere döndü. Sonra, “Cal,” diye seslendi. Çocuk durdu. “Bir derdin mi var Cal?”</p>

  <p>“Hayır.”</p>

  <p>“İhtiyacın olursa, beş bin dolarım var.”</p>

  <p>“Neden olsun?”</p>

  <p>“Bilmem,” dedi Lee.</p>

  <p class="bolum_adi2">3</p>

  <p>Will Hamilton, garajında ofis olarak kullandığı camdan kafesini severdi. İş ilişkileri, otomobil acenteliğinden çok daha geniş alanlara yayılmıştı, ama başka bir ofise taşınmıyordu. Kare planlı cam kafesinin dışındaki harekete bayılıyordu. Garajın gürültüsünü duymamak için, çift cam yaptırmıştı.</p>

  <p>Büyük, kırmızı döner koltuğuna oturur, yaşamanın zevkini çıkarırdı. Dostları kardeşi Joe’nun Doğu’da reklamcılıktan ne kadar çok para kazandığından söz ettiklerinde de, kendisinin, küçük bir bataklıkta büyük bir kurbağa olduğunu söylerdi.</p>

  <p>“Büyük bir kente gitmeye korkarım,” derdi. “Ben bir taşra çocuğuyum.” Ve ardından da kahkahayı basardı dostları. Bu, onların kendisinin kazancının da yerinde olduğunu bildiklerini gösterirdi.</p>

  <p>Cal, bir cumartesi sabahı onu ziyarete geldi. Will’in şaşkın bakışını görerek, “Ben, Cal Trask’im,” dedi.</p>

  <p>“Oo, elbette. Aman Tanrım, kocaman bir adam olmuşsun. Baban da burada mı?”</p>

  <p>“Hayır, ben yalnız geldim.”</p>

  <p>“Pekâlâ, otursana. Sigara içtiğini sanmıyorum.”</p>

  <p>“Arada bir.”</p>

  <p>Will bir paket sigara itti masanın üzerinden. Cal paketi açtı, sonra kapadı. “Şimdi ihtiyacım olduğunu sanmıyorum,” dedi.</p>

  <p>Will, esmer yüzlü çocuğa baktı ve ondan hoşlandı. ‘Bu çocuk kimsenin maskarası olmaz,’ diye düşündü. “Pek yakında iş hayatına atılırsın sanırım,” dedi.</p>

  <p>“Evet efendim,” dedi Cal. “Okulu bitirince, çiftliği yönetmeyi düşünüyorum.”</p>

  <p>“O işte para yok,” dedi Will. “Çiftçiler para kazanamaz. Onlardan alıp satan adam kazanır. Çiftçilik yaparak hiç para kazanamazsın.” Will, Cal’ın kendisini yoklayıp sınadığını ve incelediğini biliyordu. Onun bu davranışını da içinden onaylıyordu.</p>

  <p>Cal, kararını vermişti ama önce sordu. “Bay Hamilton, hiç çocuğunuz yok sizin, değil mi?”</p>

  <p>“Hayır. Buna da üzülüyorum. En çok üzüldüğüm şey bu. Neden soruyorsun?”</p>

  <p>Cal, onun sorusuna aldırış etmedi. “Bana bir öğüt verebilir misiniz?”</p>

  <p>Will’in içi hazla doldu. “Yapabilirsem sevinirim. Neyi bilmek istiyorsun?”</p>

  <p>Sonra, Will Hamilton’ın daha çok onayladığı başka bir şey daha yaptı Cal. Açıksözlülüğü silah gibi kullandı. “Çok para kazanmak istiyorum. Bana, bunu nasıl yapabileceğimi söyler misiniz?”</p>

  <p>Will, gülme isteğini bastırdı. Bu sözlerin saf görünmesine karşın, Cal’ın saf olduğunu sanmıyordu. “Bunu herkes ister,” dedi. “Çok para demekten amacın ne?”</p>

  <p>“Yirmi ya da otuz bin dolar.”</p>

  <p>“Aman Tanrım!” dedi Will. Koltuğunda öne doğru eğildi. Şimdi gülüyordu, ama alay etmek istediği için değildi. Cal da Will’in gülümsemesine karşılık verdi. “Bu kadar parayı neden kazanmak istediğini de söyleyebilir misin bana?” dedi Will.</p>

  <p>“Evet efendim,” diye karşılık verdi Cal. “Söyleyebilirim.” Sonra sigara paketini açıp, karbon uçlu, yassı bir sigara alıp yaktı. “Size, nedenini söyleyeceğim.”</p>

  <p>Will koltuğunda zevkle kaykıldı.</p>

  <p>“Babam önemli miktarda para kaybetti.”</p>

  <p>“Biliyorum,” dedi Will. “Onu, memleketin ta öbür ucuna marul göndermemesi için uyarmıştım.”</p>

  <p>“Öyle mi? Neden?”</p>

  <p>“Hiçbir garantisi yoktu. Bir işadamının, kendisini kollaması gerek. Bir şey olsaydı, hesabı tamamdı ve o şey de oldu. Evet, devam et sen.”</p>

  <p>“Para kazanmayı, babama kaybettiği parayı geri verebilmek için istiyorum.”</p>

  <p>Will’in ağzı açık kaldı. “Neden?” diye sordu.</p>

  <p>“Öyle istiyorum.”</p>

  <p>“Onu seviyor musun?”</p>

  <p>“Evet.”</p>

  <p>Will’in dolgun yüzü çarpıldı ve bir anı, buzlu bir rüzgâr gibi esti üzerinden. Geçmişi, yavaş yavaş değil, birden, bir çırpıda hatırladı. Bütün o yılları, bir resim, bir duygu ve bir umutsuzluk olarak hatırladı birden. Hepsi aceleci bir fotoğraf makinesinin dünyayı durdurduğu gibi bir çırpıda gözünün önüne geldi. Bir kırlangıcın uçuşu gibi çılgınca düşünceleriyle ışık saçan bir Samuel vardı. Bir günbatımı kadar güzel, kapkara bir aleve benzeyen düşünceli ve pırıl pırıl Tom, içinde fırtınalar taşıyan Una ve güzel Mollie, kahkahaların Dessie’si, tatlılığıyla odayı çiçek kokuları gibi dolduruveren yakışıklı George, bir de en gençleri, en sevgilileri Joe vardı. Hepsi de, hiçbir çaba göstermeden, aileye bir armağan getirmişlerdi.</p>

  <p>Hemen hemen herkesin, kimseyle paylaşamadığı, acı dolu bir gizli kutusu vardır. Will, kendisininkini iyi saklamış, yüksek sesle gülmüş, birtakım saptırılmış erdemleri sömürmüş ve kıskançlığını hiçbir zaman açığa vurmamıştı. Kendisini hep ağır, ahmak, tutucu ve ruhsuz biri olarak görmüştü. Hiçbir büyük tasarı onu kanatlandırmamış, hiçbir umutsuzluk da kendisini bırakmasına yol açmamıştı. Her zaman kıyıda köşede kalmış, sahip olduğu yeteneklerinin yettiği kadarıyla, ailede tutunmaya çabalamıştı. Hesapları o tutar, avukatları o bulur, ölü kaldırıcıya haber salar ve sonra da faturaları öderdi. Öbürleri, onu gereksindiklerinin farkında bile değillerdi. Para kazanma ve elinde tutabilme yeteneğine sahipti. Hamilton ailesinin öbür üyelerinin, sahip olduğu bu bir tek yetenek yüzünden kendisini aşağı gördüklerini düşünürdü. Onları sarsılmaz bir sevgiyle sevmiş, yaptıkları hatalardan çekip çıkarmak için, parasıyla her zaman hazır olmuştu. Onların kendisi yüzünden utanç duyduklarını düşünüyor ve onların gözüne girmek için umutsuzca savaşıyordu. Az önce üzerinden esen o buz gibi ürpertici rüzgârda bunların hepsi vardı.</p>

  <p>Cal’ı görmeden bakan patlak gözleri hafifçe nemlenmişti.</p>

  <p>“Neyiniz var, Bay Hamilton, kendinizi iyi hissetmiyor musunuz?” diye sordu Cal.</p>

  <p>Will, ailesini duymuş, ama anlayamamıştı. Onlar da anlaşılması gereken bir şey olduğunu düşünmeden kabullenmişlerdi onu. Ve işte bu çocuk çıkageliyordu şimdi. Sahip olması gereken oğul, kardeş ya da baba oydu. Ve anıların soğuk rüzgârı Cal’a karşı bir sıcaklık kazanıyor, midesinden başlayarak, ciğerlerine kadar yükseliyordu.</p>

  <p>Will, dikkatini toplamaya çabaladı. Cal, sandalyesinde oturmuş bekliyordu. Suskunluğunun ne kadar sürdüğünü bilmiyordu Will. “Düşünüyordum,” dedi yarım ağızla. Sonra sesini sertleştirdi. “Bana bir şey sordun. Ben işadamıyım. Hiçbir şeyi vermem, satarım,” dedi.</p>

  <p>“Evet efendim,” dedi Cal. Dikkat kesilmişti, Will Hamilton’ın, kendisinden hoşlandığını da seziyordu.</p>

  <p>“Bir şeyi öğrenmek istiyorum, ama gerçeği istiyorum. Bana gerçeği söyleyecek misin?” dedi Will.</p>

  <p>“Bilmiyorum,” dedi Cal.</p>

  <p>“Bunu beğendim işte. Soruyu bilmeden ne söyleyebilirsin ki? İşte bunu beğendim. Namuslu ve zekice. Dinle... bir kardeşin var, baban onu senden daha çok mu seviyor?”</p>

  <p>“Onu herkes sever,” dedi Cal. “Aron’u herkes sever.”</p>

  <p>“Sen?”</p>

  <p>“Şey efendim, en azından... evet, severim.”</p>

  <p>“En azından’ı ne oluyor?”</p>

  <p>“Bazen, onun aptal olduğunu düşünürüm, ama onu severim.”</p>

  <p>“Peki, ya babanı?”</p>

  <p>“Ona taparım.”</p>

  <p>“Ve o, kardeşini senden daha çok sever.”</p>

  <p>“Bilmiyorum.”</p>

  <p>“Az önce, babanın kaybettiği parayı ona vermek istediğini söyledin. Neden?”</p>

  <p>Cal’ın gözleri genellikle kuşkulu ve kısık bakardı, ama şimdi dikkatle açılmışlardı. Will’i kuşatmışlar, ta içine bakıyorlardı sanki. Cal, Will’in ruhuna ne kadar yaklaşılabilirse o kadar yaklaşmıştı.</p>

  <p>“Babam iyi insandır. Ben onun kadar iyi olmadığım için, ona vermek istiyorum.”</p>

  <p>“Bunu yaptığın zaman iyi olmayacak mısın?”</p>

  <p>“Hayır,” dedi Cal. “Kötü düşüncelerim var benim.”</p>

  <p>Will, bu kadar açık konuşan birine rastlamamıştı hiç. Bu açıklık karşısında sıkılganlığın eşiğine gelmişti. Bu örtülerinden arınmış içtenliği içinde, Cal’ın nasıl bir güvenlikle dolu olduğunu seziyordu. “Bir tek soru daha,” dedi. “Cevaplamasan da olur. Ben olsam cevaplamazdım. Sorum şu: Bu parayı kazanıp, babana verdiğini düşünelim. Aklından, babanın sevgisini satın almaya çalıştığın geçer miydi?”</p>

  <p>“Evet efendim, geçerdi. Ve doğru da olurdu bu.”</p>

  <p>“Bütün sormak istediğim buydu. Hepsi bu kadar.”</p>

  <p>Will, öne doğru eğilip, ellerini terli alnına götürdü, şakakları küt küt atıyordu. Hiç bu kadar sarsıldığını hatırlamıyordu. Çal’ın içinde ise, dikkatle saklamaya çalıştığı bir zafer sevinci vardı. Kazandığını biliyordu. Duygularını belli etmemek için, başını önüne eğdi.</p>

  <p>Will başını kaldırdı, gözlüklerini çıkardı ve nemlenmiş camlarını sildi. “Dışarı çıkalım,” dedi. “Arabayla şöyle bir dolaşırız.”</p>

  <p>Will şimdi büyük bir Winton kullanıyordu, tabutu andıran kocaman, körüklü bir kaportası vardı arabanın, güçlü bir motor homurtusuyla çalışıyordu. Arabayı King City’nin güneyine, kentin dışına doğru sürdü. Bahar her yanda olanca gücüyle fışkırmıştı. Çayır kuşları, telgraf tellerinin üzerinden ortalığa türküler saçıyorlardı. Pico Blanco, karlı doruğuyla batıda dimdik duruyordu. Rüzgârı kesmek için dikilmiş okaliptüs ağaçları vadiyi boydan boya geçiyor, gümüş rengi taze yaprakları ışıl ışıl parlıyordu.</p>

  <p>Trask’lerin arazisine sapan yan yola geldiklerinde Will, arabayı yolun kıyısına çekti. King City’den çıktıklarından beri konuşmamıştı. Büyük motor derin bir homurtuyla çalışıyordu.</p>

  <p>Will, dimdik önüne bakarak, “Cal, benimle ortak olmak ister misin?” dedi.</p>

  <p>“Evet efendim.”</p>

  <p>“Parasız bir ortak almak istemem. Sana parayı borç olarak verebilirim, ama bu hiç de kazançlı olmaz senin için.”</p>

  <p>“Para bulabilirim ben.”</p>

  <p>“Ne kadar?”</p>

  <p>“Beş bin dolar.”</p>

  <p>“Sen? İnanmam.”</p>

  <p>Cal, ses çıkarmadı.</p>

  <p>“İnanıyorum,” dedi Will. “Borç olarak mı?”</p>

  <p>“Evet efendim.”</p>

  <p>“Ne kadar faizle?”</p>

  <p>“Sıfır.”</p>

  <p>“İyi dalga. Nereden bulacaksın?”</p>

  <p>“Söyleyemem efendim.”</p>

  <p>Will başını sallayıp güldü. İçi sevinçle dolmuştu.</p>

  <p>“Belki aptallık ediyorum, ama sana inanıyorum. Aptal da değilimdir üstelik,” dedi. Marşa basıp motoru koyverdi. “Beni dinlemeni istiyorum. Gazeteleri okuyor musun?”</p>

  <p>“Evet efendim.”</p>

  <p>“Her an savaşa girebiliriz şu sıralar.”</p>

  <p>“Öyle görünüyor.”</p>

  <p>“Birçok kimse öyle düşünüyor. Şu andaki fasulye fiyatlarını biliyor musun? Yani, Salinas’ta yüz çuval fasulyeyi kaça satabilirsin?”</p>

  <p>“Pek emin değilim ama, galiba kilosu sekiz sente.”</p>

  <p>“Emin değilim ne demek! Nerden biliyorsun bunun böyle olduğunu?”</p>

  <p>“Babamı, çiftliği işletmek üzere bana vermesi için inandırmaya çalışıyordum.”</p>

  <p>“Anlıyorum. Ama senin çiftçilik yapmaya ihtiyacın yok. Sen, o iş için fazla zekisin. Babanın kiracısının adı Rantani. İsviçreli bir İtalyan, iyi bir çiftçi. Nerdeyse beş yüz dönüm toprağı işlemiş durumda. Eğer ona, kilo başına on sent garanti, tohumluk için de biraz avans verebilirsek, fasulye eker. Bunu, bu yöredeki bütün çiftçiler kabul eder. Böylece beş bin dönüm fasulye sağlayabiliriz.”</p>

  <p>“Ama sekiz sentlik piyasada on sentlik fasulyeyi ne yapacağız? Oo, elbette, ama nasıl emin olabiliriz?”</p>

  <p>“Ortak mıyız?” dedi Will.</p>

  <p>“Evet efendim.”</p>

  <p>“Evet Will.”</p>

  <p>“Evet Will.”</p>

  <p>“Beş bin doları ne zaman alabilirsin?”</p>

  <p>“Gelecek çarşamba gününe kadar.”</p>

  <p>“Uzat elini.” Tıknaz adamla, ince uzun, esmer çocuk törensi bir ciddilikle el sıkıştılar.</p>

  <p>Will, Cal’ın elini bırakmadan, “Şimdi ortağız artık,” dedi. “İngiliz Alım Acentesiyle bir anlaşmam var. Quartermaster bölüğünde de bir arkadaşım var. Bulabildiğimiz bütün fasulyeleri, kilosu yirmi sente ya da daha yükseğine satabileceğimize eminim.”</p>

  <p>“Ne zaman satabilirsiniz?”</p>

  <p>“Bir şey imzalamadan satacağım. Şimdi gidip Rantani’yle görüşmek ister misin?”</p>

  <p>“Evet efendim,” dedi Cal.</p>

  <p>Will, gaza bastı ve büyük, yeşil araba tarlalara giden yola doğru atıldı.</p>
</body>
</html>
