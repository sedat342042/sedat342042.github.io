<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Otuz Birinci Bölüm</p>

  <p class="bolum_adi2">1</p>

  <p>Adam sabahleyin evin içinde dolanıp durdu. Öğleyin, sebze bahçesinde gübrelenmiş kapkara toprağı çapalayan ve bahar sebzeleri, havuç, pancar, turp, bezelye, çalı fasulyesi, şalgam ve lahana diken Lee’yi bulmaya gitti. Sebze tarhları, ip gerilerek düzgün bir şekilde hazırlanmış ve her sıranın başına sırayı belirtmek için bir sopa dikilmiş, sopaya da boş bir tohum torbası geçirilmişti. Bahçenin ucundaki serde patates, lahana ve biber fideleri, dikilmek için don tehlikesinin geçmesini bekliyorlardı.</p>

  <p>“Ben aptalın biriymişim,” dedi Adam.</p>

  <p>Lee, küreğin sapına dayanarak onu süzdü. “Ne zaman gidiyorsunuz?”</p>

  <p>“İki kırka yetişebileceğimi sanıyorum. Dönüşte de sekizle gelirim.”</p>

  <p>“Bir mektupla da anlatabilirsiniz her şeyi,” dedi Lee.</p>

  <p>“Onu düşündüm. Sen mektup yazar mıydın?”</p>

  <p>“Hayır. Haklısınız. Şimdi de aptallık eden benim. Mektup yazmak olmaz.”</p>

  <p>“Gitmem gerek,” dedi Adam. “Her ihtimali düşündüm ve her seferinde kamçılandım.”</p>

  <p>“Birçok bakımdan dürüst davranmayabilirsiniz, ama bu konuda değil. Peki, iyi şanslar öyleyse. Ne söyleyeceğini ve ne yapacağını bilmek isterdim.”</p>

  <p>“Atlı arabayı alacağım,” dedi Adam. “King City’deki ahırda bırakırım. Ford’u tek başıma kullanınca sinirleniyorum.”</p>

  <p>Adam, gıcırdayan basamakları çıkıp, Kate’in eski kapısını vurduğunda, saat dört on beşti. Gömlek ve pantolon giymiş yeni bir adam açtı kapıyı bu sefer. Dörtköşe yüzlü bir Finli idi, kollarında kırmızı ipek kolluklar vardı. Adam’ı verandada bırakıp içeri gitti ve bir dakika sonra dönüp, yemek odasına aldı.</p>

  <p>Büyük ve sade bir odaydı. Duvarlar ve tahta eşya beyaza boyanmıştı. Ortada, kare biçiminde büyük bir masa vardı. Üzerindeki beyaz muşamba örtüye sofra kurulmuştu, tabaklar, fincanlar vardı ve fincanlar tabakları içinde başaşağı konulmuştu.</p>

  <p>Kate, masanın başında, elinde bir muhasebe defteriyle oturuyordu. Ciddi giyimliydi. Başına yeşil bir siperlik takmıştı ve sarı bir kalemle sabırsızca oynuyordu. Adam kapıda göründüğünde soğuk gözlerle baktı ona.</p>

  <p>“Şimdi ne istiyorsun?” diye sordu Kate.</p>

  <p>Finli, Adam’ın arkasında duruyordu.</p>

  <p>Adam ses çıkarmadı. Masaya gitti. Muhasebe defterinin üzerine mektubu bıraktı.</p>

  <p>“Nedir bu?” dedi Kate ve karşılık beklemeden mektubu açıp çabucak okudu. “Çık dışarı ve kapıyı kapa,” dedi Finli’ye.</p>

  <p>Adam masanın yanına oturdu. Şapkasına yer açmak için, tabakları yana itti.</p>

  <p>Kapı kapandığında Kate Adam’a döndü. “Şaka mı bu?” dedi. “Hayır, sen şaka yapmasını beceremezsin.” Bir süre düşündü. “Kardeşin şaka yapıyor olabilir. Öldüğüne emin misin?”</p>

  <p>“Tek bildiğim, mektupta yazılı olanlar.”</p>

  <p>“Ne yapmamı istiyorsun?”</p>

  <p>Adam omuzlarını silkti.</p>

  <p>“Eğer herhangi bir şeyi imzalamamı bekliyorsan, boşuna zaman kaybediyorsun,” dedi Kate. “Ne istiyorsun?”</p>

  <p>Adam, başparmağını şapkasının kurdelesinde yavaşça gezdirdi. “Neden bu hukuk bürosunun adını bir yazıp, onlarla kendin ilişki kurmak istemiyorsun?” dedi.</p>

  <p>“Hakkımda ne söyledin onlara?”</p>

  <p>“Hiç,” dedi Adam. “Charles’a mektup yazdım ve senin başka bir kentte yaşadığını söyledim, o kadar. Mektup oraya ulaştığında ölmüştü. Mektup avukatların eline geçmiş.”</p>

  <p>“Notu yazanın senin arkadaşın olduğu anlaşılıyor. Ona ne yazdın?”</p>

  <p>“Bu mektuba karşılık vermedim daha.”</p>

  <p>“Karşılık verdiğinde ne söylemeyi düşünüyorsun?”</p>

  <p>“Aynı şeyi, başka bir kentte yaşadığını.”</p>

  <p>“Boşandığımızı söyleyemezsin, çünkü boşanmadık.”</p>

  <p>“Söylemeyi de düşünmüyorum zaten.”</p>

  <p>“Beni satın almak sana kaça patlayacak biliyor musun? Kırk beş bine, hem de nakit olarak.”</p>

  <p>“Hayır.”</p>

  <p>“Ne demek hayır? Pazarlık edemezsin.”</p>

  <p>“Pazarlık etmiyorum. Mektup sende, sen de benim kadar biliyorsun. Ne istersen yap.”</p>

  <p>“Bu kadar kibirli olmana sebep nedir?”</p>

  <p>“Kendimi güven içinde duyuyorum.”</p>

  <p>Kate, yeşil saydam siperliğin altından baktı. Küçücük bukleler, yeşil siperliğin üzerine, yeşil bir dama yayılan sarmaşıklar gibi yayılmıştı.</p>

  <p>“Adam, aptalın birisin sen. Eğer ağzını sıkı tutsaydın, benim hayatta olduğumu kimse öğrenemezdi.”</p>

  <p>“Biliyorum.”</p>

  <p>“Biliyorsun. Paraya sahip çıkmaktan korkacağımı mı sandın? Eğer bunu düşündünse, gerçekten dünyanın en aptal adamısın.”</p>

  <p>“Ne yapacağın beni ilgilendirmiyor,” dedi Adam sabırla.</p>

  <p>Kate garip garip gülümsedi. “Aldırmıyorsun, öyle mi? Sana, şerifin ofisinde, eski şerif tarafından bırakılmış bir mektupta, eğer senin adını herhangi bir nedenle kullanır ya da karın olduğumu iddia edersem, eyaletten kovulacağımı söylesem de mi aldırmayacaksın?”</p>

  <p>“Neden ilgileneyim?”</p>

  <p>“Beni bu eyaletten kovdurmak ve paranın üstüne oturmak için.”</p>

  <p>“Sana mektubu getirdim,” dedi Adam sabırla.</p>

  <p>“Neden ama?”</p>

  <p>“Ne düşündüğün ya da benim hakkımda ne düşündüğün beni ilgilendirmiyor. Charles bu parayı sana bıraktı. Herhangi bir şart da koşmadı. Vasiyetnameyi görmedim, ama paranın sana kalmasını istiyormuş.”</p>

  <p>“Elli bin dolarla korkusuzca oynuyorsun. Ama kolayca sıyrılmayacaksın bu işten. Oynamak istediğin oyunun ne olduğunu bilmiyorum, öğreneceğim onu da.” Sonra ekledi, “Ben de neler düşünüyorum. Senin kafan işlemez. Kim akıl veriyor sana?”</p>

  <p>“Hiç kimse.”</p>

  <p>“Yoksa şu Çinli mi? Kafası işler onun.”</p>

  <p>“Bana akıl filan vermedi o.” Şimdi kendi duygusuzluğuyla ilgiliydi. Orada oturduğunu bile duymuyordu. Kate’e baktığında, onun yüzünde daha önce hiç rastlamadığı bir ifade yakaladı. Kate korkuyordu, kendisinden korkuyordu. Ama neden?</p>

  <p>Kate kendine çekidüzen verdi ve korkuyu silip attı. “Bunu, yalnızca dürüst olduğun için yapıyorsun, öyle mi? Yaşayamayacak kadar yufka yüreklisin.”</p>

  <p>“Hiç düşünmemiştim. Bu senin paran ve ben hırsız değilim. Ne düşünürsen düşün, benim için fark etmez.”</p>

  <p>Kate, başındaki siperliği geriye itti. “Bu parayı, getirip kucağıma bıraktığına inanmamı istiyorsun. Neler kurduğunu bulup çıkaracağım elbette. Kendi kendimi koruyamayacağımı sanma. Böylesine aptalca bir zokayı yutacağımı bekleme.”</p>

  <p>“Mektupların nereye geliyor?” diye sordu Adam sabırla.</p>

  <p>“Sana ne?”</p>

  <p>“Avukatlara, seninle nasıl ilişki kurabileceklerini yazacağım.”</p>

  <p>“Böyle bir şey yapamazsın,” dedi Kate. Mektubu muhasebe defterinin içine koydu ve defterin kapağını kapadı. “Bu bende kalsın. Bir avukata soracağım. Sormayacağımı sanma. Şimdi bu masum çocuk tavrını bırakabilirsin artık.”</p>

  <p>“Evet, gidip bir danış,” dedi Adam. “Sana ait olanı almanı istiyorum. Charles, parayı sana vasiyet etti. Benim değil bu para.”</p>

  <p>“Bana oynamak istediğin oyunu ortaya çıkaracağım.”</p>

  <p>“Sanırım anlayamıyorsun, paraya pek aldırdığım yok. Anlamadığım öyle çok şey var ki. Beni nasıl vurup, sonra çocuklarını bırakıp gidebildiğini de anlamıyorum. Senin ya da herhangi birinin bu şekilde nasıl yaşayabildiğini anlamıyorum.” Evden söz ettiğini anlatmak için elini salladı.</p>

  <p>“Kim anlamanı istiyor ki?”</p>

  <p>Adam ayağa kalkıp şapkasını eline aldı. “Sanırım hepsi bu kadar. Allahaısmarladık.” Kapıya doğru ilerledi.</p>

  <p>Kate, arkasından seslendi. “Değişmişsiniz Bay Fare. Yoksa en sonunda bir kadın mı yakaladınız?”</p>

  <p>Adam durdu, yavaş yavaş geriye döndü. Gözleri düşünceliydi. “Daha önce anlayamamıştım,” dedi ve ta tepesine dikilinceye kadar Kate’e doğru ilerledi. Kate, Adam’ın yüzünü görebilmek için başını iyice yukarı kaldırmak zorunda kaldı. “Seni anlayamadığımı söylemiştim,” dedi yavaşça. “Şimdi, senin neyi bir türlü anlayamadığını kavrayıverdim.”</p>

  <p>“Neyi anlamıyormuşum ben bakalım Bay Fare?”</p>

  <p>“Sen, insanların içindeki çirkinlikleri tanıyorsun yalnız. Bana o resimleri gösterdin. Sen, insanın hep zayıf ve zavallı yönlerini kullanıyorsun ve Tanrı bilir ya, insanda var bunlar.”</p>

  <p>“Herkeste...”</p>

  <p>Adam, kendi de şaşırarak, düşüncelerini söylemeye devam etti. “Ama sen -evet elbette- gerisini bilmiyorsun. Sana mektubu, senin paranı istemediğim için getirdiğime inanmıyorsun. Seni sevmiş olduğuma da inanmıyorsun,” dedi. Sonra ekledi. “Ve buraya, sana çirkinlikleriyle gelen o adamların, resimlerdeki adamların... onların da güzellik ve iyilik taşıyabileceklerine inanmıyorsun. Sen, yalnızca bir tek yönünü görebiliyorsun insanların ve sanıyorsun ki -daha da kötüsü eminsin buna- yalnızca o yönleri var.”</p>

  <p>Kate, ona delice güldü. “Bay Fare, ne de tatlı düşler kuruyorsun? Bana bir vaaz versene Bay Fare!”</p>

  <p>“Hayır. Vermeyeceğim, çünkü sende eksik bir yanın olduğunu biliyorum galiba. Bazıları yeşil rengi göremezler, ama bunun hiçbir zaman da farkına varmayabilirler. Sen, yalnızca insanın bir parçasısın sanıyorum. Bu yüzden, sana yardımım olamaz. Ama seni çevreleyen görünmez bir şeyin varlığını duyup duymadığını merak ediyorum. Eğer bunun olduğunu bilip de onu duyamıyorsan, korkunç olurdu. Korkunç olurdu bu.”</p>

  <p>Kate, sandalyesini geriye itti ve ayağa kalktı. Yumruk haline getirdiği elleri, eteğinin kıvrımları arasında saklı duruyordu. Sesine de bulaşan şirretliği önlemeye çalıştı.</p>

  <p>“Meğer bizim Fare filozofmuş,” dedi. “Ama bizim Fare, öbür şeylerde olduğu gibi bunda da pek iyi değil. Sanrılardan söz edildiğini duydun mu hiç? Eğer benim göremediklerim varsa, bunlar senin hasta beyninin sanrılarında olabilir, bunu hiç düşünmüyor musun?”</p>

  <p>“Hayır, düşünmüyorum,” dedi Adam. “Hayır, düşünmüyorum. Söylediklerine kendinin de inanmadığını biliyorum.” Döndü, dışarı çıktı ve kapıyı arkasından kapattı.</p>

  <p>Kate, yerine oturdu ve kapalı kapının ardından bakakaldı. Yumruklarının yavaş yavaş beyaz muşambayı dövdüğünün farkında değildi. Ama kare biçimli beyaz kapının, gözyaşlarıyla dalgalandığının ve gövdesinin hem öfkeye hem de hüzne benzer bir şeyle sarsıldığının farkındaydı.</p>

  <p class="bolum_adi2">2</p>

  <p>Adam Kate’in evinden çıktığında, King City’ye gidecek trenin kalkmasına daha iki saat vardı. Birdenbire, Ana Cadde’den Central Avenue’ye saptı ve 130 numaraya doğru ilerledi. Ernest Steinbeck’in eviydi bu. Yüksek, beyaz, kusursuz ve sevimli bir evdi. Yeterince ağırbaşlı ama gösterişsiz beyaz bahçe duvarlarının içine oturmuş, bakımlı bir çimenlik, güller ve beyaz duvarlara sürünen alçılarla çevrilmişti.</p>

  <p>Adam, geniş verandanın basamaklarını çıkıp kapının zilini çaldı. Olive, kapıyı hafifçe araladı. John ile Mary, onun eteklerinin arasından, aralanan kapıdan dışarıyı süzdüler.</p>

  <p>Adam şapkasını çıkardı. “Beni tanımazsınız,” dedi. “Ben Adam Trask’im. Babanız dostumdu. Bayan Hamilton’a saygılarımı sunabileceğimi düşünmüştüm. İkizlere bakmamda bana çok yardımları dokunmuştu.”</p>

  <p>“Ah, elbette,” dedi Olive, kapının geniş kanatlarını ardına kadar açarak. “Sizden söz ettiklerini duymuştuk. Bir dakika lütfen. Annemi özel bir odada tutuyoruz da.” Sonra gidip, geniş hole açılan bir odanın kapısını çaldı. “Anne, bir dostunuz sizi görmeye gelmiş.”</p>

  <p>Olive kapıyı açtı ve Liza’nın yaşadığı sevimli odaya aldı Adam’ı. “Kusuruma bakmazsınız, değil mi?” dedi Adam’a. “Catrina tavuk kızartıyor. Başında bulunmam gerek. John! Mary! Gelin benimle.”</p>

  <p>Liza, her zamankinden daha ufak tefek görünüyordu. Salıncaklı bir sandalyeye oturmuştu. İyice yaşlanmıştı. Siyah alpakadan, geniş etekli bir elbise giymişti, boynuna taktığı iğnenin üzerinde altın harflerle yazılmış ‘Anne’ yazısı görünüyordu.</p>

  <p>Hem oturma hem de yatak odası olarak kullandığı küçük odası fotoğraflar, kolonya şişeleri, dantel örtülü iğne yastıkları, taraklar, fırçalar, birçok yaş günü ve Noel’in anısı olan porselen süs eşyalarıyla doluydu.</p>

  <p>Duvarda, Samuel’in renklendirilmiş kocaman bir fotoğrafı asılıydı. Fotoğrafta yüce bir ağırbaşlılık, giyim kuşama gösterilen aşırı bir özen yansıyordu, oysa bunlar hiç de yaşayan Samuel’e ait şeyler değildi. Fotoğrafta, ondan bir tek ışık ya da o araştırıcı neşesinden bir çizgi olsun yoktu. Ağır, yaldızlı çerçevesi içinde kasılıp kalmış olan Samuel’in fotoğrafı, odadaki bir çocuğu izliyordu sanki.</p>

  <p>Liza’nın yanı başındaki hasır masanın üstünde papağan Polly’nin kafesi duruyordu. Tom, papağanı bir denizciden satın almıştı. Yaşlı bir kuştu bu, elli yaşında filan olduğu söylenirdi. Ahlâksız bir hayat sürmüş ve denizci argosunu öğrenmişti. Liza ne kadar çabalasa, ona gençliğinin renkli dili yerine kutsal kitaptan parçalar söyletemiyordu.</p>

  <p>Polly, başını sağa sola çevirip Adam’ı süzdü, gagasının dibindeki tüyleri pençesiyle kaşıdı. Sonra mekanik bir sesle, “Hadi sen de, piç.” dedi.</p>

  <p>Liza kaşlarını çattı. “Polly,” dedi sert sert, “hiç de kibarca değil bu söylediğin.”</p>

  <p>“Orospu çocuğu!” dedi Polly.</p>

  <p>Liza, bu korkunç edepsizliği duymazdan geldi. Küçücük elini uzattı. “Bay Trask,” dedi, “sizi gördüğüme sevindim. Oturmaz mısınız?”</p>

  <p>“Buradan geçiyordum da,” dedi Adam, “size saygılarımı sunmak istedim.”</p>

  <p>“Gönderdiğiniz çiçekleri aldık,” dedi Liza. Bunca zamandan sonra bile, gönderilen her çelengi hatırlıyordu. Adam, güzel bir çelenk göndermişti.</p>

  <p>“Hayatınızı yeniden düzenlemek güç olmalı.”</p>

  <p>Liza’nın gözleri kırpıştı, küçük ağzı sıkıca kapandı.</p>

  <p>“Yaranızı tazelemiş olmak istemem ama,” dedi Adam, “onu öyle arıyorum ki.”</p>

  <p>Liza, başını çevirdi. “Sizin o taraflarda işler nasıl gidiyor?” diye sordu.</p>

  <p>“Bu yıl iyi. İyi yağış oldu. Ekinler göründü bile.”</p>

  <p>“Tom yazmıştı bana.”</p>

  <p>“Kapa çeneni,” dedi papağan. Liza ona, çocukları bir yaramazlık yaptığı zaman baktığı gibi, kaşlarını çatıp sert sert baktı.</p>

  <p>“Salinas’a ne için gelmiştiniz Bay Trask?” diye sordu Liza.</p>

  <p>“Bir işim vardı,” dedi Adam. Hasır sandalye, ağırlığı altında gıcırdıyordu. “Buraya taşınmayı düşünüyorum. Çocuklar için daha iyi olacak sanırım. Çiftlikte pek yalnız kalıyorlar.”</p>

  <p>“Çiftlikteyken hiç de yalnızlık duymazdık biz,” dedi Liza haşin bir tavırla.</p>

  <p>“Buradaki okullar belki daha iyidir diye düşünmüştüm. İkizlerim de bundan yararlansınlar istiyorum.”</p>

  <p>“Kızım Olive, Peach Tree, Pleyto ve Big Sur’da öğretmenlik yaptı,” dedi Liza. Sesinin tonundan, bu okullardan daha iyi okul olmadığına inandığı belli oluyordu. Adam, onun bu bükülmez direncine karşı derin bir hayranlık duymaya başlamıştı.</p>

  <p>“Yalnızca bir düşünceydi benimki,” dedi.</p>

  <p>“Çocuklar çiftlikte daha iyi büyürler,” dedi Liza. Ona göre, şaşmaz bir yasaydı bu, örnek olarak da kendini ve çocuklarını gösterebilirdi. Sonra bütün ilgisini karşısındakinde topladı. “Burada ev mi arıyorsunuz?” diye sordu.</p>

  <p>“Evet, arıyorum,” dedi Adam.</p>

  <p>“Öyleyse, gidip kızım Dessie’yi görün. Dessie, Tom’un yanına, çiftliğe gitmek istiyor. Caddenin ucunda, Reynaud’nun Fırını’nın yanında, güzel, küçük bir evi var.”</p>

  <p>“Tabii, şimdi gider konuşurum,” dedi Adam. “Sizi iyi gördüğüme sevindim.”</p>

  <p>“Teşekkür ederim,” dedi Liza. “Burada rahatım iyi.” Adam kapıya doğru giderken, “Bay Trask,” diye seslendi, “Oğlum Tom’u görüyor musunuz hiç?”</p>

  <p>“Hayır, görmüyorum. Çiftlikten dışarı hiç çıkmadım da.”</p>

  <p>“Onu gidip görmenizi isterdim,” dedi Liza çabucak. “Sanırım epey yalnızlık çekiyordur.” Sonra, sanki ağzından kaçırdığı şeyden pişman olmuş gibi durdu.</p>

  <p>“Elbette, elbette giderim. Allahaısmarladık hanımefendi.” Adam, kapıyı kaparken, Polly’nin, “Kapa çeneni. Seni piç, seni,” dediğini duydu. Liza da ona, “Polly, eğer kullandığın sözlere dikkat etmezsen, seni kırbaçlarım,” dedi.</p>

  <p>Adam, evden çıkıp alacakaranlıkta Ana Cadde’ye doğru yürüdü. Reynaud’nun Fırını’nın yanıbaşında, küçücük bahçesi içinde, Dessie’nin evini gördü. Bahçe, yüksek ağaçlarla öyle doluydu ki, ev hemen hemen örtülmüştü. Kapıya, düzgün, yağlıboya bir tabela çakılmıştı: ‘Dessie Hamilton, Terzi.’</p>

  <p>San Fransisco Et Lokantası, Ana Cadde ile Central Avenue’nün köşesindeydi. Pencereleri iki caddeye de bakıyordu. Adam, akşam yemeğini yemek için içeri girdi. Will Hamilton da bir köşede pirzola atıştırıyordu.</p>

  <p>“Gel benimle otur,” diye seslendi Adam’a. “İş için mi geldin?”</p>

  <p>“Evet,” dedi Adam. “Anneni ziyarete gittim.”</p>

  <p>Will, çatalını bıraktı. “Buraya yalnızca bir saatliğine geldim,” dedi. “Onu görmeye gitmedim, çünkü heyecanlanıyor. Kardeşim Olive de, bana doğru dürüst yemek çıkarabilmek için kendini paralar. Onları rahatsız etmek istemedim. Hem hemen geri dönmek zorundayım. Sen de pirzola ısmarla istersen, burada gayet iyi yapıyorlar. Anne nasıl?”</p>

  <p>“Çok dayanıklı,” dedi Adam. “Her geçen gün, ona hayranlığım artıyor.”</p>

  <p>“Evet, çok da yüreklidir. Babamla ve bizimle nasıl başa çıktığını bilmiyorum.”</p>

  <p>“Pirzola,” dedi Adam garsona.</p>

  <p>“Patates?”</p>

  <p>“Hayır, evet, kızarmış. Annen Tom için dertleniyor. Kendisi iyi mi?”</p>

  <p>Will, pirzolasının yağını kesip, tabağının kıyısına itti. “Merak etmesinin nedeni...” dedi. “Tom’un bir derdi var. Görmeyen gözlerle, öyle heykel gibi dolaşıyor ortalıkta.”</p>

  <p>“Samuel’e çok bağlıydı galiba?”</p>

  <p>“Fazlasıyla,” dedi Will. “Fazlasıyla. Bir türlü yenemedi üzüntüsünü. Tom, bir yanıyla koca bir bebektir.”</p>

  <p>“Gidip görürüm onu. Annen, Dessie’nin çiftliğe taşınacağını söylüyor.”</p>

  <p>Will, çatalını bıçağını masanın üzerine bırakarak Adam’a bakakaldı. “Yapamaz,” dedi. “Bırakmam onu.”</p>

  <p>“Neden?”</p>

  <p>Will kendini hemen toparladı. “Burada iyi bir işi var. Geçimini gayet iyi sağlıyor. Bırakıp gitmesi yazık olur.”</p>

  <p>Çatalını ve bıçağını yeniden eline aldı, bir parça yağlı et kesip ağzına attı.</p>

  <p>“Ben sekiz trenine yetişeceğim,” dedi Adam.</p>

  <p>“Ben de,” dedi Will. Daha fazla konuşmak istemiyordu.</p>
</body>
</html>
