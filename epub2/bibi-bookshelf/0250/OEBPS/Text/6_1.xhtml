<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Altıncı Bölüm</p>

  <p class="bolum_adi2">1</p>

  <p>Adam orduya katıldıktan ve Cyrus da Washington’a yerleştikten sonra Charles, çiflikte tek başına yaşamaya başlamıştı. Evleneceğim diye poz atıyordu, ama bu iş için gerekli olan geleneksel kuralları uygulamıyordu. Kızlarla buluşup onları dansa götürmüyor, birtakım yollarla onların erdemlerini sınamaya çalışmıyordu. Oysa evliliğe bu yollardan, adım adım geçilirdi. Doğrusu aranırsa, Charles, kızlardan müthiş ürküyordu. Ve böyle birçok utangaç erkek gibi, içgüdüsel gereksinimlerini o da orta malı orospularla gideriyordu.</p>

  <p>Bu işin düzeni oldukça basit ve akıllıca bir gizlilikle çözümlenmişti. Hanın sahibi, üst kattaki üç odayı geçici müşterilerine ayırmıştı. Bu odaları kızlara ikişer haftalık süreler için kiralıyordu. İkinci hafta sonunda yeni bir grup kız geliyor, eskilerin yerini alıyordu. Bay Hallam’ın, yani hancının bu düzende sözümona hiçbir rolü yoktu. Bu konuda, rahatça, hiçbir şeyden haberi olmadığını ileri sürebilirdi. Ama öte yandan, bu odalardan, benzerlerinin beş katı da kira alıyordu. Kızlar, Boston’da oturan Edwards adlı bir adam tarafından bulunuyor, satılıyor, dolaştırılıyor ve sömürülüyordu. Edwards’ın kızları kasaba kasaba dolaşıyor, ama hiçbir yerde iki haftadan çok kalmıyorlardı. Gayet iyi işleyen bir sistemdi bu. Kızlardan hiçbiri, bir kasabada halkın ya da resmi makamların dikkatini çekecek kadar kalmıyordu. Günlerini daha çok odalarında geçiriyor, halkın arasına çıkmaktan sakınıyorlardı. İçki içmeleri, gürültü çıkarmaları, birine âşık olmaları yasaklanmıştı, yoksa dayak yiyorlardı. Yemekleri odalarına getiriliyordu. Müşterilerin istediği gizliliğe titizlikle uyulurdu, sarhoşlar hiçbir zaman kızların yanına bırakılmazdı. Altı ayda bir izinleri vardı, kızlar o zaman iyice sarhoş olurlar, her şeyi cehenneme çevirirlerdi. Ama iş zamanı, hele bir kız kurallara aykırı davransın, Bay Edwards onu bizzat soyar, ağzını tıkar ve ölesiye kamçılardı. Eğer kız aynı şeyi bir daha tekrarlayacak olursa, bu sefer serserilik ve açıkça fuhuş yapmak suçuyla yargılanır ve kendini hapishanede buluverirdi.</p>

  <p>İki haftalık konaklamaların bir başka yararı daha vardı. Kızların çoğu hastalıklıydı. Bir müşteriye hastalık aşıladığı anlaşılıncaya kadar, kız çoktan o kasabadan gitmiş oluyordu. Böylece, yakasına yapışılacak kimse kalmıyordu ortada. Bay Hallam hiçbir şey bilmiyordu. Bay Edwards ise, bu işte hiçbir zaman açıkça ortaya çıkmıyordu. Kısacası, çok iyi bir düzen kurmuşlardı.</p>

  <p>Kızların hepsi de birbirine benzerdi. İriyarı, sağlıklı, tembel ve aptaldılar. İnsan birini öbüründen ayırt edemezdi. Charles Trask, en az on beş günde bir hana uğramayı gelenek haline getirmişti. Gizlice merdivenlerden yukarı çıkıyor, işini çabucak bitirip az buçuk bir şeyler içmek ve hafiften kafayı bulmak için bara iniyordu.</p>

  <p>Trask’lerin evi hiçbir zaman neşeli olmamıştı. Ama Charles tek başına kaldığından beri büsbütün kir pas içinde ve sıkıntılı bir yer oldu. Tül perdeler karardı, yerler, süpürüldüğü halde yapış yapış, nemli bir hal aldı. Mutfağın bütün duvarları, pencereleri ve tavanı, kızartma yaparken tavalardan sıçrayan yağlarla sıvanmıştı.</p>

  <p>Daha önce bu evde yaşamış olan kadınların sürekli ovup kazımaları ve iki yılda bir yapılan esaslı temizlikler, pisliğin biraz olsun hakkından gelebiliyordu. Charles ise, hemen hemen süpürmekten başka bir şey yapmıyordu. Çarşaf kullanmaktan vazgeçmişti, battaniyelere sarınıp yatıyordu. Görecek kimse olmadıktan sonra temizlik yapmanın ne yararı vardı? Yalnız hana gideceği geceler yıkanıyor, temiz çamaşır giyiyordu.</p>

  <p>Charles’ta bir huzursuzluk başlamıştı, bu da sabahın köründe yataktan fırlamasına yol açıyordu. Çiftlikte yalnız olduğu için bütün gücüyle çalışıyordu. İşini bitirip dönünce bir şeyler kızartıp yiyor, sonra hemen yatıp uyuyordu. Bu yüzden uykusu da sıkıntılı oluyordu.</p>

  <p>Esmer yüzü, bütün günlerini yalnız geçiren adamlarınki gibi anlamsızlaşmıştı. Erkek kardeşini, anne-babasını özlediğinden çok daha fazla arıyordu. Adam’ın gitmesinden önceki günlerini -hiç de öyle olmadığı halde- en mutlu günleri gibi anıyor, o günlerin yeniden geri gelmesini diliyordu.</p>

  <p>Yalnız başına yaşadığı bütün bu yıllar boyunca hiç hastalanmadı, yalnız bir türlü kurtulamadığı bir hazımsızlık çekiyordu. Bu da, yemeğini kendi pişirip tek başına yiyen bütün adamlarda rastlanan genel bir hastalıktı, hâlâ da öyledir ya. Charles buna karşı ‘Rahip George’un Hayat İksiri’ adlı, etkili bir müshil kullanıyordu.</p>

  <p>Tek başına süren yaşamının üçüncü yılında bir kaza geçirdi. Kayaları kırarak, parçalarını taş duvarın oraya taşıyordu. İri bir kayayı yerinden kımıldatamadı. Charles uzun bir demir çubukla onu oynatmaya çalıştı, ama kaya direndi, sallandı sallandı, kalkmadı. O zaman Charles birden öfkelendi. Yüzünde o küçük gülümsemesi belirdi hemen, kaya parçasıyla, bir insanla boğuşur gibi boğuşmaya başladı. Demir çubuğu kayanın altına iyice soktu ve bütün ağırlığıyla abandı. Ama birden çubuk kaydı ve ucu alnının tam ortasına indi. Charles, bir-iki dakika yerde baygın yattı, sonra yuvarlanıp sürüklenerek, yarı kör bir halde evin yolunu tuttu. Demirin ucu, saçlarının bitim yerinden başlayıp iki kaşının ortasına kadar inen, uzun bir yırtık açmıştı alnında. Birkaç hafta, durmadan irin akan başını sarmak zorunda kaldı. Ama bundan hiç telaşa kapılmadı, çünkü o zamanlar irin bir iyileşme belirtisi, yaranın gerektiği gibi iyileşmekte olduğunun bir kanıtı sayılırdı. Yara gerçekten iyileşti, yalnız uzun, pürtüklü bir iz bıraktı alnında. Yara izlerinin çoğu, derinin kendi renginden daha açık olduğu halde, Charles’ınki koyu kahve bir renk aldı. Belki de demir çubuktan derinin altına geçen pasla, bir çeşit dövme olmuştu orada.</p>

  <p>Yara Charles’ı, üzmemişti, ama bıraktığı iz canını sıktı. Alnının ortasına çekilmiş, uzun bir parmak izine benziyordu. Sobanın yanındaki küçük aynada sık sık inceliyordu onu. Elinden geldiği kadar gizlemeye çalışıyor, saçlarını alnının üstüne doğru tarıyordu. Bu yara izinden utanıyor, nefret ediyordu. Birisi alnına baktı mı huzuru kaçıyor, neden olduğunu sorduklarında, öfkeden deliye dönüyordu. Kardeşine yazdığı bir mektupta, bu konuda neler duyduğunu anlatmıştı.</p>

  <p>“Sanki biri beni inek yerine koymuş da damgalamış, lanet olası, her Allahın günü daha da kararıyor. Sen eve dönene kadar belki de kapkara olacak. Bir de öbür yanda olsa, dini bayramlardaki kuklalara döneceğim. Beni neden bu kadar üzüyor, anlamıyorum. Şimdiye kadar, oramda buramda sürüyle yara izi kaldı. Ama bu beni işaretledi sanki. Kasabaya ya da hana gittiğimde herkes ona bakıyor. Benim işitemeyeceğimi sandıkları zamanlarda da hemen yara izinden söz ediyorlar. Bilmem ki bu kör olası şeyi neden bu kadar merak ediyorlar? Artık canım köye bile inmek istemiyor.”</p>

  <p class="bolum_adi2">2</p>

  <p>Adam, 1885’te terhis edildi ve hemen eve dönmek üzere yola çıktı. Görünüşte pek az değişmişti. Üzerinde hiç öyle asker havası yoktu. Süvariler bunu istemezler pek. Gerçekten, bazı sınıflar, çapaçul görünüşlü olmaktan gurur duyarlar.</p>

  <p>Adam, bir uyurgezer gibi duyuyordu kendini. Nefret etseniz bile, derine işlemiş düzenli bir hayatı bir anda bırakmak güçtür çünkü. Sabahları, uykusu birden aralanıyor, kalk borusunu bekliyordu. Baldırları, tozlukların kavrayışını arıyor, sımsıkı yakasından yoksun kalan boynu hep çıplakmış gibi geliyordu.</p>

  <p>Chicago’ya geldi, nedenini bilmeden, bir haftalığına mobilyalı bir oda kiraladı. Ama yalnız iki gün kaldı. Sonra kalktı Buftalo’ya gitti, vazgeçti, Niagara Çağlayanı’na gitti. Eve dönmek istemiyor, bu dönüşü elinden geldiği kadar geciktirmeye çalışıyordu. Ev, kafasında hoş bir yer olarak kalmamıştı. Oradayken beslediği duygular ölmüştü, bunları canlandırmak isteğini de duymuyordu hiç. Çağlayanı saatlerce seyretti. Suların uğultusu onu sersemletmiş, büyülemişti.</p>

  <p>Bir akşam, kışla çadırlarındaki o yakın arkadaşları için ölesiye, kolunu kanadını kıran bir özlem duydu. Bunun etkisiyle hemen bir kalabalığın, herhangi bir kalabalığın arasına karışmak isteği uyandı içinde. Bulduğu ilk kalabalık yer, dumanlı, tıklım tıklım dolu küçük bir meyhane oldu. O zaman rahatlayıp derin bir soluk aldı. Bir kedi odun yığının arasına nasıl sokulursa, o da bu insan yığının arasına öyle sokulup yerleşivermişti. Viski istedi, içti, kendini daha iyi ve sıcak duymaya başlamıştı. Çevresindekileri görmüyor, işitmiyordu. Yalnızca kurduğu bu ilişkiyi yudumluyordu.</p>

  <p>Saatler ilerleyip, adamlar dağılmaya başlayınca, kendisinin de eve gitme zamanı geliyor diye içine bir korku düştü. Az sonra barmenle baş başa kalmışlardı. Barmen tezgâhın maun tahtasını ovuyor ovuyor, gözleri ve davranışlarıyla Adam’ı sepetlemeye çalışıyordu.</p>

  <p>Adam, “Bir tane daha içeceğim,” dedi.</p>

  <p>Barmen şişeyi uzattı. Adam o zaman ayırt etti, alnında çilek rengi bir leke vardı barmenin.</p>

  <p>“Bu tarafların yabancısıyım,” dedi Adam.</p>

  <p>“Çağlayana çoğunlukla yabancılar gelir zaten,” dedi barmen.</p>

  <p>“Ordudaydım. Süvari sınıfında.”</p>

  <p>“Ya!” dedi barmen.</p>

  <p>Adam, birden bu adamı etkilemek, bir yolunu bulup ilgisini çekmek zorunluluğunu duydu. “Kızılderililerle savaştım,” dedi. “Müthiş günler geçirdik.”</p>

  <p>Öbürü karşılık vermedi.</p>

  <p>“Benim de kardeşimin alnında bir işaret vardır.”</p>

  <p>Barmen, alnındaki çilek rengi ize parmağıyla dokundu. “Doğuştan,” dedi. “Her yıl biraz daha büyüyor. Kardeşinizde de mi var?”</p>

  <p>“Onunki bir yaradan kalma. Mektubunda yazmıştı.”</p>

  <p>“Benimki kediye benzer, fark ettiniz mi?”</p>

  <p>“A, elbet benziyor.”</p>

  <p>“Takma adımdır benim Kedi. Bütün yaşamım boyunca. Dediklerine göre, bizim valde bana gebeyken, bir kediden korkmuş.”</p>

  <p>“Ben de memlekete dönüyorum. Uzun süredir uzaktım evden. Siz de bir şey içmez misiniz?”</p>

  <p>“Teşekkür ederim. Nerede kalıyorsunuz?”</p>

  <p>“Bayan May’in pansiyonunda.”</p>

  <p>“Ha, bilirim onu. Dediklerine göre, müşterileri fazla et yemesinler diye, karınlarını çorbayla şişirirmiş.”</p>

  <p>“Galiba her işin kendine göre bir hilesi var,” dedi Adam.</p>

  <p>“Doğru. Benim meslekte de çok var.”</p>

  <p>“Kuşkusuz,” dedi Adam.</p>

  <p>“Ama asıl işime yarayacak olan bir hile var ki onu öğrenemedim. Onu da bir bilseydim.”</p>

  <p>“Nedir o?”</p>

  <p>“Sizi evinize yollayacak bir yol bulup dükkânı kapamak.”</p>

  <p>Adam, barmene baktı, bir şey söylemedi.</p>

  <p>“Şakaydı,” dedi barmen, ama rahatsızdı.</p>

  <p>“Sanırım evime yarın sabah gideceğim,” dedi Adam. “Gerçek evime demek istiyorum.”</p>

  <p>“Talihiniz açık olsun,” dedi barmen.</p>

  <p>Adam, karanlık kasabanın içine daldı. Yalnızlık, sanki kokusunu alarak peşinden geliyormuş gibi, gittikçe daha hızlı yürüyordu. Pansiyonun önündeki bel vermiş basamaklar, yukarı çıkarken çatırdayıp Adam’ı uyardılar. Giriş hemen hemen karanlıktı. Yalnız gaz lambasının sarı bir nokta gibi kalmış ışığı vardı. Lamba o kadar kısılmıştı ki, son soluklarını verir gibi pırpır ediyordu.</p>

  <p>Ev sahibesi, odasının kapısını açmış, eşikte duruyordu. Burnunun gölgesi çenesinin altına kadar uzuyordu. Buz gibi gözleri, cepheden yapılmış bir portrenin gözleri gibi Adam’ı izledi, burnuyla da yakaladığı viski kokusunu bırakmıyordu.</p>

  <p>“İyi geceler,” dedi Adam.</p>

  <p>Kadın karşılık vermedi.</p>

  <p>Adam, merdiveni çıkıp, ilk sahanlığın üstünden dönüp baktı. Kadın başını dikmişti, çenesinin gölgesi gırtlağına düşüyordu, gözbebekleri kaybolmuştu gözlerinde.</p>

  <p>Odası, kimbilir kaç sefer ıslanıp kurumuş bir toz kokusuyla doluydu. Bir kibrit çakıp, lake şamdandaki mumu yaktı ve yatağa baktı. Karyola, bir hamak gibi çukurlaşmıştı, pis yamalı bir yorganla örtülüydü, kıyılarından pamuklar fırlamıştı.</p>

  <p>Dışarıdaki basamaklar yeniden gıcırdadı. Adam biliyordu ki, şimdi kadın kapısının eşiğinde, yeni gelenin üzerine düşmanlık saçmaya hazır duruyordur.</p>

  <p>Adam, bir sandalyeye oturdu, dirseklerini diz kapaklarına dayadı, çenesini ellerinin arasına aldı. Aşağıda, girişte bir pansiyoner, gecenin sessizliğine karşı sabırlı ve sürekli bir öksürüğe başladı.</p>

  <p>Ve Adam, artık evine dönemeyeceğini anladı. Eski askerlerin de, şimdi kendisinin yapmayı düşündüğü şeyi yaptıklarını duymuştu.</p>

  <p>“Dayanamıyordum. Gidecek yerim yoktu. Kimseyi tanımıyordum. Başıboş dolaşıyordum. Çok geçmeden paniğe kapıldım, kendimi, küçük bir çocuk gibi, beni yeniden orduya alması için çavuşa yalvarırken, sanki bana bir iyilik yapacakmış gibi yalvarırken buldum.”</p>

  <p>Adam, Chicago’ya geri döndü, yeniden orduya yazıldı ve eski alayına atanmasını istedi. Batıya giden trende, taburundaki arkadaşları ona alabildiğine yakın ve candan görünüyorlardı.</p>

  <p>Kansas City’de, aktarma yapmak için beklerken adının çağrıldığını duydu ve eline bir mesaj verildi. Washington’daki Savaş Dairesi’yle ilişki kurması emrediliyordu. Beş yıllık askerliği süresince, Adam, bir emri hiçbir zaman merak etmemek gerektiğini öğrenmişti. Bir ere göre Washington’daki o çok uzak, çok yüksek tanrıların hepsi birer çılgındı. Eğer bir asker akıl sağlığını korumak istiyorsa, generalleri elinden geldiği kadar az düşünmeliydi.</p>

  <p>Bu arada, Adam adını bir memura bildirdi ve bir bekleme odasına girdi. Babası onu orada buldu. Adam, Cyrus’u bir an tanıyamadı, hele ona alışması daha da uzun sürdü. Cyrus büyük bir adam olmuştu. Büyük adamlar gibi giyinmişti: Siyah flanelden ceket ve pantolon, geniş kenarlı siyah şapka, kadife yakalı bir palto ve kılıç gibi kullandığı abanoz bir baston. Üstelik Cyrus büyük bir adam gibi davranıyordu. Konuşması ağır ve yumuşak, ölçülü ve heyecansızdı. Hareketleri rahat ve genişti. Yeni dişleri ise ona, bütün duygularına karşın, tilki gibi bir gülümseme veriyordu.</p>

  <p>Adam, onun kendi babası olduğunu kavradıktan sonra bile hâlâ şaşkındı. Birden aşağı doğru baktı; tahta bacak yoktu. Bacak dümdüz iniyor, dizde hafif kıvrılıyordu. Ayak, pırıl pırıl boyalı bir çizme içinde gizlenmişti. Hareket ettiği zaman hafif bir aksama oluyordu, ama bu, tahta bacağın aksamasına benzemiyordu.</p>

  <p>Cyrus, Adam’ın bakışını gördü. “Mekanik,” dedi. “Menteşeyle işliyor. Yaylı. Dikkatimi ona verirsem, aksamıyor bile. Çıkardığım zaman sana gösteririm. Gel benimle.”</p>

  <p>Adam, “Emir aldım, efendim,” dedi. “Albay Wells’le görüşmek zorundayım.”</p>

  <p>“Biliyorum. Wells’e emir çıkarmasını ben söyledim. Haydi, gel.”</p>

  <p>Adam, tedirgindi. “Eğer darılmazsanız efendim,” dedi. “Albay Wells’e gidip tekmil versem iyi olacak.”</p>

  <p>Babası hemen ağız değiştirdi. “Seni deniyordum zaten,” dedi kendini kasarak. “Bu günlerde, orduda disiplin durumunun nasıl olduğunu öğrenmek istedim. İyi, oğul. Senin için iyi olacağını biliyordum. Şimdi, bir erkek, bir asker oldun oğlum.”</p>

  <p>“Emir altındayım, efendim,” dedi Adam. Bu adam bir yabancıydı onun için. İçinde belli belirsiz bir hoşnutsuzluk uyandı. Gerçeğe uymayan bir şey vardı. Ve albaya giden kapıların hemen açılıverişi, subayın gösterdiği saygı, “Başkan sizi şimdi görecek efendim,” sözleri, Adam’ın bu duygusunu silemedi.</p>

  <p>“Bu benim oğlum, bay başkan. Askerliğini er olarak yapıyor. Tıpkı benim gibi. Birleşik Devletler ordusunda er olarak.”</p>

  <p>“Onbaşı olarak terhis edilmiştim, efendim,” dedi Adam. Karşılıklı yapılan iltifatları duymamıştı bile. Düşünüyordu. “Bu Savaş Dairesi başkanı. Babamın gerçekte böyle olmadığını anlayamıyor mu? Düpedüz rol yapıyor. Ne olmuş ona böyle? Başkasının bunu görmemesi ne tuhaf?”</p>

  <p>Oradan çıkınca, Cyrus’un kaldığı küçük otele doğru yürüdüler. Cyrus, yolda giderlerken, bir eğitmenin o ayrıntılı anlatışıyla çevredeki yapıları, görülecek yerleri, tarihsel önemi olan noktaları gösterdi ona. “Otelde kalıyorum,” dedi. “Bir ev tutmayı düşündüm, ama öyle çok oraya buraya gidiyorum ki, tuttuğuma değmeyecek. Çoğu zaman bütün ülkeyi bir uçtan öbürüne dolaşıyorum.”</p>

  <p>Otel kâtibi de anlayamıyordu. Cyrus’un önünde eğilip, ona “Senatör” diyor ve gerekirse, müşterilerden birini kapı dışarı edip Adam’a mutlaka bir oda bulacağını söylüyordu.</p>

  <p>“Odama bir şişe viski gönderin lütfen.”</p>

  <p>“İsterseniz buz da yollayayım.”</p>

  <p>“Buz mu?” dedi Cyrus. “Benim oğlum askerdir.” Bastonunu bacağına vurdu, kof bir ses çıktı. “Ben de askerdim. Erdim hem de. Ne diye buz isteyelim?”</p>

  <p>Cyrus’un dairesi Adam’ı şaşırttı. Yalnız yatak odası değil, bir de oturma odası vardı. Tuvalet de, yatak odasındaki bir bölmedeydi.</p>

  <p>Cyrus, derin bir koltuğa oturup içini çekti. Pantolonunu yukarı sıyırdı. Adam, demir, deri ve sert ağaçtan yapılmış bacağı gördü. Cyrus bacağı baldırına bağlayan kayışı çözdü ve o gülünç yapma bacağı sandalyesinin yanına koydu. “Fena sıkıyor,” dedi.</p>

  <p>Bacak çıkınca, babası, yine eski babası oluvermişti. Adam’ın hatırladığı o eski kişiliğiyle. İçinde nefretin başlangıcını yaşamıştı, ama şimdi, çocukluğundaki korkusu, saygısı ve kini geri gelmiş, paçayı kurtarmak için babasının ruhsal durumunu kestirmeye çalışan küçük bir çocuğa dönmüştü.</p>

  <p>Cyrus, hazırlığını tamamladı, viskisini içti ve yakasını gevşetti. Adam’a baktı. “Evet?”</p>

  <p>“Efendim?”</p>

  <p>“Ne diye yeniden yazıldın?”</p>

  <p>“Bi... bilmiyorum efendim. İstedim işte.”</p>

  <p>“Adam, sen orduyu sevmezsin.”</p>

  <p>“Hayır efendim.”</p>

  <p>“Neden geri döndün?”</p>

  <p>“Eve gitmek istemedim.”</p>

  <p>Cyrus içini çekti ve parmağıyla koltuğun kenarlarını çizdi. “Orduda kalacak mısın?” diye sordu.</p>

  <p>“Bilmiyorum efendim.”</p>

  <p>“Seni West Point’e aldırabilirim. Sözüm geçer. Seni terhis ettirip, West Point’e aldırabilirim.”</p>

  <p>“Oraya gitmek istemiyorum.”</p>

  <p>“Bana karşı mı geliyorsun?” dedi Cyrus alçak bir sesle.</p>

  <p>Adam’ın karşılık vermesi uzun sürdü. “Evet efendim,” demeden, bir kurtuluş yolu aradı kafasında.</p>

  <p>Cyrus, “Bana biraz viski koy, oğlum,” dedi. Viskisini alınca, konuşmasını sürdürdü. “Ne kadar nüfuz sahibi olduğumun bilmem farkında mısın? Büyük Ordu’yu, herhangi bir adayın önüne, bir çorap gibi fırlatabilirim. Başkan bile, karşılaşılan sorunlar konusunda benim görüşlerimi bilmek ister. Senatörleri tuşa getirip, elma gibi randevu koparabilirim. İnsanları yaratabilir, onları yakıp yok edebilirim. Biliyor musun sen bunları?”</p>

  <p>Biliyordu Adam, daha da fazlasını biliyordu. Cyrus’un, kendini tehditlerle savunduğunu da biliyordu. “Evet efendim,” dedi, “biliyorum, duydum.”</p>

  <p>“Seni Washington’a atamalarını sağlayabilirim, hatta benim yanıma atamalarını bile. İzlenecek yolu öğretirim sana.”</p>

  <p>“Birliğime dönsem daha iyi olacak, efendim.” Babasının yüzüne yenilginin gölgesinin düştüğünü gördü.</p>

  <p>“Belki de ben yanıldım. Sen, askerlerin o sessiz karşı koymasını öğrenmişsin.’’ İçini çekti. “Seni birliğine göndereceğim. Kışlalarda çürüyeceksin.”</p>

  <p>“Teşekkür ederim, efendim,” dedi Adam. Bir an sustuktan sonra sordu. “Neden Charles’ı buraya getirmediniz?”</p>

  <p>“Çünkü ben... Hayır, Charles olduğu yerde kalsın daha iyi, olduğu yerde daha iyi.”</p>

  <p>Adam, babasının sesini ve bakışını hatırladı. Hatırlamak için, daha pek çok zamanı vardı, çünkü gerçekten kışlalarda çürüyecekti. Cyrus’un nasıl yalnız ve tek başına olduğunu ve bunun da farkında bulunduğunu hatırladı.</p>

  <p class="bolum_adi2">3</p>

  <p>Charles, gidişinin beşinci yılında Adam’ın eve dönüşünü dört gözle bekliyordu. Evi ve samanlığı boyamıştı. Adam’ın döneceği gün yaklaşırken bir kadın buldu, evi iyice tepeden tırnağa bir temizletti.</p>

  <p>Yaşlı bir kadındı bu, yoksul ve temizdi. Tozdan kapkara olmuş, çürümüş perdelere şöyle bir baktı ve hepsini söküp attı, yeni perdeler dikip taktı. Ocaktan, Charles’ın annesinin ölümünden beri dokunulmamış yağları kazıdı. Kızartma yağları ve lambadan çıkan islerle duvarlarda oluşan o esmer, parlak kir tabakasını ve döşemeleri küllü suyla yıkadı. Yatak örtülerini sodalı suya bastırdı. Bütün bunları yaparken, bir yandan da durmadan söyleniyordu. “Erkekler!” diyordu, “pis hayvanlar. Domuzlar daha temiz kalır yanlarında. Pislik içinde çürürler. Kadınlar nasıl evlenir bunlarla anlamam ki! Leş gibi kokarlar. Şu fırına bak! Her yerinde binlerce yıldan kalma börek yağları.”</p>

  <p>Charles, sodanın, amonyağın, Arap sabununun tertemiz, ama yakıcı kokusunu duymamak için bir barakaya taşınmıştı. Yine de, kadının, evin bakımını beğenmediğini anlamıştı. Sonunda kadın, pırıl pırıl parlayan evden söylene söylene gittiğinde de, Charles o barakada kalmaya devam etti. Adam gelene kadar, evin temiz kalmasını istiyordu. Yattığı barakada tarım araçları, onların onarımına yarayan birtakım başka araç gereçler vardı. Charles, kızartma ve yemeklerin, demir ocağında, mutfaktakinden çok daha çabuk ve iyi pişirildiğini keşfetti. Körükler, kömürleri hemen kor haline getiriyordu. Fırın ısınsın diye beklemeye gerek yoktu artık. Bunu daha önce nasıl da düşünmediğine şaşıp kaldı.</p>

  <p>Charles uzun süre Adam’ı bekledi, ama Adam gelmedi. Belki de yazmaya utanıyordu Adam. Onun, kendi isteklerine karşın yeniden orduya döndüğünü, öfkeli bir mektupla Cyrus yazdı. Ve ayrıca, ileride bir gün Charles’ın Washington’a gelebileceğini de yazıyordu. Ama ondan sonra, bu çağrıyı bir daha hiç tekrarlamadı.</p>

  <p>Charles eve yeniden taşındı ve vahşice denebilecek bir pislik içinde yaşamaya başladı. O durmadan söylenen yaşlı kadıncağızın yaptığı temizliğin hakkından gelmekten zevk alıyordu sanki.</p>

  <p>Adam, Charles’a yeniden mektup yazıncaya kadar aradan bir yıl geçmişti. Bu, tedirgin, yalnızca, “Bilmiyorum, orduya neden yeniden yazıldım. Sanki benim yerimde başka biri vardı,” diyebilmek yürekliliğini bulmak için, bir sürü haberle doldurulmuş bir mektuptu. “Çabuk cevap yaz. Nasıl olduğunu bildir,” diyordu.</p>

  <p>Charles karşılık vermedi. Ancak ondan üst üste dört endişeli mektup gelince oturdu, soğuk bir biçimde, “Zaten seni pek beklemiyordum,” diye yazdı, sonra da çiftliğin ve hayvanların ayrıntılı anlatımlarına geçti.</p>

  <p>Zaman, görevini yaptı. Artık Charles, yeni yılın ilk günü bir mektup yazıyor, ertesi yılın ilk günü de Adam’dan karşılık geliyordu. Birbirlerinden öylesine uzak düşmüşlerdi ki, ne bir ortak konuları, ne bir ortak sorunları kalmıştı artık.</p>

  <p>Charles, eve baksınlar diye, birbiri ardından pasaklı kadınlar tutmaya başladı. Sinirine dokundukları zaman da, domuz satar gibi atıveriyordu başından. Onlardan hoşlanmıyor, kendisinden hoşlanıp hoşlanmadıklarını ise hiç düşünmüyordu bile. Köyden de iyice kopmuştu. Yalnız hancı ve pastacıyla ilişkisini sürdürüyordu. Köylüler onun yaşayış biçimini beğenmiyorlardı, ama bir şey var ki bu berbat yaşayışını onların gözünde bile unutturabiliyordu. Çiftlik hiç bu kadar iyi işletilmemişti. Charles, toprağı temizlemiş, duvarlarını örmüş, sulama kanallarını geliştirmiş ve çiftliğe dört yüz dönüm daha eklemişti. Bununla da kalmamış, tütün ekiciliğine başlamıştı. Evin arkasında, kocaman bir tütün deposu dikilmişti. Bütün bunlardan ötürü, Charles, komşularının saygısını kazandı. Bir çiftçi, iyi bir çiftçi için pek kötü şeyler düşünemez. Charles, parasının çoğunu ve gücünün hepsini, çiftliğine harcıyordu.</p>
</body>
</html>
