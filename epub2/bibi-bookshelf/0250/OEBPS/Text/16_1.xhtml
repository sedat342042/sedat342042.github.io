<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">On Altıncı Bölüm</p>

  <p class="bolum_adi2">1</p>

  <p>Samuel Hamilton, gece atla eve dönerken her yer ay ışığı altındaydı. Tepeler, beyaz tozlara bürünmüş birer ay gibiydiler. Ağaçlar ve toprak, ay gibi çorak ve sessiz, ay gibi havasız ve ölüydü. Kuytuluklar, ton vermeyen bir karanlığa gömülmüştü, açıklıklar ise renksiz bir beyazlıkla örtülüydü. Orada burada, Samuel’in gözüne takılan bazı kıpırdanmalar vardı. Ay ışığında beslenenler iş başındaydı. Geyikler, ay ışığında bütün gece otlar, gündüzleri de çalılar arasında uyuklarlar. Tavşanlar, tarla fareleri ve kovalanan bir sürü küçük yaratık, bu gizleyici ışıkta kendilerini güven içinde duyar, sıçrayıp hoplar, sürünür, burunları tehlike kokusu aldı mı da oldukları yerde donup kalırlar, taşa, çalıya benzerler. Öbür hayvanlar da iş başındaydı. Uzun boylu gelincikler kahverengi ışık dalgaları halinde dolaşıyor, yaban kedileri hemen hemen hiç görünmüyor, yalnız yeşil gözleri ışıkla karşılaşıp bir-iki saniye parladığında fark ediliyorlardı. Tilkiler, kalkık burunlarıyla sağı solu koklayarak sıcakkanlı bir av arıyorlardı. Rakunlar, durgun suyun yanında kurbağalarla konuşuyorlardı. Çakallarsa, yamaçlarda acıdan ve sevinçten sarhoş, duygularını yarı ağlar, yarı güler gibi, tanrıçaları aya haykırıyorlardı. Ve hepsinin üstünde, karanlık gölgeliklerde baykuşlar uçuşuyor, aşağıya ürpertili lekeler düşürüyorlardı. Öğle sonu rüzgârı dinmişti, şimdi soluk alır gibi usuldan bir meltem esiyor ve arada bir çıplak tepelerden yansıyan sıcak hava dalgalanıyordu.</p>

  <p>Htidaverdi’nin güm güm öten nal sesleri, bu gececil yaratıkların şamatasını bir an için susturuyordu. Samuel’in sakalı, akçıl akçıl parlıyordu. Kırlaşmış saçları tepesinde dikilmişti. Siyah şapkasını eyerin kaşına asmıştı. Böğründe bir sancı vardı, hastalıklı bir düşüncenin verdiği bir acıydı bu, bir <i>Weltschmerz</i>’di. Biz buna <i>Welshrats</i> derdik. Hani, dünyanın verdiği acı bütün ruhunuzu bir gaz gibi kaplar da umutsuzluğa kapılırsınız ve sizi üzen olayı arar, ama bir şey bulamazsınız.</p>

  <p>Samuel, o güzelim çiftliği, su çıkacağını gösteren belirtileri geçirdi aklından. Bunlardan bir <i>Welshrats</i> doğmazdı, tabii gizli bir kıskançlık duymuyorsa. Ama kendini dinlediğinde, içinde bir kıskançlık izine rastlayamadı. Adam’ın bir cennet bahçesi yaratmak konusundaki düşünü ve onun Cathy’ye hayranlığını düşündü. Bunda da bir şey yoktu, yalnız -yalnız bu, ona kendi kapanmış bir yarasını hatırlatmıştı. Ama bu öyle uzak, öyle eski bir yaraydı ki, unutulmuştu. Anılar tatlı, sıcak ve huzur vericiydi ve artık geçip gitmişti. Kalçaları ve kasıkları, açlığı çoktan unutmuşlardı.</p>

  <p>Ağaç gölgelerinden ve aydınlık açıklardan geçerken, kafası hiç durmadan araştırıyordu. Bu <i>Welshrats</i> ne zaman göğsünü kemirmeye başlamıştı? Sonra birden buldu. Cathy’ydi bunun nedeni, o güzel, ufak tefek, ince Cathy. Ama ne vardı ki onda? Suskun bir kadındı, ama kadınların çoğu suskundur. Neydi? Nereden gelmişti bu duygu? Hatırladı. Tıpkı, su bulunan yeri keşfettiği zamanki bir duyguya kapılmıştı. Başının üstünde hayalet dolaşırmış gibi olmuştu. Şimdi her şey, yer, zaman ve insanlar yerli yerine oturmuştu işte. Bu, sofrada başlamıştı ve Cathy’den gelmişti.</p>

  <p>Gözlerinin önüne onun yüzünü getirdi: O iri iri açılmış gözlerini, zarif burun deliklerini, küçük ama tatlı ağzını. Bir süre küçük ve kuvvetli çenesini inceledi, sonra yine gözlere döndü. Bu gözler soğuk muydu? Onun gözleri miydi bunun nedeni? Dönüp dönüp bu noktaya geliyordu. Cathy’nin gözlerinde anlam kırıntısı bile yoktu, karşısındakiyle ilişki kurmuyordu. Gözlerinin ardında ne olduğu anlaşılmıyordu. İnsan gözleri değildi bunlar. Samuel’e bir şey hatırlatıyorlardı, ama ne? Bir anı mı, bir görüntü mü? Bulmak için kendini zorladı ve birden hatırladı.</p>

  <p>Bunca yılın ardından, bütün renkleri, çığlıkları ve duygularıyla, birden canlanıvermişti. Samuel, şimdi, şimdi kendini küçük bir çocuk olarak görüyordu. Öyle küçüktü ki, babasının omuzlarına tırmanmıştı. Ayaklarının altında, Londonderry’nin kaldırımlarını, hayatında görmüş olduğu tek büyük kentin gürültüsünü ve şenliğini duyuyordu. Bir panayırdı bu, kukla gösterileri, satış tezgâhları vardı, sokaklarda, çevresi çitle çevrilmiş yerlerde atlar, kısraklar satılıyor, değiş tokuş ediliyor ya da açık artırmaya konuluyordu. Daha başka, bir sürü incik boncuk satan yerler de vardı. İnsanın canı çekiyordu, üstelik o an için elde edilmez şeyler de değildi, çünkü babasının keyfi yerindeydi.</p>

  <p>Sonra, insanlar gür bir ırmağa benzediler, onlar da, sele kapılan yonga parçaları gibi, dar sokaktan aşağı sürüklendiler. Göğüs göğüse, sırt sırta sıkışılıyor, ayaklar üzerinde güç duruluyordu. Dar sokak bir alana açılıyordu. Bir yapının kül rengi duvarı önünde, yüksekçe bir yerde birbirine çatılmış kalaslar vardı. Kalasların ucundan aşağı, ilmekli bir ip sarkıyordu.</p>

  <p>Samuel’le babası, insan seline kapılmış, gitgide oraya doğru itiliyorlardı. Anıları arasından, babasının, “Bir çocuk için değil bu. Kimse için değil. Hele bir çocuk için hiç değil!” dediğini duydu. Babası geri dönmeye çabalıyor, bu insan selinin ters yönüne doğru ilerlemeye uğraşıyordu. “Bırakın gidelim,” diye yırtınıyordu. “Lütfen bırakın geçelim. Çocuk var yanımda.”</p>

  <p>Ama insan dalgasının aldırdığı yoktu, duygusuzca itiyordu. Samuel, başını kaldırıp kalaslara bakmıştı. Karalar giyinmiş, başlarında kapkara başlıklar, bir bölük adam, yüksekçe bir sahanlığın üzerine çıkmışlardı. Ortalarında, altın saçlı bir adam vardı. Koyu renk bir pantolon, yakası açık mavi bir gömlek giymişti. Samuel’le babası öyle yakındaydılar ki, Samuel, görmek için başını iyice yukarı kaldırmak zorunda kalıyordu.</p>

  <p>Altın saçlı adamın kolları yoktu sanki. Tepeden kalabalığa baktı, baktı, Samuel’e baktı. Gözünün önüne gelen resim gayet açık, aydınlık ve kusursuzdu Samuel’in. Adamın gözlerinde derinlik yoktu. Başka gözlere benzemiyordu bu gözler, insan gözleri değildi sanki.</p>

  <p>Birden, sahanlıkta bir kımıltı oldu. Babası iki elini de Samuel’in başına koydu, avuçları kulaklarını örtmüş, parmakları gözlerinin üzerinde kenetlenmişti. Eller, Samuel’i aşağı doğru bakmaya ve yüzünü, babasının yabanlık siyah paltosuna gömmeye zorluyordu. Ne kadar uğraşsa, kafasını oynatamıyordu. Babasının elleri ardından yalnız belli belirsiz bir ışık görebiliyor ve boğuk bir uğultu duyabiliyordu. Kulaklarında küt küt atan yüreği dinliyordu. Sonra, babasının elleri ve kollarının kasıldığını duydu. Babasının soluğu yüzüne vuruyordu. Kesik kesik soluyordu, elleri titriyordu babasının.</p>

  <p>Bu anının gerisi de vardı. Samuel, belleğini biraz daha eşeledi. Atın başının biraz ilerisinde, gözünün önünde başka şeyler de canlandı. Bir meyhanenin aşınmış, kırık dökük masası, yüksek sesle konuşmalar, gülüşmeler. Babasının önünde çinko bir şarap tası, kendi önünde de bir fincan şekerli ve tarçınlı sıcak süt vardı. Babasının dudakları şaşılacak kadar morarmıştı, gözlerinde de yaşlar vardı.</p>

  <p>“Bilsem, seni buraya hiç getirmezdim. Görülecek gibi değildi. Hele bir çocuk için, hiç.”</p>

  <p>“Bir şey görmedim ki,” dedi Samuel ince sesiyle. “Başımı öne eğdim.”</p>

  <p>“İyi ki öyle yapmışım.”</p>

  <p>“Neydi o?”</p>

  <p>“Sana şöyle söyleyeyim: Kötü bir adamı öldürüyorlardı.”</p>

  <p>“O altın saçlı adamı mı?”</p>

  <p>“Evet, onu. Ona hiç acımaya değmez. Öldürülmesi gerekliydi. Bir sürü korkunç iş yapmıştı, ancak bir iblisin düşünebileceği işler. Beni üzen, onun asılması değil, bunu bir şenlik haline getirmeleri. Oysa gizlice yapılması gerekirdi, karanlıkta yapmalıydılar.”</p>

  <p>“Altın saçlı adamı gördüm ben. Dosdoğru bana bakıyordu.”</p>

  <p>“Öyleyse, öldürdükleri büsbütün iyi olmuş.”</p>

  <p>“Neler yapmış?”</p>

  <p>“Korkunç şeyler, şimdi kafanı böyle şeylerle doldurmak istemem.”</p>

  <p>“Çok garip gözleri vardı o adamın. Keçi gözlerini hatırlattı bana.”</p>

  <p>“Sen sütünü içmene bak. Sana kurdeleli bir bastonla, uzun gümüş gibi bir düdük alacağım çıkınca.”</p>

  <p>“Peki, o üzeri resimli parlak kutuyu?”</p>

  <p>“Onu da. Haydi sütünü iç, başka bir şey de isteme.”</p>

  <p>İşte, geçmişin tozları arasından çıkan buydu. Hüdaverdi, çiftliğin bulunduğu çukurdan önceki yamacı tırmanıyordu. Kocaman ayakları, yoldaki taşlarda tökezleyip duruyordu.</p>

  <p>Gözler, elbet gözler, diye düşündü Samuel. Hayatımda yalnız iki kez gördüm böyle gözleri. İnsan gözüne benzemeyen gözler. “Bu gece, bu mehtap yüzünden olmalı,” diye düşündü. “Yoksa yıllarca önce asılan o altın saçlı adamla, bu tatlı, ufak tefek gebe kadın arasında ne ilişki olabilir? Liza haklı. Hayal gücüm, bir gün beni cehenneme yollayacak. Şu saçmaları kafamdan söküp atsam iyi olacak, yoksa zavallı kızcağızı şeytan yerine koyacağım. İşte insan böyle düşer tuzağa. Aklını başına topla, unut bunları! Bir rastlantı olarak gözün biçimiyle rengi aynı, hepsi bu kadar. Ama hayır, öyle değil. Bu bir bakıştı. Renkle, biçimle ilgisi yoktu ki. Peki öyleyse, bir bakış nasıl şeytanca olabilir? Böyle bir bakış, kutsal bir yüzde de bulunabilir. Amaan, yeter artık, bu saçmalıkları bir daha aklına getirme... hiç.” Birden ürperdi. “Şeytan da, bugün beni pek sık okşuyor galiba,” diye geçirdi aklından.</p>

  <p>Salinas Vadisi’nde yaratılacak cennete, elinden geldiği kadar yardım etmeye karar verdi. Böylelikle, çirkin şeyler düşünmenin diyetini gizlice ödemiş olacaktı.</p>

  <p class="bolum_adi2">2</p>

  <p>Sabahleyin Samuel mutfağa girdiğinde, Liza Hamilton, yanakları alev alev kızarmış, kafese kapatılmış bir leopar gibi, ocağın önünde dönüp duruyordu. Ekmek pişirmek için yakılmış fırında, meşe odunları gürül gürül yanıyor, ekmekler, tavalar içinde bembeyaz ve kabarmış, bekliyordu. Liza, şafaktan beri ayaktaydı. Her zaman öyleydi ya. Ona göre, gün ışıdıktan sonra yatakta kalmak, en azından karanlık bastıktan sonra dışarıda olmak kadar günahtı. Her iki davranışın da erdemi olamazdı. Onun tertemiz ütülü çarşafları arasında, suç sayılmadan ve günah işlemiş olmadan, şafak söktükten sonra da yatabilecek yeryüzünde yalnızca bir tek kişi vardı. Hatta gün iyice ilerledikten sonra bile, yatakta kalabilirdi o. Bu ayrıcalıklı kişi, en küçük yavrusu, tekne kazıntısı Joe’ydu.</p>

  <p>Şimdi çiftlikte yalnız Tom’la Joe kalmıştı. İri yarı, kızıl saçlı Tom, güzel bir bıyık bırakmıştı. Mutfak masasının başında, öğretildiği biçimde, kollarını indirmiş oturuyordu. Liza, cıvık hamuru, kulplu bir kaptan lokma tavasına boşalttı. Sıcak lokmalar minik yastıklar gibi kabardı. Üzerlerinde küçük fıskalar belirdi ve patladı. Hoş bir renk çıkmıştı ortaya, üzerlerinde yer yer koyu kahverengi lekeler vardı. Mutfağı tatlı ve güzel bir koku kaplamıştı.</p>

  <p>Samuel avludan içeri girdi. Elleriyle yüzünü yıkamıştı. Yüzü ve sakalı sudan pırıl pırıldı. Mavi gömleğinin kollarını indirdi mutfağa girerken. Bay Hamilton’a göre, sofrada sıvalı kollarla oturmak ayıptı. Bilgisizlik ve kabalık sayardı bunu.</p>

  <p>“Geç kaldım, Anne,” dedi Samuel.</p>

  <p>Liza dönüp bakmadı bile. Elindeki maşa yılan gibi kıvrılıp duruyor, kızaran lokmaları, kızgın yağın içinde çeviriyordu. “Eve döndüğünde saat kaçtı?” diye sordu.</p>

  <p>“Oo, geç olmuştu, çok geç. On bir filandı sanırım. Uyandırmayayım diye sana haber vermedim.”</p>

  <p>“Uyanmadım,” dedi Liza sert bir tavırla. “Gece yarılarına kadar dolaşmayı belki sen sağlığına aykırı görmüyorsun, ama Hak Teala Hazretleri nasıl uygun bulursa, öyle yapar.” Herkes bilirdi ki, Liza Hamilton’la Hak Teala Hazretleri her konuda görüş birliğindeydiler. Liza döndü, Tom’un ellerine bir tabak sıcak lokma tutuşturdu. “Sanchezlerin yeri ne âlemde?”</p>

  <p>Samuel, karısının yanma gitti. Upuzun boyuyla eğildi, karısının kızarmış yanağını öptü. “Günaydın Anne,” dedi. “Haydi, bana iyi günler dile.”</p>

  <p>“İyi günler,” dedi Liza alışkanlıkla.</p>

  <p>Samuel, sofraya oturdu. “İyi günler, Tom. Ee, Bay Trask büyük değişiklikler yapıyor. Eski evi oturulacak duruma getiriyor.”</p>

  <p>Liza birden döndü. “Yıllardır ineklerin, domuzların yattığı o evi mi?”</p>

  <p>“Döşemeleri ve pencere doğramalarını söktürmüş. Her şey yepyeni ve pırıl pırıl boyalı.”</p>

  <p>“O domuz kokusunu dünyada gideremez,” diye direndi Liza. “O domuzlar öyle pis bir koku bırakırlar ki, ne yıkamakla gider, ne de boyamakla.”</p>

  <p>“Vallahi, ben girdim, dolaştım evi Anne. Boya kokusundan başka bir şey gelmedi burnuma.”</p>

  <p>“Boyalar kuruyunca duyarsın domuz kokusunu.”</p>

  <p>“Güzel bir bahçe yapmış. İçinden pınarın suyu akıyor. Çiçekler için bir yer ayırmış. Güller filan. Fidanların bazılarını, ta Boston’dan getirtmiş.”</p>

  <p>“Ey ulu Tanrım,” dedi Liza, kızgın bir sesle, “bu tutumsuzluğa nasıl dayanıyorsun, anlamıyorum.”</p>

  <p>“Bana da birkaç sürgün çıkarıp verecek,” dedi Samuel.</p>

  <p>Tom, tabağındaki lokmaları bitirmiş, kahvesini karıştırıyordu. “Nasıl bir adam o, Baba?”</p>

  <p>“Vallahi, iyi bir adam sanırım. Güzel konuşuyor, düşünceleri güzel. Birtakım şeyler de tasarlıyor...”</p>

  <p>“Senin de ondan aşağı kalır yanın yok ya.”</p>

  <p>“Biliyorum, Anne. Ama ben, çoğunlukla, elde edemeyeceğim şeyler düşler dururum. Oysa Bay Trask’in işe yarar düşleri ve bu düşlerini gerçekleştirebilecek güzel dolarları var. Toprağını cennet bahçesine çevirmek istiyor. Dediğini yapacak da.”</p>

  <p>“Karısı nasıl bir şey?”</p>

  <p>“Ee, pek genç, pek güzel. Sessiz, hemen hemen hiç konuşmuyor, ama belki ilk çocuğuna gebe de ondandır.”</p>

  <p>“Biliyorum. Önceki adı neymiş?”</p>

  <p>“Bilmem.”</p>

  <p>“Peki, nereliymiş?”</p>

  <p>“Bilmem.”</p>

  <p>Liza, sıcak lokmalardan bir tabak da Samuel’in önüne koydu. Fincanına kahve boşalttı. Ton’unkini de yeniden doldurdu.</p>

  <p>“Ne bilirsin öyleyse? Nasıl giyinmişti?”</p>

  <p>“Oo, çok güzel, mavi bir elbise üzerine pembe, küçük bir hırka, ama beli dar.”</p>

  <p>“Bak bunları ne güzel öğrenmişsin. Terzi işi mi, yoksa hazır mı alınmış?”</p>

  <p>“Galiba hazır alınmıştı.”</p>

  <p>“Sen anlamazsın ki!” dedi Liza direnerek. “Dessie’nin San Jose’ye gitmek için diktiği elbiseyi de hazır sanmıştın.”</p>

  <p>“Dessie’miz başka,” dedi Samuel. “Dikiş iğnesi onun elinde bambaşka durur, dans eder adeta.”</p>

  <p>“Dessie, Salinas’ta bir terzi dükkânı açmak niyetinde,” dedi Tom.</p>

  <p>“Söylendi bana da,” dedi Samuel. “Çok iyi yapar.”</p>

  <p>“Salinas’ta mı?” dedi Liza. Ellerini kalçalarına dayadı. “Dessie, bana bundan hiç söz etmedi.”</p>

  <p>“Korkarım, sevgilimizin sırrını açığa vurduk,” dedi Samuel.</p>

  <p>“Annesine sürpriz yapmak istiyordu, bir çuval inciri berbat ettik.”</p>

  <p>“Bana söyleyebilirdi,” dedi Liza. “Sürprizlerden hoşlanmam. Neyse, devam et, ne yapıyordu?”</p>

  <p>“Kim?”</p>

  <p>“Kim olacak? Bayan Trask elbette.”</p>

  <p>“Ne mi yapıyordu? Oturuyordu, bir meşenin altına sandalyesini yerleştirmiş. Doğumu yaklaşıyor.”</p>

  <p>“Peki, elleri Samuel, elleriyle ne yapıyordu?”</p>

  <p>Samuel belleğini yokladı. “Eliçbir şey yapmıyordu,” dedi. “Ha, hatırladım. Ellerini kucağında kavuşturmuştu.”</p>

  <p>Liza burun kıvırdı. “Demek ne dikişle, ne yamayla, ne de örgüyle uğraşıyordu ha!”</p>

  <p>“Hayır Anne.”</p>

  <p>“Senin oraya gitmen pek iyi olmuyor. Zenginlik ve tembellik, şeytanın oyunlarıdır. Sen de pek dayanıklı değilsindir.”</p>

  <p>Samuel, başını kaldırıp neşeyle güldü. Bazen karısı onu çok güldürürdü. Ama neden güldüğünü Liza’ya pek söyleyemezdi. “Ben oraya yalnız zenginlikleri için gideceğim, Liza. Sana bunları kahvaltıdan sonra anlatmayı düşünüyordum, daha iyi dinleyebilesin diye. Benden dört-beş kuyu açmamı istiyor. Belki bir yel değirmeniyle su dolapları da yaptıracak.”</p>

  <p>“Hep lafta kalacak, değil mi? Dolaplar suyla mı dönecek? Sana paranı verecek mi, yoksa her zaman yaptığın gibi, ‘Ekinler biçilince verecek. Zengin amcası ölünce verecek,’ diye eli boş mu döneceksin? Ben denedim Samuel, senin de denemiş olman gerekir. Para hemen verilmedi mi, bir daha hiç verilmez. Yoksa, şimdiye kadar, sana yapılan vaatlerle aşağıda bir çiftlik alırdık.”</p>

  <p>“Adam Trask öder,” dedi Samuel. “Durumu çok iyi. Babası bir servet bırakmış. Bütün kış işsiz kalmayacağız demektir Anne. Bir kıyıya birkaç kuruş bile ayırabiliriz belki. Noel’de yıldızlar bile alabiliriz. Her ayak için elli sent verecek, değirmenler için de öyle. Çerçeveler dışında her şeyi burada yapabilirim Anne. Yalnız çocukların yardımına ihtiyacım olacak. Tom’la Joe’yu almak istiyorum.”</p>

  <p>“Joe gidemez,” dedi Liza, “Biliyorsun, dal gibi incedir o.”</p>

  <p>“Ben de çıtkırıldımlığı biraz gitsin istiyorum işte. Bu gidişle açlıktan ölecek.”</p>

  <p>“Joe gidemez,” dedi Liza kesin konuşarak. Hem seninle Tom gidince çiftliğin işlerini kim yürütecek?”</p>

  <p>“George’u geri çağırmayı düşündüm. King City’de bile olsa, kâtiplik yapmaktan hoşlanmıyor.”</p>

  <p>“İster hoşlansın, ister hoşlanmasın. Haftada sekiz doları başka nerede bu kadar rahat kazanabilir?”</p>

  <p>“Anne!” diyerek haykırdı Samuel. “Birinci Ulusal Banka’nın defterlerine adımızı yazdırmak için bulunmaz bir fırsat bu! Rica ederim, o uzun dilinle, bu güzelim işe de engel olma.”</p>

  <p>O sabah, Samuel’le Tom, delgi araçlarını hazırladılar, matkapları bilediler, yeni yel değirmeni taslakları çizdiler, su depoları için kullanacakları keresteleri hesapladılar. Bütün bu işler yapılırken, Liza da hem iş görüyor, hem de durmadan söyleniyordu. Öğleye yakın, Joe da kalktı, yanlarına geldi. Yapılan hazırlıklar onu öylesine çekti ki, o da birlikte gitmek istedi.</p>

  <p>“Bak, hemen söyleyeyim,” dedi Samuel, “gelmeni istemiyorum. Annenin sana burada ihtiyacı var, Joe.”</p>

  <p>“Ama gitmek istiyorum, Baba. Hem unutma, gelecek yıl Palo Alto’daki koleje gideceğim. O da gitmek değil mi? Ne olur, izin ver. Çok çalışırım.”</p>

  <p>“Gelirsen çalışacağına inanıyorum. Ama gelmene karşıyım. Annene bundan söz edersen, benim gelmene karşı olduğumu belirtirsen iyi olur. Hatta gelmene izin vermediğimi söylesen daha iyi olur.”</p>

  <p>Joe sırıttı, Tom da kahkahayla güldü.</p>

  <p>“Seni kandırmasına izin verecek misin?” diye sordu Tom.</p>

  <p>Samuel, oğullarına bakıp kaşlarını çattı. “Ben dediğim dedik bir adamım. Bir kez kararımı verdim mi, beni oradan öküzler bile kımıldatamaz. Konuyu bütün yönleriyle inceleyip kararımı verdim: Joe gidemez. Beni yalancı durumuna düşürmek istemezsiniz değil mi?”</p>

  <p>“Şimdi gider, annemle konuşurum,” dedi Joe.</p>

  <p>“Yavaş ol, evladım,” diye seslendi Samuel. “Kafanı kullan. Bırak, o kendiliğinden karar versin. Bu arada, ben de kararımda direnirim.”</p>

  <p>İki gün sonra büyük araba, kereste ve aletlerle dolu olarak yola çıktı. Tom, arabayı çeken dört atı sürüyor, Samuel’le Joe da, onun yanına oturmuş, ayaklarını sallıyorlardı.</p>
</body>
</html>
