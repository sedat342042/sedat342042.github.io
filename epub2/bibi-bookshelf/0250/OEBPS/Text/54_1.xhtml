<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Elli Dördüncü Bölüm</p>

  <p class="bolum_adi2">1</p>

  <p>Kış, bir kez dişini geçirmiş, kolay kolay bırakmak istemez görünüyordu. Zamanı çoktan geçtiği halde, soğuk, yağış, rüzgâr sürüp gidiyordu. Halk da, “Hep bu Fransa’da attıkları o lanet olası koca koca toplar yüzünden bütün dünyanın havasını bozdular,” deyip duruyordu.</p>

  <p>Salinas Vadisi’nde, ekinler boy atmakta gecikmişti. Kır çiçekleri de açmakta öyle gecikmişti ki, bazıları, artık hiç açmayacak, diyorlardı.</p>

  <p>Biliyorduk -daha doğrusu yüzde yüz inanıyorduk ki- Bahar Bayramı’nda, bütün okullar Alisal’a piknik yapmaya gittiklerinde, dere boylarındaki yabani açalyaların hepsi çiçek açmış olacaktı. Bunlar, Mayıs Bayramı’nın bir parçası sayılırdı.</p>

  <p>1 Mayıs günü, hava soğuktu. Piknik, dondurucu bir yağmur yüzünden yapılamadı. Açalya ağaçlarının üzerinde de bir tek açmış çiçek yoktu. İki hafta geçti, hâlâ açmamışlardı.</p>

  <p>Cal, açalyaları pikniğe şart olarak koştuğundan, havanın böyle olacağını hiç düşünmemişti. Ama bir kez bu simgeyi ortaya atmıştı ya, artık onu çiğneyemezdi.</p>

  <p>Ford, Windham’m garajında durup duruyordu. Lastikleri şişirilmişti, iki yeni akümülatörle yola çıkmak çok kolay olacaktı. O günler Lee telaşla sandviçleri hazırlıyordu. Ama sonra beklemekten usanmış, iki günde bir sandviç ekmeği almaktan vazgeçmişti.</p>

  <p>“Niye çıkıp gitmiyorsunuz?” diye sormuştu.</p>

  <p>“Gidemem,” dedi Cal. “Açalyaları şart koştum bir kez.”</p>

  <p>“Gitmeden nasıl bileceksin açıp açmadıklarını?”</p>

  <p>“Silaccilerin çocukları orada oturuyor, her gün okula geliyorlar. Dediklerine bakılırsa, daha bir hafta on gün istermiş.”</p>

  <p>“Aman yarabbi!” dedi Lee. “Tadını kaçıracaksın pikniğin de.”</p>

  <p>Adam’ın sağlığı yavaş yavaş düzeliyordu. Ellerindeki uyuşma azalıyordu. Biraz gazete okuyabiliyordu, her gün biraz daha fazla.</p>

  <p>“Ancak, yorulduğum zaman, harfler gözümün önünde dans etmeğe başlıyorlar,” diyordu. “Gözlük takıp gözlerimi mahvetmediğim iyi olmuş. Gözlerimde bir şey olmadığını biliyordum zaten.”</p>

  <p>Lee başını sallamış ve sevinmişti. İstediği kitapları almak için San Fransisco’ya gitmiş, bir sürü dergiye de abone olmuştu. Beynin anatomisi, hastalık ve bozukluklarının belirtileri ve önemi konusunda, o zaman bilinen ne varsa, hepsini öğrenmişti. O bir tek İbranice sözcüğün üstüne düştüğü, çiğneyip didiklediği zamanki aynı sarsılmaz yoğunlukla araştırmış, çalışmış, sorular sormuştu. Dr. H.C. Murphy, zamanla Lee’yi çok iyi tanımış, Çinli uşağa karşı duyduğu meslek adamı sabırsızlığı, sonunda, bilge bir kişiye duyulan hayranlığa dönüşmüştü. Hatta Dr. Murphy, teşhis ve uygulama konusunda yayınlanan bu yeni makaleleri Lee’den ödünç alıp okumuştu. Dr. Edwards’a, “Bu Çinli, beyin kanaması patolojisi konusunda benden daha çok şey biliyor, bahse girerim ki, senden de daha fazla biliyordur,” demişti. Bütün bunları şefkatli bir öfkeyle söylüyordu. Doktorlar, kendileri de farkında olmadan, doktor olmayanların bilgiçlik taslamasına sinirlenirler.</p>

  <p>Lee, Adam’ın iyileşmeye başladığını bildirirken, “Bana öyle geliyor ki, dalgınlık hali hâlâ devam ediyor,” dedi.</p>

  <p>Dr. Murphy, “Bir hastam vardı,” diye başladı ve umut verici bir hikâye anlattı.</p>

  <p>“Hep tekrarlamasından korkuyorum,” dedi Lee.</p>

  <p>“İşin orasını Tanrı’ya bırakmak zorundasın,” diye karşılık verdi Dr. Murphy. “Kan damarını su borusu gibi onaramayız. Hem sen, tansiyonunu ölçtürmeye nasıl razı edebildin onu?”</p>

  <p>“Ben onunki, o da benimki üzerine bahse giriyoruz. At yarışlarından daha iyi oluyor.”</p>

  <p>“Kim kazanıyor?”</p>

  <p>“Vallahi, ben kazanabilirim, ama kazanmıyorum. Bu, oyunu bozabilir.”</p>

  <p>“Onun heyecanlanmasını nasıl önleyebiliyorsun?”</p>

  <p>“Bu benim buluşum. Ben buna ‘Konuşmayla Tedavi’ diyorum.”</p>

  <p>“Bütün zamanını alıyor olmalı.”</p>

  <p>“Öyle, alıyor,” dedi Lee.</p>

  <p class="bolum_adi2">2</p>

  <p>28 Mayıs 1918’de Amerikan birlikleri, Birinci Dünya Savaşı’ndaki iki önemli yarma görevini yerine getirdiler. General Bullard komutasındaki Birinci Tümen’e Cantigny köyünü ele geçirmesi emredilmişti. Köy yüksek bir yerde, Avre Irmağı vadisine bakan bir tepedeydi. Siperler, ağır makineli tüfekler ve topçu ateşiyle savunuluyordu. Cephe, bir milden biraz daha genişti.</p>

  <p>28 Mayıs 1918 sabahı saat 6.45’te, topçuların bir saatlik hazırlığından sonra, saldırı başladı. Saldırıya katılan birlikler, Albay Ely komutasındaki 28. Piyade Taburu, Parker komutasındaki 18. Piyade Taburu, Summerall komutasındaki tümenin topçu bölüğü ile onları destekleyen Fransız tankçılarından ve alev püskürtücülerinden oluşuyordu.</p>

  <p>Saldırı tam bir başarıyla sonuçlandı. Amerikan birlikleri yeni hatlara dalga dalga saldırıp, iki güçlü Alman karşı-saldırısını püskürttüler.</p>

  <p>Birinci Tümen, Clemanceau, Foch ve Pétain tarafından kutlandı.</p>

  <p class="bolum_adi2">3</p>

  <p>Mayıs sonlarında bir gün, Silaccilerin çocukları, açalyaların pembemsi mor çiçeklerinin patlamak üzere olduğunu haber verdiler. Bir çarşamba günüydü. Cal’a haber verdiklerinde, saat dokuz zili çalıyordu.</p>

  <p>Cal, İngilizce dersine koştu ve tam Bayan Norris küçük kürsüde yerini alırken, mendilini sallayıp yüksek sesle burnunu sildi. Sonra erkekler tuvaletine gitti ve kızlar tarafından, sifondan boşalan su sesini duyana kadar bekledi. Kapıdan çıkıp, kırmızı duvarın dibinden yürüdü, biberiye ağacının arkasına dolandı. Okuldan görülmeyecek bir noktaya gelir gelmez yavaşladı, en sonunda Abra da ona yetişti.</p>

  <p>“Ne zaman açmışlar?” diye sordu Abra.</p>

  <p>“Bu sabah.”</p>

  <p>“Yarına kadar bekleyecek miyiz?”</p>

  <p>Cal, sevinç içinde sarı güneşe, toprağı ısıtan yılın ilk güneşine baktı. “Beklemek istiyor musun?”</p>

  <p>“Hayır,” dedi Abra.</p>

  <p>“Ben de.”</p>

  <p>Bir koşu kopardılar, Reynaud’nun Fırını’ndan ekmek aldılar, Lee’yi harekete geçirdiler.</p>

  <p>Adam, birtakım bağrışmalar duyunca, mutfak kapısından başını uzatıp, “Nedir bu şamata?” diye sordu.</p>

  <p>“Pikniğe gidiyoruz,” dedi Cal.</p>

  <p>“Bugün okul yok mu?”</p>

  <p>“Olmaz olur mu,” dedi Abra. “Ama tatil işte.”</p>

  <p>Adam ona gülümsedi. “Güller gibi pespembe olmuşsun,” dedi. Abra, “Niye siz de bizimle birlikte gelmiyorsunuz?” diye sevinçle haykırdı. “Alisal’a gidiyoruz, açalya toplayacağız.”</p>

  <p>“Ah, elbette gelmek isterim,” dedi Adam, ama sonra düşüncesini değiştirdi. “Hayır olmaz. Buzhaneye gitmeye söz vermiştim. Yeni bir boru sistemi kuruyoruz. Güzel bir gün.”</p>

  <p>“Size açalya getiririz,” dedi Abra.</p>

  <p>“Açalyaları severim. Haydi bakalım, iyi eğlenin.”</p>

  <p>O gittikten sonra Cal, Lee’ye, “Niye sen bizimle gelmiyorsun?” diye sordu.</p>

  <p>Lee, ona sert sert baktı. “Ben de seni akıllı sanırdım,” dedi.</p>

  <p>“Haydi, gel,” diye bağırdı Abra.</p>

  <p>“Saçmalama,” dedi Lee.</p>

  <p class="bolum_adi2">4</p>

  <p>Alisal’dan geçip Salinas Vadisi’nin doğusundaki Gabilan Dağları’na doğru akan küçük bir derecik vardır. Su, yuvarlak taşların üzerinden seke seke akar, derenin içinde biten ağaçların cilalanmış köklerini yalar geçer.</p>

  <p>Açalyaların kokusu ve klorofilleri uyaran güneşin o uyku veren kokusu doldurmuştu havayı. Ford derenin kıyısında durmuş, kızgınlığından hâlâ soluyordu. Arka koltuk, açalya dallarıyla tepeleme dolmuştu.</p>

  <p>Cal ve Abra, derenin kıyısında, yemekte yere serdikleri kâğıtların arasında oturuyorlardı. Ayaklarını suya sarkıtmışlardı.</p>

  <p>“Daha eve varmadan hepsi solar,” dedi Cal.</p>

  <p>“Ama iyi bir bahane oldular, Cal,” dedi Abra. “Madem senin niyetin yok, ben yapmak zorunda kalacağım...”</p>

  <p>“Neyi?”</p>

  <p>Abra uzanıp Cal’ın elini tuttu. “Bunu,” dedi.</p>

  <p>“Korkuyordum.”</p>

  <p>“Neden?”</p>

  <p>“Bilmiyorum.”</p>

  <p>“Ben korkmuyordum.”</p>

  <p>“Kızlar galiba birçok şeyden korkmuyorlar.”</p>

  <p>“Galiba öyle.”</p>

  <p>“Sen hiç korkmaz mısın?”</p>

  <p>“Elbette,” dedi Abra. “Sen bana altımı ıslattığımı söylediğinde, senden korkmuştum.”</p>

  <p>“Bayağı bir şakaydı o. Niye öyle yapmıştım, hâlâ şaşıyorum.” Sonra birden sustu.</p>

  <p>Abra’nın parmakları onun elini sıktı. “Ne düşündüğünü biliyorum. Bunu düşünmeni istemiyorum.”</p>

  <p>Cal, döne döne giden sulara baktı, ayağıyla yuvarlak, esmer renkli bir taşı döndürdü.</p>

  <p>“Sen sanıyorsun ki hepsi sende, değil mi? Bütün kötü şeyler sende toplanıyor sanıyorsun...”</p>

  <p>“Vallahi...”</p>

  <p>“Bak, sana bir şey söyleyeceğim. Babamın başı dertte.”</p>

  <p>“Nasıl dertte?”</p>

  <p>“Kapıları dinlemedim ama, yeterince işittim. Hasta filan değil. Korkuyor. Bir şey yapmış.”</p>

  <p>Cal başını çevirip baktı. “Ne yapmış?”</p>

  <p>“Galiba şirketin parasını almış. Ortakları onu hapse mi attıracak, yoksa ödetecekler mi, bilmiyor.”</p>

  <p>“Nerden biliyorsun?”</p>

  <p>“Hasta olduğu zaman, yatak odasında bağırırlarken duydum. Annem de sesleri boğmak için hemen gramofonu açtı.”</p>

  <p>“Bütün bunları uydurmuyorsun ya?”</p>

  <p>“Hayır, uydurmuyorum.”</p>

  <p>Cal ona biraz daha sokuldu, başını omzuna bıraktı, kolunu çekine çekine onun beline doladı.</p>

  <p>“Görüyorsun ya, sen tek değilsin...” dedi Abra. Onun yüzüne yan yan baktı. “Şimdi korkuyorum,” dedi hafif bir sesle.</p>

  <p class="bolum_adi2">5</p>

  <p>Öğleden sonra saat üçte, Lee masasına oturmuş, bir tohum kataloğunu karıştırıyordu. Bezelye çiçeklerinin resimleri renkliydi.</p>

  <p>“Bunlar arka parmaklıkta güzel durur. Bütün o süprüntüleri gözden gizlerler. Acaba orası yeterince güneş alır mı?” Kendi sesini duyunca irkildi. Ve gülümsedi. Evde kimse yokken, gitgide daha çok kendi kendine konuşur olduğunu fark ediyordu.</p>

  <p>“Yaşlılıktan,” dedi yüksek sesle. “Düşünceler yavaşlıyor ve...” durdu, bir an katılıp kaldı. “Garip bir şey dinliyorum sanki. Acaba çaydanlığı ateşte mi bıraktım? Hayır, iyi hatırlıyorum, bırakmadım.” Yeniden dinledi. “Çok şükür boş inançlarım yok. Kendimi koyversem, hortlaklar dolaşıyor diyeceğim.”</p>

  <p>Kapının zili çalındı.</p>

  <p>“İşte, bunu bekliyordum. Bırak çalsın. Duygularımla hareket edecek değilim. Çalsın.”</p>

  <p>Ama bir daha çalmadı.</p>

  <p>Lee’nin üzerine kapkara bir bezginlik çöktü, garip bir çaresizlik omuzlarını çökertti. Kendi kendine güldü. “Ya gidip kapının altından atılmış bir duyuru görürüm ya da burada oturur, aptal kafamın bana ölümün eşikte olduğunu söylemesini dinler dururum. Eh, doğrusu duyuru almayı yeğ tutarım.”</p>

  <p>Lee, oturma odasında oturmuş, kucağındaki zarfa bakıyordu. Birden atıldı. “Pekâlâ,” dedi. “Geliyorum. Allah kahretsin.” Zarfı açtı ve hemen, yazılı yüzü alta gelecek biçimde masanın üzerine bıraktı.</p>

  <p>Dizlerinin arasından yere baktı. “Hayır,” dedi. “Buna hakkım yok. Kimsenin, başkasından en küçük bir yaşantıyı bile çalmaya hakkı yoktur. Hayat da, ölüm de vaat edilmiştir. Acı çekmeye hakkımız var.”</p>

  <p>Midesi büzüldü. “Cesaretim yok. Korkağın, yüreksizin biriyim ben. Dayanamıyorum.”</p>

  <p>Banyoya gitti, bir bardağa üç çay kaşığı bromit koydu ve kırmızı ilaç pembeleşene kadar su kattı. Bardağı oturma odasına götürdü, masanın üzerine koydu. Telgrafı katladı, cebine tıktı. Yüksek sesle, “Korkaklardan nefret ederim! Hem nasıl nefret ederim,” dedi. Elleri titriyordu, alnını soğuk bir ter kaplamıştı.</p>

  <p>Saat dörtte, Adam’ın kapı tokmağını kurcaladığını duydu. Dudaklarını yaladı. Kalktı, yavaş yavaş hole doğru yürüdü. Pembe ilaçla dolu bardağı da eline almıştı, eli titremiyordu bile.</p>
</body>
</html>
