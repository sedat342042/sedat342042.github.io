<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Sekizinci Bölüm</p>

  <p class="bolum_adi2">1</p>

  <p>İnsanların bazen canavarlar dünyaya getirdiklerine inanıyorum. Bunların bazıları biçimsiz, korkunç görünüşlü, kocaman kafalı ya da küçücük gövdeli olurlar; bazılarının ne ayakları, ne de kolları vardır; bazıları üç kolludur, bazılarının da olmayacak yerlerde kuyrukları ya da ağızları bulunur. Bunların hepsi birer rastlantıdır ve eskiden düşünüldüğünün tersine, böyle yaratıkların dünyaya gelmesinde kimsenin suçu yoktur. Bir zamanlar, bunların, gizli günahların açık birer cezası olduğu düşünülürdü.</p>

  <p>Fizik yapı bakımından canavarlar bulunduğu gibi, akıl ve ruh yapısı bakımından da canavar olanlar bulunamaz mı? Yüz ve beden kusursuz olabilir, ama bozuk bir gen ya da yumurta, fizik canavarların doğmasına yol açtığı gibi, aynı nedenler bozuk bir ruhun oluşmasına da yol açamazlar mı?</p>

  <p>Canavarlar, olağan kabul edilen ölçülerden az ya da çok sapmış, uzaklaşmış olanlardır. Bir çocuk, kolsuz doğabildiği gibi, acıma duygusundan ya da vicdandan yoksun olarak da doğabilir. Bir kaza sonucu kollarını yitiren birinin bu eksikliğe kendini alıştırması büyük çaba ister. Ama kolsuz doğan biri, onu garip bulan kişiler yüzünden acı çeker. Hiçbir zaman bir kola sahip olmadığı için, onun eksikliğinden acı çekemez. Küçükken, kimi zaman, kanatlarımız olsa nasıl olur diye düşünürüz. Ama bu, kuşların duyduklarının aynısını duyduğumuzu göstermez. Hayır. Herkes kendini olağan gördüğüne göre, canavar için de kendi gibi olmayanlar canavardır. Ama ruh bakımından canavar olan biri için, durum daha da belirsizdir, çünkü başkalarıyla karşılaştıracak, elle tutulur bir özelliği yoktur. Vicdansız olarak dünyaya gelmiş birine, vicdan azabından perişan olmuş biri gülünç görünecektir. Dürüst olmak, bir suçluya saçma gelir. Canavarın yalnızca bir sapma olduğunu unutmamalısınız. Kusursuzluk, canavara canavarca görünecektir.</p>

  <p>Bana kalırsa, Cathy Ames de böyle birtakım huylarla ya da huysuzluklarla doğmuştu, bunlar onun bütün yaşamını etkileyip yönlendirdi. Onda bir balans ayarsızlığı, bir vites bozukluğu vardı. Öbür insanlara benzemiyordu, doğuştan başkaydı onlardan. Sakat birinin eksikliğini kullanmayı öğrenerek belli bir alanda sakat olmayanlardan daha üstün bir yetenek kazanması gibi Cathy de bu ayrıcalığından yararlanarak hayatında şaşırtıcı ve sancılı bir heyecan yaratırdı.</p>

  <p>Bir zamanlar, Cathy gibi çocuklar için, ruhunu şeytanlara satmış denirdi. O dönemlerde yaşasaydı, kötü ruhları içinden söküp atmak için kendisine bir sürü işkence yapılır, uzun uzun yargılanır, bu da bir sonuç vermezse, toplumun iyiliği uğruna, bir cadı gibi yakılırdı. Bir cadıda bağışlanamayacak tek şey, onun, başkalarını tedirgin eden, hatta kıskandıran bir yeteneğe sahip olmasıdır.</p>

  <p>Cathy’nin öteden beri masum bir yüzü vardı, sanki doğa bir tuzağı gizlemeye çalışıyordu. Altın sarısı renginde güzel saçları vardı. Birbirinden biraz ayrık ela gözleri ve her zaman yarı kapalı gibi duran gözkapakları, yüzüne gizemli ve baygın bir görünüş veriyordu. Burnu ince ve düzgün, elmacık kemikleri çıkık ve genişti, çenesi ufacıktı, yüzü yürek biçimindeydi. Ağzı düzgün, dudakları dolgun ama şaşılacak kadar küçüktü, bir zamanların gonca dudak denilen türünden. Kulakları da çok küçük ve memesizdi, başına da öylesine yapışık duruyorlardı ki, saçlarını yukarı doğru tarayıp topladığında bile bir çıkıntı yapmıyorlardı. Başına yapışık, yassı ve incecik birer dil gibiydiler.</p>

  <p>Büyüdüğünde de yapısı değişmedi, bir çocuk gibi kaldı Cathy. İnce, narin kollar ve küçücük eller, dümdüz bir beden. Göğüsleri de fazla gelişmemişti. Daha ergenlik çağına gelmeden, memelerinin uçları içeri battı. Kız on yaşına bastığı zaman bunlar acımaya başlayınca, annesi eliyle dışarı çıkarmak zorunda kaldı. Bedeni bir oğlan çocuğunkini andırıyordu. Dar kalçalar, dümdüz bacaklar, ince, ama oyuntusuz bilekler. Ayakları küçücük ve tombalaktı, tıpkı tayların toynakları gibi. Güzel bir çocuk, sonra da güzel bir kadın oldu. Sesi kısık ve tatlıydı, dayanılmayacak kadar yumuşaktı. Ama Cathy’nin boğazında ayrıca bir de çelik tel olmalıydı, çünkü bazen bir bıçak kadar keskin olabiliyordu sesi.</p>

  <p>Daha çocukken bile, Cathy’de insanları kendine baktıran, sonra gözlerini kaçırtan, ama yeniden bir daha döndürüp baktıran ve tedirgin eden, bilinmez bir şey vardı. Gözlerinde, ilk bakışta sezilen ama ikinci bakışta bulunamayan garip bir ışık yansırdı. Usul usul dolaşır ve az konuşurdu, ama bir yere girdi mi, herkes dönüp ona bakardı.</p>

  <p>İnsanları tedirgin ediyordu ya, öyle kendinden kaçıracak kadar da değil. Erkekler de, kadınlar da ona yaklaşıp incelemek, çevresine ustaca yaydığı bu tedirginliğin nereden geldiğini anlamak isterlerdi. Cathy bunu hiç garip bulmazdı, çünkü öteden beri böyleydi bu.</p>

  <p>Cathy, birçok bakımdan öbür çocuklardan ayrıydı, ama özellikle bir huyu, öbürlerine hiç benzemiyordu. Çocukların çoğu, değişik olmaktan nefret ederler. Tıpkı öbür arkadaşları gibi konuşmak, onlar gibi görünmek, giyinmek ve davranmak isterler. Herkesin giydiği elbisenin biçimi, saçmalığın ta kendisi olsa, bir çocuk için o elbiseden giymemek büyük bir üzüntü ve acı kaynağı olur. Hani domuz etlerini ipe dizip kolye olarak takmak moda olsa, böyle bir kolye takamayan çocuk, dünyanın en mutsuz çocuğu olurdu. Bu herkese uyma eğilimi, onların davranışlarına, eğlence ve oyunlarına kadar girmiştir. Çocukların, kendilerini güven altında duymak için büründükleri bir renktir bu.</p>

  <p>Cathy’de bu eğilimlerin hiçbiri yoktu. Ne giyimde ne de davranışlarında çoğunluğa uydu. Canı ne isterse onu giydi. Bunun sonucu olarak da öbür çocuklar Cathy’yi taklit etmeye başladılar.</p>

  <p>Yıllar ilerledikçe, çevresindeki çocuklar da, büyükler gibi, Cathy’de bilinmedik bir şeyin olduğunu sezmeye başladılar. Bir süre sonra, onunla arkadaşlık kuranlar seyrekleşti. Kızlar ve oğlanlar, sanki adsız bir tehlike taşıyormuş gibi, ondan kaçar oldular.</p>

  <p>Cathy yalancıydı, ama söylediği yalanlar öbür çocukların söyledikleri türden değildi. Çocuklar genellikle, kurdukları düşler üzerine birtakım yalanlar söylerler, böylece onu daha bir gerçekmiş gibi göstermeye çalışırlar. Bu, daha çok, dış gerçeklikten geçici ve sıradan bir sapmadır. Yalanla hikâye arasında da birtakım ayrılıklar vardır. Hikâye, söyleyenin olduğu kadar dinleyenin de yararına, gerçeğin tuzaklarını kullanır, gerçek kılığına bürünmüştür. Hikâyede ne kazanç vardır ne de kayıp. Yalan ise, bir şey elde etmek ya da bir şeylerden kurtulmak için başvurulan bir araçtır. Bu tanımlar açısından baktığımızda, işinden kazanç sağlayan bir hikâye yazarının tam anlamıyla bir yalancı olduğunu kabul etmek gerekir.</p>

  <p>Cathy’nin söyledikleri, hiçbir zaman masum yalanlar değildi. Bunları hep bir cezadan, işten ya da sorumluluktan kurtulmak amacıyla söylerdi ve hep bir şeyleri kazanmak için kullanırdı. Yalancıların çoğu, söylediklerini unuttukları ya da yalanları su götürmez bir gerçekle karşılaştığı için yakalanırlar. Ama Cathy yalanlarını unutmazdı. Çok etkili yalan söyleme yöntemleri bulmuştu. Hep gerçeğe yakın yalanlar söylerdi, bu yüzden insan hep kuşkulu kalırdı. Başka yöntemleri de vardı; çoğu zaman söylediği yalanlara gerçekleri de katıştırıyor, bazen de gerçekleri yalanmış gibi anlatıyordu. Biri yalancılıkla suçlanıp da sonra söylediğinin gerçek olduğu ortaya çıktı mı, bir süre onun peşi bırakılır ve bu kuşku bir süre onun öbür yalanlarını da korumuş olur.</p>

  <p>Cathy evin tek çocuğu olduğu için, annesinin karşılaştırabileceği başka biri de yoktu ortalıkta. Bütün çocukların kendi çocuğu gibi olduğunu sanıyordu. Bütün ana babalar çocuklarına düşkün olduklarına göre, arkadaşlarının hepsinin de böyle sorunları olduğuna inanıyordu.</p>

  <p>Cathy’nin babası ise o kadar emin değildi. Massachusetts’te, deri işleyen küçük bir atölyesi vardı. Dişini sıkıp çalıştığı zamanlar, oldukça rahat bir geçim sağlayacak kadar kazanıyordu. Bay Ames, evinin dışında başka çocuklarla da karşılaşıyor ve Cathy’nin bunlardan farklı olduğunu seziyordu. Bu farkı anlamaktan çok seziyordu. Kızı için kaygılanıyordu, ama nedenini bilemiyordu.</p>

  <p>Yeryüzünde yaşayan hemen herkeste, birtakım doyurulmamış açlıklar, içgüdüler, itici istekler, bencillik adacıkları ya da yüzeyin hemen altında yatan tutkular vardır. Ve insanların birçoğu, bu duygularına gem vurmaya ya da gizlice tatmin etme yolları bulmaya çalışırlar. Cathy, başkalarında da bu duyguların bulunduğunu bilmekle kalmıyor, onları kötüye kullanma yollarını da biliyordu. Belki, insanlarda daha başka eğilimler de bulunabileceğinden haberi yoktu, çünkü bazen inanılmaz derecede duyarlıyken, bazen de bütün bütüne kör gibi davranıyordu.</p>

  <p>Cathy daha çok küçükken, cinsel duyguların, doğurduğu bütün özlem, acı, kıskançlık ve tabularla, insanlardaki en tedirgin edici içgüdü olduğunu öğrenmişti. Ve o günlerde cinsel duygular, şimdi olduğundan daha fazla rahatsız ediciydi, çünkü bu konudan söz açılamıyordu, kimse de ağzına almıyordu. Bu küçük cehennemi herkes kendi içinde saklıyordu. Günlük yaşantıları içinde herkes, böyle bir sorun yokmuş gibi numara yapar, buna karşıt bir şey yaparken yakalanınca da ne yapacaklarını bilemezlerdi.</p>

  <p>Cathy, insanların bu yanlarını gözetip iyi kullanabilirse, hemen hemen herkesi avcunun içine alabileceğini ve onlara egemen olabileceğini kavramıştı. Hem tehdit etmekte kullanabileceği bir silahtı bu, hem de bir koruyucu. Kimse karşı koyamazdı. Ve o zamana kadar Cathy, kör çaresizliği hiç tanımadığı için bu duygudan yoksundu, bunun altında ezilen insanları da aşağı görüyordu. Düşünülecek olursa, bir bakıma haklıydı da bunda.</p>

  <p>Cinsel içgüdülerinin itkilerine kapılıp onun tuzaklarına düşmeseler, oyuna gelip kölesi olmasalar, insanlar ne büyük bir özgürlük içinde olurlardı! Yalnız bu özgürlüğün tek aksayan yanı, cinsel duygulardan kurtulunca, insanın insan olmaktan çıkması, bir canavar olması.</p>

  <p>Cathy on yaşına geldiğinde, cinsel içgüdünün nelere diş geçirebileceğinin farkındaydı. Büyük bir soğukkanlılıkla, güçlükleri önceden görüp tedbirlerini alarak, birtakım deneylere girişti.</p>

  <p>Eskiden beri çocuklar, aralarında cinsel oyunlar da oynarlar. Sanırım, hiçbir oğlan yoktur ki, kuytu bir çalılıkta, bir samanlıkta ya da bir söğüdün dibinde, bir geçidin altında, geniş bir su borusunun içinde küçük kızlarla baş başa kalmamış olsun, hiç değilse böyle bir şeyi düşlememiş olsun! Hemen hemen bütün ana babalar bu sorunla er veya geç karşı karşıya kalırlar. Bu durumda, ana babalar kendi çocukluklarını hatırlarlarsa, çocukların şansı vardır. Cathy’nin çocuk olduğu zamanlarda bu işler oldukça güçtü, kendilerinin de böyle şeyler yaptıklarını yadsıyan ana babalar, çocukları böyle bir oyun sırasında yakaladılar mı dehşete düşüyorlardı.</p>

  <p class="bolum_adi2">2</p>

  <p>Otların üzerindeki çiğlerin güneş altında parıl parıl yandığı ve sıcaklığın toprağa sızıp, sarı kır çiçeklerini yeryüzüne fışkırttığı bir bahar sabahı, Cathy’nin annesi, yıkadığı çamaşırları ipe asmış, işini bitirmişti. Amesler, kasabanın hemen bitiminde oturuyorlardı. Evlerinin ardında bir samanlık, tavla, sebze bahçesi ve iki at için, çitle ayrılmış bir otlak vardı.</p>

  <p>Bayan Ames’in aklına, Cathy’nin az önce sessizce geçip, samanlığa doğru gittiği geldi. Durup seslendi, karşılık gelmeyince, bir an yanıldığını sandı. Ama tam eve girecekken, tavladan gelen, kıkırtılı bir gülüş duydu. “Cathy!” diye seslendi. Ses yoktu. Bir kuşku girdi içine. Duyduğu sesi hatırlamaya çalıştı. Cathy’ninki değildi. Cathy kıkırdamazdı. Bir ananın ya da bir babanın içine korku nasıl, nereden girip yerleşir, bilinmez. Çoğu zaman, hiçbir nedeni yokken böyle bir duygu çöreklenir içlerinde. Bu korku da çoğu zaman tek çocuklu olanlara gelir, biricik çocuklarını da yitirmenin kara korkularını yaşayan ana babalara.</p>

  <p>Bayan Ames ortalığı dinleyerek, kımıldamadan durdu. Kısık, yumuşak sesler geliyordu. Usulca tavlaya doğru yaklaştı. Çift kanatlı kapı kapalıydı. Fısıltılar içerden geliyordu, ama Cathy’nin sesini ayırt edemiyordu. Hızlı adımlarla ilerledi, kapının kanatlarını ardına kadar itti. Parlak gün ışığı bir anda içeri doldu. Kadıncağız, gördüğü şey karşısında dondu kaldı. Cathy, etekleri sıvanmış bir halde yerde yatıyordu. Beline kadar çıplaktı ve yanı başına on dört yaşlarında iki oğlan çömelmiş duruyordu. Birdenbire içeri dolan ışık, onları da şaşırtmış, donup kalmışlardı. Cathy’nin bakışları korku doluydu. Bayan Ames çocukları tanıyordu, anne-babalarını da.</p>

  <p>Çocuklardan biri, birden yerinden kalktı, Bayan Ames’in yanından fırladı ve evin köşesini dönerek sıvışıverdi. Öbürü, çaresizlik içinde, kadından birkaç adım uzaklaştı, sonra bir çığlık atarak kapıya saldırdı. Bayan Ames çocuğu yakalamak istedi ama, ceketi parmakları arasından sıyırdı ve çocuk kaçıp gözden kayboldu. Dışarıdan, uzaklaşan ayak sesleri duyuluyordu.</p>

  <p>Bayan Ames konuşmaya çalıştı, ama çatlak bir fısıltıdan başka bir ses çıkmadı ağzından. “Kalk ayağa!” diyebildi yalnız.</p>

  <p>Cathy, boş gözlerle, kımıldamadan bakıyordu. Bayan Ames, Cathy’nin bileklerinin kalın bir iple bağlanmış olduğunu gördü. Bir çığlık atarak kızının üzerine kapandı ve ipleri çözmeye koyuldu. Sonra Cathy’yi eve taşıyıp yatağına yatırdı.</p>

  <p>Aile doktoru Cathy’yi muayene etti, ama saldırıya uğradığını gösterecek hiçbir iz bulamadı. Durmadan, “Tam zamanında yetiştiğiniz için Tanrıya şükretmelisiniz,” diyordu annesine.</p>

  <p>Cathy uzun süre konuşmadı. Doktor, bir sarsıntı geçirdiğini söyledi. Ama bu olayın sarsıntısından kurtulduktan sonra da konuşmaya yanaşmadı Cathy. Sorguya çektiklerinde, gözleri büyüyor, akçıllaşıyor, soluğu kesiliyor, bedeni kasılıyor ve soluğunu tutmaktan yanakları al al oluyordu.</p>

  <p>Çocukların anne ve babalarıyla yapılan konuşmalarda Dr. Williams da bulundu. Bay Ames çoğunlukla susuyordu. Cathy’nin bileklerini bağlamakta kullanılan ipi tutuyordu elinde. Gözleri şaşkındı. Anlamadığı bazı şeyler vardı, ama bunlardan hiç söz açmadı.</p>

  <p>Bayan Ames, sürekli sinir krizleri geçiriyordu. Olay sırasında oradaydı. Gözleriyle görmüştü. Her şeyi gören tek kişi oydu. Geçirdiği sinir krizleri arasında bir şeytan sırıtmaya başlamıştı. Kan istiyordu. Çocukların cezalandırılmalarını isterken zevk duyuyordu sanki. Meseleyi hep kasabanın ve ülkenin namusunun kurtarılması açısından alıyordu. Bu sefer, Tanrı’ya şükür tam zamanında yetişebilmişti. Ama bir dahaki sefere böyle olmayabilirdi, hem öbür anneler ne düşünürlerdi? Üstelik Cathy daha on yaşındaydı.</p>

  <p>O zamanlar çok daha vahşice cezalar verilirdi, şimdiki gibi değildi. Kırbacın gerçekten cennetten çıktığına inanılırdı. Çocuklar da önce teker teker, sonra da birlikte kırbaçlandılar, hem de etlerinden kan çıkıncaya kadar.</p>

  <p>Suçları zaten yeteri kadar büyüktü, bir de yalan söylemeleri tuz biber ekiyordu buna. Kendilerini savunmak için gülünç şeyler söylüyorlardı. Her şeyi başlatanın Cathy olduğunu, kendilerinin de ona beşer sent verdiklerini ileri sürdüler. Kızın ellerini de onlar bağlamamışlardı. Yalnız elinde bir ip olduğunu ve onunla oynadığını hatırlıyorlardı.</p>

  <p>“Yani kızın ellerini kendisinin bağladığını mı söylemek istiyorlar? On yaşında bir çocuk böyle bir şey yapacak ha?” Bunu önce Bayan Ames söylemişti, sonra bütün kasaba da aynı şeyleri tekrarladı.</p>

  <p>Çocuklar suçlarını kabul etselerdi, belki cezanın bir kısmından kurtulabilirlerdi. Ama direnmeleri, yalnız onları kırbaçlayan babalarında değil, bütün kasabalılarda bir işkence etme isteği, önüne geçilmez bir öfke yarattı. İki çocuk, babalarının da onayıyla bir ıslahevine gönderildiler.</p>

  <p>“Uykusunda bile aklından çıkmıyor,” diye anlatıyordu Bayan Ames komşularına. “Konuşup içini dökse, belki biraz iyileşir. Ama bununla ilgili bir şey sormaya kalkmayayım, o olayı yaşarmış gibi hemen bulanıyor, kendini yitiriyor.”</p>

  <p>Amesler, Cathy’ye bir daha bu olayın sözünü etmediler. İş kapanmıştı. Bay Ames, geceleri düşlerine giren kuşkulardan kısa zamanda kurtuldu. Çocuklar, yapmadıkları bir şeyden ötürü ıslahevine gönderilmiş olsalardı üzülür, kendi kendini yerdi.</p>

  <p>Cathy bu olayın getirdiği bunalımlardan kurtulunca, çevredeki kız ve erkek çocuklar bir süre uzak durdular ondan, ama sonra çekiciliğine dayanamayıp yaklaştılar. On iki ya da on üç yaşındaki kızlarda görülen birtakım tutkular Cathy’de yoktu. Yine de erkek çocuklar okuldan dönerken onunla birlikte görünmek istemiyor, arkadaşlarının alaylarına hedef olmayı göze alamıyorlardı. Bütün bunlara karşın, Cathy’de hem erkek hem de kız çocukları etkisine alıveren bir güç vardı. Oğlanlardan biri, biraz cesaret bulup ona yaklaştı mı, bir daha yakasını kurtaramıyor, bu anlaşılmaz çekime karşı koyamıyordu.</p>

  <p>Cathy, dal gibi ince, sevimli bir kız olmuştu, sesi yumuşacıktı. Sık sık alıp başını yürüyüşlere çıkıyordu. Bu gezintileri sırasında, bir rastlantıymış gibi, yolun üzerine çalıların arkasından bir erkek çocuk çıkıvermediği enderdi. Ortalıkta birtakım söylentiler dolaşıyordu, ama Cathy’nin gerçekte ne yaptığını kimse bilemiyordu. Bir sürü şeyin gizli gizli yapıldığı, ama hiçbirinin de uzun zaman saklı kalamadığı bir çağda, zaten söylentilerden geçilmiyordu.</p>

  <p>Cathy’nin yüzüne garip bir gülümseme yerleşmişti, daha doğrusu gülümsemeye benzer bir şey. Şöyle yukarıdan aşağı, yan yan öyle bir bakışı vardı ki, yalnızlık duyan delikanlılara, kendileriyle paylaşabileceği birtakım sırlar vaat eder gibiydi.</p>

  <p>Bay Ames’in kafasında bir başka soru dolanıp duruyordu. Ama bir süre sonra bunu iyice derinlere gömdü ve böyle bir şeyi düşünebildiği için de kendini suçlu buldu. Cathy’nin sokakta birtakım şeyler bulmakta şaşırtıcı bir şansı vardı. Para, altın bir nazarlık, saten bir para çantası, üzeri pembe taşlarla süslü gümüş bir haç gibi bir sürü şeyler buluyordu. Ama babası <i>Courier</i> gazetesine ilan verdiğinde de haça sahip çıkacak kimse bulunmadı.</p>

  <p>Cathy’nin babası William Ames, az konuşan bir adamdı. Aklından geçenleri pek açığa vurmazdı. Komşularının dikkatlerini kendi üzerine çekmeye cesaret edemezdi. Bu yüzden, o küçük kuşku kıvılcımını da içinde sakladı. Bir şey bilmemesi daha yerinde ve akıllıca olurdu, rahatı da kaçmazdı.</p>

  <p>Cathy’nin annesine gelince, kadıncağız Cathy tarafından uydurulmuş yarı doğru yarı yalan gerçekler, ima ve telkinlerle örülmüş öyle bir ağın içindeydi ki doğruyu yalandan ayırt edemez olmuştu.</p>

  <p class="bolum_adi2">3</p>

  <p>Cathy gittikçe güzelleşiyordu. Yumuşak ve parlak teni, altın sarısı saçları, birbirinden biraz ayrık ve alçakgönüllü ama hep bir şeyler vaat eden gözleri, sevimli küçük ağzı herkesin dikkatini çekiyordu. İlkokulu öyle iyi bir dereceyle bitirdi ki, annesiyle babası onu, o zamanlar kız çocukların öğrenime daha fazla devam etmesi pek olağan sayılmadığı halde, ortaokula yazdırdılar. Cathy, öğretmen olmak istediğini söylüyordu. Bu da annesiyle babasını çok sevindiriyordu. Çünkü öğretmenlik, pek varlıklı olmayan iyi ailelerin kızlarına açık tek meslekti. Anne ve babalar, öğretmen olan kızlarıyla onur duyarlardı.</p>

  <p>Cathy, ortaokula gittiğinde on dördündeydi. O zamana kadar, annesiyle babasının biricik sevgilisiydi, ama cebir ve Latincenin o erişilmez bulutlarına yükselince, değeri büsbütün arttı. Ona artık yaklaşamaz oldular, onun kendilerinden çok daha yüksek bir varlık düzeyine yükseldiğini seziyorlardı.</p>

  <p>Latince öğretmeni, din okulunu bitirememiş ama Latince gramerini Caesar ve Çiçero’yıı anlatabilecek kadar öğrenmiş, solgun yüzlü ve içli bir gençti. Başarısızlığını içinde saklıyor, ama hiç unutamıyordu. Sessiz bir adamdı. Ta içinde, Tanrı tarafından reddedildiği duygusunu taşıyor ve bunun da nedensiz olmadığına inanıyordu.</p>

  <p>Bir ara, James Grew’de bir canlılık belirtisi oldu, gözlerinde cılız bir kıvılcım parlar oldu. Onu Cathy’yle birlikte gören olmamıştı, bu yüzden onunla bir ilişkisi olabileceğini hiç kimse düşünemedi.</p>

  <p>James Grew’e olgun bir adam hali gelmişti. Parmaklarının ucunda yürüyor ve kendi kendine şarkılar söylüyordu. Öylesine inandırıcı mektuplar yazıyordu ki, din okulundaki öğretmenleri, onu yeniden okula kabul edebileceklerini söylemeye başladılar.</p>

  <p>Bu coşku, bir gün birden sönüverdi. O dimdik duran geniş omuzları umutsuzca çöküverdi. Gözleri ateşle parlıyor ve elleri titriyordu. Geceleri, kilisede dizleri üzerine çökmüş, dualar mırıldanırken görülüyordu. Okula da gelmemeye başlamıştı. Kasabanın dışındaki tepelerde tek başına dolaştığı bilindiği halde, hasta olduğu için gelmediğini söylüyordu.</p>

  <p>Bir gece, geç saatlerde Ameslerin kapısını çaldı. Bay Ames söylenerek kalktı, bir mum yaktı, pijamasının üzerine paltosunu alıp kapıya gitti. Karşısında çılgına dönmüş bir James Grew vardı. Gözleri pırıl pırıl yanıyor ve gövdesi baştan aşağı titriyordu.</p>

  <p>“Sizinle konuşmam gerek,” dedi boğuk bir sesle.</p>

  <p>“Gece yarısını çoktan geçti,” dedi Bay Ames sert bir tavırla.</p>

  <p>“Sizinle yalnız olarak görüşmeliyim. Üstünüze bir şeyler giyin ve dışarı gelin. Sizinle mutlaka konuşmalıyım.”</p>

  <p>“Delikanlı, siz ya hasta ya da sarhoşsunuz. Evinize dönün de biraz uyuyup kendinize gelin. Gece yarısını geçeli çok oldu.”</p>

  <p>“Bekleyemem, sizinle hemen konuşmalıyım.”</p>

  <p>“Yarın sabah atölyeye gelin,” dedi Bay Ames ve durmadan aynı sözleri tekrarlayan adamın yüzüne kapıyı kapayıverdi. Bir süre dışarıyı dinleyerek bekledi. Adamın, “Bekleyemem, bekleyemem,” diye yalvaran sesi duyuluyordu hâlâ, sonra ayak sesleri merdivenlerden sürüklenerek indi ve uzaklaştı.</p>

  <p>Bay Ames, elini mum ışığına siper ederek yatağına döndü. Bu arada Cathy’nin oda kapısı da yavaşça kapanmıştı sanki, ama mum ışığı gözlerini aldatmış da olabilirdi.</p>

  <p>Yatağa girdiğinde, karısı, “Nedir Allah aşkına?” diye sordu.</p>

  <p>Bay Ames, “Hiç canım,” dedi, “sarhoşun biri. Yanlış eve gelmiş.” Neden böyle söylediğini kendisi de bilmiyordu, belki tartışma çıkmasını önlemek için böyle davranmıştı.</p>

  <p>“Ne günlere kaldık!” dedi Bayan Ames.</p>

  <p>Cathy’nin babası mumu söndürdü, ama karanlıkta, ışığın gözlerinde bıraktığı titreşen yeşil bir halka içinde, James Grew’in yalvaran çılgın gözlerini görüyordu hâlâ. Bu yüzden uzun süre uyuyamadı.</p>

  <p>Ertesi sabah, kasabada bir söylentidir dolaşmaya başladı. Ağızdan ağıza değişiyor, bir sürü şey ekleniyordu. Ama öğleye doğru iş aydınlığa kavuştu. Kilisenin zangoçu, James Grew’i, mihrabın önünde boylu boyunca yere serilmiş bir halde bulmuştu. Başının üst tarafı olduğu gibi parçalanmıştı. Yanı başında bir tüfek duruyordu, onun da yanında, tetiği çekmek için kullandığı bir sopa vardı. Biraz ötesinde, mihraptan alınmış bir şamdan duruyordu. Mumlarından biri hâlâ yanıyordu, öbür ikisi hiç yakılmamıştı. Yerde ayrıca iki kitap vardı, üst üste koyulmuştu, biri ilahi kitabı, öbürü İncil’di. Zangoçun kanısına göre, James Grew, namluyu şakağıyla aynı yüksekliğe getirebilmek için, tüfeği bu kitapların üzerine dayamıştı. Çıkan kurşunun tepmesiyle, tüfek kitapların üzerinden kayıp yere düşmüştü.</p>

  <p>Birçok kişi, sabahın erken saatlerinde, daha şafak sökmeden, bir patlama duyduklarını hatırlıyorlardı. James Grew mektup filan bırakmamıştı. Bu yüzden, bu işi neden yaptığını kimse bilmiyordu.</p>

  <p>Bay Ames’in ilk aklına gelen, hemen savcıya gidip, geceki olayı anlatmak olmuştu. Ama sonra, ‘Ne yararı var?’ diye düşündü. ‘Böyle bir şey yapacağını bilseydim belki başka türlü davranırdım. Ama hiçbir şeyden haberim yoktu.’ Midesinde yakıcı bir sızı duyuyordu. Kendi kendine, hiçbir suçu olmadığını tekrarladı. ‘Nasıl önleyebilirdim? Ne istediğini bile bilmiyordum.’ Ama kendini suçlu bulmaktan kurtulamıyordu yine de, perişan bir durumdaydı.</p>

  <p>Yemekte, karısı bu intihar olayından söz açtı. Adamcağızın lokmaları boğazında dizildi, bir şey yiyemedi. Cathy, her zaman olduğu gibi sessizce oturuyordu, onda bir değişiklik yoktu. Yemeğinden küçük küçük lokmalar alıyor ve sık sık ağzını peçetesiyle siliyordu.</p>

  <p>Bayan Ames, tüfeğin ve cesedin nasıl bulunduğunu bütün ayrıntılarıyla anlattı. “Bir şey soracaktım,” dedi, “dün gece kapımıza gelen sarhoş bu Grew olabilir mi acaba?”</p>

  <p>“Hayır,” dedi Bay Ames çabucak.</p>

  <p>“Emin misin? Karanlıkta iyice görebildin mi?”</p>

  <p>“Elimde mum vardı,” dedi kocası sertçe, “ona hiç benzemiyordu. Kocaman bir sakalı vardı.”</p>

  <p>“Ne bağırıyorsun canım? Aklıma geldi de, merak ettim.”</p>

  <p>Cathy, ağzını sildikten sonra, peçetesini dizlerinin üzerine koyduğunda gülümsüyordu.</p>

  <p>Bayan Ames kızına döndü. “Sen onu okulda her gün görüyordun, Cathy,” dedi, “son zamanlarda üzüntülü görünüyor muydu? Dikkatini çeken bir şey oldu mu?”</p>

  <p>Cathy önce tabağına baktı, sonra gözlerini kaldırdı. “Hastaydı galiba,” dedi. “Evet, iyi görünmüyordu. Okulda da bugün herkes bunu konuşuyordu. Ve biri -kim olduğunu hatırlamıyorum şimdi- Boston’da başının bir belaya girdiğini söylüyordu. Ama nasıl bir dertti bu anlayamadım. Grew’i hepimiz çok severdik.” Bunları söyledikten sonra, ağzını yine kibarca sildi.</p>

  <p>Cathy, yine kendine özgü bir yönteme başvurmuştu. Ertesi gün, kasabadaki herkesin ağzında James Grew’in, Boston’da başının bir belaya girdiği söylentisi dolaşıyordu. Ama kimse, bunun Cathy tarafından uydurulduğunu bilmiyordu. Bayan Ames bile, bunu nereden duyduğunu unutmuştu.</p>

  <p class="bolum_adi2">4</p>

  <p>On altı yaşına bastığı günün hemen ertesinde Cathy’de bir değişiklik oldu. Bir sabah, okula gitmesi gerektiği halde kalkmadı. Annesi odasına gittiğinde, onu yatağında yatmış, tavana bakarken buldu.</p>

  <p>“Çabuk ol, haydi geç kalacaksın. Saat neredeyse dokuz oluyor.”</p>

  <p>“Gitmeyeceğim,” dedi Cathy. Sesinde hiçbir vurgu yoktu.</p>

  <p>“Hasta mısın yoksa?”</p>

  <p>“Hayır.”</p>

  <p>“Çabuk ol öyleyse, kalk haydi.”</p>

  <p>“Gitmeyeceğim.”</p>

  <p>“Sen hastasın herhalde. Çünkü bugüne kadar hiç okula gitmemezlik yapmamıştın.”</p>

  <p>“Okula gitmeyeceğim,” dedi Cathy durgun bir sesle. “Bundan böyle okula gitmeyeceğim.”</p>

  <p>Annesinin ağzı açık kalmıştı. “Ne demek istiyorsun?” diye sordu.</p>

  <p>“Bir daha okula hiç gitmeyeceğim,” dedi Cathy ve tavana bakmaya devam etti.</p>

  <p>“Peki peki. Bakalım baban ne diyecek buna. O kadar çalışıp didiniyoruz, bu kadar para harcıyoruz, bitirmene iki yıl kaldı şunun şurasında.” Sonra kızına yaklaştı, “Yoksa evlenmeyi mi düşünüyorsun?” diye sordu.</p>

  <p>“Hayır.”</p>

  <p>“O saklamaya çalıştığın kitap nedir?”</p>

  <p>“Bu mu, sakladığım filan yok canım.”</p>

  <p>“Ah! <i>Alice Harikalar Diyarında</i>. Bunu okumak için biraz büyük değil mi yaşın?”</p>

  <p>Cathy, “İstediğim zaman öyle küçülürüm ki,” dedi. “Gözle bile göremezsiniz beni.”</p>

  <p>“Neler diyorsun sen Allah aşkına?”</p>

  <p>“Kimse bulamaz beni.”</p>

  <p>Annesi kızmaya başlamıştı. “Şaka yapmayı bırak,” dedi. “Amacın nedir, anlamıyorum. Bayan Düştegezer ne yaptığını sanıyor acaba?”</p>

  <p>“Henüz bilmiyorum,” dedi Cathy. “Ama alıp başımı gideceğim galiba.”</p>

  <p>“Peki Bayan Düştegezer, sen yatmaya devam et bakalım. Baban eve geldiğinde bunun hesabını senden sorar herhalde.”</p>

  <p>Cathy, başını usulca çevirip annesine baktı. Bakışları anlamsız ve soğuktu. Bayan Ames, birdenbire, kızının bu bakışından korktu. Sessizce dışarı çıkıp kapıyı kapadı. Mutfağa gidip bir sandalyeye çöktü, ellerini dua eder gibi kucağına açtı, gözlerini karşıdaki tavlaya dikti, bakıp kaldı.</p>

  <p>Kızı, kendine yabancı biri olmuştu artık. Bütün ana babaların duyduğu şeyi, onun üzerindeki denetiminin sona erdiğini, Cathy’yi yöneten dizginlerin parmaklarının arasından kayıp gittiğini seziyordu. Hiçbir zaman Cathy üzerinde bir etkisi olmadığını bilmiyordu. Oysa her zaman, Cathy’nin isteklerine boyun eğen kendisi olmuştu.</p>

  <p>Biraz sonra, Bayan Ames başına şapkasını geçirip atölyeye yollandı. Bu konuyu kocasıyla evde konuşmak istemiyordu.</p>

  <p>Cathy, öğleden sonra istemeye istemeye kalktı. Aynanın önüne oturup, uzun süre orada oyalandı.</p>

  <p>O akşam, Bay Ames hiç de hoşlanmadığı halde, kızına nutuk çekmek zorunda kaldı. Ona, görevlerinden, uymak zorunda olduğu kurallardan, ana babasına karşı duyması doğal olan sevgiden söz etti. Ama konuşmasının sonuna doğru, kızının kendisini dinlemediğini fark etti. O zaman öfkelendi ve tehditler savurmaya başladı. Çocuk üzerinde, Tanrının kendine tanıdığı haklardan, devletin de bu doğal hakları nasıl koruduğundan dem vurdu. Sonunda kızının ilgisini kazanmıştı, tam gözlerinin içine bakıyordu şimdi. Dudaklarında ince bir gülümseme vardı, gözlerini bile kırpmıyordu sanki. Öyle bir bakışı vardı ki, sonunda Bay Ames gözlerini onunkilerden kaçırmak zorunda kaldı. Bu da onu büsbütün kızdırdı, zıvanadan çıkardı. Bu saçmalığa hemen son vermesini emretti. Ve örtülü bir şekilde, sözünü dinlemezse kırbaçlayacağını belirtti.</p>

  <p>Konuşmasının sonunda yumuşak bir tavır takınarak, “Şimdi bana, yarın okuluna gideceğine ve bu saçmalığa hemen son vereceğine söz ver bakalım,” dedi.</p>

  <p>Cathy’nin yüzünde hiçbir kımıltı yoktu, anlamsız anlamsız bakıyordu. Küçük ağzı bir çizgi gibi duruyordu. “Peki,” dedi yalnızca.</p>

  <p>O gece Bay Ames, karısına yapmacık bir güvenle, “Gördün mü bak,” dedi, “biraz sert davranmak gerekiyor. Şimdiye kadar oldukça yumuşak davrandık galiba. Hiçbir zaman kötü bir çocuk olmadı, yalnız sanırım evde kimin sözünün dinleneceğini unuttu. Biraz sert davranmaktan kimseye zarar gelmez.” Ne var ki, bu sözlerine kendisi bile inanmıyordu, bunların doğru olmasını çok isterdi oysa.</p>

  <p>Ertesi sabah kalktıklarında, Cathy’yi odasında bulamadılar. Hasır yolluk sepetiyle, en iyi giysileri de yoktu. Yatağı özenle yapılmıştı. Odanın kişiliksiz bir görünüşü vardı, içinde bir kız çocuğunun yaşadığını gösteren hiçbir belirti yoktu. Ne bir resim, ne bir anı defteri, ne de küçüklükten beri biriktirilmiş, saklanmış bir şeyler. Cathy, bebeklerle hiç oynamamıştı. Odada Cathy’den kalma hiçbir iz yoktu.</p>

  <p>Bay Ames kendine göre zeki bir adamdı. Şapkasını kaptığı gibi istasyona koştu. İstasyon memuru çok iyi hatırlıyordu. Cathy ilk trene binmişti. Bileti Boston için almıştı. Bay Ames’in Boston polisine bir telgraf yazmasına yardım etti. Bay Ames, gidiş-dönüş bir bilet alarak, dokuz elli trenine yetişti. Böyle karışık durumlarda, aklı başında davranmasını biliyordu.</p>

  <p>O gece Bayan Ames kapısını kapayıp mutfakta oturdu. Benzi kül gibiydi, tir tir titriyor, düşmemek için masaya tutunmak zorunda kalıyordu. Sesler, kapalı kapılardan sızıp ona kadar geliyordu, önce tokat sesleri, sonra da çığlıklar.</p>

  <p>Bay Ames, kırbaç atmakta pek usta değildi, çünkü bu işi daha önce hiç yapmamıştı. Araba kırbacıyla Cathy’nin bacaklarına bir-iki sefer vurdu, ama kız hiç sesini çıkarmadan durup, sakin ve soğuk gözlerle ona bakmaya devam edince, öfkeden kudurdu. İlkin şöyle hafiften ve çekine çekine vuruyordu, ama ağlamadığını görünce, başladı kırbacı sırtına ve omuzlarına indirmeye. Kırbaç, kızın etlerini dağlıyor, bıçak gibi kesiyordu. Öfkesinden, kırbacı birkaç sefer de tutturamadı adamcağız, iyi vurayım diye yaklaşınca da, kırbaç kızın beline dolanıyordu.</p>

  <p>Cathy, durumu çabucak kavradı. Babasının zayıf noktasını yakalayıp bastı çığlığı. Kıvrandı, ağladı, yalvardı. Sonunda, vuruşların birden yavaşladığını duyup rahatladı.</p>

  <p>Bay Ames, kendisinin yol açtığı çığlıklardan ve kızına verdiği acıdan ürktü. Kırbacı kesti. Cathy hıçkırarak, hemen kendini yatağına attı. Babası baksaydı, gözlerinde bir damla bile yaş olmadığını görecekti. Buna karşılık Cathy’nin boyun kasları gerilmiş, sıkılmaktan çeneleri dışarı fırlamıştı.</p>

  <p>“Söyle!” dedi Bay Ames, “bir daha yapacak mısın?”</p>

  <p>“O, hayır, hayır! Bağışlayın beni,” diye inledi Cathy. Ve yüzünün ne kadar sakin olduğunu görmesin diye, babasına arkasını döndü.</p>

  <p>“Bir daha çizmeyi aşayım deme, benim de kim olduğumu unutma!”</p>

  <p>Cathy bir hıçkırık uydurmayı başardı. “Unutmam,” dedi.</p>

  <p>Bayan Ames, mutfakta ellerini ovuşturup duruyordu. Kocası gelip, elini onun omzuna koydu.</p>

  <p>“Bu yaptığım işi ben de sevmiyorum,” dedi Bay Ames. “Ama yapmak zorundaydım. Ve sanırım onun iyiliğine oldu. Bana değişti gibi geldi. Ağaç yaşken eğilirdi, biz ise dayak atmaktan kaçındık hep. Belki böyle yapmakla yanlış davrandık.” Cathy’yi kırbaçlamasını karısı istediği, hatta bu iş için zorladığı halde, şimdi kızını dövdü diye kendisinden nefret ettiğini de biliyordu. Birden üzerine bir sıkıntı, bir umutsuzluk çöktü.</p>

  <p class="bolum_adi2">5</p>

  <p>Cathy’ye bu dayak gerçekten de gerekliymiş. Bay Ames’in de dediği gibi, “onu sanki açtı biraz”. Cathy her zaman söz dinlerdi zaten, ama şimdi annesiyle babasını da düşünmeye başlamıştı. Annesine mutfakta yardım ediyor, gerektiğinden de fazla yardımcı olmaya çalışıyordu. Annesi için küçük bir battaniye örmeye başlamıştı, aylar sürecek, büyük bir girişimdi bu. Bayan Ames, komşularına durmadan bunun sözünü ediyordu. “Renk konusunda öyle seçkin bir beğenisi var ki, üvez rengiyle sarıdan örüyor. Yarısını bitirdi bile.”</p>

  <p>Babasına karşı her zaman güler yüzlüydü. O eve gelince, hemen koşup şapkasını alıyor, okurken rahat etsin diye sandalyesini daha iyi ışık alacak bir yere çekiyordu.</p>

  <p>Okuldaki davranışları bile değişmişti. Zaten öteden beri iyi bir öğrenciydi, ama şimdi ilerisi için de birtakım tasarıları vardı. Müdürle gidip konuştu, diplomasını bir yıl önce alıp alamayacağını sordu. Müdür, geçmiş yıllardaki başarısına bakarak, bunu deneyebileceğini, pekâlâ da başarabileceğini söyledi ona. Sonra bu konuyu konuşmak için kalkıp atölyeye, babasının oraya gitti.</p>

  <p>Bay Ames, müdüre, “Bana bundan hiç söz etmemişti,” dedi, koltukları kabararak.</p>

  <p>“Bilsem ben de söylemezdim,” dedi müdür. “İnşallah kızın sürprizini berbat etmemişimdir.”</p>

  <p>Bay Ames ile karısı, bütün dertlerini gideren bir büyü bulmuşlardı sanki. Yalnız ana babalara özgü bir bilgelikle durumu açıklamaya çalışıyorlardı. “Bir insan bu kadar değişebilsin, ben hayatımda görmedim,” diyordu Bay Ames.</p>

  <p>“Ama öteden beri iyi bir çocuktu zaten,” diyordu karısı. “Dikkat ettin mi, son zamanlarda ne kadar da güzelleşti. Harikulade bir kız oldu diyebilirim. Yanakları öyle renkli ki.”</p>

  <p>“Bu güzellikle, öyle pek uzun bir süre öğretmenlik yapabileceğini hiç sanmıyorum,” dedi Bay Ames.</p>

  <p>Gerçekten de, Cathy’nin her yeri ışıl ışıl parlıyordu. Oradan oraya gidip gelirken, dudaklarındaki o çocukça gülümsemesi hiç eksik olmuyordu. Her şeye bol bol zaman ayırabiliyordu. Tavan arasını temizledi, hava akımını önlemek için bütün deliklere kâğıt tıkadı. Mutfak kapısı gıcırdıyordu, onu yağladı, zor çalışan kilidini yağladı, hazır yağdanlığı ortaya çıkarmışken, bir de ön kapının menteşelerini yağladı. Lambaların gazını doldurmayı ve fanuslarını temiz tutmayı kendine iş edindi. Bodrumdaki büyük bir gaz tenekesinin içine batırıp çıkararak temizliyordu fanusları.</p>

  <p>“Görmesem inanmazdım,” diyordu babası.</p>

  <p>Cathy yalnız evde böyle değildi, dışarıda da böyleydi. Tabakhanenin pis kokusuna aldırmadan babasını ziyaret etmeye gidiyordu.</p>

  <p>On altısını yeni doldurmuştu, ama babasının gözünde hâlâ bir çocuktu tabii. İş konusunda öyle soruları oluyordu ki, şaşıyordu babası.</p>

  <p>“Benim diyen birçok ustadan daha iyi işliyor kafası,” demişti Bay Ames yardımcısına. “Bir gün benim yerimi alabilir burada.”</p>

  <p>Yalnızca derilerin tabaklanmasıyla değil, işin ticaretiyle de ilgileniyordu Cathy. Babası, ona nasıl borç alınıp verildiğini, yapılan ödemeleri, kesilen faturaları, işçi ücretlerinin dağıtılışını anlattı. Kasanın nasıl açılacağını gösterdi, şifreyi bir seferde ezberleyivermesi de hoşuna gitti.</p>

  <p>“Bana kalırsa,” dedi Bay Ames karısına, “hepimizin içinde, bizi dürten bir şey var. Mıymıntı bir çocuğum olsun istemezdim doğrusu. Başına buyrukluk bir çeşit güçten ileri geliyor bence. Dizginleri biraz sıkı tuttun mu, istediğin gibi yola getirirsin.”</p>

  <p>Cathy elbiselerinin söküğünü, yırtığını dikiyor, her şeyini derli toplu tutuyordu.</p>

  <p>Bir mayıs günü, okuldan gelir gelmez, eline örgü şişlerini aldı. Annesi giyinmiş, dışarı çıkmak üzereydi.</p>

  <p>“Benim Yardımlaşma Derneği’ne gitmem gerekiyor,” dedi Bayan Ames. “Gelecek haftaki pasta satışları için hazırlık yapacağız. Derneğin başkanı benim, biliyorsun. Baban senden, bankaya kadar gidip, işçilere vereceği parayı almanı ve atölyeye götürmeni istedi. Ben yapacaktım ama, babana da söyledim, işim var bugün.”</p>

  <p>“A, elbette, giderim,” dedi Cathy.</p>

  <p>“Parayı bir torba içine koyup hazırlayacaklar sana,” dedi Bayan Ames ve daha fazla oyalanmadan çıkıp gitti.</p>

  <p>Cathy, hiç telaş etmeden çabucak işe koyuldu. Elbisesinin üstüne eski bir önlük taktı. Bodrumda, kapaklı bir reçel kavanozu buldu, bunu alıp tavlaya, aletlerin durduğu yere götürdü. Kümesten bir piliç yakalayıp kafasını uçurdu. Sonra çırpınan kesik boynu, kavanozun içine tuttu. Kavanoz yarı yarıya kanla doluncaya kadar bekledi. Hâlâ çırpınan pilici aldı, götürüp gübre yığınına gömdü. Yeniden mutfağa döndü, önlüğünü çıkarıp ocağa attı ve tutuşup yanıncaya kadar korları eşeledi. Sonra ellerini yıkadı, ayakkabılarını ve çoraplarını gözden geçirdi. Sağ ayakkabısının burnundaki siyah lekeyi sildi. Aynada yüzüne baktı. Yanakları pembe pembe parlıyor, gözleri ışıldıyordu, dudaklarında yine o çocuksu gülümseyiş vardı. Evden çıkarken, reçel kavanozunu mutfak merdiveninin altına sakladı. Annesi gideli on dakikayı geçmemişti daha.</p>

  <p>Cathy, dans eder gibi uçarak yürüdü. Evin köşesini dönüp sokağa çıktı. Ağaçlar yapraklanmak üzereydi, çimenlikte daha şimdiden tek tük sarı kır çiçekleri görünüyordu. Cathy, sevinçle kasabaya daldı, bankanın bulunduğu yere doğru ilerledi. O kadar taze ve tatlı bir görünüşü vardı ki, yoldaki herkes dönüp dönüp ona bakıyordu.</p>

  <p class="bolum_adi2">6</p>

  <p>Yangın, sabaha karşı saat üç sıralarında patlak verdi. Alevler bir anda parlayıp yükseldi. Ev, çatırtılar arasında göçüp gitti. Öyle birdenbire olmuştu ki, kimse davranıp bir şey yapamadı. Gönüllüler, yangın tulumbasını yetiştirdiklerinde, bitişik evlerin baca ve çatılarını ıslatmaktan başka yapacak iş kalmamıştı.</p>

  <p>Ameslerin evi, bir fişek gibi uçup gitmişti. Tulumbacılar ve yangını seyretmeye gelen meraklılar, yüzleri ateş yalımlarıyla aydınlanmış kalabalık arasında Bay ve Bayan Ames ile kızlarını da görmeye çalışıyorlardı. Ama bir anda, onların orada olmadığı anlaşıldı. Bu kor yığınına bakanlar, kendileriyle çocuklarının bir an için bu ateş kundağı altında kaldıklarını düşünüyor, ürperiyorlardı. Herkesin yüreği küt küt atmaya başlamıştı. Tulumbacılar, alevlere su sıkmaya başladılar. Sanki bu kadar zamandan sonra ailenin bir kısmını olsun kurtarabileceklermiş gibi. Çok geçmeden, kasabada, Ames ailesinin yandığı üzerine dehşet verici bir söylenti yayılmıştı.</p>

  <p>Gün ışığında, kasabada kim varsa, bu dumanları tüten yığının çevresini sarmış bekliyordu. Ön sıradakiler, yüzlerini sıcaktan korumaya çalışıyorlardı. Tulumbacılar, kor halindeki yıkıntıyı soğutmak için su sıkmaya devam ediyorlardı. İlgili memur, öğleye doğru geldi. Eline demir bir çubuk alıp, ıslak kütükleri birer birer kaldırıp atarak sönmüş korları karıştırmaya başladı. Bay ve Bayan Ames’ten, ortada iki ceset olduğunu belli edecek kadar bir şeyler kalmıştı. Komşular Cathy’nin odasının bulunduğu yeri gösterdiler. Ama memurla yardımcıları, yıkıntıları ellerindeki tırmıklarla o kadar taradıkları halde kızın en küçük bir izine bile rastlayamadılar.</p>

  <p>Yalnız tulumbacıların şefi, mutfak kapısının tokmaklarıyla kilidini bulmuştu. Elindeki kararmış demir parçasında bir gariplik seziyor, ama bunun nereden geldiğini anlayamıyordu. Memurun elindeki tırmığı aldı, yıkıntıları telaşla karıştırmaya başladı. Sokağa bakan odanın bulunduğu yere gitti, orasını karıştırdı. En sonunda yarısı erimiş, eğri büğrü bir kilit buldu. Onun böyle uğraştığını görenler hemen çevresine kümelenmişlerdi. Arada bir, “Ne arıyorsun George?” diye soruyorlardı. Bir süre sonra da, “Ne buldun George?” diye sordular.</p>

  <p>Çok geçmeden, memur da geldi, “Ne keşfettin George?” dedi.</p>

  <p>George kaygılı bir sesle, “Kilitlerde anahtar yok,” dedi.</p>

  <p>“Düşmüştür belki.”</p>

  <p>“Nasıl düşer?”</p>

  <p>“Belki de erimiştir.”</p>

  <p>“Kilitler erimemiş ki.”</p>

  <p>“Öyleyse, Bili Ames kilitlendikten sonra kendisi çıkarıp almıştır.”</p>

  <p>“Kapıları dışarıdan mı kilitleyecek?” dedi George. Sonra bulduklarını gösterdi. Her iki kilidin de dili dışarıdaydı.</p>

  <p>Atölye sahibinin evi yandığı ve kendisi de anlaşıldığına göre eviyle birlikte kül olduğu için, işçiler saygısızlık sayılmasın diye, o gün işe gitmemişlerdi. Yangın yerinin çevresinde dolaşıyor, yapabilecekleri bir şey oldu mu, koşuyorlardı. Sorumlu biri gibi hemen sarılıyorlardı işe.</p>

  <p>Yalnız, akşama doğru ustabaşı Joel Robinson atölyeye uğradı. Ve bir de baktı ki, kasa açılmış, kâğıtlar yere saçılmış. Pencerelerden birinin kırık camı, hırsızın hangi yoldan girdiğini açıkça gösteriyordu.</p>

  <p>Şimdi iş başka bir yön almıştı. Yangının bir kaza sonucu olmadığı anlaşılıyordu. Çok geçmeden, heyecan ve üzüntünün yerini korku almıştı. Korkunun ikiz kardeşi olan öfke de hemen sinsi sinsi yayılıverdi. Kalabalık da dağılmaya başladı.</p>

  <p>Uzun araştırmalar yapmaya gerek kalmadı. Tavlada boğuşma izlerine rastlanmıştı. Bir sandık kırılmış, bir araba feneri parçalanmıştı. Tozlu eşyaların üzerinde yol yol parmak izleri vardı, ortalığa samanlar saçılmıştı. Bütün bunlar bir boğuşmanın izi de olmayabilirdi, ama yerde bir miktar kan da vardı.</p>

  <p>İşe polis müdürü el koydu. Bundan sonrası onu ilgilendirirdi. Tavlaya dolan kalabalığı dışarı çıkardı. “Niyetiniz izleri yok etmek mi?” diye bağırdı onlara. “Hepiniz kapıdan dışarı bakayım.”</p>

  <p>İçerisini aradı. Eğilip yerden bir şey aldı, bir köşede de başka bir şey buldu. Sonra kapıya çıktı. Bulduklarını elinde tutuyordu. Bunlar, kana bulanmış mavi bir kurdele ile üzeri pembe taşlarla süslü bir haçtı. Elindekileri kalabalığa gösterip, “Bunları tanıyan var mı?” diye sordu.</p>

  <p>Herkesin birbirini tanıdığı böyle küçük kasabalarda, tanıdığınız birinin katil olabileceğini aklınız almaz. Bu yüzden, belli biri için yeteri kadar kanıt bulunamıyorsa, katilin bir yabancı olduğu konusunda birleşilir. Mutlaka başka bir dünyadan, böyle olayların olağan karşılandığı bir dünyadan gelen biri yapmıştır bu işi. Bunun üzerine hemen, göçebe çadırlarına baskın yapılır, birtakım serseriler yakalanır, otellerin defterleri gözden geçirilir. Herkes iyice tanımadığı kişilerden kuşkulanmaya başlar.</p>

  <p>Bu sefer de öyle oldu. Hatırlayacağınız gibi, aylardan mayıstı. Göçebeler, artık havaların ısınmaya başladığını görerek yollara dökülmüş, battaniyelerini ırmak boylarına sermişlerdi. Sonra çingeneler de vardı, kalabalık bir kervan kasabanın beş mil kadar yakınında konaklamıştı. Zavallı çingeneler için öyle bir karşılama oldu ki!</p>

  <p>Millerce uzaktaki arazilere kadar, Cathy’nin gömülmüş olabileceği yeni kazılmış bir çukur ya da bir su birikintisi bulmaya çalıştılar. Kimi görseniz, “Kız da çok güzeldi,” diyor ve Cathy’nin kaçırılması için ortada pekâlâ bir sebep bulunduğunu anlatmaya çalışıyordu. En sonunda, saçı sakalına karışmış, yarı deli birini yakalayıp sorguya çektiler. Tam asılacak adamdı, çünkü kendisini temize çıkaracak kanıtlar gösteremediği bir yana, hayatında ne zaman ne yaptığını hiç hatırlamıyordu. O yarım aklıyla, kendisini sorguya çekenlerin ne istediklerini sezer gibi oluyordu ve arkadaş canlısı bir yaradılışı olduğu için, onlara istediklerini vermeye çalışıyordu. Kendisini faka bastıracak sorular sordukları zaman, bile bile onların tuzaklarına düşüyor ve savcının bundan hoşnut kaldığını görünce de pek seviniyordu. Kendisinden üstün gördüğü bu insanlara yararlı olabilmek için her şeyi göze almıştı. Onlara pek sevimli gelen bir yanı vardı. Her şeyi açıklıyordu ya, biraz da fazla açıklıyor, olmayacak konulara dalıyordu. Sonra, neden yapmıştı bu işi, bunu da ikide bir sormak zorunda kalıyorlardı. Duruşmada, yargıçlardan biri, kaşlarını çatıp, dehşete kapılmış bir yüzle ona çıkıştı mı, pek hoşuna gidiyordu bu. Çünkü o zaman, kendisinin de, en sonunda önemli bir kişi yerine konduğunu düşünüyordu.</p>

  <p>Yargıçlar arasında öyleleri vardı, ki bunlar halen vardır, yasalara ve yasaların adaleti sağlama görevine, bir kadına duyulan düşkünlük ölçüsünde bağlıydılar. Savunmadan önceki sorguda, duruşmaya başkanlık eden yargıç da böyle biriydi, öyle dürüst ve iyi bir adamdı ki, bu dünyada yaşamış olmasıyla bir sürü kötülüğü ortadan kaldırmıştı. Sanık her şeyi kendi isteğiyle açıklamıştı ya, anlattıklarının hepsi de pek saçma şeylerdi. Yargıç onu yeniden sorguya çekti. O zaman, adamın kendisine neyi söyletmek istiyorlarsa onu söylemeye çalıştığını, bunun yanında, ne yaptığını, kimi öldürdüğünü, nasıl ve niçin öldürdüğünü hatırlamadığını anladı. Yargıç, bezgin bir soluk aldı, eliyle işaret edip sanığı dışarı çıkarttı. Sonra savcıya parmağıyla olumsuz bir işaret yaptı.</p>

  <p>“Bana bak Mike,” dedi. “Öyle bir şey yapmaya kalkma. Bu zavallının aklı biraz daha başında olsaydı, ipe çektirecektin onu.”</p>

  <p>“Ama kendisi açıkladı her şeyi,” dedi savcı. Onuruna dokunmuştu bu. Çünkü kendisi vicdanlı bir adamdı.</p>

  <p>“Ona kalsa, altın basamakları tırmanıp Aziz Peter’i boğazlayanın da kendisi olduğunu ileri sürer,” dedi yargıç. “Biraz daha dikkatli olmalısın Mike. Yasalar insanları korumak için yapılmıştır, yok etmek için değil.”</p>

  <p>Böyle yerlerde yaşanan facialarda, zaman, suluboya üzerinden geçmiş ıslak bir fırçaya benzer. Keskin yanlar bulanır, acılar silinir, renkler birbirine karışır ve bir yığın ayrı çizgiden, toplanmış bir karaltı çıkar ortaya. Burada da öyle oldu, bir ay sonra, artık birini ipe çekme isterisi kalmamıştı. İki ay sonra da, herhangi birini suçlayacak elle tutulur hiçbir kanıt olmadığına hemen herkes inanmıştı. Zaten Cathy’nin öldürülmesini bir kenara bırakırsanız, yangınla hırsızlık, pekâlâ birer rastlantı sayılabilirdi. Sonra herkes, Cathy’nin cesedi bulunmadıkça, onun öldüğüne inansanız bile ispat edemezsiniz diye düşünmeye başladı.</p>

  <p>Cathy, ardında bir hoş seda bırakıp gitmişti.</p>
</body>
</html>
