<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Yirmi Yedinci Bölüm</p>

  <p class="bolum_adi2">1</p>

  <p>O yıl, yağmurlar öyle usuldan yağmıştı ki, Salinas Irmağı taşmadı. Geniş, kül rengi kumlarla kaplı yatağında, incecik bir dere gibi, bir ileri bir geri, kıvrıla kıvrıla akıyordu. Sular da bulanık değildi, duru ve güzeldi. Irmak yatağında büyüyen söğütler iyice yapraklanmış, yabani kara yemişlerden yeni yeni sürgünler fışkırmıştı.</p>

  <p>Hava mart ayından umulmayacak kadar ılıktı, güneyden aralıksız bir uçurtma rüzgârı esiyor, yaprakların gümüş renkli alt yüzlerini tersine çeviriyordu.</p>

  <p>Çalıların, birbirine girmiş dalların ördüğü eşsiz perde önünde küçük bir tavşan güneşte oturmuş, sabah yiyecek ararken çiğlerden ıslanmış göğsünün tüylerini kurutuyordu. Tavşan, arada bir burnunu buruşturuyor, ikide bir kulaklarını dikerek kendisi için tehlikeli olabilecek en küçük sesleri bile kolluyordu. Topraktan ayaklarına ritmik bir titreşim gelmiş, kulakları dikilmiş, burnu buruşmuştu, ama sonra bunlar kesilmişti. Yirmi metre kadar ötedeki söğüdün dalları kıpırdamış, ama rüzgâr altına düştüğü için, tavşanın burnuna tehlike kokusu gelmemişti.</p>

  <p>Son iki dakikadan beri bazı sesler duyuyordu, tehlike sesleri değildi bunlar. Yabani bir güvercinin kanat çırpmasına benzer bir fısıltı, bir gerilmeydi. Tavşan arka ayağını tembel tembel, ılık güneşe uzattı. Yeniden bir ses, bir ıslık, ve kürküne tak diye bir şey saplandı. Tavşan öylece kaldı, gözleri büyüdü. Göğsünde, bambudan yapılmış bir ok vardı, demirden ucu öbür taraftan çıkıp yere saplanmıştı. Tavşan yana devrildi, ayakları bir an havada koşuştu, sonra duruverdi.</p>

  <p>Söğüdün arkasından, dizlerinin üzerinde sürüne sürüne iki çocuk çıktı. Ellerinde bir metrelik yaylar vardı. Sol omuzlarına asılı sadaklarında, tüylü uçları görünen birer demet ok bulunuyordu. İkisi de tulum ve soluk mavi gömlekler giymişlerdi. Her birinin şakağına güzel birer hindi tüyü yapıştırılmıştı.</p>

  <p>Çocuklar iki büklüm, Kızılderililer gibi sakınarak ilerlediler. Kurbanlarının üzerine eğildikleri zaman, tavşanın ölüm çırpınmaları sona ermişti.</p>

  <p>“Tam yüreğinden,” dedi Cal. Sanki başka türlü olması imkânsızmış gibi. Aron eğilip baktı, bir şey demedi. “Senin vurduğunu söyleyeceğim,” diye sürdürdü Cal. “Ben kendime pay çıkaracak değilim. Zorlu bir vuruş olduğunu söyleyeceğim.”</p>

  <p>“Eh, öyleydi doğrusu.”</p>

  <p>“Evet, söylüyorum işte. Lee’ye de, babama da seni öveceğim.”</p>

  <p>“Bilmem hepsini üstüme almaya gerek var mı?” dedi Aron. “Bak, ne yapalım, biliyor musun? Bir tavşan daha vurursak, ikimizin de birer tane vurduğunu söyleriz. Ama bir tane daha vuramazsak, o zaman, buna ikimizin de nişan aldığını, hangimizin vurduğunu kestiremediğimizi söyleriz, olmaz mı?”</p>

  <p>Cal, kurnazca sordu. “Demek kendine pay çıkarmak istemiyorsun ha?”</p>

  <p>“Evet, hepsini üzerime almak istemiyorum. Aramızda bölüşebiliriz.”</p>

  <p>“Zaten benim okumdu,” dedi Cal.</p>

  <p>“Hayır, değildi.”</p>

  <p>“Bak şu tüylere, şu çentiği görüyor musun? Benim.”</p>

  <p>“Peki, nasıl olmuş da benim sadağıma girmiş? Ben çentik filan hatırlamıyorum.”</p>

  <p>“Belki sen hatırlamıyorsun. Neyse, ben yine de bu şerefi sana bağışlayacağım.”</p>

  <p>“Hayır Cal,” dedi Aron. “Bunu istemem. İkimizin de aynı anda ok attığımızı söyleriz.”</p>

  <p>“Peki, madem öyle istiyorsun. Ama ya Lee anlarsa benim okum olduğunu?”</p>

  <p>“Benim sadağıma girdiğini söyleriz.”</p>

  <p>“Buna inanır mı sanıyorsun? Senin yalan söylediğini sanır.”</p>

  <p>Aron, çaresizlik içinde, “Eğer sen vurdun sanırsa sansın, ne yapalım,” dedi.</p>

  <p>“Yalnızca bilmeni istedim,” dedi Cal. “Ya da Lee böyle düşünürse, diye!” Oku çekip çıkardı. Tavşanın beyaz tüyleri, yüreğinin kanıyla koyu kırmızıya boyandı. Cal, oku kendi sadağına koydu. Gururlu bir tavırla, “Tavşanı sen taşı,” dedi.</p>

  <p>“Artık dönsek,” dedi Aron. “Belki babam gelmiştir.”</p>

  <p>“Bu tavşanı pişirip yiyebiliriz,” dedi Cal. “Bütün gece dışarda kalabiliriz o zaman.”</p>

  <p>“Geceler çok soğuk oluyor, Cal. Bu sabah nasıl titredik hatırlamıyor musun?”</p>

  <p>“Bana göre pek soğuk değil,” dedi Cal. “Ben soğuğu hiç duymam.”</p>

  <p>“Ama bu sabah üşümüştün.”</p>

  <p>“Hayır, üşümemiştim. Yalnızca seninle alay ediyordum. Muhallebi çocuğu gibi tir tir titriyormuş numarası yapıyordum. Bana yalancı diyebilir misin?”</p>

  <p>“Hayır,” dedi Aron. “Kavga etmek istemiyorum.”</p>

  <p>“Korkuyor musun?”</p>

  <p>“Hayır, yalnızca istemiyorum.”</p>

  <p>“Sana korkuyorsun dersem, yalancı der misin bana?”</p>

  <p>“Hayır.”</p>

  <p>“Öyleyse korkuyorsun, değil mi?”</p>

  <p>“Galiba.”</p>

  <p>Aron, tavşanı yerde bırakarak, ağır ağır yürüdü. İri iri gözleri ve güzel, yumuşak bir ağzı vardı. Mavi gözleri arasındaki geniş açıklık, ona bir melek saflığı veriyordu. Saçları incecik, altın gibiydi. Güneş, başının tepesini tutuşturmuş gibiydi.</p>

  <p>Şaşkındı, ama genellikle hep böyle şaşkın olurdu. Kardeşinin bir şey peşinde olduğunu sezmişti, ama ne olduğunu bilemiyordu. Cal, onun için her zaman kapalı bir kutu olmuştu. Kardeşinin düşünce biçimini hiçbir zaman anlayamaz, vardığı noktalara şaşar kalırdı.</p>

  <p>Cal, daha çok Adam’a benziyordu. Saçları koyu kumraldı. Kardeşinden daha iri, daha kemikliydi. Omuzları daha geniş, çenesi Adam’ınki gibi sert köşeliydi. Cal’ın gözleri kahverengiydi. Hep bir şeyleri gözetler gibiydi, bazen de kara kara ışıldardı bu gözler. Ama elleri, gövdesine göre pek küçüktü. Parmakları kısa ve narin, tırnakları incecikti. Cal, ellerini pek gözetirdi. Onu ağlatabilecek bir-iki şeyden biri de parmağının kesilmesiydi. Hiçbir zaman ellerini tehlikeye atmaz, böcekmiş, yılanmış, hiç dokunmazdı böyle şeylere. Kavgada da, eline ya bir taş ya da bir sopa alır onunla dövüşürdü.</p>

  <p>Kardeşinin kendisinden uzaklaşışını seyrederken, Cal’ın dudaklarında kendine güvenli, hafif bir gülümseme belirdi. “Aron, bekle beni!” diye seslendi. Kardeşine yetişince, tavşanı ona uzattı.</p>

  <p>“Sen taşı istersen,” dedi şefkatli bir tavırla. Kolunu kardeşinin omzuna doladı. “Kızma bana.”</p>

  <p>“Hep kavga arıyorsun,” dedi Aron.</p>

  <p>“Yok canım. Şaka yapıyordum yalnızca.”</p>

  <p>“Sahi mi?”</p>

  <p>“Elbette. Bak, tavşanı taşıyabilirsin. Hem istersen artık geri dönelim.”</p>

  <p>Aron, en sonunda gülümsedi. Kardeşi aradaki gerginliği giderdi mi, hep rahatlardı. İki kardeş, ırmak yatağından yukarı, kumlara gömüle gömüle tırmandılar. Aron’un pantolonunun sağ paçası kan içinde kalmıştı.</p>

  <p>“Tavşanı yakalamamıza şaşıp kalacaklar,” dedi Cal. “Eğer babam evdeyse, tavşanı ona verelim. Tavşan etini sever.”</p>

  <p>“Olur,” dedi Aron, mutluluk içinde. “Bir şey söyleyeyim mi? Tavşanı ikimiz birden verelim ve hangimizin vurduğunu söylemeyelim.”</p>

  <p>“Peki, madem öyle istiyorsun.”</p>

  <p>Bir süre sessizce yürüdüler.</p>

  <p>“Bütün bu topraklar bizim,” dedi Cal sonra. “Taa ırmağın ötesine kadar.”</p>

  <p>“Babamın.”</p>

  <p>“Evet, ama o ölünce bize kalacak.”</p>

  <p>Bu düşünce, Aron için yabancıydı. “Ölünce de ne demek?” dedi.</p>

  <p>“Herkes ölür,” dedi Cal. “Bay Hamilton gibi. O öldü.”</p>

  <p>“A, evet,” dedi Aron. “Evet, o öldü.” İkisi arasında bir ilişki kuramamıştı: Ölen Bay Hamilton ve yaşayan baba.</p>

  <p>“Ölüleri tahta bir sandığa koyuyorlar, bir çukur kazıyorlar, sandığı o çukura gömüyorlar.”</p>

  <p>“Biliyorum.” Aron, konuyu değiştirmek, başka bir şey düşünmek istiyordu.</p>

  <p>“Ben bir sır biliyorum,” dedi Cal.</p>

  <p>“Nedir?”</p>

  <p>“Başkalarına söylersin.”</p>

  <p>“Hayır, sen söyleme dersen, söylemem.”</p>

  <p>“Söylesem mi, bilmem ki?”</p>

  <p>“Ne olur, söyle,” diye yalvardı Aron.</p>

  <p>“Kimseye söylemeyeceksin ama?’’</p>

  <p>“Hayır, söylemem.”</p>

  <p>“Annemize ne oldu sanıyorsun sen?” diye sordu Cal.</p>

  <p>“Öldü.”</p>

  <p>“Hayır, ölmedi, Kaçmış,” dedi Cal. “Bazı adamlar konuşurken duydum.”</p>

  <p>“Yalan söylüyor onlar.”</p>

  <p>“Kaçmış,” dedi Cal. “Ama benim söylediğimi kimseye söylemek yok.”</p>

  <p>“İnanmıyorum,” dedi Aron. “Babam, onun cennette olduğunu söyledi.”</p>

  <p>“Yakında ben de kaçacağım,” dedi Cal yavaşça. “Onu bulup geri getireceğim.”</p>

  <p>“Adamlar onun nerede olduğunu da söylediler mi?</p>

  <p>“Hayır, ama onu bulacağım.”</p>

  <p>“O cennette,” dedi Aron. “Babam neden yalan söylesin?”</p>

  <p>Kardeşine baktı, sessizce onun da bu düşünceye katılması için yalvarıyordu. Cal ona karşılık vermedi. “Sen onun, cennetteki meleklerle birlikte olduğuna inanmıyor musun?” diye üsteledi Aron. Cal yine karşılık vermeyince, “Kimdi bunları sana söyleyenler?” diye sordu.</p>

  <p>“Birileri işte,” dedi Cal. “Postaneden konuşuyorlardı. Benim işitemeyeceğimi sanıyorlardı, ama benim kulaklarım iyi işitir. Lee bana, sen, yerden biten otun bile sesini duyarsın, diyor.”</p>

  <p>“Neden kaçmak istesin ama?” dedi Aron.</p>

  <p>“Ne bileyim! Belki de bizden hoşlanmamıştır.”</p>

  <p>Aron, bu sapıkça düşünceyi kafasında evirip çevirdi. “Hayır,” dedi. “O adamlar yalan söylüyor olmalı. Babam, onun cennette olduğunu söyledi. Hem onun hakkında konuşmayı sevmediğini sen de biliyorsun.”</p>

  <p>“Belki de kaçtığı içindir.”</p>

  <p>“Hayır. Ben Lee’ye sordum. Bana ne dedi biliyor musun? Dedi ki, ‘Anneniz sizi severdi, hâlâ da sever.’ Lee bana, bakmam için bir yıldız gösterdi. O yıldızın, belki de annemiz olduğunu, onun ışığı parladıkça bizi seveceğini söyledi. Lee de yalan mı söylüyor sence?”</p>

  <p>Aron, gözlerinde toplanan yaşların ardından, kardeşinin gözlerini görüyordu. Sert ve akılcı gözlerdi bunlar. Gözyaşının izi bile yoktu içlerinde.</p>

  <p>Cal, içinde hoş bir heyecan duydu. Yeni bir oyuncak bulmuştu kendine, gizli bir alet, istediği amaç için kullanabileceği bir araç. Aron’un yüzünü inceledi. Dudakları titriyordu, ama burun deliklerinin de hırsla açılıp kapandığını tam zamanında gördü. Aron ağlayacaktı, ama bazen ağlarken, birden dövüşe kalkıştığı da olurdu. Ve Aron hem ağlayıp, hem de dövüş etti mi, çok tehlikeli olurdu. Hiçbir şey hızını kesemez, durduramazdı onu o zaman. Bir seferinde Lee, onu karnının üzerinde tutmuş, hâlâ vurmaya çalışan yumruklarını iki yana açmış, ancak uzun bir süre sonra gevşeyebilmişti Aron. Burun delikleri, o zaman da böyle alev saçıyordu.</p>

  <p>Cal, yeni aracını bir yana bıraktı. Onu istediği zaman yeniden ortaya çıkarabilirdi nasıl olsa. Şimdiye kadar bulduğu en etkileyici silah buydu. Onu başka bir zaman yeniden gözden geçirir, inceler, ne zaman kullanacağına karar verirdi.</p>

  <p>Ama bu kararı vermekte biraz geç kalmıştı. Aron, birden üzerine atladı ve elindeki tavşanı suratına çarptı. Cal, geri sıçradı. “Şaka ediyordum,” diye haykırdı. “Vallahi Aron, yalnızca bir şakaydı bu.”</p>

  <p>Aron durdu. Yüzünde acı ve şaşkınlık belirtisi vardı. “Böyle şakalardan hoşlanmıyorum,” dedi. Burnunu çekip, koluna sildi.</p>

  <p>Cal ona yaklaştı, kucaklayıp yanağından öptü. “Bir daha yapmam.”</p>

  <p>İki çocuk da, bir süre sessizce yürüdüler. Günün son ışıkları da çekilmeye başlamıştı. Cal, omzunun üzerinden, hırçın mart rüzgârının dağlara doğru sürdüğü, kapkara fırtına bulutlarına baktı. “Fırtına geliyor,” dedi. “Berbat bir fırtına.”</p>

  <p>“Gerçekten o adamların konuştuklarını duydun mu?” diye sordu Aron.</p>

  <p>“Belki de bana öyle gelmiştir,” dedi Cal geçiştirmeye çalışarak. “Aman Tanrım! Şu buluta bak!”</p>

  <p>Aron kara canavara bakmak için döndü. Bulutun üstü, koyu kıvrımlar halinde kabarıp şişmişti, altında ise yağmurdan bir eteklik sürüklüyordu. Onlar bakarken, bulut gürledi, ateş açtı. Bulutun patlayışı rüzgârla sürüklendi, karşıdaki yumuşamış, ıslak yamaçlarda boğuk boğuk öttü, sonra düzlüklerin üzerinden dört bir yana dağıldı. Çocuklar döndüler, eve doğru koşmaya başladılar. Bulutlar arkalarında gürlüyordu, şimşekler havayı paramparça ediyor, tir tir titretiyordu. En sonunda, bulut onlara yetişti, ilk iri damlalar, yarılan gökyüzünden patır patır dökülmeye başladı. Havaya yayılan tatlı ozon kokusunu iyice alabiliyorlardı. Koşarken yıldırımın kokusunu kokladılar.</p>

  <p>Yoldaki tekerlek izlerinin üzerinden eve koşarlarken su içinde kalmışlardı. Yağmur perde perde, sütun sütun iniyordu. Bir anda iliklerine kadar ıslandılar, saçları alınlarına yapıştı, başlarından süzülen sular gözlerine doluyordu. Şakaklarına yapıştırdıkları hindi tüyleri de ıslanıp sarkmıştı.</p>

  <p>Artık ıslanacakları kadar ıslandıkları için, koşmayı bıraktılar. Kaçıp sığınacak bir yer aramanın anlamı kalmamıştı. Birbirlerinin haline bakıp sevinçle güldüler. Aron, tavşanı şöyle bir çevirdi, havaya atıp tuttu, sonra Cal’a fırlattı. Cal da ne yapacağını şaşırmış, tavşanı aldı, arka ayakları çenesinin altına gelecek biçimde, boynuna doladı. İkisi de katıla katıla güldüler. Yağmur, eve giden yoldaki meşelerin üzerinde uğulduyordu. Rüzgâr meşelerin o ağırbaşlı duruşlarını bozmuştu.</p>

  <p class="bolum_adi2">2</p>

  <p>İkizler çiftlik binalarının önüne geldiklerinde, kafası sarı bir muşambanın ortasındaki delikten görünen Lee’nin, garip bir atla, lastik tekerlekli hafif bir faytonu ahıra doğru götürdüğünü gördüler.</p>

  <p>“Birileri var galiba,” dedi Cal. “Şu arabaya baksana!”</p>

  <p>Yeniden koşmaya başladılar, çünkü böyle yabancı bir konuğun gelişinde hoş bir şey vardı. Basamaklara yaklaşırken yavaşladılar, usulca evin arka yanına dolandılar. Konukların, insanı korkutan bir yanı da vardı çünkü. Arka kapıdan girdiler, üzerlerinden sular sızaraktan, mutfakta durdular.</p>

  <p>Oturma odasından sesler geliyordu: Babalarının sesi ve başka bir ses, bir adamın sesi. Sonra bir üçüncü ses daha işitince mideleri kasıldı, bütün gövdeleri ürperdi. Bu bir kadın sesiydi. Çocukların, kadınlarla pek az ilişkileri olmuştu. Parmaklarının ucuna basarak odalarına çıktılar, birbirlerine bakıp durdular.</p>

  <p>“Kim dersin acaba?” diye sordu Cal.</p>

  <p>Aron’un içinde, ışık yanar gibi bir duygu patlamıştı. “Annemizdir. Belki de geri geldi,” diye haykırmak istedi. Sonra, annesinin cennette olduğunu hatırladı. İnsanlar, cennetten geri dönmezlerdi. “Bilmiyorum,” dedi. “Üstümü değiştirip kuru şeyler giyeceğim ben.”</p>

  <p>Çocuklar, temiz, kuru elbiseler giydiler. Bunlar da, çıkardıkları elbiselerin tıpkı benzerleriydi. Islanmış hindi tüylerini de çıkardılar, saçlarını parmaklarıyla arkaya doğru taradılar. Bir yandan da konuşmaları dinliyorlardı. Sesler alçak perdeden geliyordu, sonra tiz bir kadın sesi geldi, sonra birden taş kesilip kulak kabarttılar, çünkü bir çocuk sesi duymuşlardı... bir kız sesi ve bu onlar için öyle bir heyecandı ki, işittiklerini bile söyleyemediler birbirlerine.</p>

  <p>Sessizce hole çıktılar, oturma odasının kapısına doğru yavaşça yaklaştılar. Cal, kendilerini ele verecek bir çıtırtı olmasın diye, kapı tokmağını elinden geldiği kadar usulca çevirdi.</p>

  <p>O sırada Lee, arka kapıdan girip hole gelmiş, muşambasını çıkarırken, onları suçüstü yakalamıştı.</p>

  <p>“Küsük çocuklar gözetliyor?” diye Çinli İngilizcesiyle sordu Lee. Cal, kapıyı kapayıverdi, kilidin dili çıt etti. “Babanız içerde, siz de girsenize,” dedi Lee.</p>

  <p>“Başka kim var içerde?” diye sordu Aron. Alçak sesle sormuştu bunu, ama sesinde haşin bir ton vardı.</p>

  <p>“Birkaç kişi. Yağmurdan kaçmışlar,” dedi Lee. Sonra elini, Cal’ın kapı tokmağını tutan elinin üzerine koyarak kapıyı açtı. “Çocuklar geldi,” diyerek, onları kapının ağzında bırakıp, çekildi.</p>

  <p>“Girin çocuklar, içeri girin,” diye seslendi Adam.</p>

  <p>İkisi de, başları önlerine eğik, içerdekilere kaçamak göz atarak, ayaklarını sürüye sürüye girdiler. Kentliler gibi giyinmiş bir adamla son derece süslü giyinmiş bir kadın vardı odada. Kadının mantosu, şapkası ve tülü, yanındaki sandalyede duruyordu. Çocuklara, baştan aşağı siyah ipeklere ve dantellere bürünmüş gibi geldi. Siyah danteller, boğazına kadar sivri sivri çıkıyordu. Bu kadarı bile, bugün için yeterdi, ama gördükleri bununla bitmiyordu. Kadının yanında bir de kız oturuyordu. Belki ikizlerden biraz daha küçüktü, ama çok da değil. Başında, mavi damalı, önü dantelli bir şapka vardı. Elbisesi çiçekliydi. Elbisenin üstüne de, iki yanı cepli, küçük bir önlük giymişti. Etekliğinin ucu kalkmış, çepçevre kırmalarla süslü, kırmızı iç etekliği görünüyordu. Oğlanlar, şapka yüzünden kızın yüzünü göremiyorlardı. Ama ellerini kucağına kavuşturmuştu, orta parmağındaki mühürlü altın yüzük görünüyordu.</p>

  <p>Çocukların ikisi de soluklarını tuttukları için, gözlerinde kırmızı halkalar uçuşmaya başlamıştı.</p>

  <p>“Bunlar, benim oğullarım,” dedi babaları. “İkizdirler. Bu Aron, bu da Caleb. Çocuklar, konuklarımızın elini sıksanıza.”</p>

  <p>Çocuklar, başları önde, elleri kalkık, umutsuzca teslim olur gibi ilerlediler. Titreyen ellerini, önce o bey, sonra da dantelli hanım sıktı. Aron öndeydi, kızı geçip gidecekti ki, hanım, “Kızımın hatırını sormak yok mu?” dedi.</p>

  <p>Aron titredi ve elini, yüzü görünmeyen kıza teslim etti. Hiçbir şey olmadı. Ölgün, sosise benzeyen parmaklarını ne sıkan oldu, ne buran, ne de ezen. Kızın önünde, eli havada kalakalmıştı. Aron, neler olup bittiğini anlamak için, kirpiklerinin arasından baktı.</p>

  <p>Kızın da başı önüne eğilmişti, üstelik şapkası da vardı. O da, orta parmağında yüzük bulunan o küçük sağ elini uzatmıştı, ama Aron’un eline bir türlü yaklaştıramıyordu.</p>

  <p>Aron hanıma bir göz attı. Dudakları aralanmış, gülümsüyordu. Oda, sessizlikten ezilmiş gibiydi. Sonra, Aron, Cal’ın kıkırdadığını duydu.</p>

  <p>Aron uzandı, kızın elini yakaladı, üç sefer yukarı aşağı, tulumba çeker gibi salladı. Kızın eli, bir avuç inci gibi yumuşacıktı. Aron gövdesinin zevkten tutuştuğunu sandı. Kızın elini bıraktı, kendi elini de tulumunun cebine sakladı. Telaşla geri çekilirken, Cal’ın ilerleyip, herkesin elini sıktığını, gayet resmi bir tavırla, “Nasılsınız?” dediğini gördü. Aron, bunu söylemeyi unutmuştu, şimdi kardeşinden sonra söylemesi de çok garip kaçtı. Adam ve konuklar gülüştüler.</p>

  <p>“Bay ve Bayan Bacon, az kalsın yağmura yakalanıyorlarmış,” dedi Adam.</p>

  <p>“Şansımız varmış, bu yakınlarda yolu şaşırdık,” dedi Bay Bacon. “Ben, Long çiftliğini arıyordum.”</p>

  <p>“Orası daha ilerdedir,” dedi Adam. “Daha ilerde, anayoldan sola dönecektiniz.” Sonra çocuklara döndü. “Bay Bacon, il müfettişidir.”</p>

  <p>“Bilmiyorum neden ama ben bu işi ciddiye alıyorum,” dedi Bay Bacon. O da çocuklarla konuşuyordu. “Kızımızın adı Abra, garip bir ad değil mi çocuklar?” Büyüklerin, çocuklarla konuşurken kullandıkları ses tonuyla konuşuyordu. Sonra Adam’a döndü ve şiir okur gibi, “Ben adını çağırmadan, Abra hazırdı bile. Ben başkasını çağırdım, ama Abra geldi. Mathew böyle demiş. Oğlan istemedim desem yalan olur, ama Abra da öyle iyi bir çocuk ki. Bak bakayım bana yavrum,” dedi.</p>

  <p>Abra kıpırdamadı. Ellerini yine kucağında kavuşturmuştu. Babası, bu sefer zevkle, “Başkasını çağırdım, ama Abra geldi,” dedi.</p>

  <p>Aron, kardeşinin, kızın şapkasına zerre kadar korku duymadan baktığını gördü. “Abra’nın garip bir ad olduğunu sanmıyorum,” dedi haşin bir sesle.</p>

  <p>“Babası o anlamda söylemedi,” diye açıkladı Bayan Bacon. “Garip, yani pek duyulmadık demek istemişti,” dedi. Sonra, Adam’a dönerek açıkladı. “Kocam, kitaplardan garip garip şeyler bulur çıkarır. Hayatım, artık gitsek nasıl olur?”</p>

  <p>Adam atıldı. “A, kalkmayın daha hanımefendi,” dedi. “Lee çay hazırlıyor. Biraz ısınırsınız.”</p>

  <p>“Ah, çok naziksiniz,” dedi Bayan Bacon. Sonra çocuklara döndü. “Çocuklar, yağmur dindi artık. Çıkın da dışarda oynayın.” Sesinden öyle bir otorite taşıyordu ki, çocuklar hemen çıktılar, önce Aron, sonra Cal, en arkada da Abra.</p>

  <p class="bolum_adi2">3</p>

  <p>Oturma odasında Bay Bacon bacak bacak üstüne attı. “Manzaranız çok güzel,” dedi. “Çok toprağınız var mı?”</p>

  <p>“Epeyce var,” dedi Adam. “Irmağın karşısına kadar uzanıyor. İyi bir arazidir.”</p>

  <p>“Öyleyse, ta yola kadar olan yerler sizin?”</p>

  <p>“Evet, öyle. Bunu söylemeye neredeyse utanıyorum. Çok yüzüstü bıraktım. Hemen hiç ekmedim. Belki de, çocukken çiftçilikle çok uğraştığımdan.”</p>

  <p>Hem Bay Bacon, hem de karısı, şimdi dikkatle Adam’a bakıyorlardı. Adam, bu verimli toprağı neden böyle boş bıraktığını onlara açıklaması gerektiğini seziyordu. “Tembelin biriyim galiba ben. Babam da, bu kusurumu düzeltmeme hiç yardımcı olmadı. Bana, çalışmadan yaşayacak kadar para bıraktı.” Gözlerini yere indirdi. Bu arada, Baconların safında bir rahatlama olduğunu sezinledi. Zengin bir adam olduğuna göre, bu yaptığı tembellik sayılmazdı. Yalnız yoksullar tembel olabilirlerdi. Tıpkı, yalnız yoksulların bilgisiz olmaları gibi. Hiçbir şeyden haberi olmayan bir zengin ya şımarık sayılırdı ya da sorumsuz biri.</p>

  <p>“Çocuklara kim bakıyor?” diye sordu Bayan Bacon.</p>

  <p>Adam güldü. “Bakacak fazla bir şeyleri yok, onu da Lee yapıyor,” dedi.</p>

  <p>“Lee mi?”</p>

  <p>Adam, böyle sorguya çekilmekten biraz sinirlenmeye başlamıştı.</p>

  <p>“Bir tek adamım var,” diye kestirip attı.</p>

  <p>“Yani o gördüğümüz Çinli’yi mi söylüyorsunuz?” Bayan Bacon şaşırmıştı.</p>

  <p>Adam, ona gülümsedi. Ondan önce korkmuştu, ama şimdi daha rahattı kendisi, “Çocukları Lee yetiştirdi. Bana da o bakıyor.”</p>

  <p>“Yani hiç kadın bakımı görmedi mi bu çocuklar?”</p>

  <p>“Hayır, görmediler.”</p>

  <p>“Zavallı kuzucuklar,” dedi Bayan Bacon.</p>

  <p>“Biraz yabanidirler, ama sağlıkları yerindedir. Galiba hepimiz, bu toprak gibi yabanileştik. Ama şimdi Lee gidiyor. Ne yapacağız, bilemiyorum.”</p>

  <p>Bay Bacon, boğazındaki gıcığı dikkatle temizledikten sonra, “Çocuklarınızın eğitimini hiç düşündünüz mü?” diye sordu.</p>

  <p>“Hayır, bu konuda pek düşünmedim galiba.”</p>

  <p>“Kocam, eğitimin gerekli olduğuna inananlardandır,” dedi Bayan Bacon.</p>

  <p>“Eğitim, geleceğin anahtarıdır,” dedi Bay Bacon.</p>

  <p>“Ne gibi bir eğitim?” diye sordu Adam.</p>

  <p>Bay Bacon, sözüne kaldığı yerden devam etti. “Bilen adam, her şeyi başarır. Evet, ben ilim irfan meşalesine inananlardanım.” İyice öne doğru uzandı, sesi, sır verir gibi bir ton kazandı. “Madem topraklarınızı işletmeye niyetiniz yok, neden kiraya verip il merkezine, bizim güzel okullarımızın yakınına yerleşmiyorsunuz?”</p>

  <p>Bir an için, Adam’ın aklından, ‘Sen kendi işine baksana be adam!’ demek geçti, ama bunun yerine, “İyi mi olur acaba, ne dersiniz?” dedi.</p>

  <p>“Sanırım, size iyi ve güvenilir bir kiracı bulabilirim,” dedi Bay Bacon, “Toprağınızın geliriyle geçinmiyor olsanız bile, ondan birkaç kuruş kazanmamak gerekmiyor ya.”</p>

  <p>Lee, çaylarla içeri girince, havayı da değiştirmiş oldu. Kapının dışındayken duyduğu seslerin tonundan, Adam’ın onları pek sıkıcı bulmaya başladığını anlamıştı. Lee, onların çay sevmediklerinden de emindi. Sevseler bile, Lee’nin pişirdiğinden pek hoşlanmamaları mümkündü. Ama çaylarını içerken yağdırdıkları övgüleri görünce, Baconların, bir şey ardında olduklarını anladı. Lee, Adam’la göz göze gelmeye çalıştı, ama başaramadı. Adam, ayaklarının arasındaki halıyı inceliyordu.</p>

  <p>“Kocam, okul yönetim kurullarında yıllarca çalışmıştır,” diyordu Bayan Bacon, ama Adam bundan sonra söylediklerini duymadı, dalıp gitmişti.</p>

  <p>Dünyayı büyük bir küre olarak düşünüyordu, meşe ağaçlarından birinin dalına asılmış, sallanıp duran bir küre. Nedenini anlayamadı ama, düşünceleri birden babasına kaydı: Tahta bacağının üzerinde topallaya topallaya yürüyor, dikkati çekmek için arada bir bacağına bastonla tap tap diye vuruyordu. Adam’ın gözlerinin önüne, babasının sert, asker bakışlı yüzü geldi. Oğullarına zorla talim yaptırışı, omuzları gelişsin diye ağır yükler taşıtması geldi. Anıların arasında, Bay Bacon’ın sesi vızıldayıp duruyordu. Adam, o taşlarla dolu çuvalın ağırlığını duydu sırtında. Charles’ın yüzünü, o alaylı alaylı sırıtışını hatırladı. Charles, o ateş saçan gözleri... kasıp kavuran öfke... Birden Charles’ı görmek isteğiyle doldu Adam. Yola çıkar, çocuklarını da yanına alırdı. Heyecanla elini dizine vurdu.</p>

  <p>Bay Bacon, konuşmasını kesti. “Efendim?” dedi.</p>

  <p>“Ah, özür dilerim,” dedi Adam. “Uzun süredir ihmal ettiğim bir şeyi hatırladım da.” Baconlar, kibarca susup, bir açıklamada bulunmasını beklediler. Adam, içinden düşünüyordu: ‘Neden olmasın? Ben ne müfettişliğe adayım, ne de okul kurulunda üyeyim. Neden olmasın?’ Sonra konuklarına döndü. “Kardeşime on yıldır mektup yazmamıştım, onu hatırladım birden de.” Karı koca, bu sözlerin etkisiyle ürperdiler ve birbirlerine baktılar.</p>

  <p>Lee, çay fincanlarını yeniden dolduruyordu. Adam, onun yanaklarını sıkıntıyla şişirdiğini gördü ve kendisini holün rahatlığına atınca da hoşnutlukla soluduğunu duydu. Baconlar, bu olay üzerinde hiçbir yorum yapmadılar, bunu aralarında görüşebilmek için yalnız kalacakları zamanı bekliyorlardı.</p>

  <p>Lee, bunu kestirdi. Hemen dışarı seğirtti, atı koşup, lastik tekerlekli faytonu kapının önüne çekmeye gitti.</p>

  <p class="bolum_adi2">4</p>

  <p>Abra, Cal ve Aron, dışarı çıktıklarında, üstü kapalı küçük verandada durarak, yağmur damlalarının geniş gövdeli meşelerden aşağı sel gibi akışını seyrettiler. Fırtına bulutları uzaklaşmış, gök gürültüleri uzaklardan yankılanır olmuştu. Ama geride kalan yağmurun, daha uzun süre yağacağı belliydi.</p>

  <p>“O hanım bize yağmurun dindiğini söylemişti,” dedi Aron.</p>

  <p>Abra, ona akıllıca bir karşılık verdi: “Dışarı bakmamıştı. Konuştuğu zaman hiçbir şeye bakmaz.”</p>

  <p>“Kaç yaşındasın?” diye sordu Cal.</p>

  <p>“On,” dedi Abra, “On birimi sürüyorum.”</p>

  <p>Abra, şapkasını geri itti. Şapka, başını bir ayla gibi çevreliyordu. Güzel kızdı, koyu renk saçları iki örgü yapılmıştı. Küçük alın yuvarlak ve şişkindi, ama kaşları düzdü. Bir gün burnu yukarı kalkacak, pek hoş olacaktı, ama şimdi bu burun küçücük, düğme gibiydi. Yalnız iki özelliği vardı ki, onlar hiç değişmeyecekti. Kararlı bir anlam taşıyan çenesi ve çiçek gibi güzel, pembe, geniş ağzı. Kestane rengi gözleri keskin bakışlı, zeki ve korkusuzdu. Çocukların dosdoğru yüzlerine, gözlerinin içine bakıyordu. Önce birine, sonra öbürüne çevirdi bakışlarını. Evdeyken takındığı utangaç tavırdan en küçük bir iz bile yoktu şimdi üzerinde.</p>

  <p>“Sizin ikiz olduğunuza inanmıyorum,” dedi. “Birbirinize benzemiyorsunuz.”</p>

  <p>“İkiziz,” dedi Cal.</p>

  <p>“İkiziz,” dedi Aron da.</p>

  <p>“Bazı ikizler birbirlerine benzemezler,” diye ekledi Cal.</p>

  <p>“Pek çoğu benzemez,” dedi Aron. “Lee bize, neden böyle olduğunu anlattı. Eğer bir yumurtadan olurlarsa benzerlermiş. Çift yumurtadan olurlarsa benzemezlermiş.”</p>

  <p>“Biz çift yumurtadanız,” dedi Cal.</p>

  <p>Abra, bu iki taşra çocuğunun uydurma masallarıyla alay eder gibi güldü. “Yumurta ha!” dedi. “Yumurta!” Bunları, öyle pek yüksek sesle ya da sertçe söylememişti, ama çocukların kafasındaki Lee’nin kuramı hemen sarsılmış, sallanmaya başlamıştı. Abra, az sonra da bu kuramı darmadağın etti. “Hanginiz sahanda, hanginiz suda pişmiş?” diye sordu.</p>

  <p>Oğlanlar, birbirlerine tedirgin bakışlar fırlattılar. Bu onların, kadınların o insafsız mantığıyla ilk karşılaşmalarıydı. Bu mantık, özellikle yanlış olduğu zaman, insanı iyice alt üst ederdi. Bu, onlar için heyecan ve korku veren yepyeni bir duyguydu.</p>

  <p>“Lee, Çinlidir,” dedi Cal.</p>

  <p>“Ah, pek güzel,” dedi Abra nazikçe. “Neden daha önce söylemediniz? Belki de siz Çin yumurtasısınızdır. Hani o, yuvaya bırakılanlar gibi.” Bu söylediklerinden sonra, onların çöküşünü seyretmek için sustu. Çocuklar, karşı koymaya çalıştılarsa da beceremediler, sonunda teslim bayrağını çektiler. İpler Abra’nın elindeydi, sözü geçen oydu artık.</p>

  <p>“Haydi, eski eve gidelim, orda oynayalım,” diye önerdi Aron. “Damı biraz akar ama, güzel yerdir.”</p>

  <p>Üzerlerinden sular damlayan meşe ağaçlarının altından, Sanchez’in eski evine koştular. Açık kapıdan içeri daldılar. Kapının paslı menteşeleri sinirli sinirli gıcırdadı.</p>

  <p>Kerpiç ev, ikinci bir çöküntü dönemine girmişti. Bir cephesini boydan boya kaplayan büyük salonun yarısı beyaz kireç sıva yapılmış, öbür yarısı kalmıştı, on yıl önce işçilerin bıraktıkları gibi duruyordu. Doğramaları yenilenmiş girintili pencereler camsızdı. Yeni döşemeler su lekeleriyle kaplanmış, yer yer çürümüş, çatlamıştı. Bir köşede eski kâğıt desteleri, kararmış çivi torbaları duruyordu. Çiviler paslanmış, topak topak olmuştu.</p>

  <p>Çocuklar evin girişinde dururlarken, içerden bir yarasa havalandı, bir o duvara bir bu duvara doğru uçtu, sonunda kapıdan çıkıp gözden uzaklaştı.</p>

  <p>Çocuklar, Abra’ya evi gezdirdiler. Dolapları açtılar, lavaboları, tuvaletleri, hâlâ sandıklarından çıkarılmamış avizeleri gösterdiler. Üç çocuk da parmaklarının ucuna basa basa dolaşıyor, boş evin duvarlarında seslerinin yankılanmasından ürkerek, hiç konuşmuyorlardı.</p>

  <p>Yeniden salona geldiklerinde, ikizler, konuklarının karşısına geçtiler. Aron, yankıdan çekinerek, alçak bir sesle, “Beğendin mi?” diye sordu.</p>

  <p>“Evet,” dedi Abra duraksayarak.</p>

  <p>“Biz bazen burada oynarız,” dedi Cal atak bir tavırla. “İstersen sen de gelip oynayabilirsin burada bizle.”</p>

  <p>“Ben Salinas’ta oturuyorum,” dedi Abra. Bunu öyle bir ses tonuyla söylemişti ki, ikizler, karşılarında böyle kabakça zevklerle vakit geçiremevecek, üstün bir kişinin bulunduğunu anladılar.</p>

  <p>Abra, onların en değerli şeylerini kırdığını anlamıştı. Erkeklerin zayıflıklarını bildiği halde, yine de onlardan hoşlanıyordu, üstelik kendisi bir hanımefendiydi. “Arada bir buradan geçersek, uğrar, sizinle oynarım birazcık,” dedi nazikçe. Oğlanların ikisi de buna çok sevindiler.</p>

  <p>“Sana tavşanımı vereceğim,” dedi Cal birden. “Babama verecektim ama, sana verebilirim.”</p>

  <p>“Ne tavşanı?”</p>

  <p>“Bugün vurduk, hem de yüreğinden, okla. Kıpırdayamadı bile.”</p>

  <p>Aron, ona öfkeyle baktı. “O benim...”</p>

  <p>Cal sözünü kesti onun. “Hazırlayalım da, alır eve götürürsün. Bayağı iri bir tavşan.”</p>

  <p>“Her yanı kan için kalmış pis tavşanı ne yapayım ben?” dedi Abra.</p>

  <p>“Ben onu yıkarım,” dedi Aron. “Bir kutuya yerleştirir, sicimle bağlarım. Eğer pişirip yemek istemezsen, Salinas’a gidince bir cenaze töreni yaparsın.”</p>

  <p>“Ben sahici cenaze törenlerine gidiyorum,” dedi Abra. “Daha dün birine gittim. Bu tavan yüksekliğinde çiçekler vardı.”</p>

  <p>“Tavşanımızı istemiyor musun?” diye sordu Aron.</p>

  <p>Abra, onun güneş gibi aydınlık, kıvır kıvır olmuş saçlarına, ağlayacak gibi duran gözlerine baktı. Ve içinde, sevginin başlangıcı olan, o yakıcı ateşi duydu. “Eğer bir kutuya koyarsan,” dedi.</p>

  <p>Şimdi artık kendini kabul ettirmişti ya, Abra çevresine bakındı ve başarılarını incelemeye koyuldu. Bu çocuklardan hoşlanıyordu. Onların, yıkana yıkana elek gibi olmuş, orası burası Lee tarafından yamanmış giysilerine baktı. Peri masalları uydurmaya başladı. “Ah zavallı çocuklar,” dedi. “Babanız sizi dövüyor mu?”</p>

  <p>İkisi de başlarını salladılar. İlgilenmişlerdi ama, şaşırmışlardı da. “Çok mu yoksulsunuz?”</p>

  <p>“Nasıl yani?” dedi Cal.</p>

  <p>“Yani bu küllerin arasında oturup, suyunuzu ve yakacağınızı dışardan mı getirmek zorunda kalıyorsunuz?”</p>

  <p>“Yakacak da ne?”</p>

  <p>Abra, bu soruyu duymazlıktan gelerek sözlerini sürdürdü: “Zavallı yavrucuklar.” Kendini, elinde ucu yıldızlı bir asa tutarken görmeye başlamıştı. “O kötü üvey anneniz sizden nefret edip, sizi öldürmek mi istiyor?”</p>

  <p>“Bizim üvey annemiz filan yok,” dedi Cal.</p>

  <p>“Hiç annemiz yok, annemiz öldü.”</p>

  <p>Aron’un bu sözleri, Abra’nın kurmakta olduğu masalı çürütüvermişti, ama hemen yeni bir masalı başlatıverdi. Sihirli değnek yok olmuştu, ama onun yerine şimdi, geniş kenarlı, tavus tüylü bir şapka vardı başında, elindeki kocaman sepetin içinden de, bir hindinin ayağı görünüyordu.</p>

  <p>“Zavallı küçük, anasız yetimler,” dedi tatlı bir sesle. “Ben sizin anneniz olacağım. Sizi kucağıma alıp sallayacak, size masallar anlatacağım.”</p>

  <p>“Biz kocaman olduk,” dedi Cal. “Seni deviririz.”</p>

  <p>Abra, bu kabalık karşısında başını çevirdi. Aron’un, masalının çekiciliğine kendini kaptırdığını anlamıştı. Gözlerinin içi gülümsüyordu, kendini, Abra’nın kucağında sallanırken düşündüğü belliydi. Abra, ona karşı aynı sevgi kamaşmasını yeniden duydu içinde. “Söyle bakayım,” dedi hoş bir sesle, “Annenize güzel bir cenaze töreni yapıldı mı?”</p>

  <p>“Hatırlamıyoruz,” dedi Aron. “Çok küçükmüşüz.”</p>

  <p>“Peki nerede gömülü? Mezarına çiçek koyabilirdiniz. Biz her zaman, Büyükanne ile Albert Amcanın mezarlarına çiçek koyarız.”</p>

  <p>“Bilmiyoruz,” dedi Aron.</p>

  <p>Cal’ın gözlerinde yeni bir ilgi uyanmıştı. Gözleri, zafer kazanmış gibi ışıldıyordu. “Babama gider, onun mezarının nerede olduğunu sorarız, çiçek götürmek için.”</p>

  <p>“Ben de sizinle gelirim,” dedi Abra. “Ben çelenk yapmasını bilirim. Size de gösteririm nasıl yapıldığını.” Aron’un, bundan hiç hoşlanmadığını fark etti. “Sen çelenk yapmak istemez misin?” diye sordu ona.</p>

  <p>“İsterim.”</p>

  <p>Abra, ona yeniden dokunmak istedi, omzunu okşadı, yanağına dokundu. “Anneniz buna çok sevinecek. Cennetten bile dünyaya bakıp her şeyi görürler. Babam öyle diyor. Bu konuda bir şiir de biliyor.”</p>

  <p>“Gidip tavşanı sarayım,” dedi Aron. “Çamaşırlarımın kutusu duruyor.” Eski eve doğru koştu. Cal, onun gidişini izledi. Gülümsüyordu.</p>

  <p>“Neden gülüyorsun?” diye sordu Abra.</p>

  <p>“Ah, hiç,” dedi Cal. Gözlerini ona dikti.</p>

  <p>Abra, onun gözlerini yere çevirtmeye çalıştı, bu konuda usta da sayılırdı, ama Cal gözlerini yere çevirmedi. Önceleri belki biraz utanmıştı, ama şimdi utangaçlığı uçup gitmişti. Abra’nın egemenliğini tuzla buz etmek, onu yenilgiye uğratmak, Cal’ı gülümsetmişti. Abra’nın, kardeşini daha çok beğendiğini biliyordu. Bu da onun için yeni değildi. Hemen herkes, altın saçlı Aron’u, şefkat gösterilerine açık olduğu için beğenirdi. Cal’ın duyguları derinlerde saklıydı. Her an, geri çekilmeye ya da atak yapmaya hazırdı. Şimdi Abra’yı, kardeşinden hoşlandığı için cezalandırıyordu. Bu da yeni değildi. Bu işi, yapabileceğini ilk keşfettiği andan beri uygulamıştı. Ve bu gizli cezalandırma, neredeyse yaratıcı bir iş olmuştu onun için.</p>

  <p>İki çocuk arasındaki farklılık, belki de en iyi şöyle açıklanabilir: Aron, çalılar arasında bir karınca yuvasına rastlasa, yüzükoyun uzanır ve karıncaların özelliklerini, bazılarının yiyecek getirişini, bazılarının da beyaz yumurtaları taşıyışını incelerdi. Karınca toplumunun üyelerinin, bir araya gelince, nasıl antenlerini birleştirip konuştuklarını seyrederdi. Saatlerce, orada uzanıp öyle kalabilirdi.</p>

  <p>Ama, Cal, aynı karınca yuvasına rastlasa, yuvaya bir tekme atıp darmadağın eder, sonra da felakete uğrayan şaşkın karıncaları seyrederdi. Aron, bu dünyanın bir parçası olmaktan hoşnuttu, oysa Cal onu değiştirmek zorundaydı.</p>

  <p>Cal, herkesin, kardeşini neden kendisinden çok sevdiğini bilmek istemezdi. Ama bu durumu kendisine uygun kılmak için bir araç bulmuştu. Bir şey tasarlar, Aron’u beğenen kişinin, kendini ortaya koymasını beklerdi. Sonra bir şey olur, kurban, neden olduğunu, nasıl olduğunu bile anlayamazdı. Cal, öç almaktan bir üstünlük payı çıkarır ve bundan zevk alırdı. Bu, onun tanıdığı en güçlü, en katıksız duyguydu. Aron’dan nefret etmek şöyle dursun, onu seviyordu hatta. Çünkü Aron sayesinde, Cal zaferin tadını tadıyordu. Başkalarına ceza vermesinin, Aron kadar sevilmek isteğinden ileri geldiğini -biliyorsa bile- çoktan unutmuştu. Artık iş o kadar ileri varmıştı ki, kendi durumunu Aron’un durumuna yeğ tutuyordu.</p>

  <p>Abra, Aron’a dokunduğu ve sesi, onunla konuşurken daha yumuşak olduğu için, Cal’da yeni bir süreç başlatmıştı. Cal’ın tepkisi kendiliğinden olmuş, Abra’nın zayıf bir yanını yakalamaya çalışmıştı hemen. Kafası da iyi işlediğinden, onun konuşmalarından zayıf yanını yakalayıvermişti. Bazı çocuklar bebek kalmak, bazıları ise yetişkin olmak isterler. Pek azı kendi yaşlarından hoşnuttur. Abra da, yetişkin olmak, öyle görünmek istiyordu. Büyüklerin kullandıkları sözcükleri kullanıyor, elinden geldiğince, onlar gibi davranmaya, onlar gibi tepki göstermeye özeniyordu. Çocukluğu çoktan geride bırakmış, ama henüz, o çok beğendiği yetişkinlerden biri olamamıştı. Cal, bunu sezdi. Karşısına, karınca yuvasını tekmelemesine yarayacak bir araç çıkmıştı.</p>

  <p>Kardeşinin kutuyu arayıp bulmasının ne kadar süreceğini aşağı yukarı kestirebiliyordu. Neler olacağını kafasında canlandırabiliyordu. Aron tavşanın kanlarını temizlemek isteyecek, bu da epey zaman alacaktı. Sicim bulmak daha da çok sürecek, hele dikkatle atılacak fiyonklar iyice zaman alacaktı. Bu arada Cal kazanmaya başlayacaktı, bunu biliyordu. Abra’nın kendine güvenini sarsmaya başladığını seziyor, bunu daha ileri götürebileceğini biliyordu.</p>

  <p>Abra, sonunda gözlerini ondan ayırdı. “Ne biçim bakıyorsun sen insana böyle?”</p>

  <p>Cal, onun ayaklarına baktı, sonra gözlerini ağır ağır kaldırarak, sanki bir sandalyeye bakıyormuş gibi, soğuk soğuk süzdü. Bunun, büyükleri bile sinirlendireceğini biliyordu.</p>

  <p>Abra da dayanamadı. “Bir şey mi var?” dedi.</p>

  <p>“Sen okula gidiyor musun?” diye sordu Cal.</p>

  <p>“Elbette gidiyorum.”</p>

  <p>“Kaçıncı sınıf?”</p>

  <p>“Beş.”</p>

  <p>“Kaç yaşındasın?”</p>

  <p>“On birimi sürüyorum.”</p>

  <p>Cal güldü.</p>

  <p>“Ne var bunda?” diye sordu Abra. Cal karşılık vermedi.</p>

  <p>“Haydi söylesene, ne var bunda?” Yine ses yoktu. “Kendini bir şey sanıyorsun,” dedi Abra. Cal onunla alaya devam edince tedirgin oldu. “Kardeşin nerede kaldı, bilmem ki?” dedi. “Bak, yağmur dindi.”</p>

  <p>“Sanırım arıyordur,” dedi Cal.</p>

  <p>“Neyi, tavşanı mı?”</p>

  <p>“Yoo, tavşan duruyor, ölü. Ama belki öbürünü yakalayamamıştır. Kaçar.”</p>

  <p>“Neyi yakalayamamıştır? Nedir o kaçan?”</p>

  <p>“Söylememi istemez,” dedi Cal. “Bir sürpriz yapmak istiyor. Geçen cuma yakaladı. Onu ısırdı da.”</p>

  <p>“Neden söz ediyorsun sen Allah aşkına?”</p>

  <p>“Göreceksin,” dedi Cal. “Kutuyu açınca. Bahse girerim, sana, kutuyu hemen açma diyecek.” Bu, tahmin filan değildi. Cal kardeşini iyi bilirdi.</p>

  <p>Abra, yalnız meydan muharebesini değil, bütün savaşı kaybetmekte olduğunu anlamıştı. Bu çocuktan da nefret etmeye başlamıştı. Çaresizlik içinde, bildiği bütün işkenceleri aklından geçirmeye başladı, ama artık hiçbirinin para etmeyeceğini biliyordu. Sessizliğe sığınıp kapıdan çıktı, annesiyle babasının bulunduğu eve doğru baktı. “Dönsem iyi olacak,” dedi.</p>

  <p>“Bekle,” dedi Cal.</p>

  <p>Cal yaklaşırken, kız döndü. “Ne istiyorsun?” dedi soğuk soğuk.</p>

  <p>“Kızma bana,” dedi Cal. “Burada neler döndüğünü bilmiyorsun. Kardeşimin sırtını bir görsen.”</p>

  <p>Cal’ın böyle tutum değiştirmesi, Abra’yı şaşkına çevirmişti. Cal, onun, belirli bir tavrı sürdürmesine engel oluyordu hep. Abra’nın romantik durumlardan hoşlandığını da gayet iyi keşfetmişti. Abra, sesini Cal gibi alçaltarak sordu.</p>

  <p>“Ne demek istiyorsun? Ne var sırtında?”</p>

  <p>“Baştan aşağı yara,” dedi Cal. “O Çinli yaptı.”</p>

  <p>Abra ürperdi, büsbütün ilgilendi. “Ne yapıyor? Dövüyor mu onu?”</p>

  <p>“Keşke dövmekle kalsa.”</p>

  <p>“Neden babanıza söylemiyorsunuz?”</p>

  <p>“Cesaret edemiyoruz. Söylersek neler olur, biliyor musun?”</p>

  <p>“Hayır, ne olur?”</p>

  <p>Cal başını salladı. “Yok,” dedi, sonra dikkatle düşünür gibi yaptı. “Olmaz, sana bile söyleyemem.”</p>

  <p>Tam o sırada Lee, Baconların atını lastik tekerlekli yüksek faytona koşmuş olarak arabalıktan çıktı. Bay ve Bayan Bacon da evden çıktılar ve ellerinde olmadan, başlarını kaldırıp havaya baktılar.</p>

  <p>“Şimdi anlatamam sana,” dedi Cal. “Çinli, anlattığımı duyar sonra.”</p>

  <p>“Abra, çabuk ol, gidiyoruz!” diye seslendi Bayan Bacon.</p>

  <p>Kocasının yardımıyla arabaya binerken, Lee de huysuz atı tutuyordu.</p>

  <p>Aron, koşarak evin ardından çıktı. Süslü fiyonklarla bağlanmış bir kutu taşıyordu elinde. Kutuyu Abra’ya uzattı. “Al,” dedi. “Yalnız, eve gitmeden açma.”</p>

  <p>Cal, Abra’nın yüzündeki iğrenmeyi gördü. Elleri geri geri gidiyordu.</p>

  <p>“Al yavrum,” dedi babası. “Çabuk ol, geç kalıyoruz.” Kutuyu kızın eline tutuşturdu.</p>

  <p>Cal, onun yanına yaklaştı. “Kulağına bir şey söylemek istiyorum,” dedi. Elini kızın kulağına koydu. “Donunu ıslatmışsın,” dedi. Abra kıpkırmızı oldu, şapkasını iyice öne çekti. Bay Bacon, onu kollarına alıp, arabaya bindirdi.</p>

  <p>Lee, Adam ve çocuklar, arabanın gidişini seyrettiler. At güzel bir tırısa kalkmıştı.</p>

  <p>Daha ilk dönemeci dönmeden, Abra’nın kolu arabadan uzandı, kutuyu fırlatıp attı. Cal, kardeşinin yüzüne baktı, onun gözlerine çöken üzüntüyü gördü. Adam evin içine, Lee de tavuklara yem vermeye gidince, Cal, kolunu kardeşinin omzuna doladı, onu avutmak ister gibi kucakladı.</p>

  <p>“Onunla evlenmek istiyordum,” dedi Aron. “Kutuya bir mektup koymuştum.”</p>

  <p>“Üzülme,” dedi Cal. “Ben sana tüfeğimi veririm, eğer istersen.”</p>

  <p>Aron başını salladı. “Senin tüfeğin yok ki!”</p>

  <p>“Yok mu?” dedi Cal. “Yok, öyle mi?”</p>
</body>
</html>
