<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Kırk İkinci Bölüm</p>

  <p><br /></p>

  <p>Savaş, hep başkalarının başına patlar. Salinas’ta, Birleşik Devletler’in dünyadaki en büyük ve en güçlü devlet olduğunun farkındaydık. Her Amerikalı doğuştan silahşördü ve bir Amerikalı on düşmana bedeldi.</p>

  <p>Villa’nın peşinden Mexico’ya yapılan Pershing seferi, kısa sürede bu ümitlerimizden birini yıkıverdi. Meksikalıların doğru dürüst ateş edemeyeceklerine, üstelik aptal ve tembel olduklarına iyice inanmıştık. Ama kendi C bölüğümüz, sınırdan yorgun ve bezgin bir halde döndüğünde, bunların hiçbirinin doğru olmadığını anladık. Meksikalılar, düpedüz iyi ateş edebiliyorlardı, Allah kahretsin! Ve Villa’nın adamları, bizim çocuklardan daha dayanıklı, daha savaşçıydılar. Ayda iki kez yapılan eğitim, bizimkileri pek öyle sağlamlaştıramamıştı. Meksikalıların, bizim kurmaydan daha iyi düşündüğü ve onu tuzağa düşürdüğü anlaşılıyordu. Meksikalılara müttefikleri ve dizanteri salgını da arka çıkınca, korkunç olmuşlardı. Bizim çocuklardan bazıları, yıllarca toplayamadılar kendilerini.</p>

  <p>Meksikalılarla Almanlar arasında, nasılsa bir bağlantı kuramadık. Eski vatansever kibrimize yeniden kapıldık. Bir Amerikalı, yirmi Alman’a bedeldi. Bu böyle olduğuna göre, Kayzer’i dize getirmek için, biraz sertçe davranmamız yeterdi. O zaman, bizim işimize burnunu sokmaya cesaret edemezdi, ama etti. Başını kaldırıp gemilerimizi batıramazdı, ama batırdı. Aptala benziyordu, ama başardı. Böylece, onunla savaşmaktan başka çıkar yol kalmamıştı geriye.</p>

  <p>Savaş, hiç değilse başlangıçta, başkaları içindi. Biz, ben, ailem ve arkadaşlarım, tribünlerde oturuyorduk. Oldukça heyecanlıydı. Savaşın, hep başkalarının başına geldiği nasıl doğruysa, hep başka birilerinin öldürüldüğü de doğruydu. Ya savaş tanrısı! Bu da doğru değildi. Korkunç telgraflar yağmaya başladı, herkesin erkek kardeşiydi ölenler. Burada, öfke ve gürültüden altı bin mil uzaktaydık, ama bu bile koruyamıyordu bizi.</p>

  <p>Artık öyle pek eğlenceli olmuyordu. Özgürlük Kızları, beyaz şapkaları ve üniformalarıyla gösteriler düzenleyebilirlerdi artık. Amcamız 4 Temmuz nutkunu yeniden yazıp, tahvil satmakta kullanabilirdi. Okulda haki elbiseler giyip kampanya kasketleri takabilirdik. Fizik öğretmenimiz, silahların nasıl işlediğini anlatabilirdi bize. Fakat aman Tanrım, Marty Hopps ölmüş, küçük kız kardeşimizin ta üç yaşından beri âşık olduğu yakışıklı çocuk, sokağın karşı tarafında oturan Bergeslerin oğlu, paramparça olmuştu.</p>

  <p>Ve sallanaraktan, ayaklarını sürüyerekten bavullarını taşıyan delikanlılar, Ana Cadde’den Güney Pasifik Karargâhına doğru, garip garip yürüyorlardı. Koyun gibiydiler. Salinas bandosu, ‘Yıldızlar ve Çizgiler Sonsuza Kadar’ marşını çalarak, onların önünden gidiyordu. Aileler, oğullarının yanında ağlaşarak yürürken, marş bir matem havasına bürünüyordu. Askerler, annelerine bakmazlardı. Bakamazlardı. Savaşın, bizim başımıza da geleceğini hiç düşünmemiştik.</p>

  <p>Salinas’ın kahvehane ve barlarında fısıl fısıl konuşanlar vardı. Bunlar, askerin birinden gizlice bilgi elde etmişlerdi, işin doğrusunu söylemiyorlardı bize. Adamlarımız silahsız gönderiliyordu. Gemilerimiz batırılıyor ve hükümet bize bildirmiyordu. Alman ordusu, bizimkinden öylesine üstündü ki, en küçük bir şansımız bile yoktu. Kayzer’in akıllı biri olduğu söyleniyordu. Amerika’yı istila etmeye hazırlanıyordu. Ama Wilson, bunu söyler miydi hiç bize? Söylemezdi elbette. Ve bunları söyleyen leş kargaları, bir Amerikalının yirmi Alman’a bedel olduğunu söyleyenlerdi, aynı kişilerdi.</p>

  <p>Yabancı üniformaları içinde yakışıklı İngilizler, küçük gruplar halinde dolaşıyor ve büyük paralar ödeyerek, piyasada ne var ne yok topluyorlardı. Bu İngilizlerin çoğu sakattı, ama yine de üniformalarını giyiyorlardı. Aldıkları şeyler arasında fasulye de vardı. Fasulye hem kolay taşınıyor, hem de bozulmuyordu, üstelik insanlar onunla karınlarını iyice doyurabiliyorlardı. Çiftçiler, altı ay önce geçerli olan fiyat üzerinden anlaşma yaptıklarına pişmandılar. Fasulyenin kilosu yirmi beş sente çıkmıştı, üstelik de kolay kolay bulunmuyordu.</p>

  <p>Halkın söylediği, Salinas Vadisi’nde söylenen şarkılar değişti. Başlangıçta, Helgoland’ı nasıl yakıp yıkacağımızı, Kayzer’i asıp yabancıların yaptıkları yıkımı nasıl temizleyeceğimizi dile getiren şarkılar çağırıyorduk. Sonra birden, “Savaşın kızılca kıyametinde Kızılhaç hemşiresi korkmaz durur. Her ülkenin gülüdür Kızılhaç hemşiresi,” ve “Alo, santral, bana cenneti bağla, çünkü babam orada,” şarkılarını söylemeye başladık. Bana kalırsa, ilk karambolde yüzüne bir yumruk yiyip, ondan sonra da kavganın bitmesini isteyen, sert, ama tecrübesiz bir çocuk gibiydik.</p>
</body>
</html>
