<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Yirmi Sekizinci Bölüm</p>

  <p class="bolum_adi2">1</p>

  <p>Çocuklar, babalarındaki değişikliği yemek masasında fark ettiler. Onun da etten kemikten yaratılmış olduğunu biliyorlardı -ama duyup da dinlemeyen kulakları, bakıp da görmeyen gözleri vardı. Bir babanın gölgesiydi o. Çocuklar ona meraklarını, buluşlarını ya da yaptıklarını anlatmaya alışmamışlardı hiç, böyle bir şey bilmiyorlardı. Büyüklerin dünyasıyla olan ilişkileri, hep Lee aracılığıyla olmuştu. Lee, onları yalnızca yetiştirmek, doyurmak, giydirmekle kalmamış, onlara yalnız terbiye vermekle de yetinmemiş, babalarına saygı duymayı öğretmişti. Babaları, onlar için bir kapalı kutuydu. Söylediği sözler, koyduğu kurallar hep Lee tarafından ulaştırılıyordu onlara, ama bunları da hep Lee uyduruyor, Adam’a mal ediyordu.</p>

  <p>Adam’ın Salinas’tan döndüğü gece, Cal ve Aron, babalarının kendilerini dinlediğini, sorular sorduğunu, bakıp kendilerini gördüğünü fark edince, önce şaşırdılar, sonra da sıkıldılar. Bu değişiklik, onlara bir çekingenlik getirdi.</p>

  <p>“Bugün ava çıktığınızı duydum,” dedi Adam. Yeni bir durumla karşı karşıya gelen bütün insanlar gibi, çocuklar da dikkat kesildiler. Biraz durakladıktan sonra, Aron babasının sözlerini onayladı.</p>

  <p>“Evet efendim,” dedi.</p>

  <p>“Bir şey yakalayabildiniz mi bari?”</p>

  <p>Bu sefer, daha uzun bir sessizlikten sonra, “Evet efendim,” dedi Aron.</p>

  <p>“Ne yakaladınız?”</p>

  <p>“Bir tavşan.”</p>

  <p>“Ok ve yayla mı? Kim yakaladı onu?”</p>

  <p>“İkimiz de vurduk,” dedi Aron. “Hangimizin vurduğunu bilmiyoruz.”</p>

  <p>“Kendi oklarınızı tanımıyor musunuz? Biz çocukken, oklarımızı işaretlerdik.”</p>

  <p>Aron bu sefer ses çıkarıp da başını derde sokmayı göze alamadı. Biraz bekledikten sonra, Cal, “Benim okumdu ama,” dedi, “yanlışlıkla Aron’un sadağına girdiğini sanıyoruz.”</p>

  <p>“Böyle düşünmenizin nedeni ne?”</p>

  <p>“Bilmem,” dedi Cal. “Ama tavşanı vuran Aron’du.”</p>

  <p>Adam, gözlerini öbür çocuğuna çevirdi. “Ya sen ne düşünüyorsun?” diye sordu.</p>

  <p>“Belki ben vurmuşumdur, ama pek emin değilim.”</p>

  <p>“İkiniz de durumu gayet iyi idare ediyorsunuz,” dedi Adam. Çocukların yüzündeki kaygı siliniverdi, bunun bir tuzak olmadığını anlamışlardı. “Tavşan nerede?” diye sordu Adam.</p>

  <p>“Aron onu Abra’ya armağan olarak verdi,” dedi Cal.</p>

  <p>“Abra da tavşanı fırlatıp attı,” dedi Aron.</p>

  <p>“Neden?”</p>

  <p>“Bilmiyorum. Onunla evlenmek istiyordum hem.”</p>

  <p>“Sahi mi?”</p>

  <p>“Evet efendim.”</p>

  <p>“Ya sen ne diyorsun Cal?”</p>

  <p>“Galiba, Abrayı almasına izin vereceğim.”</p>

  <p>Adam güldü. Çocuklar onun güldüğünü hiç hatırlamıyorlardı. “Bu küçük kız güzel mi bari?” diye sordu.</p>

  <p>“Oo, evet,” dedi Aron. “Güzel. İyi ve güzel.”</p>

  <p>“Buna sevindim,” dedi Adam. “Madem gelinim olacak.”</p>

  <p>Lee sofrayı topladı ve mutfakta bulaşıkları çabucak yıkadıktan sonra geri döndü. “Yatmaya hazır mısınız?” diye sordu çocuklara.</p>

  <p>Çocuklar bağrışıp direndiler.</p>

  <p>“Biraz otur,” dedi Adam, Lee’ye. “Bırak onları, biraz daha kalsınlar.”</p>

  <p>“Hesapları toparladım,” dedi Lee. “Birlikte gözden geçiririz sonra.”</p>

  <p>“Ne hesapları Lee?”</p>

  <p>“Ev ve çiftlik hesapları. Durumunuzun ne olduğunu bilmek istiyordunuz ya.”</p>

  <p>“On yıllık hesaplar değil sanırım Lee?”</p>

  <p>“Daha önce ilgilenmek istememiştiniz hiç.”</p>

  <p>“Sanırım haklısın. Ama biraz otur. Bak, Aron bugün buraya gelen küçük kızla evlenmek istiyormuş.”</p>

  <p>“Nişanlanmışlar mı?” diye sordu Lee.</p>

  <p>“Aron’a daha evet dediğini sanmıyorum,” dedi Adam. “Bu bize biraz zaman kazandırabilir.”</p>

  <p>Cal, evdeki bu değişik havadan duyduğu tedirginlikten kurtulmuştu. Bu karınca yuvasını sinsi gözlerle inceliyor, bir tekmede nasıl yıkacağına karar vermeye çalışıyordu. Sonunda kararını verdi.</p>

  <p>“Gerçekten iyi bir kız,” dedi. “Beğeniyorum onu. Neden biliyor musunuz? Bizden, annemizin mezarının nerede olduğunu sizden öğrenmemizi ve oraya gidip çiçek koymamızı istedi.</p>

  <p>“Olur mu baba?” diye sordu Aron. “Bize çelenk yapmasını öğreteceğini de söyledi.”</p>

  <p>Adam’ın kafası hızla işlemeye başladı. En başta, yalan söylemeyi beceremezdi, sonra, daha önce de hiç denememişti buna bir yalan uydurmayı. Aklına hemencecik gelen bir çözüm onu korkutuyordu, ama aklına geldiği gibi kolayca söyleyiverdi. “Bunu yapmayı ben de çok isterdim çocuklar,” dedi. “Ama size söylemem gerek. Annenizin mezarı, memleketin ta öbür ucunda, geldiği yerde.”</p>

  <p>“Neden?” diye sordu Aron.</p>

  <p>“Bazıları, doğdukları yere gömülmeyi isterler.”</p>

  <p>“Oraya nasıl gitti?” diye sordu Cal.</p>

  <p>“Onu trene koyduk ve yurduna gönderdik. Öyle değil mi Lee?”</p>

  <p>Lee başını salladı. “Bizde de böyledir,” dedi. “Bütün Çinliler, nerede olurlarsa olsunlar, öldükten sonra Çin’e gönderilirler.”</p>

  <p>“Bunu biliyorum,” dedi Aron. “Daha önce söylemiştin.”</p>

  <p>“Öyle mi?” diye sordu Lee.</p>

  <p>“Elbette anlattın,” dedi Cal. Biraz düş kırıklığına uğramıştı.</p>

  <p>Adam, konuyu hemen değiştirdi. “Bugün öğleden sonra, Bay Bacon bir şey önerdi,” diye başladı. “Çocuklar, bunun üzerinde düşünmenizi istiyorum. Eğer Salinas’a taşınırsak, sizler için çok daha iyi olacağını söyledi. Daha iyi okullar ve birlikte oynayabileceğiniz bir sürü çocuk var orada.”</p>

  <p>Bu öneri, ikizleri şaşkına çevirmişti. “Burası ne olacak?” diye sordu Cal.</p>

  <p>“Buraya yine geleceğimizi düşünerek, burayı da böyle koruruz.”</p>

  <p>“Abra da Salinas’ta oturuyor,” dedi Aron. Bu kadarı bile onun için yeterdi. Fırlatılan kutuyu unutmuştu bile. Bütün düşünebildiği, küçük bir önlük, bir güneş başlığı ve yumuşacık, küçük parmaklardı.</p>

  <p>“Bunun üstünde düşünün,” dedi Adam. “Şimdi galiba yatmanız gerekiyor artık. Bugün neden okula gitmediniz?”</p>

  <p>“Öğretmen hasta,” dedi Aron.</p>

  <p>Lee doğruladı onu. “Bayan Culp üç gündür hasta,” dedi. “Pazartesiye kadar okula gitmelerine gerek yok. Haydi, gelin bakalım çocuklar.”</p>

  <p>İkizler, uysallıkla arkasından gittiler.</p>

  <p class="bolum_adi2">2</p>

  <p>Lee gelinceye kadar, Adam dudaklarında bir gülümseme, işaretparmağıyla dizine vurarak oturup onu bekledi.</p>

  <p>“Bir şey biliyorlar mı?”</p>

  <p>“Bilmem,” dedi Lee.</p>

  <p>“Belki yalnız bu küçük kızın işidir.”</p>

  <p>Lee mutfağa gitti ve büyük bir mukavva kutuyla döndü. “Hesaplar burada,” dedi. “Her yıla ait desteler bir lastikle bağlı. Ben gözden geçirdim. Hepsi tamam.”</p>

  <p>“Bütün hesaplar mı demek istiyorsun?”</p>

  <p>“Her yıl için bir defter ve her şey için alınmış faturaları bulacaksınız. Durumunuzun ne olduğunu anlamak istiyordunuz, işte, burada. Gerçekten, taşınmayı düşünüyor musunuz?”</p>

  <p>“Evet, düşünüyorum.”</p>

  <p>“Keşke çocuklara gerçeği anlatmanızın bir yolu olsaydı.”</p>

  <p>“Bu onları, anneleri için besledikleri iyi duygulardan yoksun bırakır, Lee.”</p>

  <p>“Tehlikeyi düşündünüz mü?”</p>

  <p>“Ne demek istiyorsun?”</p>

  <p>“Gerçeği öğrendiklerini düşünün bir. Bir sürü insan biliyor.”</p>

  <p>“Belki biraz büyüdüklerinde bu daha kolay olur onlar için.”</p>

  <p>“Böyle olacağını pek sanmıyorum,” dedi Lee. “Ama bu da en kötüsü değil.”</p>

  <p>“Seni pek anlamıyorum Lee.”</p>

  <p>“Ben, söylediğiniz yalanı düşünüyorum. Bu her şeyi bozabilir. Eğer yalan söylediğinizi anlarlarsa, bir daha hiçbir şeye inanmazlar.”</p>

  <p>“Evet, anlıyorum. Ama ne söyleyebilirim ki? Gerçeği olduğu gibi anlatamam onlara.”</p>

  <p>“Belki biraz çıtlatabilirsiniz. Sonradan gerçeği öğrendiklerinde, acı çekmemeleri için gerekli olan kadarını.”</p>

  <p>“Bunu düşünmem gerek, Lee.”</p>

  <p>“Eğer Salinas’ta yaşayacaksanız, daha da tehlikeli olacak.”</p>

  <p>“Düşünmem gerek.”</p>

  <p>Lee, üsteledi. “Babam, annemi, ben çok küçükken anlattı bana. Beni korumaya kalkışmadı. Büyürken de birçok kereler anlattı. Elbette aynı şey değildi, ama yine de oldukça korkunçtu. Ama bana anlattığı için hoşnutum. Bilmemiş olmayı istemezdim.”</p>

  <p>“Bana da anlatmak istemez misin?”</p>

  <p>“Hayır, istemem. Ama belki kendi çocuklarınız için nasıl davranmanız gerektiğine yardımcı olur. Sözgelişi, kaçıp gittiğini ve nerede olduğunu bilmediğinizi söyleyebilirsiniz.”</p>

  <p>“Ama nerede olduğunu biliyorum.”</p>

  <p>“Evet, işte bütün sorun bu. Söyleyeceğiniz ya tam gerçek ya da yarı yalan olmak zorunda. Sizi zorlayamam.”</p>

  <p>“Düşüneceğim,” dedi Adam. “Annenin hikâyesi nedir?”</p>

  <p>“Gerçekten anlatmamı istiyor musunuz?”</p>

  <p>“Anlatmak istersen, evet.”</p>

  <p>“Kısa keseceğim,” dedi Lee. “İlk hatırladığım, bir patates tarlası ortasında, karanlık bir kulübede yaşadığım ve babamın bana annemi anlatışıdır. Kantonca konuşurdu, ama hikâyeyi her anlatışında, güzel ve yüksek bir Mandarin dili kullanırdı. Peki, hepsini anlatayım.” Lee, zaman içinde bir geriye dönüş yaptı. “Batı’da demiryolları döşediğiniz zamanlar, o korkunç kazma ve yol döşeme işini binlerce Çinlinin yaptığını söylemeliyim. Hem ucuza, hem de iyi çalışıyorlardı, üstelik öldükleri zaman kimseye hesap verilmek zorunda kalınmıyordu. Büyük bir bölümü Kanton’dan getiriliyordu, çünkü Kantonlular kısa boylu, sağlam ve dayanıklıydılar, kavgacı da değillerdi. Bir anlaşmayla getiriliyorlardı. Babamın hikâyesi, bir bakıma tipik sayılabilir.</p>

  <p>“Şunu da söyleyeyim, bir Çinli, yeni yıldan önce, bütün borçlarını ödemek zorundadır. Yeni yıla tertemiz başlar. Eğer borçlarını ödemezse, kimseye yüzü kalmaz, ama yalnız kendisinin değil, bütün ailesinin de yüzü kalmaz. Hiçbir özür geçerli değildir bunu bağışlamaya.”</p>

  <p>“Pek de kötü bir düşünce değil,” dedi Adam.</p>

  <p>“İyi ya da kötü, durum böyleydi. Babamın şansı iyi gitmiyor. Bir borcunu ödeyemiyor. Aile toplanıyor ve durumu tartışıyor. Bizimki, onurlu bir ailedir. Kötü şans kimsenin suçu değildi, ama ödenmemiş borç bütün aileyi ilgilendirirdi. Babamın borcunu ödüyorlar. Babamın, bunu sonra onlara ödemesi gerekiyordu, ama bu hemen hemen imkansızdı.</p>

  <p>“Demiryolu şirketlerine adam bulan acentelerin yaptığı bir şey vardı: Anlaşma imzalanınca, bir miktar para veriyorlardı. Böylelikle borcu olan bir sürü adamı tuzağa düşürmüş oluyorlardı. Bütün bunların hepsi, mantığa uygun ve dürüstçeydi. Yalnız kapkara bir üzüntü vardı.</p>

  <p>“Babam, yeni evli, genç bir adam. Karısına da derin, sağlam ve sıcak duygularla bağlı. Annemin ona bağlılığı da son derece güçlü olmalı. Yine de, ailenin büyükleri önünde, geleneksel terbiye çerçevesi içinde, birbirleriyle vedalaşıyorlar. Bu geleneksel terbiye kurallarının, yürek acısına karşı iyi bir çare olduğunu düşünmüşümdür hep.</p>

  <p>“Sonra bir sürü insan, hayvanlar gibi, bir geminin karanlık ambarına dolduruluyor. San Fransisco’ya varıncaya kadar, altı hafta boyunca burada kalacaklar. Bu ambarların nasıl yerler olduklarını gözünüzün önüne getirebilirsiniz. Malın, çalışır durumda teslim edilmesi gerekiyordu. Bu yüzden kötü davranmıyorlar onlara. Irkdaşlarım, yüzyıllardır, dayanılmaz koşullarda, böyle omuz omuza, temiz kalabilmeyi ve beslenebilmeyi öğrenmişlerdi.</p>

  <p>“Annemin de burada olduğunu bir hafta sonra anlıyor babam. Annem, bir erkek gibi giyinmiş, saçlarını da bir erkek gibi tek örgü yapmış. Çok sessiz oturarak ve konuşmayarak, kendini ele vermemeyi başarmış. Tabii o zamanlar ne muayene, ne de aşı vardı. Kilimini babama doğru yaklaştırmış. Karanlıkta fısıltıyla konuşabiliyorlar ancak. Babam, onun böyle söz dinlemeyişine kızmış, ama bir yandan da hoşnutmuş.</p>

  <p>“Evet, böyle işte. Beş yıllık ağır bir çalışmaya çarptırılmışlar. Amerika’ya vardıklarında, kaçmayı hiç düşünmemişler bile. Çünkü onurlu insanlardı. Bir anlaşma imzalamışlardı.” Lee durakladı. “Birkaç cümlede anlatabileceğimi ummuştum,” dedi. “Ama işin aslını bilmiyorsunuz. Bir bardak su içeceğim, siz de ister misiniz?”</p>

  <p>“Evet. Anlamadığım bir nokta var. Bir kadın, böyle bir işin altından nasıl kalkabilir?”</p>

  <p>“Bir dakika, şimdi gelirim,” dedi Lee ve mutfağa gitti. Maşrapalar içinde su getirdi. “Neyi öğrenmek istiyordunuz?”</p>

  <p>“Annen, bir erkeğin yapabileceği işte nasıl dayandı?”</p>

  <p>Lee gülümsedi. “Babam, onun sağlam bir kadın olduğunu söylerdi. Sağlam bir kadının, bir erkekten daha dayanıklı olabileceğine inanıyorum ben. Hele yüreğinde bir aşk taşıyorsa. Seven bir kadın, dokunulmaz bir yaratık oluyor galiba.”</p>

  <p>Adam, yüzünü buruşturdu.</p>

  <p>“Bir gün göreceksiniz, bir gün,” dedi Lee.</p>

  <p>“Kötümser olmak istemem,” dedi Adam. “Bir tek deneyle nasıl bilebilirim? Devam et sen.”</p>

  <p>“Annemin, babamın kulağına fısıldamadığı bir tek şey var uzun, kahredici yolculukta. Birçoklarını deniz tuttuğu için, hastalığı pek göze de çarpmıyor.”</p>

  <p>“Gebe miydi yoksa?” diye bağırdı Adam.</p>

  <p>“Evet, ve babamı daha fazla dertlere boğmak da istemiyor.”</p>

  <p>“Yola çıktığında biliyor muymuş?”</p>

  <p>“Hayır, bilmiyormuş. Dünyaya adımımı en olmayacak zamanda atmıştım. Bu hikâye de sandığımdan daha uzun sürdü.”</p>

  <p>“Şimdi kesemezsin artık,” dedi Adam.</p>

  <p>“Galiba öyle. Bu kas ve kemik yığını, San Fransisco’da katarlara yükleniyor ve lokomotifler, oflaya puflaya dağlara tırmanmaya başlıyor. Sierralarda, tepeleri kazacak ve tüneller açacaklar. Annem başka bir katara konmuş ve babam, yüksek bir yaylada kurulan kamp yerine gelinceye kadar, onu göremiyor. Yayla çok güzel, yemyeşil otlar, çiçekler ve çevresinde karla kaplı dağlar var. Ancak orada annem babama benim varlığımdan söz açıyor.</p>

  <p>“Sonra çalışmaya koyuluyorlar. Bir kadının kasları, tıpkı bir erkeğinkiler gibi dayanıklılık kazanabilir. Üstelik, annemin ruhu da dayanıklıydı. Kendisinden beklenen kazma kürek işini yapıyor. Bu onun için çok güç olmalıydı elbette. Ama asıl çocuğu nasıl doğuracağını düşünerek paniğe kapılıyorlar.”</p>

  <p>“O kadar bilgisiz miydiler?” dedi Adam. “Patrona gidip bir kadın olduğunu ve gebe bulunduğunu söyleyemez miydi? Mutlaka bir çaresine bakarlardı.”</p>

  <p>“Görüyor musunuz?” dedi Lee. “Size yeterince bilgi vermedim. Bu yüzden de bu kadar uzun sürdü. Bilgisiz değillerdi. Bu insan sürüsü, yalnız bir tek şey için getirilmişlerdi, çalıştırılmak için. İş tamamlanınca, sağ kalanlar geri gönderilecekti. Yalnızca erkekler getiriliyordu, kadınlar değil. Amerika, onların çoğalmasını istemiyordu. Bir erkek, bir kadın ve bir çocuk, ne yapıp edip sızmayı, bulundukları yerde dişiyle tırnağıyla tutunup bir ev yapmayı başarır. Sonra onları oradan söküp atmak büyük bir sorun olur. Ama erkek sürüsü, sinirli, şehvetli, huzursuz, kadınsızlıktan yarı hasta bir halde, nereye sürüklenirlerse gider, vatanlarına haydi haydi dönerler. Ve annem, bu yarı çılgın, yarı vahşi erkek sürüsü içinde tek kadındı. Bu adamlar, çalışıp yedikçe, huzursuzlukları daha da artıyor. Patronlara göre, bunlar, ipin ucu elden kaçırılırsa tehlikeli olabilecek hayvanlardı, insan değil. Annemin neden yardım istemediğini şimdi anladınız mı? Onu hemen kamptan kaçırıp, belki de hasta bir inek gibi vurup gömerlerdi. Biraz dikbaşlı davranan on beş kişi kurşuna dizilmiş.</p>

  <p>“Düzeni, bizim zavallı türümüzün öğrenebildiği tek bir yoldan sağlıyorlar. Daha iyi yollar da olabileceğini düşünürüz hep, ama hiçbir zaman öğrenemeyiz onları, her zaman kamçı, ip, tüfek. Keşke bunu anlatmaya başlamasaydım hiç!”</p>

  <p>“Neden bana anlatmayasın?”</p>

  <p>“Anlatırken, babamın bana anlatırken yüzünün aldığı anlamı görür gibi oluyorum. Eski bir acının, taze bir acıyla geri geldiğini görüyorum. Anlatırken babam sık sık durmak zorunda kalırdı, güç kazanmak için. Yeniden başladığında, sert bir şekilde konuşurdu, acı ve sert sözler kullanırdı. Bu sözlerle, sanki kendini de incitmek, yaralamak isterdi.</p>

  <p>“Babamın yeğeni olduğunu ileri sürerek, annemle babam, birlikte kalmayı başarıyorlar. Aylar geçiyor. Neyse ki annemin karnı pek öyle göze batacak kadar şişmiyor. Bu acıyla, çalışmasını sürdürüyor. Babam ona pek az yardımda bulunabiliyor. Özür diliyor, ‘Yeğenim genç ve kemikleri de pek narin,’ diyor. Hiçbir şey tasarlamamışlar. Ne yapacaklarını bilemiyorlar.</p>

  <p>“Sonra, babam bir plan hazırlıyor. Daha yüksek dağlardaki yaylalardan birine kaçacaklar, orada bir gölün kıyısında, bir kovuk bulacaklar. Annem orada doğum yapacak, sonra babam geri dönüp cezasını çekecek. Kaçıp gitmiş olan yeğeni için de beş yıl daha çalışmayı üstlenecek. Planları acınacak kadar basit, ama ellerinden gelebilecek tek şey bu ve umut ışığı olarak da bir tek bu görünüyor. Plan için gerekli iki şey var: Zaman işinin ayarlanması ve yiyecek bulmak. Ebeveynim...” Lee durdu, kullandığı sözcüğe gülümsedi, kendini öyle iyi duyuyordu ki, anlatmasını sürdürdü. “Sevgili ebeveynim, hazırlıklarını yapmaya başlıyorlar. Günlük tayınları olan pirincin birazını, döşeklerin altına saklıyorlar. Babam bir ip parçası buluyor ve bir telden de iğne yapıp bir olta hazırlıyor, çünkü dağ göllerinden alabalık avlayacaklar. Dağıtılan kibritleri saklamak için, sigara içmeyi bırakıyor. Annem, eline geçen her paçavra parçasını toplayıp, kumaş söküklerinden iplik elde etmeye çalışıyor. Bunlarla bana giyecek bir şeyler dikecek. Onu tanımayı çok isterdim.”</p>

  <p>“Ben de,” dedi Adam. “Samuel Hamilton’a bundan hiç söz ettin mi?”</p>

  <p>“Hayır, anlatmadım. Keşke anlatsaydım. İnsan ruhunun yüceliğini gösteren her şeye bayılırdı. Böyle şeyleri, kendi zaferiymiş gibi kabul ederdi.”</p>

  <p>“İstedikleri yere vardıklarını umarım.”</p>

  <p>“Anlıyorum. Babam da bana anlatırken, ona, ‘Göle var, annemi götür oraya, bir daha böyle bir şey olmasına izin verme, hiç değilse bu sefer. Bir kerecik olsun, nasıl göle vardığınızı ve çam dallarından nasıl bir kulübe yaptığınızı anlat,’ derdim. İşte o zaman, babam tam. bir Çinli olurdu. ‘Gerçekte çok daha yüce güzellikler vardır, korkunç da olsa’ derdi bana, ‘kent kapısındaki hikâye anlatıcılar tembellere, aptallara, zayıflara daha tatlı görünsün diye hayatı tersyüz ediyorlar. Ama bu onların zayıflıklarını artırmaktan başka bir işe yaramıyor, onlara ne bir şey öğretiyor, ne bir şeyi düzeltiyor, ne de yüreklerin kanatlanıp yücelmesini sağlayabiliyor.’”</p>

  <p>“Devam et,” dedi Adam, sabırsızlıkla.</p>

  <p>Lee, yerinden kalkıp pencereye gitti. Ve hikâyesini, mart rüzgârında, göz kırpan yıldızlara bakarak tamamladı.</p>

  <p>“Tepeden yuvarlanan bir kaya parçası babamın ayağını kırıyor. Ayağını alçıya koyuyor ve ona sakatların görebileceği bir iş veriyorlar. Bir çekiçle, eğrilmiş çivileri düzeltiyor. Ya işin ağırlığından ya da sıkıntıdan, annem erken doğum yapıyor. Ve yarı çılgın adamlar, bunu öğrendiklerinde büsbütün çıldırıyorlar. Bir açlık bir diğer açlığı keskinleştiriyor, bir suç diğer bir suçu önemsizleştiriyor ve bu tükenmiş insanlara karşı işlenmiş olan bütün küçük suçlar devleşip, manyakça bir suç haline geliyor.</p>

  <p>“Babam, ‘Bir kadın!’ çığlığını duyuyor ve anlıyor. Koşmaya çabalıyor, ama ayağı yeniden kırılıyor. Taşlık tepeyi sürünerek tırmanıp, yol yatağına ulaşmaya çabalıyor.</p>

  <p>“Oraya vardığında, neredeyse gökyüzünü de kaplamış bir hüzünle karşılaşıyor. Kantonlular, saklanmak ve insanların bu duruma da gelebileceğini unutmak için yavaş yavaş dağılıyorlar. Babam, onu bir kayanın üzerinde buluyor. Gözleri görecek durumda değil, ama ağzı hâlâ kıpırdıyor ve babama, ne yapması gerektiğini anlatıyor. Babam beni, annemin parçalanmış etleri arasından tırnaklarıyla söküp çıkarıyor. Öğleden sonra, o kayanın üstünde ölüyor annem.”</p>

  <p>Adam, kesik kesik solumaya başlamıştı. Lee, uyumlu bir sesle konuşuyordu: “O adamlardan nefret etmeden önce, şunu bilmelisin. Babam, her seferinde, son olarak bunu anlatırdı bana: Hiçbir çocuğa, bana bakıldığı gibi şefkatle bakılmamış. Bütün kamp, annelik etmiş bana. Güzellik... ürkütücü bir güzellik. Şimdi iyi geceler, daha fazla konuşamayacağım.”</p>

  <p class="bolum_adi2">3</p>

  <p>Adam, sabırsızlıkla çekmeceleri çekiyor, raflara bakıyor, kutuların kapaklarını kaldırıyordu. Sonunda, Lee’yi çağırmak zorunda kaldı. “Mürekkeple kalem nerede?” diye sordu.</p>

  <p>“Yok ki,” dedi Lee. “Yıllardır bir tek satır yazmadınız. Size benimkini ödünç vereyim isterseniz.” Odasından, basık ve kalın bir şişe içinde mürekkep, kalem, bir tomar kâğıt ve zarf getirip masanın üzerine koydu.</p>

  <p>“Mektup yazmak istediğimi nereden anladın?” dedi Adam.</p>

  <p>“Kardeşinize bir şeyler yazmaya çalışacaksınız, değil mi?”</p>

  <p>“Doğru.”</p>

  <p>“Bunca zamandan sonra biraz güç olacak.”</p>

  <p>Gerçekten de güç oldu. Adam, kalemin ucunu kemirdi, ağzının çevresi sıkıntılı çizgilerle doldu. Cümleler yazılıyor, sayfa yırtılıp atılıyor ve yeniden bir başkasına başlanıyordu. Adam, kalemin ucuyla başını kaşıdı. “Lee, doğuya gitmek istesem, ben gelene kadar ikizlerle kalır mıydın?” diye sordu.</p>

  <p>“Gitmek, yazmaktan daha kolay,” dedi Lee. “Elbette kalırdım.”</p>

  <p>“Hayır. Yazacağım.”</p>

  <p>“Neden kardeşinizi buraya çağırmıyorsunuz?”</p>

  <p>“Bak, bu iyi bir düşünce Lee. Hiç aklıma gelmemişti bu.”</p>

  <p>“Bu size, yazmanız için de bir bahane sağlıyor. Bu da iyi bir şey elbette.”</p>

  <p>Bundan sonra, yazmak daha da kolay oldu, yazılanlar düzeltildi ve yeniden temize çekildi. Adam, zarfa koymadan önce, kendi kendine alçak sesle okudu.</p>

  <p><br /></p>

  <div class="girintili">
    <p>Sevgili Kardeşim Charles,</p>

    <p>Bunca zamandan sonra benden bir haber almak seni şaşırtacak. Birçok kereler sana yazmayı düşündüm, ama bu işi insanın nasıl salladığını bilirsin.</p>

    <p>Nasıl olduğunu merak ediyorum. Umarım sağlığın iyidir. Şimdiye kadar, beş ya da on çocuğun olduğunu tahmin edebiliyorum ancak. Ha! Ha! Benim iki oğlum var, ikiz. Anneleri burada değil. Taşra yaşantısına alışamadı. Yakındaki bir kentte kalıyor ve onu ara sıra görüyorum.</p>

    <p>Güzel bir çiftliğim var, ama utanarak söyleyeyim, ona pek iyi bakamıyorum. Bundan sonra daha çok uğraşabileceğim belki. İşlerimi her zaman iyi bir sonuca bağlamışımdır. Birkaç yıldır pek iyi değildim. Ama şimdi iyiyim.</p>

    <p>Nasılsın, işlerin nasıl gidiyor? Seni görmek isterdim. Neden buraya, bizi görmeye gelmiyorsun? Burası büyük bir memleket, belki sen de yerleşmek için bir yer bulabilirsin, soğuk kışlar yok burada. Bizim gibi “yaşını başını almış erkekler” için oldukça önemli bu. Ha! Ha!</p>

    <p>Charles, düşünüp cevabını bana bildireceğini umarım. Yolculuk sana iyi gelecektir. Seni görmek istiyorum. Sana yazamayacağım birçok şey anlatmak istiyorum.</p>

    <p>Charles, bana yazıp, eski yuvamız hakkında haberler ver. Birçok olay olmuştur sanırım. Yaşlandıkça, hep eski tanıdıkların ölüm haberlerini alıyor insan. Dünyanın hali bu galiba. Acele yazıp, gelip gelemeyeceğini haber ver.</p>

    <p style="text-align: right;"><i>Kardeşin Adam</i></p>
  </div>

  <p><br /></p>

  <p>Elinde mektup otururken, kardeşinin yara izi taşıyan alnı, esmer yüzü canlandı gözlerinin önünde. Kahverengi gözlerde tutuşan ateşi, dişlerini ortada bırakarak kıvrılan dudakları ve o yırtıcı hayvanın gelip yerleşişini görür gibi oldu Adam. Kafasındaki görüntüyü silkip atmak için başını salladı ve gülümseyen bir yüz kurmaya çabaladı. O alnın, yaralanmadan önceki halini düşünmeye çalıştı, ama başaramadı. Kalemi kaptı ve imzasının altına, “Not: Charles, ne olursa olsun, senden hiçbir zaman nefret etmedim. Seni her zaman sevdim, çünkü kardeşimdin,” diye yazdı.</p>

  <p>Adam, mektubu katladı ve kat yerinden tırnaklarıyla iyice bastırdı. Zarfı yumruğuyla yapıştırdı. “Lee!” diye haykırdı, “oh, Lee!”</p>

  <p>Çinli, kapıdan başını uzattı.</p>

  <p>“Lee, doğuya, taa doğuya ne kadar zamanda gider mektup?”</p>

  <p>“Bilmem,” dedi Lee. “Belki iki haftada gider.”</p>
</body>
</html>
