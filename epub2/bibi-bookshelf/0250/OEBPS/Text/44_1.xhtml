<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Kırk Dördüncü Bölüm</p>

  <p class="bolum_adi2">1</p>

  <p>Aron koleje gittikten sonradır ki, Abra onun ailesini yakından tanıyabildi. Aron’la Abra, kendilerini başkalarından yalıtmışlardı. Aron gidince, Abra öbür Trask’lere bağlandı. Adam’a, kendi babasından daha çok güvendiğini, Lee’yi babasından daha çok sevdiğini anladı.</p>

  <p>Cal konusunda bir yargıya varamıyordu. Kendisini kimi zaman kızgınlık, kimi zaman acı, kimi zaman da merak duygularıyla sarsıyordu. Kendisiyle sonu gelmez bir yarışa girmiş gibiydi. Abra, onun kendisinden hoşlanıp hoşlanmadığını bilmiyordu, bu yüzden de hoşlanmıyordu ondan. Trask’leri ziyarete gittiğinde, kendisine gizli gizli bakan, yargılayan, öven, düşünen ve bunları yaparken de Abra kendisini yakaladı mı gözlerini kaçıran Cal’ın evde olmadığını görünce rahatlıyordu.</p>

  <p>Abra, düzgün, sağlam ve güzel göğüslü bir kızdı, gelişmiş ve hazır... gününü bekliyordu. Okuldan sonra Trask’lerin evine gidip, Lee’ye, Aron’un günlük mektubundan bölümler okumayı alışkanlık edinmişti.</p>

  <p>Aron, Stanford’da yalnızdı. Mektuplarında, sevgilisine duyduğu özlem buram buram tütüyordu. Bir aradalarken birbirleri için olağandılar, ama böyle doksan mil uzaklaşınca iş değişmişti. Aron ona kolejden her gün ateşli aşk mektupları yazıyordu. Kendisini çevresindeki hayattan yoksun bırakıyordu. Çalışıyor, yemek yiyor, uyuyor ve Abra ya mektup yazıyordu, bütün yaşantısı buydu.</p>

  <p>Abra, öğleden sonraları Lee ile mutfakta oturup fasulye soymaya ya da bezelye ayıklamaya yardım ediyordu. Bazen tatlı yapıyor ve sık sık, yemek için eve gitmektense, orada kalmayı yeğliyordu. Lee ile konuşamayacağı hiçbir konu yoktu. Babası ve annesiyle konuşabildiği pek az şey vardı, bunlar da soluk, cansız ve çoğu zaman pek de gerçek olmayan şeylerdi. Bu konuda da Lee farklıydı yine. Abra, Lee’ve ancak gerçekleri söylemek istiyordu, hatta neyin doğru olduğuna karar veremediği zamanlar bile.</p>

  <p>Lee, hafifçe gülümseyerek durur, sonra o narin, küçük elleri, sanki bağımsız yaratıklarmış gibi, yaptığı işin üzerinde uçuşmaya başlardı. Abra, yalnızca kendisinden söz ettiğinin farkında değildi. Kimi zaman, o konuşurken, Lee’nin kafasının içi, dolaşmaya çıkmış bir köpek gibi gidip gelir, sonra yine uzaklaşırdı ve Lee, zaman zaman bir hımlama sesi çıkararak başını sallardı.</p>

  <p>Lee, Abra’yı seviyor, onda sağlamlık, iyilik ve bir sıcaklık buluyordu. Yüzündeki çizgilerde hem çirkinlik, hem de aşırı güzellik ve erkeksi bir sağlamlık vardı. Lee, o konuşurken kendi düşüncelerine dalar, kendi ırkı olan Kantonluların düzgün, yuvarlak yüzlerini düşünürdü. Zayıf olsalar da yine ay yüzlüydüler. Lee’nin o türlü güzelliği sevmesi gerekirdi, çünkü güzellik biraz da kendimize benzer, ama Lee bunu sevmezdi. Çinli güzelliğini düşününce, Mançuların demirden ve saldırgan yüzleri gelirdi gözünün önüne. Egemenlik ve tartışılmaz üstünlük duyguları taşıyan insanların küstah ve baş eğmez yüzleri.</p>

  <p>“Belki de hep vardı,” dedi Abra. “Bilmiyorum. Babasından pek fazla söz etmezdi. Bay Trask şu -hani biliyorsunuz- şu marul işini çıkardıktan sonraydı. Aron o zaman öfkelenmişti.”</p>

  <p>“Neden?” diye sordu Lee.</p>

  <p>“Arkadaşları onunla alay ediyorlardı.”</p>

  <p>Lee’nin bütün dikkati toplanıverdi. “Aron’la mı alay ediyorlardı? Neden onunla? Onun bu işle hiç ilgisi yoktu ki.”</p>

  <p>“O öyle sanıyordu. Benim ne düşündüğümü bilmek ister misiniz?”</p>

  <p>“Elbette,” dedi Lee.</p>

  <p>“Şöyle düşündüm ben, ama tam olarak karar vermiş değilim daha. Sanırım kendini her zaman sakat gibi görüyordu, belki de tamamlanmamış, eksik, annesi olmadığı için.”</p>

  <p>Lee’nin gözleri bir an faltaşı gibi açıldı, sonra yine kapandı. Başını salladı. “Anlıyorum. Cal için de aynı şeyi düşünüyor musun?”</p>

  <p>“Hayır.”</p>

  <p>“Öyleyse neden yalnız Aron?”</p>

  <p>“İşte bunun nedenini çıkaramadım daha. Belki bazı insanlar, birtakım şeylere başkalarından daha çok gerek duyarlar. Ya da bazı şeylerden daha çok nefret ederler. Babam, şalgamdan nefret eder sözgelişi. Her zaman nefret etti. Hiç nedeni yok. Şalgamlar onu deli eder, ama gerçekten deli eder. Bir gün annemin... nasıl söylesem... tepesi attı. Bir tavaya şalgam doğradı, üzerine bol biber ekti, peynir koydu ve nar gibi kızarttı. Babam, ne olduğunu sormadan, tabağın yarısını midesine indirdi. Annem, yediğinin şalgam olduğunu söyleyince, birden tabağı yere fırlatıp, dışarı çıktı. Annemi hiçbir zaman da bağışlamadı diyebilirim.”</p>

  <p>Lee kıkırdadı. “Anneni, yediğinin şalgam olduğunu söylediği için bağışlayabilir baban. Ama Abra, babanın sorduğunu, annenin de başka bir şey söylediğini ve babanın da hoşlanıp bir tabak daha yediğini düşün. Ve sonra da gerçeği öğrenmiş olsun. İşte o zaman anneni öldürebilirdi belki de.”</p>

  <p>“Sanırım öyle. Her neyse, Aron, bir anneyi Cal’dan daha çok gereksiyordu. Ve sanırım bunun için, babasını her zaman suçladı.”</p>

  <p>“Neden?”</p>

  <p>“Bilmiyorum. Bana öyle geliyor.”</p>

  <p>“Daha buradasın, değil mi?”</p>

  <p>“Kalmamalı mıyım?”</p>

  <p>“O da ne demek? Tabii ki kal.”</p>

  <p>“Tatlı yapayım mı?”</p>

  <p>“Bugün değil. Tatlımız daha bitmedi.”</p>

  <p>“Ne yapabilirim?”</p>

  <p>“Biraz un eleyebilirsin. Yemeğe kalacak mısın?”</p>

  <p>“Hayır. Bir yaş günü partisine gideceğim, teşekkür ederim. Gerçekten, papaz olacak mı dersiniz?”</p>

  <p>“Nasıl bilebilirim?” dedi Lee. “Belki de yalnızca aklından geçiriyordur.”</p>

  <p>“İnşallah olmaz,” dedi Abra ve söylediği şeye şaşırıp kalarak, ağzını sımsıkı yumdu.</p>

  <p>Lee, ayağa kalkıp hamur tahtasını çıkardı. Üzerine kırmızı eti ve eleği koydu. “Bıçağın tersini kullan,” dedi.</p>

  <p>“Biliyorum,” dedi Abra. Az önce söylediklerini Lee’nin duymamış olmasını diliyordu.</p>

  <p>Ama Lee sordu. “Neden onun papaz olmasını istemiyorsun?”</p>

  <p>“Bunu söylememem gerek.”</p>

  <p>“Söylemek istediğin her şeyi söylemelisin. Açıklama yapma zorunda değilsin.” Lee sandalyesine yine oturdu. Abra, etin üzerine un eleyip, büyük bir bıçakla dövmeye koyuldu. Tap, tap... ‘böyle konuşmamalıyım...’ tap, tap.</p>

  <p>Lee, kızı kendi haline bırakmak için başını çevirdi.</p>

  <p>“Her şeyde aşırıya kaçıyor,” dedi Abra, eti dövmeye devam ederek. “Kilise mi dedin, mutlaka Yüksek Kilise olmalı. Geçenlerde, papazların nasıl evlenmemeleri gerektiğinden söz ediyordu.”</p>

  <p>“Son mektubunda hiç de öyle bir hava yoktu,” dedi Lee.</p>

  <p>“Biliyorum, bu dediğim daha önceydi.” Abra, eti dövmeyi bıraktı. Gencecik yüzü, şaşkın bir acıyla doldu. “Lee, ben ona layık değilim,” dedi.</p>

  <p>“Ne demek istiyorsun yani?”</p>

  <p>“Şaka etmiyorum Lee. Düşündüğü ben değilim onun. O hayalinde birisini yarattı ve benim kalıbımı ona geçirdi. Ben öylesi değilim, hayalinde yaşattığına benzemiyorum ben.”</p>

  <p>“Peki hayalindeki nasıl?”</p>

  <p>“Saf!” dedi Abra. “Tamamen saf. Pırıl pırıl... hiç lekesiz. Ben öyle değilim.”</p>

  <p>“Hiç kimse değildir.”</p>

  <p>“Beni tanımıyor. Beni tanımak bile istemiyor. Onun istediği o... bembeyaz hayalet.”</p>

  <p>Lee, ağzında bir bisküvi geveleyerek, “Ondan hoşlanıyor musun?” diye sordu. “Daha çok gençsin, ama bunun pek önemi yok galiba.”</p>

  <p>“Elbette hoşlanıyorum ondan. Onun karısı olacağım. Üstelik, onun da beni sevmesini istiyorum. Ama benim hakkımda bir şey bilmeyince, beni nasıl sevebilir? Beni tanıdığını sanırdım. Ama şimdi bundan çok kuşkuluyum.”</p>

  <p>“Belki de çok sürmeyecek bir bunalım geçiriyordur. Sen akıllı bir kızsın, hem de çok akıllı. Senin kalıbın geçirilmiş o kız gibi olmaya çalışsan, çok güç bir iş mi bu?”</p>

  <p>“Hayalinde yarattığı kızda olmayan bir şeyi bende görecek diye hep korkuyorum. Ya delireceğim, ya korkumu açığa vuracağım ya da böyle bir şey olacak işte, o da anlayacak,”</p>

  <p>“Belki öyle olmaz,” dedi Lee. “Ama Zambak Kız saflığıyla, Meryem Ana gibi yaşamak güç olmalı. İnsanlar kimi zaman da kötü kokular saçarlar.</p>

  <p>Abra, masaya doğru ilerledi. “Lee, isterdim ki...”</p>

  <p>“Dikkat et, yere un döküyorsun. Ne isterdin?”</p>

  <p>“Bu da düşündüklerimden biri. Galiba, Aron annesi olmadığı için düşünebildiği en iyi şeylerin hepsinin annesinde var olduğunu düşünmüş.”</p>

  <p>“Olabilir. Ve şimdi de hepsini sende var sayıyor.” Abra ona bakakaldı. Parmakları bıçağın üstünde dikkatle gidip geliyordu. “Ve sende üstüne yığılan bu yükü silkip atmak isterdin.”</p>

  <p>“Evet.”</p>

  <p>“Ya o zaman senden hoşlanmazsa?”</p>

  <p>“Bunu denemek isterdim,” dedi Abra. “Kendi kendim olmak daha iyi.”</p>

  <p>“Başkalarının işine de benim kadar burnunu sokan kimse görmedim. Üstelik hiçbir konuda da son kararı verecek bir insan değilimdir. O eti dövecek misin, yoksa ben mi döveyim?”</p>

  <p>Abra, eti yeniden dövmeye koyuldu. “Daha liseyi bitirmeden, bu kadar ciddi olmak gülünç mü sence?”</p>

  <p>“Başka nasıl olabilir, bilemiyorum. İnsanın gülüp geçme huyu sonradan gelir, tıpkı akıl dişi gibi. Hele kendine gülebilme huyu en sonunda, ölümle çılgın bir yarışa girdikten sonra gelir ve bazen gülmeye zamanı da kalmaz insanın.”</p>

  <p>Abra, daha hızlı dövmeye başladı, sinirli ve tedirgin bir hal geldi üzerine. Lee, beş tane kuru fasulyeyle masanın üzerinde şekiller çiziyordu. Düz çizgi, açı, çember.</p>

  <p>Bıçağın vuruşu durdu. “Bayan Trask yaşıyor mu?”</p>

  <p>Lee’nin parmağı bir süre havada asılı kaldı. Sonra yavaşça, bir fasulyeyi oynatarak, O harfini Q’ya çevirdi. Abra’nın kendisine baktığını biliyordu. Hiç bakmadan biliyordu ki, Abra’nın yüzü şimdi, sorduğu soru karşısında panik içindeydi. Kafası, kapana yeni kısılmış bir fare gibi, çılgınca işlemeye koyuldu. İçini çekti ve çabalamayı bıraktı. Yavaşça dönüp, Abra’ya baktı. Kızın yüzü, tam düşündüğü gibiydi.</p>

  <p>“Bir sürü şey konuştuk,” dedi Lee, renksiz bir sesle. “Bu arada benden söz açtığımızı hiç hatırlamıyorum. Hiç.” Utangaç utangaç gülümsedi. “Abra, sana kendimden söz edeyim biraz. Ben bir uşağım. Yaşlıyım ve Çinliyim. Bu üçünü biliyorsun. Yorgunum ve korkağım.”</p>

  <p>“Hiç de değilsindir...” dedi Abra.</p>

  <p>“Sus,” dedi Lee. “Öylesine korkağım ki, hiç kimsenin işine bulaşmak istemiyorum artık.”</p>

  <p>“Ne demek istiyorsun?”</p>

  <p>“Abra, baban şalgamdan başka bir şeye de ifrit olur mu?”</p>

  <p>Abra’nın yüzü inatla gerildi. “Sana bir soru sordum.”</p>

  <p>“Ben duymadım.” Lee bunu hafif bir sesle söylemişti. Sonra sesi yeniden güvenle çıkmaya başladı. “Soru sormadın Abra.”</p>

  <p>“Sanırım, çok genç olduğumu düşünüyorsun...” diye başladı Abra.</p>

  <p>Lee onun sözünü kesti. “Bir zamanlar, deneye, öğrenmeye ve güzelliğe karşı başarıyla direnen bir kadına hizmet etmiştim. Eğer altı yaşında olsaydı, ana babasını umutsuzluğa düşürürdü. Ama otuz beş yaşındayken, para ve çevresindeki insanların yaşamını yönetme imkânı verilmişti ona. Hayır Abra, yaşın bununla ilgisi yok. Eğer söyleyecek şeyim olsaydı sana söylerdim.”</p>

  <p>Kız ona gülümsedi. “Ben akıllıyımdır,” dedi. “Aklımı kullanmamı ister misin?”</p>

  <p>“Tanrım, yardım et bana, hayır!” diye karşı çıktı Lee.</p>

  <p>“Öyleyse benim bulup çıkarmamı istemiyorsun?”</p>

  <p>“Beni karıştırmadığın sürece ne istersen yap, beni ilgilendirmez. Sanırım her adamın, ne kadar küçük ve önemsiz olursa olsun, yine taşıyabileceği kadar günahı vardır. Benim de, bana yetecek kadar günahım var. Belki bazılarına oranla pek o kadar hatırı sayılır günahlar değildirler, ama benim için yeteri kadar önemlidirler yine de. Ne olur, beni bağışla.”</p>

  <p>Abra, masanın üzerinden uzanıp, unlu parmaklarıyla Lee’nin eline dokundu. Elinin üzerindeki sarı deri, gergin ve parlaktı. Abra’nın parmaklarının bıraktığı beyaz, unlu izlere baktı.</p>

  <p>“Babam bir erkek çocuk bekliyormuş,” dedi Abra. “Sanırım şalgamlardan ve kızlardan nefret ediyor. Herkese, bana bu çılgınca adı neden koyduğunu anlatır. Ve başka birini istediğim halde, Abra geldi, der.”</p>

  <p>Lee, ona gülümsedi. “Öyle tatlı bir kızsın ki, eğer yarın yemeğe gelirsen, senin için şalgam alacağım.”</p>

  <p>Abra yavaşça, “Yaşıyor mu? diye sordu.</p>

  <p>“Evet,” dedi Lee.</p>

  <p>Ön kapı çarparak kapandı ve Cal mutfağa girdi. “Merhaba Abra,” dedi. “Lee, babam evde mi?”</p>

  <p>“Hayır, daha gelmedi. Neden öyle ağzın kulaklarında senin?”</p>

  <p>Cal ona bir çek uzattı. “Al, bu senin,” dedi.</p>

  <p>Lee, çeke baktı. “Faiz istememiştim,” dedi.</p>

  <p>“Böylesi daha iyi. Yine ödünç almak gerekebilir.”</p>

  <p>“Nerden kazandığını söylemeyecek misin bana?”</p>

  <p>“Hayır. Şimdilik söylemeyeceğim. İyi bir düşüncem var...” Abra’ya göz kırptı.</p>

  <p>“Benim gitmem gerek,” dedi Abra.</p>

  <p>“Abra da katılabilir pekâlâ,” dedi Cal. “Şükran Günü’nde yapmayı tasarlamıştım. Abra burada olacak, belki Aron da eve dönmüş olur.”</p>

  <p>“Ne yapacaksın?”</p>

  <p>“Babama bir armağanım var.”</p>

  <p>“Nedir?” diye sordu Abra.</p>

  <p>“Söylemem. O zaman öğrenirsin.”</p>

  <p>“Lee biliyor mu?”</p>

  <p>“Evet, ama o da söylemez.”</p>

  <p>“Seni hiç bu kadar neşeli gördüğümü hatırlamıyorum,” dedi Abra. “Şimdiye kadar neşeli gördüğümü de hiç hatırlamıyorum ya.” Ona karşı, içinde bir sıcaklık duymuştu birden.</p>

  <p>Abra gittikten sonra, Cal oturdu. “Ona Şükran Günü yemeğinden önce mi, yoksa sonra mı vermeli armağanı, kararsızım,” dedi.</p>

  <p>“Sonra verirsin,” dedi Lee. “Gerçekten para kazandın mı?”</p>

  <p>“On beş bin dolar.”</p>

  <p>“Namusunla mı?”</p>

  <p>“Çalıp çalmadığımı mı öğrenmek istiyorsun?”</p>

  <p>“Evet.”</p>

  <p>“Namusumla kazandım,” dedi Cal. “Aron için şampanya almıştık. Yine şampanya alacağız. Belki yemek odasını da süsleriz. Abra yardım eder belki.”</p>

  <p>“Babanın bu parayı gerçekten istediğine emin misin?”</p>

  <p>“Neden istemesin?”</p>

  <p>“Umarım haklısındır,” dedi Lee. “Okul nasıl gidiyor?”</p>

  <p>“Pek iyi değil. Artık Şükran Günü’nden sonra işi sıkı tutarım,” dedi Cal.</p>

  <p class="bolum_adi2">2</p>

  <p>Ertesi gün, okuldan dönüşlerinde, Abra acele ederek Cal’a yetişti.</p>

  <p>“Merhaba Abra,” dedi Cal. “İyi tatlı yapıyorsun doğrusu.”</p>

  <p>“Geçen seferki biraz kuru olmuştu. Kaymağını biraz daha çok koymak gerek.”</p>

  <p>“Lee sana bayılıyor. Ona ne yaptın böyle?”</p>

  <p>“Lee’yi seviyorum,” dedi Abra. Sonra, “Sana bir şey sormak istiyorum, Cal,” dedi.</p>

  <p>“Evet?”</p>

  <p>“Aron’un derdi ne?”</p>

  <p>“Ne demek istiyorsun?”</p>

  <p>“Sanki yalnız kendisini düşünüyor.”</p>

  <p>“Bunun yeni olduğunu sanmıyorum. Onunla kavga mı ettin?”</p>

  <p>“Hayır. Şu, kiliseye kapanıp evlenmeme düşüncesini ortaya attığında, onunla kavga etmeye çalıştım, ama o yanaşmadı.”</p>

  <p>“Seninle evlenmemek mi? Bunu düşünemiyorum bile.”</p>

  <p>“Cal, şimdi aşk mektupları yazıyor, ama bana değil.”</p>

  <p>“Öyleyse kime?”</p>

  <p>“Kendi kendisine yazıyor sanki.”</p>

  <p>“Söğüt ağacı konusundaki şeyleri biliyorum,” dedi Cal.</p>

  <p>Abra şaşırmış görünmedi. “Öyle mi?” dedi.</p>

  <p>“Aron’a çok mu kızgınsın?”</p>

  <p>“Hayır, kızgın değilim. Yalnız onu bulamaz oldum. Tanıyamıyorum onu.</p>

  <p>“Biraz sabret,” dedi Cal. “Belki bir bunalım geçiriyordur.”</p>

  <p>“Yine eskisi gibi olup olamayacağını merak ediyorum. Bunca zamandır yanılmış olabilir miyim dersin?”</p>

  <p>“Ben nerden bileyim?”</p>

  <p>“Cal,” dedi Abra. “Geceleri geç saatlerde evden çıkıp... şey... kötü evlere bile gittiğin doğru mu?”</p>

  <p>“Evet,” dedi Cal. “Doğru. Aron mu söyledi sana?”</p>

  <p>“Hayır, Aron değil. Oralara neden gidiyorsun peki?”</p>

  <p>Cal, Abra’nın yanında yürümeye devam etti, ama karşılık vermedi.</p>

  <p>“Söyle bana,” dedi Abra.</p>

  <p>“Ne oluyor sana?”</p>

  <p>“Kötü olduğun için mi?”</p>

  <p>“Sana nasıl geliyor?”</p>

  <p>“Ben de iyi değilim,” dedi Abra.</p>

  <p>“Sen çılgınsın. Aron senin içinden söküp atacaktır bunları.”</p>

  <p>“Yapar mı dersin?”</p>

  <p>“Elbette,” dedi Cal. “Yapması gerek.”</p>
</body>
</html>
