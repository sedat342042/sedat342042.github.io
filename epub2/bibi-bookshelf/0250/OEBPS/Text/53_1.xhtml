<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Elli Üçüncü Bölüm</p>

  <p class="bolum_adi2">1</p>

  <p>Ertesi gün, Abra, Lee’yi görmeye gideceği için, okulda kendisini pek mutlu duyuyordu. Ders arasında, koridorda Cal’la karşılaştı. “Geleceğimi söyledin mi ona?” diye sordu.</p>

  <p>“Hemen pasta yapmaya girişti,” dedi Cal. Üniforma giymişti: Dik, sımsıkı yaka, üzerine tam oturmayan ceket ve ayaklarında dolaklar.</p>

  <p>“Senin talimin var galiba,” dedi Abra. “Ben eve senden önce gideceğim. Neli pasta yapıyor?”</p>

  <p>“Bilmiyorum. Bana da biraz ayır, olur mu? Çilekliydi galiba. İki parça ayırın bana, yeter.”</p>

  <p>“Lee’ye aldığım armağanı görmek ister misin? Bak.” Küçük bir karton kutuyu açtı. “Yeni bir patates soyacağı. Patatesin kabuğunu incecik alıyor. Kolaylık. Lee için aldım.”</p>

  <p>“Eğer biraz geç kalırsam, sakın ben gelmeden gitme, olur mu?”</p>

  <p>“Kitaplarımı eve kadar taşımak ister misin?”</p>

  <p>“Taşırım.”</p>

  <p>Abra, uzun uzun onun gözlerinin içine baktı, en sonunda Cal gözlerini yere çevirmek istedi. O zaman Abra sınıfa doğru yürüdü.</p>

  <p class="bolum_adi2">2</p>

  <p>Adam, geç saatlere kadar uyumayı, daha doğrusu, sık sık uyumayı alışkanlık edinmişti. Geceleri de gündüzleri de kısa kısa uyuyordu. Lee, birkaç sefer gelip ona baktı, en son gelişinde uyanık buldu.</p>

  <p>“Bu sabah kendimi iyi buluyorum,” dedi Adam.</p>

  <p>“Hangi sabah? Saat nerdeyse on bire geliyor.”</p>

  <p>“Aman Tanrım! Hemen kalkmalıyım.”</p>

  <p>“Neden?” diye sordu Lee.</p>

  <p>“Neden mi? Evet, neden sanki? Ama iyiyim Lee. Şubeye kadar yürüyebilirim. Dışarısı nasıl?”</p>

  <p>“Ayaz var,” dedi Lee.</p>

  <p>Adam’ın kalkmasına yardım etti. Düğmelerini iliklemek, ayakkabılarını bağlamak gibi, öne eğilmesini gerektiren işler Adam’a acı veriyordu.</p>

  <p>Lee ona yardım ederken, “Bir düş gördüm,” dedi Adam. “Gerçek gibiydi. Babamı gördüm.”</p>

  <p>“Duyduğuma göre, saygıdeğer bir beyefendiymiş,” dedi Lee. “Kardeşinizin avukatının gönderdiği o gazete kupürlerini okudum. Büyük bir adam olmalı.”</p>

  <p>Adam, sessizce Lee’ye bakıyordu. “Hırsız olduğunu biliyor musun?”</p>

  <p>“Bir düş görmüş olmalısınız,” dedi Lee. “Arlington’a gömülmüş. Gazetelerden biri, cenazesinde başkan yardımcısının da bulunduğunu yazıyordu. Savunma bakanı da oradaymış. Biliyor musunuz, <i>Salinas Index</i> onunla ilgili bir şeyler yayınlamak isteyebilir. Savaş zamanı, biliyorsunuz. Eldeki bu bilgileri bir gözden geçirmek istemez misiniz?”</p>

  <p>“Hırsızdı,” dedi Adam. “Bir zamanlar böyle düşünmüyordum ama, şimdi inanıyorum buna. Büyük Cumhuriyet Ordusu’nun paralarını çalmış.”</p>

  <p>“İnanmıyorum,” dedi Lee.</p>

  <p>Adam’ın gözlerinde yaşlar vardı. Son günlerde, Adam’ın gözleri böyle birden yaşarır olmuştu.</p>

  <p>“Oturun da, kahvaltınızı getireyim,” dedi Lee. “Öğleden sonra bizi görmeye kim gelecek, biliyor musunuz? Abra.”</p>

  <p>“Abra mı?” dedi Adam, sonra da, “A, elbette, Abra. Hoş bir kızdır,” diye ekledi.</p>

  <p>“Onu severim,” dedi Lee yalnızca. Adam’ı, yatak odasındaki oyun masasına oturttu. “Ben kahvaltınızı getirene kadar siz şu bilmeceyle uğraşıverin, olmaz mı?</p>

  <p>“Hayır, teşekkür ederim. Bu sabah istemiyorum. Unutup gitmeden, şu gördüğüm düş üzerinde düşünmek istiyorum.”</p>

  <p>Lee kahvaltı tepsisini getirdiğinde, Adam’ı sandalyesinde uyur buldu. Uyandırdı ve o kahvaltısını ederken <i>Salinas Journal</i>’ı okudu ona. Sonra da tuvalete götürdü.</p>

  <p>Mutfak tatlı tatlı pasta kokuyordu. Pişen çileklerden bazıları yarılmış ve yanmıştı. Ortalığı keskin, hoş bir koku kaplamıştı.</p>

  <p>Lee’nin içinden, duru bir sevinç yükseliyordu. Bu, değişikliğin getirdiği sevinçti. “Adam’ın vakti yaklaşıyor,” diye düşündü. “Benim de vaktim yaklaşıyor olmalı, ama ben duymuyorum. Ölümsüzmüşüm gibi geliyor bana. Bir zamanlar, çok gençken, kendimi ölümlü duyardım, ama şimdi hiç öyle düşünmüyorum. Ölüm geri çekildi.” Bu sağlam bir düşünüş müydü, bilemiyordu.</p>

  <p>Adam’ın, babasının hırsız olduğunu söylemekle ne demek istediğini merak ediyordu. Belki de düşünde görmüştü. Sonra, Lee’nin kafası başka şeye atladı, sık sık yaptığı gibi, birtakım düşüncelerle oynamaya başladı. Ya doğru ise? Adam, bu dünyada bulunabilecek adamların en namuslusu, en dürüstü, eğer bu söylediği doğru ise, bütün yaşamı boyunca, çalınmış parayla geçinmiş demekti. Lee kendi kendine güldü. Şimdi de bu ikinci vasiyetnameyle Aron, saflığı biraz da rahatına düşkünlüğünden gelen Aron, bütün yaşamı boyunca, bir genelevin geliriyle geçinecekti. Bu bir çeşit şaka mıydı, yoksa bir taraf çok ileri gidince, terazinin öteki kefesini kendiliğinden aşağı indirip, dengeyi sağlayan bir düzen mi vardı?</p>

  <p>Samuel Hamilton’ı düşündü. Ne çok kapı çalmıştı Sam. Bir sürü projesi, tasarısı vardı ve kimse ona beş para vermemişti. Ama elbette; aslında pek çok şeyi vardı. Öylesine zengindi ki, ona daha fazlasını veremezdiniz. Zenginlik, yoksullara ruhsal bir veri olarak gelir; zenginlerin yoksulluğu ise yaşamsaldır. Açıkçası çok zenginler, gerçekte zavallı bir piç sürüsüdürler. Lee, bütün bunların doğru olup olmadığını düşünüyordu. Çünkü zenginler bazen de böyleymiş gibi davranırlardı.</p>

  <p>Cal’ın, kendi kendini cezalandırmak için, parayı yakışını düşündü. Bu ceza onu, işlediği suç kadar yaralamamıştı. Lee kendi kendine, “Eğer bir gün Sam Hamilton’la bir yerde karşılaşırsak, ona anlatacak bir sürü güzel hikâye olacak,” dedi. “Onun da bana anlatacak hikâyeleri olmalı.”</p>

  <p>Lee, Adam’a bakmaya gitti ve onu, babasına ait gazete kupürlerini sakladıkları kutuyu açmaya uğraşırken buldu.</p>

  <p class="bolum_adi2">3</p>

  <p>O gün öğleden sonra buz gibi bir rüzgâr esiyordu. Adam, şubeye uğramakta diretiyordu. Lee onu sarıp sarmaladıktan sonra yolladı. “Eğer baygınlık duyarsanız, nerde olursanız olun, hemen yere oturun,” diye de uyardı.</p>

  <p>“Peki,” dedi Adam. “Bütün gün hiç başım dönmedi. Belki Victor’a da uğrar, gözlerime baktırırım.”</p>

  <p>“Yarına kadar bekleyin. Ben de gelmek istiyorum.”</p>

  <p>“Bakalım,” dedi Adam. Kollarını sallayarak yola koyuldu.</p>

  <p>Abra geldi. Gözleri parlıyordu. Burnu, dondurucu rüzgârdan kıpkırmızı kesilmişti. Üzerinden öyle bir sevinç taşıyordu ki, Lee daha onu görür görmez yüzüne bir gülümseme yerleşti.</p>

  <p>“Pastalar nerde?” diye sordu Abra. “Haydi, onları Cal’dan saklayalım.” Mutfakta oturdu. “Oo, geri geldiğime öyle seviniyorum ki.”</p>

  <p>Lee, bir şey söylemek istedi, ama boğazına bir yumru tıkandı, sonra söylemek istediğinin iyi olduğunu düşündü. Ama dikkatli söylemeliydi. Kızın üzerine doğru eğildi. “Biliyorsun, yaşadığım sürece, öyle pek büyük şeyler dilememişimdir,” diye başladı. “Daha çok küçük bir çocukken, dilekte bulunmamayı öğrendim. Dilekte bulunmakla, insan, hayal kırıklığını peşin peşin hak eder.”</p>

  <p>Abra şen bir tavırla. “Ama şimdi diliyorsun işte. Nedir dileğin?” diye sordu.</p>

  <p>Lee birden açıldı. “Senin, benim kızım olmanı dilerdim.” Söylediği sözlere kendi de şaşmıştı. Ocağa gitti, çaydanlığın altını söndürdü, sonra yeniden yaktı.</p>

  <p>Abra yavaşça, “Ben de senin, babam olmanı dilerdim,” dedi.</p>

  <p>Lee, ona şöyle bir baktı, hemen başını çevirdi. “Sahi mi?”</p>

  <p>“Evet, öyle.”</p>

  <p>“Neden?”</p>

  <p>“Çünkü seni seviyorum.”</p>

  <p>Lee çabucak mutfaktan çıktı. Odasına gidip oturdu, boğazındaki düğüm çözülene kadar ellerini sıktı. Sonra kalktı, konsolun üzerinden, abanozdan yapılmış, oymalı, küçük bir kutu aldı. Kutunun üzerinde, göklere tırmanan bir ejderha oyması vardı. Kutuyu mutfağa götürdü ve masanın üzerine, Abra’nın elleri arasına bıraktı. “Bu senin,” dedi. Sesi hiç titremiyordu.</p>

  <p>Abra kutuyu açtı, içinde küçük, koyu yeşil yeşim taşından bir düğme vardı. Düğmenin üzerine, bir insan eli işlenmişti. Güzel bir eldi bu, parmakları hafifçe kıvrılmış, dinlenme durumunda bir el. Abra düğmeyi aldı, baktı, sonra onu dilinin ucuyla ıslattı ve dudaklarında gezdirdi, serin taşı yanağına bastırdı.</p>

  <p>“Bu, annemin tek süsüydü,” dedi Lee.</p>

  <p>Abra kalktı, kollarını Lee’nin boynuna dolayıp, yanağından öptü. Böyle bir davranış, Lee’nin başına ilk olarak geliyordu.</p>

  <p>Kahkahayla güldü Lee. “Doğulu soğukkanlılığım beni galiba bıraktı gitti,” dedi. “Dur sana çay yapayım, yavrum. Belki biraz kendime gelirim bununla.” Ocağın başına gitti. “Daha önce hiç kimseye ‘yavrum’ dememiştim. Hiç, ama hiç kimseye.”</p>

  <p>“Bu sabah, sevinçle uyandım,” dedi Abra.</p>

  <p>“Ben de öyle. Beni neyin mutlu ettiğini biliyordum, sen gelecektin.”</p>

  <p>“Ben de buna seviniyordum, ama...”</p>

  <p>“Sen değiştin,” dedi Lee. “Artık o eski küçük kız değilsin. Bana açıklar mısın bunu?”</p>

  <p>“Aron’un bütün mektuplarını yaktım.”</p>

  <p>“Sana kötü şeyler mi yaptı?”</p>

  <p>“Hayır. Öyle değil. Son zamanlarda kendimi hiç iyi duymuyordum. Ona her zaman, iyi bir kız olmadığımı anlatmak istedim.”</p>

  <p>“Yani, şimdi artık kusursuz biri olmadığına göre, iyi biri olabilirsin, öyle mi?”</p>

  <p>“Sanırım öyle. Evet, belki de öyle.”</p>

  <p>“Çocukların annelerini duydun mu?”</p>

  <p>“Evet. Biliyor musun? Daha pastaların bir tekini bile tatmadım. Ağzım kurudu.”</p>

  <p>“Biraz daha çay iç Abra. Cal’dan hoşlanıyor musun?”</p>

  <p>“Evet.”</p>

  <p>“Bu dünyada ne kadar iyi ve kötü şey varsa, hepsi onda toplanmış,” dedi Lee.</p>

  <p>Abra, çayını içmek için eğildi. “Bana, açalyalar çiçek açtığı zaman Alisal’a gitmeyi teklif etti,” dedi.</p>

  <p>Lee, ellerini masanın üzerine koyup ona eğildi. “Sana, gidip gitmeyeceğini sormayacağım,” dedi.</p>

  <p>“Sormana gerek yok. Gideceğim.”</p>

  <p>Lee, onun karşısına geçip oturdu. “Bu evden çok uzak kalma,” dedi.</p>

  <p>“Annemle babam, buraya gelmemi istemiyorlar.”</p>

  <p>Lee, acı acı, “Onları yalnız bir kez gördüm,” dedi. “İyi insanlara benziyorlardı. Bazen, Abra, en garip ilaçlar iyi etki yapar. Acaba annenle baban, Aron’un yüz bin dolar mirasa konduğunu bilseler, düşünceleri değişir miydi?”</p>

  <p>Abra, ciddi ciddi başını salladı. Dudaklarının uçlarının yukarı doğru kıvrılmaması için kendini güç tuttu. “Sanırım değiştirirlerdi,” dedi. “Ama bu haberi onlara nasıl duyurabilirdim, bilmiyorum.”</p>

  <p>“Yavrum,” dedi Lee. “Böyle bir haberi ben alsam, ilk göstereceğim tepki, birine telefon etmek olurdu.”</p>

  <p>Abra başını salladı. “Ona, paranın nerden geldiğini de söyler miydin?”</p>

  <p>“Onu söylemezdim işte.”</p>

  <p>Abra, duvardaki çiviye asılı çalar saate baktı. “Beşe geliyor,” dedi. “Gitmem gerek. Babam iyi değil. Cal talimden gelir diyordum ama.”</p>

  <p>“Yine gel,” dedi Lee. “Arasını uzatma.”</p>

  <p class="bolum_adi2">4</p>

  <p>Abra tam çıkarken, kapıda Cal’la karşılaştı.</p>

  <p>“Bekle beni,” dedi Cal, eve girerek kitaplarını yere attı.</p>

  <p>Lee mutfakta, “Hiç değilse Abra’nın kitaplarına göz kulak ol,” diye seslendi.</p>

  <p>Kış akşamı, zehir gibi bir rüzgâr esiyordu. Sokak lambaları sallanıp duruyor, gölgeleri, ortaya çıkmış oyuncular gibi ileri geri hareket ettiriyordu. İşlerinden dönen adamlar, çenelerini paltolarının içine gömmüş, bir an önce evlerinin sıcağına kavuşmak için acele ediyorlardı. Gecenin sessizliği içinde, buz pateni pistinden gelen tekdüze bir müziğin serpintileri, birkaç sokak öteden bile işitilebiliyordu.</p>

  <p>“Bir dakika tutar mısın kitaplarını, Abra? Şu yakamı açayım. Boynumu kesiyor,” dedi Cal. Kancaları uğraşa uğraşa çözdü, sonra rahat bir soluk aldı. “Bunalmıştım,” deyip kitapları geri aldı. Bergelerin ön bahçesindeki büyük palmiye ağacının dalları, kuru bir gürültü çıkararak kırbaç gibi şaklıyordu. Bir kedi, yüzüne kapanan mutfak kapısının önünde miyavlayıp duruyordu.</p>

  <p>“Öyle iyi bir asker olduğunu sanmıyorum,” dedi Abra. “Askerlik için fazla başına buyruksun.”</p>

  <p>“Olabilirim,” dedi Cal. “Bu Krag-Jorgensens ile yapılan talimler, bana çok saçma geliyor. Zamanı gelince ya da gerçekten ilgi duyarsam, iyi bir asker olurum.”</p>

  <p>“Pastalar harikaydı,” dedi Abra. “Sana da bıraktım.”</p>

  <p>“Teşekkürler. Bahse girerim ki, Aron iyi bir asker olur.”</p>

  <p>“Evet, olacak, ordunun en yakışıklı askeri. Açalya toplamaya ne zaman gidiyoruz?”</p>

  <p>“Bahara kadar gidemeyiz.”</p>

  <p>“Erkenden gidelim, öğle yemeği de yiyelim.”</p>

  <p>“Yağmur yağabilir.”</p>

  <p>“Ne olursa olsun, gidelim biz. İster yağmur yağsın, ister güneş açsın.”</p>

  <p>Kitaplarını Cal’dan aldı, bahçe kapısından içeri girdi. “Yarın görüşürüz!”</p>

  <p>Cal, eve doğru dönmedi, lisenin, sonra da buz pistinin yanından geçti. Buz pistinin üstü, geniş bir çadırla örtülmüştü, mekanik sesler çıkaran teneke bir orkestrası vardı. Pistte in cin top oynuyordu. Sahibi olan adam, acınacak bir halde kulübesine oturmuş, bilet koçanını elinde evirip çeviriyordu.</p>

  <p>Ana Cadde’de kimsecikler yoktu. Rüzgâr kâğıtları kaldırımlarda sürüklüyordu. Polis memuru Tom Meek, Bell’in şekerci dükkânından çıktı. Adımlarım Cal’a uydurarak yürümeye başladı. “O yakanı iliklesen daha iyi olur, asker,” dedi yavaşça.</p>

  <p>“Merhaba Tom. Allahın belası öyle sıkı ki.”</p>

  <p>“Son zamanlarda geceleri görünmez oldun artık.”</p>

  <p>“Öyle.”</p>

  <p>“Yoksa yola mı geldin?”</p>

  <p>“Belki.”</p>

  <p>Tom, insanlarla alay etmekte ve bunu ciddi imiş gibi göstermekteki yeteneğinden gurur duydu.</p>

  <p>“Bir kız buldun galiba?”</p>

  <p>Cal karşılık vermedi.</p>

  <p>“İşittiğime göre, kardeşin yaşını büyük gösterip askere gitmiş. Onun kızını mı kaptın?”</p>

  <p>“A, evet, evet,” dedi Cal.</p>

  <p>Tom’un ilgisi artmıştı. “Az daha unutuyordum,” dedi. “Will Hamilton, senin, fasulyeden on beş bin dolar kazandığını söylüyormuş. Doğru mu?”</p>

  <p>“Evet,” dedi Cal.</p>

  <p>“Sen daha çocuksun. Bu kadar parayı ne yapacaksın?”</p>

  <p>Cal, ona sırıttı. “Yaktım.”</p>

  <p>“Nasıl yani?”</p>

  <p>“Kibriti çaktım ve yaktım.”</p>

  <p>Tom, onun yüzüne şöyle bir baktı. “A, elbette. İyi ettin. Ben buraya giriyorum. İyi geceler.” Tom Meek, başkalarının kendisiyle alay etmesini sevmezdi. “Orospu çocuğu!” dedi kendi kendine. “Kendini pek kurnaz sanıyor.”</p>

  <p>Cal, Ana Cadde’den, dükkân vitrinlerine bakarak ağır ağır yürüdü. Kate’in nereye gömüldüğünü merak ediyordu. Bilse, belki bir demet çiçek götürürdü. Sonra bu isteğine kendi de güldü. İyi miydi, yoksa kendi kendini mi aldatıyordu? Salinas rüzgârı, mezar taşlarını bile yerinden sökerdi, bir demet karanfili haydi haydi uçururdu. Nedense, karanfilin Meksika dilindeki anlamını düşündü. Bunu, çocukluğunda birisi söylemiş olmalıydı ona. Karanfillere ‘Aşkın Tırnakları,’ nergise ise ‘Ölümün Tırnakları’ diyorlardı. Belki de annesinin mezarına nergis koysa daha iyi olurdu. “Aron gibi düşünmeye başladım,” dedi kendi kendine.</p>
</body>
</html>
