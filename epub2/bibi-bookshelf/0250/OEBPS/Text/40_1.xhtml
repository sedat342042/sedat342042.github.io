<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">Kırkıncı Bölüm</p>

  <p class="bolum_adi2">1</p>

  <p>Kate, koltuğun arkasındaki şişkin yastıklara yaslandı. Sinir dalgaları bütün gövdesini dolaşıyor, tüylerini diken diken edip, derisini buz gibi yakıyordu.</p>

  <p>Kendi kendine alçak sesle, “Sakin ol,” dedi. “Yavaş. Seni yıkmasına izin verme. Bir süre hiç düşünme. Lanet olası sümüklü!”</p>

  <p>Birden, ona bu nefret ve korku hissini veren tek kişiyi hatırladı. Bu, Samuel Hamilton idi, beyaz sakalı, pembe yanakları ve gülen gözleriyle Samuel Hamilton. Sanki derisini sıyırıp ta içine bakmıştı.</p>

  <p>Sargılı parmağıyla, boynuna asılı ince zincirin ucundakini göğsünden çıkardı. Zincirin ucunda iki tane banka kasası anahtarı, üzeri zambak işlemeli altın bir saat ve üzerinde halkası olan çelik bir tüp vardı. Büyük bir dikkatle tüpün kapağını açtı, dizlerini ayırıp eteğinin üstünde tutarak tüpün içinden, üzeri jelatinli bir kapsül çıkardı. Kapsülü ışığa tuttu. İçindeki beyaz kristaller görünüyordu: altı parça morfin. Sağlam bir teminattı bu. Kapsülü yavaşça tüpün içine koydu yine, kapağını kapattı, zinciri elbisesinin içine sarkıttı.</p>

  <p>Cal’ın son sözleri, kafasının içinde dönüp duruyordu: “Bence korkuyorsunuz!” Uğultuyu boğmak için bunları yüksek sesle söyledi. Uğultu durdu ama gözünün önünde bir görüntü belirmeye başlamıştı. Kate, bunu inceleyebilmek için iyice biçimlenmesini bekledi.</p>

  <p class="bolum_adi2">2</p>

  <p>Odasının yanındaki ek yapılmadan önceydi. Kate, Charles’ın kendisine bıraktığı parayı almıştı. Çeki paraya çevirtmiş ve banknot destelerini Monterey Bölge Bankası’nın kasalarına yerleştirmişti.</p>

  <p>Ellerinin acıdan yeni yeni kötüleşmeye başladığı zamandı. Şimdi buradan uzaklaşmak için yeterince parası vardı. Bir tek, evi, elinden geldiğince yüksek bir fiyatla satmak sorunu kalmıştı. Ayrıca, iyileşmeyi beklemeyi de daha doğru buluyordu.</p>

  <p>Ama bir daha hiç iyileşemedi. New York ona soğuk ve çok uzak gibi geliyordu.</p>

  <p>Bir gün, ‘Ethel’ imzalı bir mektup aldı. Kimdi bu Ethel Allah aşkına? Her kimse, para istemek için deli olmalıydı. Ethel... yüzlerce Ethel vardı. Her delikte bir Ethel yetişiyordu. Ve bu Ethel, çizgili kâğıt üzerine, bilgisizce bir şeyler karalamıştı.</p>

  <p>Çok geçmeden, Ethel, Kate’i görmeye geldi, Kate onu güçlükle tanıyabildi.</p>

  <p>Kate, masasının başına oturmuş, kuşkulu ve tetikte, ama kendine güvenli bir tavırla duruyordu. “Görüşmeyeli epey olmuş,” dedi.</p>

  <p>Ethel, yaşlılığında, kendisine talim yaptıran çavuşuna rastlamış bir er gibi karşılık verdi. “Çok düşkün bir duruma geldim,” dedi. Gövdesinin her yanını bıngıl bıngıl et kaplamıştı. Elbiseleri, yoksulluğunu belli eden aşınmış bir temizlikteydi.</p>

  <p>“Şimdi nerede kalıyorsun?” diye sordu Kate. Bu yaşlı çuvalın, baklayı ne zaman ağzından çıkaracağını merak ediyordu.</p>

  <p>“Güney Pasifik Oteli’nde. Bir odam var.”</p>

  <p>“Oo, bir evde filan çalışmıyorsun demek?”</p>

  <p>“Bir daha başlayamadım artık,” dedi Ethel. “Beni kovmayacaktın.” Pamuklu kumaştan yapılmış eldiveniyle, gözlerinin ucundaki iri yaşları sildi. “İşler kötü,” dedi. “İlk derdim, yeni yargıçla başladı. Doksan gün sabıkam filan yoktu çünkü... hiç değilse burada yoktu. Çıkınca, bizim Joe’ya rastladım. Haberim yoktu, hastalığı kapmışım. Devamlı bir müşteriye geçirmişim, iyi çocuktu. Şebekede çalışıyordu. Çok kızdı, dövdü, burnumu kırdı, dört dişimi döktü. O yeni yargıç da, bana yüz seksen gün verdi. Cehennem, Kate, yüz seksen günde insan dünyayla bütün ilişkisini yitiriyor. Benim yaşadığımı bile unutmuşlardı. Artık yeniden başlayamadım.”</p>

  <p>Kate, soğuk ve göstermelik bir yakınlıkla başını salladı. Ethel’in yem hazırladığını anlıyordu. Tam ağzından çıkaracağı sırada, Kate önce davrandı. Yazıhanenin gözünü açtı, biraz para çıkarıp Ethel’e uzattı. “Ben bir dostu hiçbir zaman yüzüstü bırakmam,” dedi. “Neden başka bir kasabaya gitmiyorsun, en baştan başlardın? Şansın değişirdi.”</p>

  <p>Ethel, elini uzatıp paraları kapmamak için kendini güç tuttu. Sonra alıp, elinde poker kâğıtları gibi açtı. Dört onluk. Ağzı titremeye başladı.</p>

  <p>“Sen bana kırk papelden daha çok verirsin sanmıştım,” dedi Ethel.</p>

  <p>“Ne demek istiyorsun?”</p>

  <p>“Mektubu almadın mı?”</p>

  <p>“Ne mektubu?”</p>

  <p>“A!” dedi Ethel. “Belki de postada kaybolmuştur. Hiçbir şeye dikkat etmiyorlar ki. Neyse, bana bakarsın diye düşünmüştüm. Son zamanlarda hiç iyi değilim. Sanki beni aşağı çeken bir yük taşıyorum.” İçini çekti, sonra öyle hızlı konuşmaya başladı ki, Kate onun bu sözleri ezberlediğini anladı.</p>

  <p>“Vallahi belki hatırlarsın, benim altıncı duyu gibi bir sezgim vardır. Bazı şeyler, olmadan önce içime doğar. Düşümde görürüm, doğru çıkar. Biri bunu iş edinsen iyi olur diyor. Ben doğuştan medyummuşum. Hatırlıyor musun?”</p>

  <p>“Hayır,” dedi Kate. “Hatırlamıyorum.”</p>

  <p>“Demek hatırlamıyorsun? Herhalde dikkat etmişindir. Ötekilerin hepsi bilirlerdi. Onlara bir sürü şey söylerdim, hepsi de doğru çıkardı.”</p>

  <p>“Ne söylemek niyetindesin?”</p>

  <p>“Bir düş vardı. Ne zaman gördüğümü de hatırlıyorum. Çünkü Faye’in öldüğü geceydi.” Gözlerini Kate’in buz gibi yüzüne dikti. İnatla devam etti. “Bütün gece yağmur yağmıştı. Düşümde de yağmur yağıyordu. Neyse, hava yağışlıydı işte. Düşümde, senin mutfak kapısından çıktığını gördüm. Ortalık öyle kapkara karanlık değildi, ay birazcık aydınlatıyordu. Düşümdeki şey sendin. Arkadaki çöplüğe gittin, eğildin. Ne yaptığını göremedim. Sonra gizlice geri döndün. Sonra öğrendim ki, Faye ölmüş.” Durdu, Kate’in konuşmasını bekledi. Ama Kate’in yüzü taş gibi anlamsızdı.</p>

  <p>Ethel, Kate’in konuşmayacağından iyice emin olana kadar bekledi. “Evet, dediğim gibi, düşlerime her zaman inanmışımdır. Garip değil mi, orada kırılmış ilaç şişeleri, bir damlalık ve damlalığın lastiğinden başka bir şey yoktu.”</p>

  <p>Kate gevşek gevşek, “Sen de aldın onları, doktora götürdün, şişelerde ne buldu?” diye sordu.</p>

  <p>“Yok canım, öyle bir şey yapmadım.”</p>

  <p>“Yapmalıydın,” dedi Kate.</p>

  <p>“Kimsenin başının belaya girmesini istemem. Benim derdim bana yetiyor zaten. Cam kırıklarını bir zarfa koyup sakladım.”</p>

  <p>Kate alçak sesle, “Ve şimdi de bana danışmaya mı geldin?” dedi.</p>

  <p>“Evet efendim.”</p>

  <p>“Sana, ne düşündüğümü söyleyeyim,” dedi Kate. “Bence sen, kokuşmuş orospunun birisin, kafanı çarpa çarpa ahmaklaşmışsın.”</p>

  <p>“Yine başlama bana kaçık demeye...” dedi Ethel.</p>

  <p>“Hayır, belki kaçık değilsin, ama yorgun ve hastasın. Ben dostlarımı yüzüstü bırakmam demiştim sana. Yine buraya gelebilirsin. Çalışamazsın, ama temizliğe bakar, aşçıya yardım edersin. Yatacak bir yerin olur, yemek yersin. Nasıl? Biraz da harçlık alırsın.”</p>

  <p>Ethel tedirgin tedirgin kıpırdandı. “Hayır efendim,” dedi. “Burada kalmak istemem. Zarfı yanımda dolaştırıyorum. Bir dosta bıraktım.”</p>

  <p>“Peki sen ne düşünüyordun?”</p>

  <p>“Vallahi, ben düşünüyordum ki, eğer bana ayda yüz dolar verirsen, geçinebilirim, sağlığımı da yeniden kazanırım.”</p>

  <p>“Güney Pasifik Oteli’nde kalıyorum dedin, değil mi?”</p>

  <p>“Evet efendim, odam girişin tam üstünde. Gece kâtibi arkadaşım. Görevdeyken hiç uyumaz. İyi çocuktur.”</p>

  <p>“Halt etme Ethel,” dedi Kate. “Senin bu ‘iyi çocuk’ kaça satın alınır bunu düşün yeter... Dur bir dakika.” Çekmeceden altı tane on dolarlık banknot daha çıkarıp Ethel’in önünde saydı ve ona uzattı.</p>

  <p>“Ayın ilk günleri gönderir misin, yoksa ben mi buraya gelip alayım?”</p>

  <p>“Ben sana gönderirim,” dedi Kate. “Ha, Ethel,” diye ekledi. “Ben, hâlâ, sen o şişeleri analiz ettirsen, diyorum.”</p>

  <p>Ethel, paraları sıkı sıkı kavradı. Başarısının sevincinden yerinde duramıyordu. Hayatta başardığı pek az şeyden biriydi bu. “Bunu yapmayı düşünmüyorum,” dedi. “Gerekmedikçe.”</p>

  <p>O gittikten sonra, Kate, evin arkasındaki çöplüğe indi. Aradan yıllar geçtiği halde, yerin iyice kazıldığı, toprağın eğri büğrü oluşundan belliydi.</p>

  <p>Ertesi sabah yargıç, her zamanki gibi, ufak tefek şiddet kullanmalar ve gece hırsızlıklarının hikâyelerini dinliyordu. Dördüncü olayı yarım yamalak dinlemişti. Şikâyetçinin sorgusu bitince, ona, “Kaç para kaybettiniz?” diye sordu.</p>

  <p>“Yüz dolara yakın,” dedi siyah saçlı adam.</p>

  <p>Yargıç, hırsızı yakalayan polise döndü. “Ne kadar çalmış?”</p>

  <p>“Doksan altı dolar. Sabahın altısında, gece kâtibinden sigara, viski ve birkaç dergi almış.”</p>

  <p>Ethel haykırdı. “Bu herifi hayatımda görmedim ben.”</p>

  <p>Yargıç, başını önündeki kâğıtlardan kaldırarak, “İki sefer fuhuş, şimdi de hırsızlık! Sen çok olmaya başladın artık. Öğleye kadar kasabadan çıkıp gideceksin,” dedi. Polise döndü, “Şerife söyleyin, bölge sınırından dışarı atsın.” Sonra Ethel’e döndü. “Yeniden dönersen, sınırı geçmek suçundan seni bölge mahkemesine veririm. San Quentin’e tıkılırsın. Anladın mı...?”</p>

  <p>“Sayın yargıç, sizinle yalnız görüşmek istiyorum,” dedi Ethel.</p>

  <p>“Niye?”</p>

  <p>“Sizinle konuşmalıyım,” dedi Ethel. “Bu işte bir düzen var.”</p>

  <p>“Her şeyde bir düzen var,” dedi yargıç. “Öteki gelsin.”</p>

  <p>Şerif yardımcısı, Ethel’i Pajora Irmağı üzerindeki köprüden, bölge sınırı dışına çıkarırken, mahkemedeki şikâyetçi de, Castroville Sokağı’ndan Kate’in evine doğru yürüyordu. Sonra birden yolunu değiştirdi ve saçlarını kestirmek üzere, Kenoe’nin berber dükkânına girdi.</p>

  <p class="bolum_adi2">3</p>

  <p>Ethel’in ziyareti, önceleri Kate’i pek rahatsız etmemişti. Kin besleyen bir orospuya ne derece önem vermek gerektiğini biliyordu. Üstelik, kırık şişelerin analizinden de zehir sayılabilecek bir şeyin çıkmayacağını biliyordu. Faye’i hemen hemen unutmuştu. Ancak kendini zorladığı zaman, pek hoşa gitmeyecek birkaç anı bulabiliyordu, o kadar.</p>

  <p>Ama bir süre sonra, bu iş üzerinde daha çok durmaya başladığını anladı. Bir akşam, bakkalın faturasını incelerken, kafasında bir şimşek çaktı. Düşen bir göktaşı kadar parlak ve yanıp sönen bir düşünce. Öylesine hızla gelip geçmişti ki, Kate, işini bırakıp onu yakalamaya çalıştı. Charles’ın esmer yüzü nereden de gelmişti aklına? Ya Samuel Hamilton’ın şaşkın, şen gözleri? Hem neden bu yanıp sönen düşünce onu böyle korkuyla titretmişti?</p>

  <p>Düşünmekten vazgeçti, işine döndü. Ama Charles’ın yüzü arkasında duruyor, omzunun üzerinden eğilip ona bakıyordu. Parmakları yine ağrımaya başlamıştı. Hesapları kaldırıp, evin içinde dolaşmaya çıktı. Ağır, tedirgin edici bir geceydi. Bir salı gecesiydi. Sirki çalıştıracak kadar bile müşteri yoktu.</p>

  <p>Kate kızların kendisi için neler düşündüklerini biliyordu. Ondan müthiş korkuyorlardı. Onları böylelikle yönetebiliyordu. Belki de ondan nefret ediyorlardı, ama bunun önemi yoktu. Ona güveniyorlardı, bu ise çok önemliydi. Eğer Kate’in koyduğu kurallara harfi harfine uyarlarsa, Kate onları düşünür ve korurdu. Bu işin, sevgiyle, saygıyla bir ilişiği yoktu. Onlara hiçbir zaman ödül vermez, suç işleyeni de iki sefer cezalandırır, üçüncüsünde kovardı. Kızlar, yok yere cezalandırılmayacaklarını da gayet iyi bilirlerdi.</p>

  <p>Kate dolaşırken, kızlar, hiçbir şeyin farkında değillermiş gibi davrandılar. Kate bunu da biliyor, bekliyordu. Ama kendisini yalnız duymuyordu. Charles, onun yanıbaşında, arkasından gelir gibiydi.</p>

  <p>Yemek odasını geçti, mutfağa girdi. Buzluğu açıp baktı. Çöp kutusunu açıp, atılanları inceledi. Bunları her gece yapardı, ama bu gece fazladan bir şey vardı halinde. O salondan çıkınca, kızlar birbirlerine baktılar ve şaşkınlıkla omuzlarını kaldırdılar. Siyah saçlı Joe’yla konuşmakta olan Eloise sordu. “Bir şey mi oldu?”</p>

  <p>“Bildiğim kadarıyla hayır. Neden?”</p>

  <p>“Bilmem. Sinirli görünüyor.”</p>

  <p>“Vallahi, bir dümen döndü ama.”</p>

  <p>“Nedir?”</p>

  <p>“Dur bakalım,” dedi Joe, “ne ben biliyorum, ne de sen, anladın mı?”</p>

  <p>“Anladım. Burnunu sokma diyorsun.”</p>

  <p>“Tastamam öyle,” dedi Joe. “Haydi, kapatalım bu konuyu, olur mu?”</p>

  <p>“Bilmek de istemem,” dedi Eloise.</p>

  <p>“Şimdi adam gibi konuştun işte.”</p>

  <p>Kate dolaşmasını bitirmiş gelmişti. “Ben yatmaya gidiyorum,” dedi Joe’ya. “Çok zorunlu olmadıkça beni uyandırma.”</p>

  <p>“Bir şey ister misiniz?” diye sordu Joe.</p>

  <p>“Evet, çay yap bana. O elbiseyi ütüledin mi Eloise?”</p>

  <p>“Evet efendim.”</p>

  <p>“İyi ütülememişsin.”</p>

  <p>“Evet efendim.”</p>

  <p>Kate’in iyice huzuru kaçmıştı. Bütün kâğıtlarını toplayıp yazıhanenin gözüne güzelce yerleştirdi. Joe çay tepsisini getirdiğinde yatağın yanına koymasını söyledi.</p>

  <p>Yastıklar arasında yatıp çayını yudumlarken, kafasındaki düşünceyi incelemeye başladı. Charles da nereden çıkmıştı şimdi? Sonra anladı.</p>

  <p>Charles akıllıydı. Kaçıklığına karşın, Samuel Hamilton da akıllıydı. İşte, korkunun sürüp getirdiği düşünce buydu, onlar akıllı insanlardı. Hem Samuel, hem de Charles ölmüşlerdi, ama belki başka akıllılar da vardı. Kafası yavaş yavaş açıklığa kavuşuyordu.</p>

  <p>Diyelim ki, şişeleri ben kazıp çıkardım. Ne düşünür, ne yapardım? Göğsünden bir korku dalgası yükseldi. Şişeler neden kırılmış, neden gömülmüştü? Demek zehirli değildi! Peki öyleyse neden gömülmüştü? Neden yapmıştı bunu sanki? Gidip Ana Cadde’deki kanalizasyona, ya da çöp tenekesine atması gerekirdi.</p>

  <p>Dr. Wilde ölmüştü. Ama kimbilir kayıtlarında neler yazılıydı? Bilmiyordu ki! Diyelim ki şişeleri buldu ve içlerinde ne olduğunu öğrendi. Bilen birine gidip sormaz mıydı, “Birine kroton yağı verilirse ne olur,” diye?</p>

  <p>“Peki, diyelim ki küçük dozlar halinde verdik ve buna uzun süre devam ettik.” O zaman öğrenecekti. Belki başka biri de öğrenecekti.</p>

  <p>“Ya sana, zengin bir randevucu kadın varmış, her şeyini yeni gelen bir kıza vasiyet ederek bırakmış, sonra da ölmüş deseler?” Kate, başına ne geleceğini gayet iyi biliyordu. Ne çılgınlık etmişti de, Ethel’i sürdürmüştü. Şimdi onu bulamazdı artık. Ethel’e para yedirmeli, bir yolunu bulup, cam kırıklarını elinden almalıydı. Acaba bu kırıklar şimdi neredeydi? Bir zarfta, ama nerde? Ethel’i nasıl bulabilirdi acaba?</p>

  <p>Ethel neden sürüldüğünü anlayacaktı. Ethel’in kafası pek işlemezdi ama, kafası işleyen birine söyleyebilirdi. O geveze her şeyi anlatabilirdi, Faye’in nasıl hastalandığını, ne hale geldiğini, vasiyetnamesini, her şeyini anlatabilirdi.</p>

  <p>Kate sık sık soluk alıyor, korkudan bütün gövdesinde ürpertiler dolaşıyordu. Gitmeliydi, New York’a, başka yere, nereye olursa. Evi de satmak için uğraşmamalıydı. Paraya ihtiyacı yoktu, pek çok parası vardı. Kimse onu bulamazdı. Evet, ama kaçarsa, Ethel’in konuştuğu o akıllı kişi her şeyi anlamaz mıydı?</p>

  <p>Kate yataktan kalktı, çok miktarda bromit içti.</p>

  <p>O günden sonra, bu çökertici korku yakasını hiç bırakmadı. Ellerindeki ağrının, önüne geçilmez bir artrit olduğunu öğrenince nerdeyse sevinmişti. Hınzır bir ses, bunun bir çeşit ceza olduğunu kulağına fısıldayıp duruyordu.</p>

  <p>Eskiden beri kente pek inmezdi zaten, şimdi ise üzerine büsbütün bir isteksizlik gelmişti. Herkesin ona arkasından gizli gizli baktığını biliyordu. Ya bunlardan biri Charles’ın ya da Samuel’in gözleri olursa? Haftada bir evden çıkması için, kendini zorlaması gerekiyordu.</p>

  <p>Ondan sonra, o ek odayı yaptırdı, külrengine boyattı. Işık gözlerini rahatsız ettiği için bu renge boyattığını söylüyordu. Yavaş yavaş, böyle olduğuna kendi de inanmaya başladı. Kentte yaptığı gezintiden sonra gözleri yanıyordu. Küçük odasında gitgide daha uzun zaman kalmaya başladı.</p>

  <p>Bazı insanlar böyledir işte: Birbirine karşıt iki düşünceyi, kafasında aynı zamanda taşıyabilir. Kate de böyleydi. Hem ışığın gözlerine dokunduğunu söylüyor, hem de külrengi odayı kendisi için sığınacak bir in, yer altında karanlık bir kovuk, hiçbir gözün kendisini seyredemediği bir yer olarak görüyordu. Bir ara, yastıklı koltuğunda otururken, aklına gizli bir kapı yaptırmak geldi. Böylece bir kaçış yoluna sahip olurdu. Sonra, düşünceden çok bir duygu sayılabilecek bir şey onu bu tasarıdan caydırdı. O zaman güvenlik içinde olmazdı. Eğer kendisi o kapıdan kaçabilecekse, bir başka şey de o kapıdan girebilirdi. O ‘şey’, evin dışına çörekleniyor, geceleri duvarlara sürüne sürüne sokuluyor, usulca yükselerek, pencerelerden içeri bakmaya uğraşıyordu. Pazartesi günleri sokağa çıkmak, Kate için, gitgide büyük bir irade gücünü gerektirir olmuştu.</p>

  <p>Cal, onu izlemeye başladığında, Kate’in ödü kopmuştu. O gün, kurtbağrının ardında onu beklerken, nerdeyse paniğe kapılmak üzereydi.</p>

  <p>Ama şimdi, başını derin, yumuşak yastıklara gömmüş, gözleri bromitin verdiği ağırlıkla kapanmaya başlamıştı.</p>
</body>
</html>
